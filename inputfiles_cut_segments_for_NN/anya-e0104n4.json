{
  "anya-e0104n4:0_0": "16. Indriyasaccaniddesavaṇṇanā",
  "anya-e0104n4:1_0": "Indriyavitthārakathāvaṇṇanā",
  "anya-e0104n4:2_0": "525.Bāvīsatīti gaṇanaparicchedo.",
  "anya-e0104n4:2_1": "Indriyānīti paricchinnadhammanidassanaṁ.",
  "anya-e0104n4:2_2": "Cakkhundriyantiādi tesaṁ sarūpadassanaṁ.",
  "anya-e0104n4:2_3": "Tattha cakkhudvāre indaṭṭhaṁ kāreti cakkhudvārabhāve taṁdvārikehi attano indabhāvaṁ paramissarabhāvaṁ kārayatīti cakkhundriyaṁ.",
  "anya-e0104n4:2_4": "Tañhi te rūpaggahaṇe attānaṁ anuvatteti, te ca taṁ anuvattanti. Sesesupi eseva nayo.",
  "anya-e0104n4:2_5": "Tasmā sotaghānajivhākāyadvāre indaṭṭhaṁ kāretīti. Kāyindriyaṁ.",
  "anya-e0104n4:2_6": "Vijānanalakkhaṇe indaṭṭhaṁ kāretīti manindriyaṁ. Itthibhāvalakkhaṇe, parisabhāvalakkhaṇe, anupālanalakkhaṇe, sukhalakkhaṇe, dukkhalakkhaṇe, somanassalakkhaṇe, domanassalakkhaṇe, upekkhālakkhaṇe, adhimokkhalakkhaṇe, paggahalakkhaṇe, upaṭṭhānalakkhaṇe, avikkhepalakkhaṇe, dassanalakkhaṇe,",
  "anya-e0104n4:2_7": "anaññātaṁ ñassāmīti pavatte jānanalakkhaṇe,",
  "anya-e0104n4:2_8": "ñātānaṁ eva dhammānaṁ puna ājānane aññātāvibhāve indaṭṭhaṁ kāretīti aññātāvindriyaṁ.",
  "anya-e0104n4:3_0": "Vijāniyāti vijāneyya.",
  "anya-e0104n4:3_1": "Bhūmito cāti ca-saddo avuttasampipaṇḍanattho, tena tāvatvaṁ saṅgaṇhāti,",
  "anya-e0104n4:3_2": "taṁ pana tāvatvaṁ parato vaṇṇayissāma.",
  "anya-e0104n4:3_3": "Asammasanupagānampi atthibhāvato daṭṭhabbatā idha na gahitā.",
  "anya-e0104n4:4_0": "Pubbabhāgeti ariyamaggato pubbabhāge.",
  "anya-e0104n4:4_1": "Anaññātanti na aññātaṁ na adhigataṁ.",
  "anya-e0104n4:4_2": "Niccatāya natthi etassa mataṁ bhaṅgo,",
  "anya-e0104n4:4_3": "na vā etasmiṁ adhigate maraṇanti amataṁ,",
  "anya-e0104n4:4_4": "pajjitabbato padañcāti amatapadaṁ nibbānaṁ.",
  "anya-e0104n4:4_5": "‘‘Evaṁ paṭipannassa uppajjanato’’ti etena pubbabhāgavasenetaṁ indriyaṁ evaṁ voharīyatīti dasseti.",
  "anya-e0104n4:4_6": "Ājānanatoti paṭhamamaggena diṭṭhamariyādaṁ anatikkamitvāva jānanato. Yena taṁsamaṅgipuggalo,",
  "anya-e0104n4:4_7": "taṁsampayuttadhammā vā aññātāvino honti ,",
  "anya-e0104n4:4_8": "so aññātāvibhāvo pariniṭṭhitakiccajānanakhīṇāsavassa bhāvabhūto hutvā uppattito ‘‘khīṇāsavassa uppajjanato’’ti vuttaṁ.",
  "anya-e0104n4:5_0": "Liṅgeti gameti ñāpetīti liṅgaṁ, liṅgīyati vā etenāti liṅgaṁ. Kiṁ liṅgeti, kiṁ vā liṅgīyatīti? Indaṁ, indo vā. Indassa liṅga indaliṅgaṁ,",
  "anya-e0104n4:5_1": "indaliṅgassa attho taṁsabhāvo indaliṅgaṭṭho,",
  "anya-e0104n4:5_2": "indaliṅgameva vā indriyasaddassa atthoti indaliṅgaṭṭho.",
  "anya-e0104n4:5_3": "Sajjitaṁ uppāditanti siṭṭhaṁ, indena siṭṭhaṁ indasiṭṭhaṁ. Juṭṭhaṁ sevitaṁ.",
  "anya-e0104n4:5_4": "Kammasaṅkhātassa indassa liṅgāni,",
  "anya-e0104n4:5_5": "tena ca siṭṭhānīti kammajāneva yojetabbāni, na aññāni,",
  "anya-e0104n4:5_6": "te ca dve atthā kamme eva yojetabbā,",
  "anya-e0104n4:5_7": "itare ca bhagavati evāti āha ‘‘yathāyoga’’nti. Tenāti bhagavato, kammassa ca indattā. Etthāti etesu indriyesu.",
  "anya-e0104n4:5_8": "Ulliṅgenti ñāpenti pakāsenti phalasampattivipattīhi kāraṇasampattivipattiavabodhato.",
  "anya-e0104n4:5_9": "‘‘So taṁ nimittaṁ āsevatī’’tiādīsu (a. ni.",
  "anya-e0104n4:5_10": "9.35) gocarakaraṇampi āsevanā vuttāti āha ‘‘kānici gocarāsevanāyā’’ti.",
  "anya-e0104n4:5_11": "Tattha sabbesaṁ gocarikātabbattepi ‘‘kānicī’’ti vacanaṁ avipassitabbānaṁ bahulaṁ manasikaraṇena anāsevanīyattā.",
  "anya-e0104n4:5_12": "Paccavekkhanāmattameva hi tesu hotīti.",
  "anya-e0104n4:5_13": "‘‘Tassa taṁ maggaṁ āsevato’’tiādīsu (a. ni.",
  "anya-e0104n4:5_14": "4.170) bhāvanā āsevanāti vuttāti bhāvetabbāni saddhādīni sandhāyāha ‘‘kānici bhāvanāsevanāyā’’ti.",
  "anya-e0104n4:6_0": "Ādhipaccaṁ indriyapaccayabhāvo.",
  "anya-e0104n4:6_1": "Asatipi ca indriyapaccayabhāve itthipurisindriyānaṁ,",
  "anya-e0104n4:6_2": "attano attano paccayavasena pavattamāne taṁsahitasantāne aññākārena appavattamānehi liṅgādīhi anuvattanīyabhāve ādhipaccaṁ.",
  "anya-e0104n4:6_3": "Imasmiṁ ca atthe indanti parimissariyaṁ karonticceva indriyāni.",
  "anya-e0104n4:6_4": "Cakkhādīsu dassitena nayena aññesañca jīvitādīnaṁ tadanuvattīsu ādhipaccaṁ yathārahaṁ yojetabbaṁ.",
  "anya-e0104n4:7_0": "Amohoyeva na visuṁ cattāro dhammā,",
  "anya-e0104n4:7_1": "tasmā tassa saṅkhārakkhandhakathāyaṁ vibhāvitāni lakkhaṇādīni tesañca veditabbānīti adhippāyo.",
  "anya-e0104n4:7_2": "Sesāni tattha khandhaniddese lakkhaṇādīhi arūpeneva āgatāni.",
  "anya-e0104n4:8_0": "526.",
  "anya-e0104n4:8_1": "Sattānaṁ ariyabhūmipaṭilābho bhagavato desanāya sādhāraṇaṁ,",
  "anya-e0104n4:8_2": "padānañca payojananti āha ‘‘ajjhattadhamme pariññāyā’’tiādi.",
  "anya-e0104n4:8_3": "Aññesampi indriyānaṁ attabhāvapariyāpannatāya satipi attabhāvapaññāpanāya mūlabhāvato cakkhādīnaṁ sātisayā attabhāvapariyāpannāti vuttaṁ ‘‘attabhāvapariyāpannāni cakkhundiyādīnī’’ti (vibha. aṭṭha. 219).",
  "anya-e0104n4:8_4": "Abhidhammaṭṭhakathāyaṁ itthipurisindriyānantaraṁ jīvitindriyadesanākkamo vuttoti idhāpi ‘‘tato jīvitindriya’’nti vuttaṁ.",
  "anya-e0104n4:8_5": "Taṁ indriyayamakadesanāya (yama.",
  "anya-e0104n4:8_6": "3.indriyayamaka.1 ādayo) sameti. Indriyavibhaṅge (vibha.",
  "anya-e0104n4:8_7": "219 ādayo) pana manindriyānantaraṁ jīvitindriyaṁ vuttaṁ,",
  "anya-e0104n4:8_8": "taṁ purimapacchimānaṁ ajjhāttikabāhirānaṁ anupālakabhāvadīpanatthaṁ tesa majjhe vuttanti veditabbaṁ. Yañca kiñci vedayitaṁ, sabbaṁ taṁ dukkhaṁ.",
  "anya-e0104n4:8_9": "Yāva ca duvidhattabhāvānupālakassa jīvitindriyassa pavatti,",
  "anya-e0104n4:8_10": "tāva dukkhabhūtānaṁ etesaṁ vedayitānaṁ anivattīti ñāpanatthaṁ,",
  "anya-e0104n4:8_11": "tena ca cakkhādīnaṁ dukkhānubandhatāya pariññeyyataṁ ñāpeti.",
  "anya-e0104n4:8_12": "Paṭipattidassanatthanti pubbabhāgapaṭipattidassanatthaṁ.",
  "anya-e0104n4:8_13": "Tassevāti anaññātaññassāmītindriyasseva.",
  "anya-e0104n4:8_14": "Tato anantaraṁ bhāvetabbattāti bhāvanāmaggasampayuttaṁ aññindriyaṁ sandhāya vuttaṁ. Dassanāntarā hi bhāvanāti.",
  "anya-e0104n4:9_0": "Bhedoti idha sabhāvato bhedo adhippeto,",
  "anya-e0104n4:9_1": "na bhūmipuggalādivasenāti āha ‘‘sesānaṁ abhedo’’ti.",
  "anya-e0104n4:9_2": "Nanu ca jīvitindriyassa anupālanalakkhaṇaṁ sabhāvo,",
  "anya-e0104n4:9_3": "tenassa duvidhassāpi abhedoti? Saccametaṁ,",
  "anya-e0104n4:9_4": "tassa pana rūpārūpasabhāvakato bhedo gahito,",
  "anya-e0104n4:9_5": "na evaṁ sesānaṁ koci bhedo atthīti tesaṁ abhedoti bhedābhāvo vutto. Nanu cettha vedanā, paññā ca bhinditvā vuttāti? Na,",
  "anya-e0104n4:9_6": "yathā desitesu bāvīsatiyā indriyesu bhedābhedassa adhippetattā.",
  "anya-e0104n4:10_0": "527.",
  "anya-e0104n4:10_1": "Cakkhundriyādīnaṁ satipi purejātādipaccayabhāve indriyapaccayabhāvena sādhetabbameva kiccaṁ kiccanti vuttaṁ tassa anaññasādhāraṇattā,",
  "anya-e0104n4:10_2": "indriyakathāya ca adhikatattā.",
  "anya-e0104n4:10_3": "Attano tikkhamandādiākāro attākāro,",
  "anya-e0104n4:10_4": "tassa anuvattāpanaṁ attākārānuvattāpanaṁ.",
  "anya-e0104n4:10_5": "Tenāha ‘‘tikkhamandādisaṅkhātaattākārānuvattāpana’’nti.",
  "anya-e0104n4:10_6": "Atha vā tikkhamandādisaṅkhātassa ca attākārassa ca anuvattāpanaṁ tikkha…pe… vattāpanaṁ.",
  "anya-e0104n4:10_7": "Visuṁ attākāraggahaṇena cettha rūpāvabhāsanādikassa saṅgaho daṭṭhabbo.",
  "anya-e0104n4:10_8": "Cakkhundriyassa hi rūpābhihananayogyatāsaṅkhāte rūpāvabhāsanasāmatthiye asati na kadācipi cakkhuviññāṇassa dassanakiccaṁ sambhavati. Esa nayo sotindriyādīsupi.",
  "anya-e0104n4:10_9": "Pubbaṅgamabhāvena manindriyassa vasāvattāpanaṁ hoti, na aññesaṁ.",
  "anya-e0104n4:10_10": "Taṁsampayuttānipi hi indriyāni tabbaseneva hutvā attano attano indriyakiccaṁ sādhenti cetasikabhāvato , na tesaṁ vasena manindriyaṁ . Ayañhissa pubbaṅgamatā.",
  "anya-e0104n4:10_11": "Sabbattha ca indriyapaccayabhāvena sādhetabbanti adhikāro anuvattatīti daṭṭhabbo. Satipi anuppādane,",
  "anya-e0104n4:10_12": "anupatthambhane ca tappaccayānaṁ tappavattane nimittabhāvo anuvidhānaṁ.",
  "anya-e0104n4:11_0": "Chādetvā pharitvā uppajjamānā sukhadukkhavedanā sahajātadhamme abhibhavitvā ajjottharitvā sayameva pākaṭā hoti,",
  "anya-e0104n4:11_1": "sahajātadhammā ca tassā vasena sukhadukkhabāvappatā viya hontīti āha ‘‘yathāsakaṁ oḷārikākārānupāpana’’nti. Asantassa,",
  "anya-e0104n4:11_2": "apaṇītassapi akusalatabbipākādisampayuttassa yathārahaṁ majjhattākārānupāpanaṁ yojetabbaṁ.",
  "anya-e0104n4:11_3": "Samānajātiyehi vā sukhadukkhehi santapaṇītākārānupāpanaṁ daṭṭhabbaṁ.",
  "anya-e0104n4:11_4": "Paṭipakkhābhibhavananti assaddhiyādipaṭipakkhābhibhavanaṁ.",
  "anya-e0104n4:11_5": "Pasannākārādāti pasannapaggahitaupaṭṭhitasamāhitadassanākārānupāpanaṁ yathākkamaṁ saddhādīnaṁ.",
  "anya-e0104n4:11_6": "Byāpādādīti ādi-saddena uddhambhāgiyasaṁyojanāni gahitāni.",
  "anya-e0104n4:11_7": "Maggasampayuttasseva ca aññindriyassa kiccaṁ dassitaṁ.",
  "anya-e0104n4:11_8": "Teneva ca phalasampayuttassa taṁtaṁsaṁyojanappaṭippassaddhipahānakiccatā dassitā hotīti.",
  "anya-e0104n4:11_9": "Katasabbakiccassa aññātāvindriyaṁ aññassa kātabbassa abhāvā amatābhimukhameva tabbhāvapaccayo ca hoti,",
  "anya-e0104n4:11_10": "na itarāni viya kiccantarapasutaṁ.",
  "anya-e0104n4:11_11": "Tenāha ‘‘amatābhimukhabhāvapaccayatā cā’’ti.",
  "anya-e0104n4:12_0": "528.Bhūmito vinicchayo uttānattho eva.",
  "anya-e0104n4:12_1": "Etthāha – kasmā pana ettakeneva indriyāni vuttāni, etāni eva ca vuttānīti? Ādhipaccaṭṭhavasena,",
  "anya-e0104n4:12_2": "ādhipaccaṁ nāma issariyanti vuttamevetaṁ.",
  "anya-e0104n4:12_3": "Tayidaṁ ādhipaccaṁ attano attano kicce,",
  "anya-e0104n4:12_4": "phale cāti aññesampi sabhāvadhammānaṁ kasmā na labbhati?",
  "anya-e0104n4:12_5": "Paccayādhīnavuttikā hi paccayuppannāti siyā phalahetudhammesu anuvattanānuvattanīyatāti? Saccametaṁ, tathāpi atthi tesaṁ viseso.",
  "anya-e0104n4:12_6": "Svāyaṁ ‘‘cakkhuviññāṇādippavattiyañhi cakkhādīnaṁ siddhamādhipacca’’ntiādinā (vibha. aṭṭha.",
  "anya-e0104n4:12_7": "219) aṭṭhakathāyaṁ dassitoyeva.",
  "anya-e0104n4:12_8": "Apica khandhapañcake yāyaṁ sattapaññatti,",
  "anya-e0104n4:12_9": "tassā visesanissayo ‘‘cha ajjhattikāni āyatanānī’’ti tāni tāva ādhipaccattaṁ upādāya ‘‘cakkhundriyaṁ…pe…manindriya’’ntiādito (vibha. 219) vuttāni.",
  "anya-e0104n4:12_10": "Svāyaṁ attabhāvo imesaṁ vasena ‘‘itthī puriso’’ti samaññaṁ labhatīti dassanatthaṁ bhāvadvayaṁ.",
  "anya-e0104n4:12_11": "Tayime upādinnadhammā yena dhammena pavattanti,",
  "anya-e0104n4:12_12": "ayaṁ so dhammo tesaṁ ṭhitihetūti dassanatthaṁ jīvitindriyaṁ.",
  "anya-e0104n4:12_13": "Svāyaṁ sattasaññito dhammapuñjo pabandhavasena pavattamāno imāhi vedanāhi saṁkilissatīti dassanatthaṁ vedanāpañcakaṁ.",
  "anya-e0104n4:12_14": "Tato visuddhikāmānaṁ vodānasambhāradassanatthaṁ saddhādipañcakaṁ.",
  "anya-e0104n4:12_15": "Sambhavavodānasambhārā imehi visujjanti,",
  "anya-e0104n4:12_16": "visuddhippattā niṭṭhitakiccāva hontīti dassanatthaṁ anaññātaññassāmītindriyādīni tīṇi vuttāni.",
  "anya-e0104n4:12_17": "Sabbattha ‘‘ādhipaccattaṁ upādāyā’’ti padaṁ yojetabbaṁ.",
  "anya-e0104n4:12_18": "Ettāvatā adhippetatthasiddhīti aññesaṁ aggahaṇaṁ.",
  "anya-e0104n4:13_0": "Atha vā pavattinivattīnaṁ nissarādidassanattampi etāniyeva vuttāni.",
  "anya-e0104n4:13_1": "Pavattiyā hi visesato mūlanissayabhūtāni cha ajjhattikāyatanāni.",
  "anya-e0104n4:13_2": "Yathāha ‘‘chasu loko samuppanno’’tiādi (su. ni. 171).",
  "anya-e0104n4:13_3": "Tassa uppatti itthipurisindriyehi visabhāgavatthusarāganimittehi yebhuyyena sattakāyassa abhinibbatti. Vuttañhetaṁ ‘‘tiṇṇaṁ kho, mahārāja,",
  "anya-e0104n4:13_4": "sannipātā gabbhassa avakkanti hoti mātā ca utunī hoti,",
  "anya-e0104n4:13_5": "gandhabbo ca paccupaṭṭhito hoti,",
  "anya-e0104n4:13_6": "mātāpitaro ca sannipatitā hontī’’tiādi (ma. ni. 1.408; mi. pa. 4.1.6).",
  "anya-e0104n4:13_7": "Avaṭṭhānaṁ jīvitindriyena tena anupāletabbato.",
  "anya-e0104n4:13_8": "Tenāha ‘‘āyu ṭhiti yapanā yāpanā’’tiādi (dha. sa. 19). Upabhogo vedanāhi.",
  "anya-e0104n4:13_9": "Vedanāvasena hi iṭṭhādisabbavisayūpabhogo.",
  "anya-e0104n4:13_10": "Yathāha ‘‘vedayati vedayatīti kho, bhikkhave,",
  "anya-e0104n4:13_11": "tasmā vedanāti vuccatī’’ti (ma. ni. 1.450).",
  "anya-e0104n4:13_12": "Evaṁ pavattiyā nissayasamuppādaṭṭhitisambhogadassanattaṁ cakkhundriyaṁ yāva upekkhindriyanti cuddasindriyāni desitāni. Yathā cetāni pavattiyā, evaṁ itarāni nivattiyā.",
  "anya-e0104n4:13_13": "Vivaṭṭasannissitena hi nibbattitāni saddhādīni pañcindriyāni nivattiyā nissayo.",
  "anya-e0104n4:13_14": "Uppādo anaññātaññassāmītindriyena tassa nivattivasena paṭhamaṁ uppajjanato. Avaṭṭhānaṁ aññindriyena,",
  "anya-e0104n4:13_15": "upabhogo aññātāvindriyena aggaphalasamupabhogato.",
  "anya-e0104n4:13_16": "Khīṇāsavāhi visavitāya nibbutisukhaṁ paribhujjanti.",
  "anya-e0104n4:13_17": "Evampi etāni eva indriyāni desitāni.",
  "anya-e0104n4:13_18": "Ettāvatā yathādhippetatthasiddhito aññesaṁ aggahaṇaṁ.",
  "anya-e0104n4:13_19": "Imināva nesaṁ desanākkamopi saṁvaṇṇitoti veditabboti.",
  "anya-e0104n4:14_0": "Indriyaniddesavaṇṇanā niṭṭhitā.",
  "anya-e0104n4:15_0": "Saccavitthārakathāvaṇṇanā",
  "anya-e0104n4:16_0": "529.",
  "anya-e0104n4:16_1": "Ariyasaddena visesanaṁ akatvā kevalaṁ saccasaddena uddhiṭṭhānipi ariyasaccāni evāti dassento ‘‘saccānīti cattāri ariyasaccānī’’ti āda.",
  "anya-e0104n4:16_2": "Samāññajotanā hi visese avatiṭṭhati,",
  "anya-e0104n4:16_3": "visesatthinā ca viseso anupayujjitabboti.",
  "anya-e0104n4:16_4": "Ariyasaccesu vā vicāritesu itarānipi atthato vicāritāneva hontīti vipassanāya ca bhūmibhūtāni,",
  "anya-e0104n4:16_5": "ariyasaccānevāti ca katvā ‘‘saccānī’’ti uddharitvāpi ‘‘cattāri ariyasaccānī’’ti vuttaṁ.",
  "anya-e0104n4:17_0": "Sāsanakkamoti ariyasaccāni vuccanti, ariyasaccadesanā vā.",
  "anya-e0104n4:17_1": "Sakalañhi sāsanaṁ bhagavato vacanaṁ saccavinimuttaṁ natthi pavattinivattitadubhayahetusandassanavasena pavattanato. Tasmā saccesu kamati,",
  "anya-e0104n4:17_2": "sīlasamādhipañmāsaṅkhātaṁ vā sāsanaṁ etesu kamati,",
  "anya-e0104n4:17_3": "pariññādikiccasādhanavasena pavattati, tasmā kamati etthāti kamo, kiṁ kamati? Sāsanaṁ.",
  "anya-e0104n4:17_4": "Sāsanassa kamo ‘‘sāsanakkamo’’ti saccāni sāsanappavattiṭṭhānāni vuccanti, taṁdesanā ca tabbohārenāti.",
  "anya-e0104n4:18_0": "Tathāti taṁsabhāvā dukkhādisabhāvā.",
  "anya-e0104n4:18_1": "Avitathāti amusāsabhāvā bādhanādibhāvena bhūtasabhāvā.",
  "anya-e0104n4:18_2": "Anaññathāti aññākārarahitā abādhanādiākāravivittā.",
  "anya-e0104n4:18_3": "Dukkhadukkhatātannimittatāhi adhiṭṭhitattā pīḷanaṭṭho.",
  "anya-e0104n4:18_4": "Samecca sambhūya paccayehi katabhāvo saṅkhataṭṭho.",
  "anya-e0104n4:18_5": "Dukkhadukkhatātannimittatāhi paridahanaṁ,",
  "anya-e0104n4:18_6": "kilesadāhasamāyogo vā santāpaṭṭho. Jarāya,",
  "anya-e0104n4:18_7": "maraṇena cāti dvedā vipariṇāmetabbatā vipariṇāmaṭṭho.",
  "anya-e0104n4:18_8": "Ettha ca pīḷanaṭṭho dukkhassa saraseneva āvibhavanākāro,",
  "anya-e0104n4:18_9": "itare yathākkamaṁ samudayamagganirodhadassanehi āvibhavanākārāti ayaṁ catunnampi viseso.",
  "anya-e0104n4:18_10": "Tatratrābhinandanavasena byāpitvā ūhanaṁ rāsikaraṇaṁ dukkhassa nibbattanaṁ āyūhanaṁ ākārassa byāpanatthattā.",
  "anya-e0104n4:18_11": "Āgacchati samudayatoti vā āyaṁ, dukkhaṁ,",
  "anya-e0104n4:18_12": "tassa ūhanaṁ pavattanaṁ āyūhanaṁ,",
  "anya-e0104n4:18_13": "ayaṁ saraseneva āvibhavanākāro. Nidadāti dukkhanti nidānaṁ,",
  "anya-e0104n4:18_14": "‘‘idaṁ taṁ dukkha’’nti sampaṭicchāpentaṁ viya samuṭṭhāpetīti attho.",
  "anya-e0104n4:18_15": "Ayaṁ nidānaṭṭho dukkhadassanena āvibhavanākāro.",
  "anya-e0104n4:18_16": "Saṁsāradukkhena saṁyojanaṁ saṁyogaṭṭho.",
  "anya-e0104n4:18_17": "Maggādhigamananivāraṇaṁ palibodhaṭṭho.",
  "anya-e0104n4:18_18": "Ime ca saṁyogapalibodhaṭṭhā nirodhamaggadassanehi āvibhavanākārā. Nissaranti sattā ettha,",
  "anya-e0104n4:18_19": "sayameva vā nissaṭaṁ visaṁyuttaṁ sabbasaṅkhatehi sabbūpadhipaṭinissaggabhāvatoti nissaranaṁ.",
  "anya-e0104n4:18_20": "Ayamassa sabhāvena āvibhavanākāro, itare vivekāsaṅkhātāmataṭṭā,",
  "anya-e0104n4:18_21": "samudayakkharaapaccayaavināsitā vā samudayamaggadukkhadassanena āvibhavanākārā.",
  "anya-e0104n4:19_0": "Saṁsārato niggamanaṁ niyyānaṁ.",
  "anya-e0104n4:19_1": "Ayamassa sarasena āvibhavanākāro.",
  "anya-e0104n4:19_2": "Paribodhūpacchedanena nibbānādhigamova nibbānanimittattā maggassa hetuṭṭho.",
  "anya-e0104n4:19_3": "Paññāpadhānattā cassa nibbānadassanaṁ,",
  "anya-e0104n4:19_4": "catusaccadassanaṁ vā dassanaṭṭho. Catusaccadassane,",
  "anya-e0104n4:19_5": "kilesadukkhasantāpavūpasamane ca ādhipaccaṁ karonti maggadhammā sampayuttadhammesūti so maggassa ādhipateyyaṭṭho.",
  "anya-e0104n4:19_6": "Visesato vā ālambanādhipatibhūtā maggadhammā honti ‘‘maggādhipatino’’ti (dha. sa.",
  "anya-e0104n4:19_7": "tikamātikā 16) vacanatoti so tesaṁ ākāro ādhipateyyaṭṭho.",
  "anya-e0104n4:19_8": "Ete hetudassanādhipateyyaṭṭhā samudayanirodhadukkhadassanehi āvibhavanākārā. Evamādi āhāti sambandho.",
  "anya-e0104n4:19_9": "Abhisamayaṭṭhoti abhisametabbaṭṭho.",
  "anya-e0104n4:19_10": "Abhisamayassa vā visayabhūto attho abhisamayaṭṭho.",
  "anya-e0104n4:19_11": "Atha vā abhisamayassa pavattiākāro abhisamayaṭṭho.",
  "anya-e0104n4:19_12": "So cettha abhisametabbena pīḷanādinā dassitoti daṭṭhabbo.",
  "anya-e0104n4:20_0": "530. Kucchitaṁ khaṁ dukkhaṁ,",
  "anya-e0104n4:20_1": "gārayhaṁ hutvā asāranti attho.",
  "anya-e0104n4:21_0": "‘‘Samāgamo sameta’’ntiādīsu kevalassa āgamasaddassa,",
  "anya-e0104n4:21_1": "eta-saddassa ca payoge saṁyogatthassa anupalabbhanato,",
  "anya-e0104n4:21_2": "saṁ-saddassa ca saṁyoge upalabbhanato ‘‘saṁyogaṁ dīpetī’’ti āha anvayato,",
  "anya-e0104n4:21_3": "byatirekato ca tadatthajotakatāsiddhito.",
  "anya-e0104n4:21_4": "Uppannaṁ uditanti etthāpi eseva nayo.",
  "anya-e0104n4:21_5": "Aya-saddo gatiatthe siddho hetusaddoviya kāraṇaṁ dīpeti.",
  "anya-e0104n4:21_6": "Attano phalanipphādanena ayati pavattati,",
  "anya-e0104n4:21_7": "eti vā etasmā phalanti ayoti,",
  "anya-e0104n4:21_8": "saṁyoge uppattikāraṇaṁ samudayoti.",
  "anya-e0104n4:21_9": "Ettha visuṁ payujjamānāpi upasaggasaddā sadhātukaṁ saṁyogatthaṁ, uppādatthañca dīpenti,",
  "anya-e0104n4:21_10": "kiriyāvisesakattāti veditabbā.",
  "anya-e0104n4:22_0": "‘‘Abhāvoettha rodhassāti nirodho’’ti etena nibbānassa dukkhavivittabhāvaṁ dasseti.",
  "anya-e0104n4:22_1": "Samadhigate tasmiṁ tadadhigamato puggalassa rodhābhāvo pavattisaṅkhātassa rodhassa paṭipakkhabhūtāya nivattiyā adhigatattāti.",
  "anya-e0104n4:22_2": "Etasmiñca atthe abhāvo etasmiṁ rodhassāti nirodho icceva padasamāso.",
  "anya-e0104n4:22_3": "Dukkhābhāvo panettha puggalassa, na nibbānasseva.",
  "anya-e0104n4:22_4": "Anuppādo eva nirodho anuppādanirodho. Āyatiṁ bhavādīsu appavatti,",
  "anya-e0104n4:22_5": "na pana bhaṅgoti bhaṅgavācakaṁ nirodhasaddaṁ nivattetvā anuppādavācakaṁ gaṇhāti.",
  "anya-e0104n4:22_6": "Etasmiṁ atthe kāraṇe phalūpacāraṁ katvā nirodhapaccayo nirodhoti vutto.",
  "anya-e0104n4:23_0": "Paṭipadā ca hoti puggalassa dukkhanirodappattiyā.",
  "anya-e0104n4:23_1": "Nanu ca sā eva dukkhanirodappattīti tassā eva sā paṭipadāti na yujjatīti?",
  "anya-e0104n4:23_2": "Na puggalādhigamassa pattibhāvena, yehi so adhigacchati,",
  "anya-e0104n4:23_3": "tesaṁ kāraṇabhūtānaṁ paṭipadābhāvena ca vuttattā.",
  "anya-e0104n4:23_4": "Sacchi kiriyāsacchikaraṇadhammānañhi aññatthābhāvepi puggalasacchikiriyādhammabhāvehi nānattaṁ katvā niddeso katoti.",
  "anya-e0104n4:23_5": "Atha vā yaṁ dukkhanirodhappattiyā niṭṭhānaṁ phalaṁ,",
  "anya-e0104n4:23_6": "sayañca dukkhanirodhappattibhūtaṁ,",
  "anya-e0104n4:23_7": "tassa abhisamayabhūtāya dukkhanirodhappattiyā paṭipadatā daṭṭhabbā.",
  "anya-e0104n4:24_0": "531.Buddhādayo ariyā paṭivijjhantīti ettha paṭividdhakāle pavattaṁ buddhādivohāraṁ ‘‘agamā rājagahaṁ buddho’’tiādīsu (su. ni.",
  "anya-e0104n4:24_1": "410) viya bhāvini bhūte viya upacāroti purimakālepi āropetvā ‘‘buddhādayo’’ti vuttaṁ.",
  "anya-e0104n4:24_2": "Te hi buddhādayo catūhi maggehi paṭivijjhantīti.",
  "anya-e0104n4:24_3": "Tasmā ariyasaccānīti vuccantīti ettha ariyapaṭivijjhitabbāni saccāni ariyasaccānīti purimapade uttarapadalopo ariyasaccānīti vuccantīti attho.",
  "anya-e0104n4:24_4": "Tathāgatena hi sayaṁ adhigatattā, paveditattā,",
  "anya-e0104n4:24_5": "tato eva ca aññehi adhigamanīrattā tāni tassa hontīti.",
  "anya-e0104n4:24_6": "Ariyabhāvasiddhitopīti ettha ariyasādhakāni saccāni ariyasaccānīti pubbe viya uttarapadalopo daṭṭhabbo.",
  "anya-e0104n4:24_7": "Ariyāni saccānītipīti ettha avitathabhāvena araṇīyattā adhigantabbattā ariyāni,",
  "anya-e0104n4:24_8": "ariyasamaññā vā avisaṁvādake avitathe niruḷhā daṭṭhabbā.",
  "anya-e0104n4:25_0": "532.Bādhanalakkhaṇanti ettha dukkhadukkhatannimittabhāvo,",
  "anya-e0104n4:25_1": "udayavayapaṭipīḷitabhāvo vā bādhanaṁ. Bhavādīsu jātiādivasena,",
  "anya-e0104n4:25_2": "cakkhurogādivasena ca anekadā dukkhassa pavattanameva puggalassa santāpanaṁ,",
  "anya-e0104n4:25_3": "tadassa kiccaṁ rasoti santāpanarasaṁ.",
  "anya-e0104n4:25_4": "Pavattinivattīsu saṁsāravimokkhesu pavatti hutvā gayhatīti pavattipaccupaṭṭhānaṁ.",
  "anya-e0104n4:25_5": "Pabhavati etasmā dukkhaṁ nibbattati,",
  "anya-e0104n4:25_6": "purimabhavena pacchimabhavo ghaṭito saṁyutto hutvā pavattatīti pabhāvo.",
  "anya-e0104n4:25_7": "‘‘Evampi taṇhānusaye anūhate,",
  "anya-e0104n4:25_8": "nibbattati dukkhamidaṁ punappuna’’nti (dha. pa. 338; netti.",
  "anya-e0104n4:25_9": "30) evaṁ punappunaṁ uppādanaṁ anupacchedakaraṇaṁ.",
  "anya-e0104n4:25_10": "Bhavanissaraṇanivāraṇaṁ palibodho.",
  "anya-e0104n4:25_11": "Taṇhakkhayādibhāvena sabbadukkhasantatā santi.",
  "anya-e0104n4:25_12": "Accutirasanti accutisampattikaṁ acavanakiccaṁ vā.",
  "anya-e0104n4:25_13": "Kiccanti ca cavanābhāvaṁ kiccamiva katvā pariyāyena vuttaṁ,",
  "anya-e0104n4:25_14": "acavanañcassa sabhāvāpariccajanaṁ avikāritā daṭṭhabbā.",
  "anya-e0104n4:25_15": "Pañcakkhandhanimittasuññatāya aviggahaṁ hutvā gayhatīti animittapaccupaṭṭhānaṁ.",
  "anya-e0104n4:25_16": "Anusayasamucchindanena saṁsāracārakato niggamanūpāyabhāvo niyyānaṁ.",
  "anya-e0104n4:25_17": "Sabbakilesānaṁ anuppādanirodhanaṁ kilesappahānakaraṇaṁ. Nimittato,",
  "anya-e0104n4:25_18": "pavattato ca cittassa vuṭṭhānaṁ hutvā gayhatīti vuṭṭhānapaccupaṭṭhānaṁ.",
  "anya-e0104n4:26_0": "533.",
  "anya-e0104n4:26_1": "Asuvaṇṇādi suvaṇṇādi viya dissamānaṁ māyāti vatthusabbhāvā tassā viparītatā vuttā.",
  "anya-e0104n4:26_2": "Udakaṁ viya dissamānā pana marīci upagatānaṁ tucchā.",
  "anya-e0104n4:26_3": "Vatthumattampi tassā na dissatīti visaṁvādikā vuttā.",
  "anya-e0104n4:26_4": "Marīcimāyāattavidhuro bhāvo tacchāviparītabhūtabhāvo.",
  "anya-e0104n4:26_5": "Ariyañāṇassāti ariyassa avitathaggāhakassa ñāṇassa,",
  "anya-e0104n4:26_6": "tena paṭivedhañāṇaṁ viya paccavekkhaṇañāṇampi gahitaṁ hoti.",
  "anya-e0104n4:26_7": "Tesaṁ gocarabhāvo paṭivijjitabbatā, ārammaṇabhāvo ca daṭṭhabbo. Aggilakkhaṇaṁ uṇhattaṁ.",
  "anya-e0104n4:26_8": "Tañhi katthaci kaṭṭhādiupādānabhede visaṁvādakaṁ, viparītaṁ, abhūtaṁ vākadācipi na hoti. ‘‘Jātidhammā jarādhammā, atho maraṇadhammino’’ti (a. ni. 3.39;",
  "anya-e0104n4:26_9": "5.57) evaṁ vuttā jātiādikā lokapakati.",
  "anya-e0104n4:26_10": "Ekaccānaṁ tiracchānānaṁ tiriyaṁ dīghatā, manussādīnaṁ uddhaṁ dīghatā,",
  "anya-e0104n4:26_11": "vuddhiniṭṭhaṁ pattānaṁ puna avaḍḍhananti evamādikā ca lokapakatīti vadanti.",
  "anya-e0104n4:26_12": "Tacchāviparītabhūtabhāvesu pacchimo tathatā. Paṭhamo avitathatā,",
  "anya-e0104n4:26_13": "majjhimo anaññatatāti ayametesaṁ viseso,",
  "anya-e0104n4:27_0": "Dukkhāaññaṁ na bādhaka nti kasmā vuttaṁ,",
  "anya-e0104n4:27_1": "nanu taṇhāpi jāti viya dukkhanimittatāya bādhikāti? Na,",
  "anya-e0104n4:27_2": "bādhakappabhavabhāvena visuṁ gahitattā. Evamhi pavatti,",
  "anya-e0104n4:27_3": "pavattihetu ca asaṅkarato bodhitā honti.",
  "anya-e0104n4:27_4": "Atha vā jātiādīnaṁ viya dukkhassa adhiṭṭhānabhāvo, dukkhadukkhatā ca bādhakatā,",
  "anya-e0104n4:27_5": "na dukkhappabhavatāti natthi taṇhāya pabhavabhāvena visuṁ gahitāya bādhakabhāvapasaṅgo.",
  "anya-e0104n4:27_6": "Tenāha ‘‘dukkhā aññaṁ na bādhaka’’nti.",
  "anya-e0104n4:27_7": "Bādhakattaniyāmenāti dukkhaṁ bādhakameva,",
  "anya-e0104n4:27_8": "dukkhameva bādhakanti evaṁ dvidhāpi bādhakattāvadhāranenāti attho.",
  "anya-e0104n4:27_9": "Bādhakattaniyāmenāti hi bādhakassa, bādhakatte ca niyāmena.",
  "anya-e0104n4:27_10": "Yatā bādhakattassa dukkhe niyatatā,",
  "anya-e0104n4:27_11": "evaṁ dukkhassa ca bādhakatte niyatatāti.",
  "anya-e0104n4:28_0": "Taṁ vinā nāññatoti satipi avasesakilesaavasesākusalasāsavakusalamūlāvasesasāsavakusaladhammānaṁ dukkhahetubhāve na taṇhāya vinā tesaṁ dukkhahetubhāvo atthi,",
  "anya-e0104n4:28_1": "tehi pana vināpi taṇhāya dukkhahetubhāvo atthi kusalehi vinā akusalehi rūpāvacarādikusalehi vinā kāmāvacarādīhi ca taṇhāya dukkhanibbattakattā. Santabhāvassa,",
  "anya-e0104n4:28_2": "santabhāve vā niyāmo santabhāvaniyāmo, tena santabhāvaniyāmena.",
  "anya-e0104n4:28_3": "Tacchaniyyānabhāvattāti dvidhāpi niyāmena taccho niyyānabhāvo etassa,",
  "anya-e0104n4:28_4": "na micchāmaggassa viya viparītatāya,",
  "anya-e0104n4:28_5": "na lokiyamaggassa viya vā anekantikatāya atacchoti tacchaniyyānabhāvo, maggo,",
  "anya-e0104n4:28_6": "tassa bhāvo tacchaniyyānabhāvattaṁ, tasmā tacchaniyyānabhāvattā.",
  "anya-e0104n4:28_7": "Sabbattha dvidhāpi niyāmena tacchāviparītabhūtabhāvo vuttoti āha ‘‘iti tacchāvipallāsā’’tiādi.",
  "anya-e0104n4:29_0": "534.",
  "anya-e0104n4:29_1": "Saccasaddassa sambhavantānaṁ atthānaṁ uddharaṇaṁ,",
  "anya-e0104n4:29_2": "sambhavante vā atthe vatvā adhippetassa atthassa uddharaṇaṁ niddhāraṇaṁ atthudvāro.",
  "anya-e0104n4:29_3": "Viratisacceti musāvādaviratiyaṁ.",
  "anya-e0104n4:29_4": "Na hi aññaviratīsu saccasaddo niruḷho.",
  "anya-e0104n4:29_5": "Ye pana ‘‘viratisaccaṁ samādānaviratī’’ti vadanti,",
  "anya-e0104n4:29_6": "tesampi na samādānamattaṁ viratisaccaṁ,",
  "anya-e0104n4:29_7": "atha kho samādānāvisaṁvādanaṁ.",
  "anya-e0104n4:29_8": "Taṁ pana paṭiññāsaccaṁ musāvādaviratiyeva hoti. ‘‘Idameva saccaṁ, moghamañña’’nti (ma. ni. 2.187, 202-203, 427;",
  "anya-e0104n4:29_9": "3.27-29) pavattā diṭṭhi ‘‘sacca’’nti abhinivisanavuttiyā diṭṭhisaccaṁ.",
  "anya-e0104n4:29_10": "Amosadhammattā nibbānaṁ paramatthasaccaṁ. ‘‘Amosadhammaṁ nibbānaṁ,",
  "anya-e0104n4:29_11": "tadariyā saccato vidū’’ti (su. ni. 763) hi vuttaṁ,",
  "anya-e0104n4:29_12": "tassa pana taṁsampāpakassa ca maggassa pajānanā paṭivedho avivādakāraṇanti dvayampi ‘‘ekaṁ hi saccaṁ na dutiyamatthi,",
  "anya-e0104n4:29_13": "yasmiṁ pajā no vivade pajāna’’nti imissā (su. ni. 890; mahāni.",
  "anya-e0104n4:29_14": "119) gāthāya ‘‘sacca’’nti vuttaṁ.",
  "anya-e0104n4:30_0": "535.",
  "anya-e0104n4:30_1": "‘‘Netaṁ dukkhaṁ ariyasaccanti āgaccheyya,",
  "anya-e0104n4:30_2": "netaṁ ṭhānaṁ vijjatī’’ti etena jātiādīnaṁ dukkhaariyasaccabhāve aviparītataṁ dasseti ekanteneva bādhakabhāvato.",
  "anya-e0104n4:30_3": "‘‘Aññaṁ dukkhaṁ ariyasaccanti āgaccheyya,",
  "anya-e0104n4:30_4": "netaṁ ṭhānaṁ vijjatī’’ti iminā dukkhaariyasaccabhāvassa jātiādīsu niyatataṁ dasseti anaññatthabhāvato.",
  "anya-e0104n4:30_5": "Sacepi kathañci koci evaṁcitto āgaccheyya,",
  "anya-e0104n4:30_6": "paññāpane pana sahadhammena ñāpane attano vādassa patiṭṭhāpane samattho natthīti dassetuṁ ‘‘ahametaṁ…pe… paññapessāmīti āgaccheyya,",
  "anya-e0104n4:30_7": "netaṁ ṭhānaṁ vijjatī’’ti vuttaṁ.",
  "anya-e0104n4:30_8": "Jātiādīnaṁ anaññathatā aññassa ca tatābhūtassa abhāvoyevettha ṭhānābhāvo.",
  "anya-e0104n4:30_9": "Sacepi koci āgaccheyya āgacchatu,",
  "anya-e0104n4:30_10": "ṭhānaṁ pana natthīti ayamettha suttattho. Esa nayo dutiyasuttepi.",
  "anya-e0104n4:30_11": "Tattha pana attabhāvapaṭilābheneva sattānaṁ jātiādīnaṁ patti,",
  "anya-e0104n4:30_12": "sammukhībhāvo ca hotīti sampattattā, paccakkhatā ca paṭhamatā,",
  "anya-e0104n4:30_13": "yato taṁ bhagavatā paṭhamaṁ desitaṁ, tannimittatā dutiyatā, tadupasamatā tatiyatā,",
  "anya-e0104n4:30_14": "taṁsampāpakatā catutthatāti daṭṭhabbā.",
  "anya-e0104n4:31_0": "‘‘Etaparamato’’ti etena catūhi ariyasaccehi pavattiādīnaṁ anavasesapariyādānamāha.",
  "anya-e0104n4:31_1": "Nibbutikāmena parijānanādīhi aññaṁ kiñci kiccaṁ kātabbaṁ natti,",
  "anya-e0104n4:31_2": "dhammañāṇakiccaṁ vā ito aññaṁ natthi,",
  "anya-e0104n4:31_3": "pariññeyyādīni ca etaparamānevāti cattāriyeva vuttāni.",
  "anya-e0104n4:31_4": "Taṇhāya ādīnavadassāvīnaṁ vasena taṇhāvatthuādīnaṁ etaparamatāyāti vuttaṁ.",
  "anya-e0104n4:31_5": "Tathā ālaye pañcakāmaguṇasaṅkhāte, sakalavatthukāmasaṅkhāte,",
  "anya-e0104n4:31_6": "bhavattayasaṅkhāte vā dukkhe dosadassāvīnaṁ vasena ālayādīnaṁ eteparamatāyāti vuttaṁ.",
  "anya-e0104n4:32_0": "536.‘‘Oḷārikattā’’ti idaṁ jātiādīnaṁ dukkhabhāvassa pacurajanapākaṭatāmattaṁ sandhāya vuttaṁ,",
  "anya-e0104n4:32_1": "na ariyena ñāṇena paṭivijjhitabbākāraṁ. Tanti dukkhaṁ. Akatanti anibbattitaṁ,",
  "anya-e0104n4:32_2": "anipphāditakāraṇanti adhippāyo.",
  "anya-e0104n4:32_3": "Kāraṇe hi siddhe phalaṁ siddhameva hoti.",
  "anya-e0104n4:32_4": "‘‘Neva akataṁ āgacchatī’’ti ca iminā ahetuvādaṁ paṭikkhipati.",
  "anya-e0104n4:32_5": "‘‘Na issaranimmānādito’’ti etena pajāpatipurisapakatikālādivāde paṭikkhipati. Yaṁ panettha vattabbaṁ, taṁ parato āvi bhavissati.",
  "anya-e0104n4:32_6": "‘‘Sahetukena dukkhenā’’ti etena dukkhadassanena janitassa saṁvegassa saṁvaḍḍhanamāha.",
  "anya-e0104n4:32_7": "Dukkhassa hi sahetukabhāvasavasena balavasaṁvego jāyati yāvāyaṁ hetu,",
  "anya-e0104n4:32_8": "tāva idaṁ dukkhaṁ avicchedena pavattatīti.",
  "anya-e0104n4:32_9": "Assāsajananatthaṁ nirodhanti saṁvegajātassa assāsaṁ janetuṁ nirodhasaccamāha.",
  "anya-e0104n4:32_10": "Nibbinnasaṁsāradukkhassa hi nirodhakathā vuccamānā ativiya ativiya assāsaṁ sañjaneti.",
  "anya-e0104n4:33_0": "537.",
  "anya-e0104n4:33_1": "Ye te jātiādayo dhammā bhagavatā vuttāti sambandho.",
  "anya-e0104n4:33_2": "Kasmā panettha byādhi na gahitoti? Anekantabhāvato. Tathā hi so kadāci, kesañci ca natthi.",
  "anya-e0104n4:33_3": "Yathāha ‘‘tayo rogā pure āsuṁ, icchā anasanaṁ jarā’’ti (su. ni. 313).",
  "anya-e0104n4:33_4": "Bākulatterādīnaṁ so nāhosiyeva,",
  "anya-e0104n4:33_5": "dukkhaggahaṇena vā byādhi ettha hitovāti daṭṭhabbaṁ.",
  "anya-e0104n4:33_6": "Paramatthato hi dhātukkhobhapaccayaṁ kāyikaṁ dukkhaṁ byādhīti.",
  "anya-e0104n4:33_7": "Upādānakkhandhapañcakaṁ ekaṁ koṭṭhāsaṁ katvā ‘‘dvādasa dhammā’’ti vuttaṁ.",
  "anya-e0104n4:33_8": "Kāmataṇhābhāvasāmaññena ekajjhaṁ katvā ‘‘dukkhasamudayo ariyasacca’’nti aññe antogadhabhede anāmasitvā ekarūpena gahitāpi taṇhā sassatadiṭṭhisahagatā, ucchedadiṭṭhisahagatā,",
  "anya-e0104n4:33_9": "diṭṭhivirahitā kevalaṁ kāmassādabhūtā cāti tidhāva bhinditvā vuttā.",
  "anya-e0104n4:33_10": "‘‘Ayameva ariyo aṭṭhaṅgiko maggo’’ti maggasaccabhāvena ekajjhaṁ katvā vuttāpi sabhāvato bhinnā eva te dhammāti āha ‘‘aṭṭha dhammā’’ti.",
  "anya-e0104n4:34_0": "Saccaniddesavaṇṇanā niṭṭhitā.",
  "anya-e0104n4:35_0": "Dukkhaniddesakathāvaṇṇanā",
  "anya-e0104n4:36_0": "Jātiniddesavaṇṇanā",
  "anya-e0104n4:37_0": "Bhaveti ādānanikkhepaparicchinno dhammappabandho bhavo, tasmiṁ bhave.",
  "anya-e0104n4:37_1": "So hi jāyati ettha yonigatiādivibhāgoti jātīti vuccati,",
  "anya-e0104n4:37_2": "jāyanti ettha sattā samānanvayāti jāti, nikāyo.",
  "anya-e0104n4:37_3": "Saṅkhatalakkhaṇeti yattha katthaci uppāde. So hi jananaṭṭhena jāti.",
  "anya-e0104n4:37_4": "Paṭisandhiyanti paṭisandhicittakkhaṇe .",
  "anya-e0104n4:37_5": "Sampātijātoti ettha jātisaddena labbhamānaṁ mātukucchito nikkhamanasaṅkhātaṁ jāyanatthaṁ sandhāyāha ‘‘pasūtiya’’nti, abhijātiyanti attho.",
  "anya-e0104n4:37_6": "Jāyati etāya khattiyādisamaññāti jāti, kulaṁ.",
  "anya-e0104n4:38_0": "538. Sayanti etthāti seyyā,",
  "anya-e0104n4:38_1": "mātukucchisaṅkhāto gabbho seyyā etesanti gabbhaseyyakā, aṇḍajā, jalābujā ca. Itaresanti saṁsedajānaṁ, opapātikānañca.",
  "anya-e0104n4:38_2": "Ayampi cāti ‘‘paṭisandhikhandhesvevā’’ti anantaraṁ vuttakathāpi,",
  "anya-e0104n4:38_3": "pageva ‘‘paṭisandhito paṭṭhāyā’’ti vuttakathāyaṁ.",
  "anya-e0104n4:38_4": "Tenāha ‘‘tesaṁ tesaṁ paṭhamapātubhāvo jātī’’ti.",
  "anya-e0104n4:39_0": "Ummujjanavasena gayhatīti ummujjanapaccupaṭṭhānaṁ.",
  "anya-e0104n4:39_1": "Vakkhamānavibhāgaṁ dukkhavicittataṁ paccupaṭṭhapetīti dukkhavicittatāpaccupaṭṭhānā.",
  "anya-e0104n4:40_0": "539.‘‘Kasmā panā’’ti vadato codakassāyamadhippāyo – ekantadukkhe niraye tāva jātidukkhā hotu,",
  "anya-e0104n4:40_1": "aññāsupi vā duggatīsu pāpakammasamuṭṭhānato sukhasaṁvattaniyakammasamuṭṭhānāsu pana sugatīsu kathanti.",
  "anya-e0104n4:40_2": "Itaro ‘‘nāyaṁ jāti sabhāvadukkhavasena dukkhāti vuttā,",
  "anya-e0104n4:40_3": "na hi kāci paṭisandhi dukkhavedanāsampayuttā atthi,",
  "anya-e0104n4:40_4": "atha kho dukkhassa adhiṭṭhānabhāvato’’ti dassento ‘‘anekesaṁ dukkhānaṁ vatthubhāvato’’tiādimāha.",
  "anya-e0104n4:40_5": "Adukkhasabhāvampi pariyāyato dukkhanti vuccatīti dukkhasabhāvaṁ dukkhasaddena visesetvā vuttaṁ ‘‘dukkhadukkha’’nti yathā rūparūpanti.",
  "anya-e0104n4:41_0": "Dukkhuppattihetutoti ‘‘ahu vata me,",
  "anya-e0104n4:41_1": "taṁ vata nāhosī’’ti cetasikadukkhuppattihetuto.",
  "anya-e0104n4:42_0": "‘‘Yadaniccaṁ, taṁ dukkha’’nti (saṁ. ni. 3.15, 45, 76, 77, 85; 2.4.1,",
  "anya-e0104n4:42_1": "4) vacanato tebhūmakā saṅkhārā saṅkhāradukkhaṁ,",
  "anya-e0104n4:42_2": "tattha kāraṇamāha ‘‘udayabbayappaṭipāḷitattā’’ti. Yañhi abhiṇhaṁ paṭipīḷitaṁ,",
  "anya-e0104n4:42_3": "taṁ dukkhamanatāya dukkhanti,",
  "anya-e0104n4:42_4": "vipassanācārassa adhippetattā tebhūmakaggahaṇaṁ.",
  "anya-e0104n4:43_0": "Dukkhadukkhanti dukkhadomassupāyāse vadati.",
  "anya-e0104n4:43_1": "‘‘Jātipi dukkhā’’tiādinā (vibha.",
  "anya-e0104n4:43_2": "190) dukkhasaccavibhaṅge āgataṁ.",
  "anya-e0104n4:44_0": "Bhagavatāpīti anāvaraṇañāṇavatā accariyāparimeyyadesanākosallavatā bhagavatāpi.",
  "anya-e0104n4:44_1": "Upamāvasenati aṅgārakāsūpamādiupamāvasena.",
  "anya-e0104n4:45_0": "540.Puṇḍarīkādīsūti ādi-saddena na maṇikanakarajatapavāḷādiratanasanniccaye,",
  "anya-e0104n4:45_1": "nāpi aṇḍajameṇḍajavāyajātike subhamanuññasayanatale,",
  "anya-e0104n4:45_2": "nāpi ratanamayakuṭṭimamanohare pāsādatale,",
  "anya-e0104n4:45_3": "nāpi sittasammaṭṭhakusumopahāravati pāsādūpacāre,",
  "anya-e0104n4:45_4": "nāpi muttājālasadisavālikāvikiṇṇe viviṭaṅgaṇe,",
  "anya-e0104n4:45_5": "nāpi haritakambalasadisamudusaddalasamotale bhūmibhāgeti evamādīnaṁ saṅgaho daṭṭhabbo.",
  "anya-e0104n4:45_6": "Paramasambādheti ativiya sambādhe.",
  "anya-e0104n4:45_7": "Tibbandhakāreti bahalandhakāre.",
  "anya-e0104n4:45_8": "Pittasemhapubbaruhiragūthodariyādi nānākuṇapasambādhe. Mātā yadi vīsativassā, atha tiṁsa, cattālīsādivassā,",
  "anya-e0104n4:45_9": "tattakaṁ kālaṁ adhotavaccakūpasadisatāya adhimattajegucche.",
  "anya-e0104n4:45_10": "Pūtimacchā di sabbaṁ na sadisūpammaṁ tassa vātādivasena ekaccaduggandhāpagamasabbhāvato.",
  "anya-e0104n4:45_11": "Dasa māseti accantasaṁyoge upayogavacanaṁ,",
  "anya-e0104n4:45_12": "yebhuyyavasena vuttaṁ tato bhiyyopi ekaccānaṁ tatthāvaṭṭhānasambhavato .",
  "anya-e0104n4:45_13": "Attano adhomukhaṁ ṭhapitasaṅacitahatthadvayassa ukkuṭikasseva nisīdato samijjanappasāraṇādirahito.",
  "anya-e0104n4:46_0": "Abhimukhaṁ kaḍḍhanaṁ ākaḍḍhanaṁ.",
  "anya-e0104n4:46_1": "Parito samantato kaḍḍhanaṁ parikaḍḍhanaṁ. Heṭṭhā dhunanaṁ odhūnanaṁ.",
  "anya-e0104n4:46_2": "Nidhāya nidhāya dhūnanaṁ niddhūnanaṁ.",
  "anya-e0104n4:46_3": "Ākaḍḍhanādisadisañcettha ‘‘ākaḍḍhanādī’’ti vuttaṁ.",
  "anya-e0104n4:46_4": "Taruṇavaṇasadisaṁ ativiya sukhumālaṁ gabbhagataṁ sarīraṁ sītādiappakampi na sahatīti sītanarakūpapannatādi nidassitaṁ. Tañhi tassa ativiya sītaṁ,",
  "anya-e0104n4:46_5": "ativiya uṇhañca hutvā upatiṭṭhati.",
  "anya-e0104n4:46_6": "Sarīraṁ vāsiyādīhi tacchetvā khārāvasecanakaraṇaṁ khārāpaṭicchakaṁ.",
  "anya-e0104n4:46_7": "Dukkhuppattiṭṭhāneti gabbhāsayasaññitaṁ tatiyaṁ āvaṭṭaṁ sandhāyāha.",
  "anya-e0104n4:47_0": "Parivattetvāti uddhaṁpādaadhosīsabhāvena parivattetvā.",
  "anya-e0104n4:47_1": "Idaṁ vijāyanamūlakaṁ dukkhaṁ,",
  "anya-e0104n4:47_2": "yena maraṇadukkhena ca aṭṭitā vedanāppattā sattā katipayamāsamattātikkantampi pavattiṁ vissaranti,",
  "anya-e0104n4:47_3": "mahandhakāraṁ mahāviduggaṁ pakkhandhā viya honti.",
  "anya-e0104n4:48_0": "Vadhentassāti socanaparidevanasīsapaṭihananādinā bādhentassa.",
  "anya-e0104n4:48_1": "Khuppipāsā hi ātapāvaṭṭhānādinā ca ātāpanaṁ.",
  "anya-e0104n4:48_2": "Pañcaggitāpanādinā paritāpanaṁ.",
  "anya-e0104n4:49_0": "Imassāti yathāvuttassa sattavidhassa.",
  "anya-e0104n4:49_1": "Sabbassāpīti gabbhakālādīsu tāpanamaddanādinirayaggidāhādisañjanitassa sakalassāpi.",
  "anya-e0104n4:49_2": "Vatthumeva hoti tadabhāve abhāvato.",
  "anya-e0104n4:49_3": "Tenevāha ‘‘jāyetha no ce’’tiādi.",
  "anya-e0104n4:50_0": "541.Vicittanti vividhaṁ, acchariyaṁ vā.",
  "anya-e0104n4:51_0": "Iti jātiniddesavaṇṇanā.",
  "anya-e0104n4:52_0": "Jarāniddesavaṇṇanā",
  "anya-e0104n4:53_0": "542.Saṅkhātalakkhaṇanti ‘‘ṭhitassa aññathatta’’nti (saṁ. ni. 3.38; a. ni. 3.47; kathā.",
  "anya-e0104n4:53_1": "214) vuttaṁ khaṇikajaraṁ sandhāyāha.",
  "anya-e0104n4:53_2": "Khaṇḍiccādisammatoti khaṇḍiccapāliccavalittacatādinā samaññato.",
  "anya-e0104n4:53_3": "Sāti khandhapurāṇabhāvasaññitā pākaṭajarā.",
  "anya-e0104n4:53_4": "Khandhaparipāko ekabhavapariyāpannānaṁ khandhānaṁ purāṇabhāvo.",
  "anya-e0104n4:54_0": "Iti jarāniddesavaṇṇanā.",
  "anya-e0104n4:55_0": "Maraṇaniddesavaṇṇanā",
  "anya-e0104n4:56_0": "543.Saṅkhatalakkhaṇanti saṅkhārānaṁ vayasaññitaṁ khaṇikamaraṇamāha.",
  "anya-e0104n4:56_1": "Yaṁ sandhāyāti yaṁ khaṇikamaraṇaṁ sandhāya,",
  "anya-e0104n4:56_2": "‘‘jīrāmaraṇaṁ dvīhi khandhehi saṅgahita’’nti (dhātu.",
  "anya-e0104n4:56_3": "71) ettha ‘‘maraṇa’’nti vuttanti attho.",
  "anya-e0104n4:56_4": "Tanti jīvitindriyupaccedasaññitaṁ pākaṭamaraṇaṁ.",
  "anya-e0104n4:56_5": "‘‘Cavana’’nti lakkhitabbatāya cutilakkhaṇaṁ.",
  "anya-e0104n4:56_6": "Viyogarasanti yathādhigatehi sattasaṅkhārehi viyojanarasaṁ.",
  "anya-e0104n4:56_7": "Yathūpapannāya gatiyā vippavāsavasena gayhatīti gativippavāsapaccupaṭṭhānaṁ.",
  "anya-e0104n4:57_0": "Pāpassāti pāpayogena pāpassa, upacitapāpakammassāti attho.",
  "anya-e0104n4:57_1": "Pāpakammādinimittanti pāpakammakammanimittagatinimittasaṅkhātaṁ maraṇakāle upaṭṭhitaṁ akusalavipākārammaṇaṁ.",
  "anya-e0104n4:57_2": "Tamhi passantasseva kassaci anubhavantassa viya mahādukkhaṁ hoti. Bhaddassāti bhaddakammassa, katakusalassāti attho.",
  "anya-e0104n4:57_3": "Tassa pana kāmaṁ iṭṭhameva ārammaṇaṁ upaṭṭhāti,",
  "anya-e0104n4:57_4": "piyavippayogavatthukaṁ pana mahantaṁ dukkhaṁ ārammaṇaṁ upaṭṭhāti,",
  "anya-e0104n4:57_5": "piyavippayogavatthukaṁ pana mahantaṁ dukkhaṁ uppajjatīti āha ‘‘asahantassa viyogaṁ piyavatthuka’’nti. Avisesatoti pāpassa, bhaddassa ca sāmaññato.",
  "anya-e0104n4:57_6": "‘‘Avisesato’’ti vatvāpi ‘‘sabbesa’’nti vacanaṁ taṁ idaṁ dukkhaṁ parimadditasaṅkhārānaṁ ekaccānaṁ khīṇāsavānampi hotiyevāti dassanatthaṁ.",
  "anya-e0104n4:57_7": "Vitujjamānamammānanti sandhibandhanāvacchedakavāyunā vijjhiyamānamammaṭṭhānānaṁ.",
  "anya-e0104n4:58_0": "Iti maraṇaniddesavaṇṇanā.",
  "anya-e0104n4:59_0": "Sokaniddesavaṇṇanā",
  "anya-e0104n4:60_0": "544.Soti soko.",
  "anya-e0104n4:60_1": "Atthato domanassameva hoti cetasikantarābhāvato.",
  "anya-e0104n4:60_2": "Domanassaviseso pana hoti visayavisese pavattiākāravisesasabbhāvatoti taṁ visesaṁ lakkhaṇādito dassetuṁ ‘‘evaṁ santepī’’tiādi vuttaṁ. Anto nijjhānaṁ cittasantāpo.",
  "anya-e0104n4:60_3": "Parijjhāpanaṁ rāgadosapariḷāhavisiṭṭhaṁ dahanaṁ.",
  "anya-e0104n4:60_4": "Katākatakusalākusalavisayaṁ vippaṭisārākārena pavattaṁ anusocanaṁ kukkuccaṁ,",
  "anya-e0104n4:60_5": "ñātibyasanādivisayaṁ kevalaṁ cittasanthāpabhūtaṁ anusocanaṁ sokoti anusocanapaccupaṭṭhānattepi ayametesaṁ viseso.",
  "anya-e0104n4:61_0": "Visapītaṁ sallaṁ visasallaṁ.",
  "anya-e0104n4:61_1": "Sokavasena atisārādi byādhipi hoti,",
  "anya-e0104n4:61_2": "sokabahulassa sarīraṁ na cirasseva jīrati,",
  "anya-e0104n4:61_3": "balavasokābhibhūto maraṇampi pāpuṇātīti āha ‘‘samāvahati ca byādhijarāmaraṇabhedana’’nti.",
  "anya-e0104n4:62_0": "Iti sokaniddesavaṇṇanā.",
  "anya-e0104n4:63_0": "Paridevaniddesavaṇṇanā",
  "anya-e0104n4:64_0": "545.Vacīpalāpoti vācāvippalāpo, so atthato saddo eva. Bhiyyoti sokadukkhato upari. Sokasamuṭṭhāno hi paridevo.",
  "anya-e0104n4:65_0": "Iti paridevaniddesavaṇṇanā.",
  "anya-e0104n4:66_0": "Dukkhaniddesavaṇṇanā",
  "anya-e0104n4:67_0": "546.",
  "anya-e0104n4:67_1": "Jātiādīnampi yathārahaṁ dukkhavatthudukkhadukkhatāhi satipi dukkhabhāve kāyassa pīḷanavasena idaṁ savisesaṁ dukkhamanti āha ‘‘dukkhanti visesato vutta’’nti.",
  "anya-e0104n4:68_0": "Iti dukkhaniddesavaṇṇanā.",
  "anya-e0104n4:69_0": "Domanassaniddesavaṇṇanā",
  "anya-e0104n4:70_0": "547.Manovighātarasanti byāpādasampayogavasena manaso vihaññanakiccaṁ.",
  "anya-e0104n4:70_1": "Cetodukkhasamappitāti cetasikadukkhasamaṅgino.",
  "anya-e0104n4:70_2": "Āvaṭṭantīti āmukhaṁ vaṭṭanti, yaṁdisābhimukhaṁ patitā, taṁdisābhimukhā eva vaṭṭanti.",
  "anya-e0104n4:70_3": "Vivaṭṭantīti viparivattanavasena vaṭṭanti.",
  "anya-e0104n4:70_4": "Uddhaṁpādaṁ papatantīti uddhaṁmukhapādā hutvā patanti.",
  "anya-e0104n4:70_5": "Satthaṁ āharantīti attano sarīrassa vijjhanabhedanavasena satthaṁ upanenti.",
  "anya-e0104n4:71_0": "Iti domanassaniddesavaṇṇanā.",
  "anya-e0104n4:72_0": "Upāyāsaniddesavaṇṇanā",
  "anya-e0104n4:73_0": "548.Dosoyevāti kāyacittānaṁ āyāsanavasena dosasseva pavattiākāroti attho,",
  "anya-e0104n4:73_1": "yato bhuso āyāsoti upāyāsoti vuccati yathā bhusamādānaṁ upādānanti.",
  "anya-e0104n4:73_2": "Eko dhammoti cuddasahi akusalacetasikehi añño eko cetasikadhammo, yaṁ ‘‘visādo’’ti ca vadanti.",
  "anya-e0104n4:73_3": "Nitthunanavasena sampajjanato nitthunanaraso,",
  "anya-e0104n4:73_4": "kāye vā nitthunanakaraṇakicco.",
  "anya-e0104n4:73_5": "‘‘Saṅkhāradukkhabhāvato’’ti vatvā so panettha sātisayoti dassento ‘‘cittaparidahanato, kāyavisādanato cā’’ti āha.",
  "anya-e0104n4:74_0": "Ete ca sokaparidevupāyāsā viññattiyā vinā,",
  "anya-e0104n4:74_1": "saha ca yathāpaccayaṁ domanassacittuppādassa pavattiākāravisesoti dassetuṁ ‘‘ettha cā’’tiādi vuttaṁ.",
  "anya-e0104n4:74_2": "Tattha pāko viyāti rajanādino pacitabbavatthuno pāko viya.",
  "anya-e0104n4:75_0": "Iti upāyāsaniddesavaṇṇanā.",
  "anya-e0104n4:76_0": "Appiyasampayoganiddesavaṇṇanā",
  "anya-e0104n4:77_0": "549.Samodhānaṁ samāgamo.",
  "anya-e0104n4:77_1": "Kāyikadukkhacittavighātādianatthānaṁ atthibhāvassa paccupaṭṭhāno anatthabhāvapaccupaṭṭhāno.",
  "anya-e0104n4:78_0": "Tesaṁ appiyānaṁ kāyikavācasikapayogasaṅkhāto upakkamo tadupakkamo,",
  "anya-e0104n4:78_1": "tato sambhūto tadupakkamasambhūto.",
  "anya-e0104n4:79_0": "Iti appiyasampayoganiddesavaṇṇanā.",
  "anya-e0104n4:80_0": "Piyavippayoganiddesavaṇṇanā",
  "anya-e0104n4:81_0": "550.",
  "anya-e0104n4:81_1": "Upaddavabhāvena paccupatiṭṭhatīti byasanapaccupaṭṭhāno.",
  "anya-e0104n4:82_0": "Iti piyavippayoganiddesavaṇṇanā.",
  "anya-e0104n4:83_0": "Icchitālābhaniddesavaṇṇanā",
  "anya-e0104n4:84_0": "551.",
  "anya-e0104n4:84_1": "Icchitālābho nāma yassa kassaci attanā icchitassa vatthuno alābho.",
  "anya-e0104n4:84_2": "‘‘Yampicchaṁ na labhatī’’ti hi vuttaṁ.",
  "anya-e0104n4:84_3": "Matthakappattaṁ pana icchitālābhaṁ dassetuṁ pāḷiyaṁ ‘‘jātidhammānaṁ sattāna’’ntiādinā niddiṭṭhanti tameva dassetuṁ ‘‘aho vatā’’tiādi vuttaṁ.",
  "anya-e0104n4:84_4": "Icchāvāti ettha icchāsahito alābhovāti ca vadanti.",
  "anya-e0104n4:84_5": "Tappariyesanarasāti tesaṁ alabbhaneyyavatthūnaṁ pariyesanarasā. Appatti alābho.",
  "anya-e0104n4:85_0": "Iti icchitālābhaniddesavaṇṇanā.",
  "anya-e0104n4:86_0": "Pañcupādānakkhandhaniddesavaṇṇanā",
  "anya-e0104n4:87_0": "552.Yaṁvuttamidhāti idha saccaniddese yaṁ sarūpato vuttaṁ.",
  "anya-e0104n4:87_1": "Avuttanti aññattha dukkhakkhandhabālapaṇḍitasuttādīsu vuttampi idha sarūpato avuttaṁ.",
  "anya-e0104n4:87_2": "Tañca sabbaṁ ime upādānakkhandhe vinā na labbhatīti tattha khandhasannissayameva dukkhaṁ khandhe vibādhatīti dassetuṁ ‘‘indanamiva pāvako’’ti vuttaṁ.",
  "anya-e0104n4:87_3": "Yathā vā lakkhaṁ paharaṇapahārassa vatthu,",
  "anya-e0104n4:87_4": "evaṁ khandhā saṁsāradukkhassa.",
  "anya-e0104n4:87_5": "Yathā ca gorūpaṁ ḍaṁsamakasādivibādhāya,",
  "anya-e0104n4:87_6": "yathā ca khettaṁ nipphannasassalāyanassa,",
  "anya-e0104n4:87_7": "gāmo ca gāmaghātakavibādhāya,",
  "anya-e0104n4:87_8": "evaṁ khandhā jātiādidukkhassa vatthūti dassetuṁ ‘‘lakkhamivā’’tiādi vuttaṁ.",
  "anya-e0104n4:87_9": "Yebhuyyena loke vibādhakā vibādhetabbādhīnā na honti,",
  "anya-e0104n4:87_10": "ime pana vibādhetabbādhīnā evāti dassetuṁ ‘‘tiṇalatādīnī’’ti vuttaṁ.",
  "anya-e0104n4:87_11": "Kāmaṁ anādimati saṁsāre ādi nāma kassaci natthi,",
  "anya-e0104n4:87_12": "ekabhavaparicchinnassa pana khandhasantānassa vasena vuttaṁ ‘‘ādidukkhaṁ jātī’’ti.",
  "anya-e0104n4:87_13": "Tenevāha ‘‘pariyosānadukkhaṁ maraṇa’’nti.",
  "anya-e0104n4:87_14": "Na hettha samucchedamaraṇameva adhippetaṁ.",
  "anya-e0104n4:87_15": "Maraṇassa antike āsanne jātaṁ dukkhaṁ māraṇantikadukkhaṁ. Paridayhanaṁ cittasantāpo. Lālappanaṁ ativiya vippalāpo.",
  "anya-e0104n4:87_16": "Anutthunanaṁ anto nijjhāyanaṁ.",
  "anya-e0104n4:87_17": "Ekamekanti jātiādīnaṁ antarabhedabhinnānaṁ,",
  "anya-e0104n4:87_18": "jātiādīnameva vā upādānakkhandhapañcakānaṁ vā ekamekaṁ. Saṅkhipitvāti samāsetvā,",
  "anya-e0104n4:87_19": "sāmaññaniddesena vā saṅkhepaṁ katvā.",
  "anya-e0104n4:88_0": "Iti dukkhaniddesakathāvaṇṇanā.",
  "anya-e0104n4:89_0": "Samudayaniddesakathāvaṇṇanā",
  "anya-e0104n4:90_0": "553.Punabbhavakaraṇaṁ punabbhavo uttarapadalopena,",
  "anya-e0104n4:90_1": "yathā vā apūpabhakkhanasīlo āpūpiko, evaṁ punabbhavakaraṇasīlā,",
  "anya-e0104n4:90_2": "punabbhavaṁ vā phalaṁ arahati,",
  "anya-e0104n4:90_3": "so vā etissā payojananti ponobhavikā. Nandanato,",
  "anya-e0104n4:90_4": "rañjanato ca nandīrāgabhāvaṁ sabbāsu avatthāsu apaccakkhāya vuttiyā nandīrāgasahagatā.",
  "anya-e0104n4:90_5": "Tāya ca sattā tattha tattha bhavādike kimikīṭapaṭaṅgādiattabhāvepi nandanti,",
  "anya-e0104n4:90_6": "rūpābhinandanādibhūtāya rañjanti cāti tatratatrābhinandinī.",
  "anya-e0104n4:90_7": "Tenāha ‘‘nandīrāgena sahagatā’’tiādi.",
  "anya-e0104n4:90_8": "Tabbhāvattho hi esa sahagatasaddo.",
  "anya-e0104n4:90_9": "Kāmabhavavibhavabhedavasena pavattiyā kāmataṇhā, bhavataṇhā, vibhavataṇhā ca veditabbā.",
  "anya-e0104n4:90_10": "Kāmataṇhādibhedaṁ anāmasitvā kevalaṁ taṇhābhāveneva ekabhāvaggahaṇena ekattaṁ upanetvā kassacipi sattassa kenaci sadisatābhāvato taṁtaṁvicittabhāvajanakakammanipphādanena ativicittasabhāvā sakalassa dukkhassa hetubhāvato dukkhasamudayo ariyasaccaṁ.",
  "anya-e0104n4:91_0": "Kasmā panettha taṇhāva samudayasaccaṁ vuttāti? Visesahetubhāvato.",
  "anya-e0104n4:91_1": "Avijjā hi bhavesu ādīnavaṁ paṭicchādentī,",
  "anya-e0104n4:91_2": "diṭṭhiādiupādānañca tattha tattha abhinivisamānaṁ taṇhaṁ abhivaḍḍhentī dosādayopi kammassa kāraṇaṁ honti,",
  "anya-e0104n4:91_3": "taṇhā pana taṁtaṁbhavayonigativiññāṇaṭṭhitisattāvāsasattanikāyakulabhogissariyādivicittataṁ abhipatthentī,",
  "anya-e0104n4:91_4": "kammavicittatāya upanissayataṁ kammassa ca sahāyabhāvaṁ upagacchantī bhavādivicittataṁ niyameti,",
  "anya-e0104n4:91_5": "tasmā dukkhassa visesahetubhāvato aññesupi avijjāupādānakammādīsu sutte (dī. ni. 2.400; ma. ni. 1.133; 3.374) abhidhamme (vibha.",
  "anya-e0104n4:91_6": "203) ca avasesakilesākusalamūlādīsu vuttesu dukkhahetūsu vijjamānesu taṇhāva samudayasaccanti vuttāti veditabbaṁ.",
  "anya-e0104n4:92_0": "Iti samudayaniddesakathāvaṇṇanā.",
  "anya-e0104n4:93_0": "Nirodhaniddesakathāvaṇṇanā",
  "anya-e0104n4:94_0": "554.Tassāyevāti yadaggena taṇhā samudayasaccanti vuttā,",
  "anya-e0104n4:94_1": "tadaggena tassāyevāti avadhāraṇaṁ.",
  "anya-e0104n4:94_2": "Sati hi padhānahetunirodhe tadaññahetū niruddhāyeva hontīti byādhinimittavūpasamanena byādhivūpasamo viya hetunirodhena phalanirodhoti āha ‘‘samudayanirodhena dukkhanirodho’’ti.",
  "anya-e0104n4:94_3": "Na aññathāti yathāvuttassa atthassa ekantikataṁ dasseti.",
  "anya-e0104n4:95_0": "Anupaddaveti pāṇakavijjhanasatthappahārādiupaddavarahite. Tato eva daḷhe thire. Sākhādichedanena chinnopi.",
  "anya-e0104n4:95_1": "Taṇhānusayeti kāmarāgabhavarāgānusaye. Anūhateti asamupaghāṭite.",
  "anya-e0104n4:96_0": "Yathā sīho yenattani saro khitto,",
  "anya-e0104n4:96_1": "tattheva attano balaṁ dasseti, na sare,",
  "anya-e0104n4:96_2": "tathā buddhānaṁ kāraṇe paṭipatti, na phale.",
  "anya-e0104n4:96_3": "Yathā pana sārameyyā kenaci leḍḍuppahāre dinne bhussantā leḍḍuṁ khādanti, na pahāradāyake uṭṭhahanti,",
  "anya-e0104n4:96_4": "evaṁ aññatitthiyā dukkhaṁ nirodhetukāmā kāyacchedamanuyuñjanti,",
  "anya-e0104n4:96_5": "na kilesanirodhananti imamatthaṁ dassetuṁ ‘‘sīhasamānavuttino’’tiādi vuttaṁ.",
  "anya-e0104n4:97_0": "555.",
  "anya-e0104n4:97_1": "Virajjati palujjati chijjati samudayo etenāti virāgo vuccati maggo.",
  "anya-e0104n4:97_2": "Virajjanaṁ palujjanaṁ samucchindanaṁ virāgoti pahānaṁ vuccati.",
  "anya-e0104n4:97_3": "Tasmāti yasmā pahānapariyāyo virāgasaddo, nirodhasaddo ca, tasmā.",
  "anya-e0104n4:97_4": "Anusayasamugghātato aseso virāgo aseso nirodhoti sambandhanīyaṁ.",
  "anya-e0104n4:97_5": "Cāgādipadānipi gahetvā vadati sabbāneva etānīti. Yasmā nibbānaṁ vuccati,",
  "anya-e0104n4:97_6": "na dukkhassa nirujjhanamattaṁ,",
  "anya-e0104n4:97_7": "tasmā taṇhāya asesavirāganirodhādipadānipi nibbānavevacanānīti.",
  "anya-e0104n4:97_8": "Vuttamevatthaṁ samattheti ‘‘yasmā panā’’tiādi.",
  "anya-e0104n4:97_9": "Yathā virāgādipadāni nibbāne yujjanti, taṁdassanaṁ.",
  "anya-e0104n4:97_10": "Tattha taṁ āgammāti taṁ nibbānaṁ ārammaṇakaraṇavasena patvā.",
  "anya-e0104n4:97_11": "Taṇhā virajjatīti ariyamaggena accantavirāgavasena taṇhā virajjīyati. Nirujjhatīti nirodhīyati,",
  "anya-e0104n4:97_12": "tena virāganirodhasaddānaṁ adhikaraṇasādhanatamāha. Tadevāti nibbānameva.",
  "anya-e0104n4:97_13": "Cāgādayo hontīti cāgādihetuṁ phalavohārena vadati.",
  "anya-e0104n4:97_14": "‘‘Kāmaguṇālayesū’’ti potthakesu likhanti,",
  "anya-e0104n4:97_15": "‘‘kāmaguṇālayādīsū’’ti pana pāṭho.",
  "anya-e0104n4:98_0": "556.Tayidantiādi na porāṇapāṭho,",
  "anya-e0104n4:98_1": "saccatthadīpane pana vuttaniyāmena tato ānetvā pacchā ṭhapitaṁ.",
  "anya-e0104n4:98_2": "Tathā hi pubbe vuttānipi lakkhaṇādīni punapi vuttāni.",
  "anya-e0104n4:98_3": "Saṁsāradukkhato nibbinnamānasassa assāsaṁ karonto viya hotīti assāsakaraṇarasaṁ.",
  "anya-e0104n4:98_4": "Rāgādisabbapapañcavūpasamanimittatāya nippapañcataṁ paccupaṭṭhapetīti nippapañcapaccupaṭṭhānaṁ.",
  "anya-e0104n4:99_0": "557.Nattheva nibbānanti yadi sāmaññato paṭiññā,",
  "anya-e0104n4:99_1": "attanā adhippetanibbānassapi abhāvo āpajjati, tathā sati paṭiññāvirodho.",
  "anya-e0104n4:99_2": "Atha parābhimataṁ nibbānaṁ pati, evaṁ sati dhammiasiddhi, tato ca nissayāsiddho hetu.",
  "anya-e0104n4:99_3": "Anupalabbhanīyatoti kiṁ paccakkhato, udāhu anumānato?",
  "anya-e0104n4:99_4": "Purimasmiṁ pakkhe cakkhādīhi anekantikatā,",
  "anya-e0104n4:99_5": "dutiyasmiṁ paraṁ pati asiddho hetu. Tenāha ‘‘na,",
  "anya-e0104n4:99_6": "upāyena upalabbhanīyato’’tiādi.",
  "anya-e0104n4:99_7": "Tattha yathā cetopariyañāṇalābhino eva ariyā paresaṁ lokuttaracittaṁ jānanti,",
  "anya-e0104n4:99_8": "tatthāpi ca arahā eva sabbesaṁ, na sabbe,",
  "anya-e0104n4:99_9": "evaṁ nibbānampi sīlasamādhipaññāsaṅkhātasammāpaṭipattibhūtena upāyena upalabbhatīti atthavacanaṁ cetaṁ daṭṭhabbaṁ, na payogavacanaṁ. Taṁ parato āvi bhavissati.",
  "anya-e0104n4:100_0": "558.Natthīti na vattabbaṁ,",
  "anya-e0104n4:100_1": "ariyehi upalabbhanīyatoti adhippāyo.",
  "anya-e0104n4:100_2": "Saṁsārato saṁviggamānasā sammāpaṭipattiyā nibbānaṁ adhigacchantīti sabbasamayasiddhoyaṁ nayo.",
  "anya-e0104n4:100_3": "Tattha sāsanikameva nissāya vadati ‘‘paṭipattiyā vañcubhāvāpajjanato’’ti. Tenāha ‘‘asati hī’’tiādi.",
  "anya-e0104n4:100_4": "Sammādiṭṭhipurejavāyāti sammādiṭṭhipubbaṅgamāya.",
  "anya-e0104n4:100_5": "Pubbaṅgamatā cassā padhānabhāvato.",
  "anya-e0104n4:100_6": "Tathā hi sā paṭhamaṁ desanāruḷhā, na sabbapaṭhamaṁ uppajjanato.",
  "anya-e0104n4:100_7": "Na cāyaṁ sammāpaṭipatti vañjhā,",
  "anya-e0104n4:100_8": "nibbānapāpanato nibbānassa sampāpakato.",
  "anya-e0104n4:100_9": "Tava matena pana nibbānasseva abhāvato vañjhabhāvo āpajjatīti yojanā.",
  "anya-e0104n4:100_10": "Abhāvapāpakattāti sammāpaṭipattiyā kilesasamucchindanamukhena khandhānaṁ abhāvasampāpakabhāvato,",
  "anya-e0104n4:100_11": "na vañjhabhāvāpattīti ce vadeyyāsīti attho. Na iti paṭikkhepe.",
  "anya-e0104n4:100_12": "Yaṁ tayā ‘‘abhāvapāpakattā’’ti vadantena khandhābhāvo nibbānanti paṭiññātaṁ, taṁ na. Kasmā?",
  "anya-e0104n4:100_13": "Atītānāgatābhāvepi nibbānappattiyā abhāvato.",
  "anya-e0104n4:100_14": "Atītānāgatā hi khandhā na santīti tasmiṁ abhāve nibbānaṁ adhigataṁ nāma siyā, so pana natthīti.",
  "anya-e0104n4:100_15": "Na kevalaṁ atītānāgatānameva,",
  "anya-e0104n4:100_16": "atha kho vattamānānampīti tiyaddhagatānaṁ sabbesaṁ khandhānaṁ abhāvo nibbānaṁ.",
  "anya-e0104n4:100_17": "Na hi taṁ ekadesābhāvo bhavituṁ yuttanti vattamānā ce, na na santi, na santi ce, na vattamānāti ‘‘vattamānā,",
  "anya-e0104n4:100_18": "na santi cā’’ti vippaṭisiddhametanti āha ‘‘na, tesaṁ…pe… pajjanato’’ti.",
  "anya-e0104n4:101_0": "Kiñca bhiyyo – yadi vattamānābhāvo nibbānaṁ, yadā ariyamaggo vattati,",
  "anya-e0104n4:101_1": "tadā tassa nissayabhūtā khandhā vattamānāti katvā tadā nibbānassa abhāvo siyā.",
  "anya-e0104n4:101_2": "Tathā ca sati maggakkhaṇepi nibbānasacchikiriyāya abhāvo āpajjatīti dassento ‘‘vattamāna…pe… dosato’’ti āha.",
  "anya-e0104n4:101_3": "Na mayaṁ sabbesaṁyeva avattamānatāya nibbānaṁ vadāma. Kiñcarahīti,",
  "anya-e0104n4:101_4": "tadā maggakkhaṇe kilesānaṁ avattamānattā,",
  "anya-e0104n4:101_5": "tasmā na doso yathāvuttadosābhāvoti?",
  "anya-e0104n4:101_6": "Yadi kilesānaṁ avattamānatāsaṅkhāto abhāvo nibbānaṁ,",
  "anya-e0104n4:101_7": "evaṁ sati ariyamaggassa niratthakatā āpajjati maggakkhaṇato pubbepi tadabhāvasiddhito.",
  "anya-e0104n4:101_8": "Tenāha ‘‘ariyamaggassā’’tiādi.",
  "anya-e0104n4:101_9": "Tasmā akāraṇametanti yasmā na nibbānassa anupalabbhanīyatā, abhāvamattatā, paṭipattiyā vañjhabhāvo,",
  "anya-e0104n4:101_10": "atītānāgatābhāve nibbānādhigamo ca āpajjati,",
  "anya-e0104n4:101_11": "vattamānānaṁ abhāvopi na sambhavati ,",
  "anya-e0104n4:101_12": "pageva kilesānaṁ avattamānatā,",
  "anya-e0104n4:101_13": "ariyamaggassa ca niratthakabhāvāpatti,",
  "anya-e0104n4:101_14": "tasmā nibbānassa abhāvasādhanatthaṁ yadidaṁ ‘‘anupalabbhanīyato, abhāvapāpakattā,",
  "anya-e0104n4:101_15": "tadā kilesānaṁ avattamānattā’’ti ca kāraṇaṁ vuttaṁ, akāraṇametaṁ, ayuttiresāti attho.",
  "anya-e0104n4:102_0": "559.Ādivacanatoti ādi-saddena avasiṭṭhaṁ jambukhādakasuttapadesaṁ (saṁ. ni. 4.314 ādayo),",
  "anya-e0104n4:102_1": "aññampi asaṅkhatāya dhātuyā niddesapāḷiṁ saṅgaṇhāti.",
  "anya-e0104n4:102_2": "Tathā hi ‘‘nibbānaṁ nibbānanti, āvuso sāriputta, vuccati, katamaṁ nu kho, āvuso, nibbānanti? Yo kho, āvuso,",
  "anya-e0104n4:102_3": "rāgakkhayo dosakkhayo mohakkhayo,",
  "anya-e0104n4:102_4": "idaṁ vuccati nibbāna’’nti jambukhādakasutte (saṁ. ni. 4.314 ādayo),",
  "anya-e0104n4:102_5": "‘‘tattha katamā asaṅkhatā dhātu?",
  "anya-e0104n4:102_6": "Rāgakkhayo dosakkhayo mohakkhayo’’ti (vibha. 184) āyatanavibhaṅge vuttaṁ.",
  "anya-e0104n4:102_7": "Tatrāyamattho – nibbānaṁ asaṅkhatā dhātu asaṅkhatasabhāvo dhammo.",
  "anya-e0104n4:102_8": "Yasmā taṁ āgamma rāgādayo khīyanti, tasmā rāgakkhayo, dosakkhayo, mohakkhayoti ca vuccatīti.",
  "anya-e0104n4:102_9": "Āgammāti ca sabbasaṅkhārehi nibbinnassa visaṅkhāraninnassa gotrabhunā vivaṭṭitamānasassa maggena sacchikaraṇenāti attho.",
  "anya-e0104n4:102_10": "Sacchikiriyamānañhi taṁ adhigantvā ārammaṇapaccayabhūtañca paṭicca adhipatipaccayabhūte ca tasmiṁ paramassāsabhāvena vinimuttasaṅkhārassa paramagatibhāvena ca patiṭṭhānabhūte patiṭṭhāya khayasaṅkhāto maggo rāgādayo khepetīti taṁsacchikaraṇābhāve rāgādīnaṁ anuppattinirodhagamanābhāvā taṁ āgamma rāgādayo khīyantīti vuccanti.",
  "anya-e0104n4:102_11": "Ekaṁsena cetaṁ evaṁ sampaṭicchitabbaṁ,",
  "anya-e0104n4:102_12": "itarathā yathārutavasena pāḷiyā atthe gayhamāne bahū dosā āpajjantīti te dassetuṁ ‘‘arahattassāpī’’tiādi vuttaṁ.",
  "anya-e0104n4:102_13": "Arahattañhi aggaphalapamukhā cattāro khandhāti na tassa rāgādikhayamattatā yuttā. Tampi hi…pe… niddiṭṭhaṁ.",
  "anya-e0104n4:102_14": "Tattha yathā rāgādīnaṁ khīṇante uppannattā arahattaṁ ‘‘rāgakkhayo’’tiādinā niddiṭṭhanti suttassa neyyatthattā.",
  "anya-e0104n4:102_15": "Evaṁ nibbānaṁ āgamma rāgādayo khīyantīti nibbānaṁ ‘‘rāgakkhayo’’tiādinā niddiṭṭhanti imassāpi suttassa neyyatthatā veditabbā.",
  "anya-e0104n4:102_16": "Nibbānassa rāgādikkhayamattatāya bahūdosā āpajjantīti dassetuṁ ‘‘kiñca bhiyyo’’tiādi āraddhaṁ.",
  "anya-e0104n4:103_0": "Tattha ittarakālādippattidosatoti rāgādīnaṁ khayamattatāya parittakālatā, saṅkhatalakkhaṇatā,",
  "anya-e0104n4:103_1": "payogena vinā saraseneva adhigandhabbatā, rāgādīhi aparimuttatā, ādittatā, dukkhatā, anupasantatā, bahubhāvo, oḷārikatā,",
  "anya-e0104n4:103_2": "gotrabhumaggānaṁ anārammaṇatāti evamādidosāpajjanato . Rāgasseva khayo rāgakkhayo, na dosādīnaṁ.",
  "anya-e0104n4:103_3": "Tathā dosakkhayādayopīti añño rāgakkhayo, añño dosakkhayo,",
  "anya-e0104n4:103_4": "añño mohakkhayoti tiṇṇaṁ akusalamūlānaṁ khayabhūtāni tīṇi nibbānāni,",
  "anya-e0104n4:103_5": "catunnaṁ upādānānaṁ khaye cattāri,",
  "anya-e0104n4:103_6": "pañcannaṁ nīvaraṇānaṁ khaye pañca,",
  "anya-e0104n4:103_7": "channaṁ taṇhākāyānaṁ khaye cha,",
  "anya-e0104n4:103_8": "sattannaṁ anusayānaṁ khaye satta,",
  "anya-e0104n4:103_9": "aṭṭhannaṁ micchattānaṁ khaye aṭṭha,",
  "anya-e0104n4:103_10": "navannaṁ taṇhāmūlakānaṁ khaye nava,",
  "anya-e0104n4:103_11": "dasannaṁ saṁyojanānaṁ khaye dasa,",
  "anya-e0104n4:103_12": "diyaḍḍhakilesasahassassa khaye pāṭiyekkaṁ nibbānanti bahūni nibbānāni honti.",
  "anya-e0104n4:103_13": "Rāgādikkhayo nāma andhabālānampi pākaṭo,",
  "anya-e0104n4:103_14": "antamaso dīpimigamakkaṭādīnampi suviññeyyoti oḷārikaṁ nibbānaṁ hoti.",
  "anya-e0104n4:103_15": "Gotrabhukkhaṇe kilesakkhayassa abhāvato, maggakkhaṇe ca akhīṇattā,",
  "anya-e0104n4:103_16": "ārammaṇakaraṇassa ca asambhavo eva.",
  "anya-e0104n4:103_17": "Tassa nibbānabhāvatoti sabbapariyosānassa rāgādikkhayassa nibbānabhāvato.",
  "anya-e0104n4:103_18": "Yato khayato paṭṭhāya rāgādīnaṁ pavatti na hoti,",
  "anya-e0104n4:103_19": "so ‘‘ayaṁ nāmā’’ti niyametabbo maggaphalañāṇānaṁ ārammaṇabhūto natthīti āha ‘‘na tādisassa khayassa abhāvato’’ti.",
  "anya-e0104n4:104_0": "Kiñca bhiyyo – yo pacchimabhavato tatiyattabhāveyeva rāgādīsu ādīnavaṁ disvā jhānabhāvanāya te vikkhambhetvā aparihīnajjhāno kālaṁ katvā brahmalokaṁ upapanno,",
  "anya-e0104n4:104_1": "tattha yāvatāyukaṁ ṭhatvā idhāgatopi kāmesu vītarāgova hutvā pabbajitvā arahattaṁ patto,",
  "anya-e0104n4:104_2": "yo ca paṭhamavaye eva rāgādito nibbinno te ca jhānena vikkhambhetvā pacchimavaye arahattaṁ patto,",
  "anya-e0104n4:104_3": "tesaṁ rāgādīnaṁ vikkhambhanato paṭṭhāya anuppajjanato nirodhasadisatāya anuppattiyeva nirodho. Te nibbānappattā nāma siyuṁ, na ca honti,",
  "anya-e0104n4:104_4": "tasmā na tādisassa khayassa nibbānabhāvo.",
  "anya-e0104n4:104_5": "Tassāpi ittarakālatādidosasamāyogo evāti āha ‘‘bhāvepicā’’tiādi .",
  "anya-e0104n4:105_0": "Yadi ‘‘khayo’’ti vacanato yato khayato paṭṭhāya rāgādīnaṁ appavatti,",
  "anya-e0104n4:105_1": "taṁ khayamattaṁ nibbānaṁ maññasi,",
  "anya-e0104n4:105_2": "evaṁ sati ‘‘khaye ñāṇa’’ntiādīsu (dha. sa. dukamātikā 142;",
  "anya-e0104n4:105_3": "1382) ‘‘khayo’’ti vuttattā taduppattito paṭṭhāya ca rāgādīnaṁ anuppattīti maggassāpi nibbānabhāvāpattīti dassento ‘‘ariyamaggassa cā’’tiādimāha.",
  "anya-e0104n4:106_0": "Yathā niruddhā na santi,",
  "anya-e0104n4:106_1": "evaṁ anuppannāpīti abhāvasāmaññato nirodhasadisatāya anuppatti eva nirodho anuppattinirodho.",
  "anya-e0104n4:106_2": "Ayañhi maggena khepetabbākāro,",
  "anya-e0104n4:106_3": "yadidaṁ uppajjanārahassa anuppattidhammatāpādananti ‘‘khayo’’ti ca vuccatīti.",
  "anya-e0104n4:106_4": "Taṁ itarakhayato visesento ‘‘anuppattinirodhasaṅkhātassa pana khayassā’’ti āha.",
  "anya-e0104n4:106_5": "Anipphannatā pana tassa khayassa pariyāyena upanissayattāti vuttaṁ.",
  "anya-e0104n4:106_6": "Anuppattinirodhakkhayakarassa hi maggassa ārammaṇabhūtaṁ nibbānaṁ atthato tassa upanissayo viyāti vattabbataṁ labhati.",
  "anya-e0104n4:106_7": "Tadupacārenāti atthato phalabhūtakhayavohārena.",
  "anya-e0104n4:106_8": "Phalūpacārena hi kāraṇaṁ voharīyati yathā ‘‘āyu ghataṁ, semho guḷo’’ti ca.",
  "anya-e0104n4:107_0": "Assāti nibbānassa.",
  "anya-e0104n4:107_1": "‘‘Idampi kho ṭhānaṁ sududdasa’’ntiādinā (dī. ni. 2.64, 66-67; ma. ni. 2.337; saṁ. ni. 1.172; mahāva.",
  "anya-e0104n4:107_2": "7-8) paccavekkhato bhagavato appossukkabhāvāvahanato. ‘‘Tañhi te, māgaṇḍiya, ariyaṁ cakkhuṁ natthi,",
  "anya-e0104n4:107_3": "yena tvaṁ ariyena cakkhunā ārogyaṁ jāneyyāsi, nibbānaṁ passeyyāsī’’ti (ma. ni.",
  "anya-e0104n4:107_4": "2.218) vacanato ariyena cakkhunā passitabbaṁ.",
  "anya-e0104n4:108_0": "560.",
  "anya-e0104n4:108_1": "Yadi nibbānaṁ nāma sabhāvadhammo atthi sattasantānapariyāpanno ca,",
  "anya-e0104n4:108_2": "atha kasmā catumahāpathe sabhā viya sabbasādhāraṇā na labbhatīti āha ‘‘maggasamaṅginā pattabbato asādhāraṇa’’nti.",
  "anya-e0104n4:108_3": "‘‘Asukassa sammāsambuddhassa kāle uppanna’’nti evaṁ purimāya koṭiyā abhāvato appabhavaṁ.",
  "anya-e0104n4:108_4": "Maggabhāveti ariyamaggassa atthibhāve.",
  "anya-e0104n4:108_5": "Bhāvato vijjamānato laddhabbato.",
  "anya-e0104n4:109_0": "Aṇuādīnanti aṇupakatikālapurisādīnaṁ.",
  "anya-e0104n4:109_1": "Niccabhāvāpattīti sassatabhāvasiddhi.",
  "anya-e0104n4:109_2": "Kūṭaṭṭhaniccatā hi idhādhippetā.",
  "anya-e0104n4:109_3": "Hetuno abhāvāti upapattiyā sādhanahetuno abhāvā. Niccā te aṇuādayo.",
  "anya-e0104n4:109_4": "Nibbānassaniccattāti apekkhadhammattāti hetulakkhaṇānupapatti.",
  "anya-e0104n4:109_5": "‘‘Aṇuādīnaṁ asiddhattā’’ti etena ‘‘niccā aṇuādayo’’ti paṭiññāya dhammiasiddhi,",
  "anya-e0104n4:109_6": "tato ca nissayāsiddho hetūti dasseti.",
  "anya-e0104n4:110_0": "561.Yathāvuttayuttisabbhāvatoti ‘‘appabhavattā’’ti attanā vuttaṁ hetuṁ sandhāyāha.",
  "anya-e0104n4:110_1": "Appabhavatā cassa apaccayatāya daṭṭhabbā,",
  "anya-e0104n4:110_2": "tāya tassa purimāya koṭiyā abhāvo.",
  "anya-e0104n4:110_3": "‘‘Rūpasabhāvātikkamato’’ti etena yathā rūpadhammānaṁ ruppanasabhāvo,",
  "anya-e0104n4:110_4": "paṭighātavantatāya kalāpaso vuttiyā padesasambandho ca sabhāvo,",
  "anya-e0104n4:110_5": "evaṁ nibbānassa katthaci paṭighāto,",
  "anya-e0104n4:110_6": "sappadesatā ca natthīti dasseti.",
  "anya-e0104n4:110_7": "Na hi nibbānaṁ ‘‘asukadisāya,",
  "anya-e0104n4:110_8": "asukadese’’ti vā niddisīyati, yato taṁ appatiṭṭhamevāti.",
  "anya-e0104n4:111_0": "‘‘Asithila…pe… gamanīyato’’ti etena nibbānassa ariyānaṁ paccakkhasiddhataṁ dasseti.",
  "anya-e0104n4:111_1": "‘‘Sabbaññuvacanato’’ti etena tadaññesaṁ anumānasiddhataṁ,",
  "anya-e0104n4:111_2": "tadubhayena ‘‘anupalabbhanīyato’’ti panassa hetuno asiddhataṁ dasseti.",
  "anya-e0104n4:111_3": "Paramatthena nāvijjamānaṁ vijjamānamevāti yathāraddhamatthaṁ nigametvā tadatthasādhanaṁ āgamaṁ dassento ‘‘vuttañheta’’nti-. ādimāha.",
  "anya-e0104n4:112_0": "Tattha ajātaṁ abhūtaṁ akataṁ asaṅkhatanti (udā. 73; netti.",
  "anya-e0104n4:112_1": "41) cattāripi padāni aññamaññavevacanāni.",
  "anya-e0104n4:112_2": "Atha vā vedanādayo viya hetupaccayasamavāyasaṅkhātāya kāraṇasāmaggiyā na jātaṁ na nibbattanti ajātaṁ. Kāraṇena vinā,",
  "anya-e0104n4:112_3": "sayameva ca na bhūtaṁ na pātubhūtaṁ na uppannanti abhūtaṁ. Evaṁ ajātattā,",
  "anya-e0104n4:112_4": "abhūtattā ca yena kenaci kāraṇena na katanti akataṁ.",
  "anya-e0104n4:112_5": "Jātabhūtakatabhāvo ca nāma rūpādīnaṁ saṅkhatadhammānaṁ hoti,",
  "anya-e0104n4:112_6": "na asaṅkhatabhāvassa nibbānassāti dassanatthaṁ ‘‘asaṅkhata’’nti vuttaṁ.",
  "anya-e0104n4:112_7": "Paṭilomato vā samecca sambhūya paccayehi katanti saṅkhataṁ,",
  "anya-e0104n4:112_8": "tathā na saṅkhataṁ saṅkhatalakkhaṇarahitanti ca asaṅkhatanti evaṁ anekehi kāraṇehi nibbattitabhāve paṭisiddhe ‘‘pakativādīnaṁ pakati viya siyā nu kho ekeneva kāraṇena etaṁ kata’’nti āsaṅkāyaṁ kenaci na katanti dassanatthaṁ ‘‘akata’’nti vuttaṁ.",
  "anya-e0104n4:112_9": "Evaṁ apaccayampi samānaṁ ‘‘sayameva nu kho idaṁ bhūtaṁ pātubhūta’’nti āsaṅkāyaṁ taṁ nivattanatthaṁ ‘‘abhūta’’nti vuttaṁ.",
  "anya-e0104n4:112_10": "Ayañcetassa asaṅkhatākatābhūtabhāvo sabbena sabbaṁ ajātidhammattāti dassetuṁ ‘‘ajāta’’nti vuttaṁ.",
  "anya-e0104n4:113_0": "Evamettha satthā paramatthato nibbānassa atthibhāvaṁ pavedesi.",
  "anya-e0104n4:113_1": "Pavedento ca ‘‘ahaṁ dhammissaro dhammassāmī’’ti na attano āṇāmattena pavedesi,",
  "anya-e0104n4:113_2": "apica kho pana padaparame anukampamāno yuttitopi pavedesi. Yathāha –",
  "anya-e0104n4:114_0": "‘‘No cetaṁ, bhikkhave,",
  "anya-e0104n4:114_1": "abhavissa ajātaṁ abhūtaṁ akataṁ asaṅkhataṁ,",
  "anya-e0104n4:114_2": "nayidha jātassa bhūtassa katassa saṅkhatassa nissaraṇaṁ paññāyetha. Yasmā ca kho, bhikkhave,",
  "anya-e0104n4:114_3": "atthi ajātaṁ abhūtaṁ akataṁ asaṅkhataṁ,",
  "anya-e0104n4:114_4": "tasmā jātassa bhūtassa katassa saṅkhatassa nissaraṇaṁ paññāyatī’’ti (udā. 73; netti. 41).",
  "anya-e0104n4:115_0": "Tassattho – bhikkhave,",
  "anya-e0104n4:115_1": "yadi ajātādisabhāvā asaṅkhatā dhātu na abhavissa na siyā,",
  "anya-e0104n4:115_2": "idha loke jātādisabhāvassa rūpādikkhandhapañcakasaṅkhātassa saṅkhatassa nissaraṇaṁ anavasesavūpasamo na paññāyeyya na upalabbheyya na sambhaveyya.",
  "anya-e0104n4:115_3": "Nibbānañhi ārammaṇaṁ katvā pavattamānā sammādiṭṭhiādayo ariyamaggadhammā anavasesaṁ saṁkilese samucchindanti,",
  "anya-e0104n4:115_4": "tenettha sabbassāpi vaṭṭadukkhassa apagamo nissaraṇaṁ paññāyati.",
  "anya-e0104n4:115_5": "Evaṁ byatirekavasena nibbānassa atthibhāvaṁ dassetvā idāni anugamanavasenapi taṁ dassetvā nigametuṁ ‘‘yasmā ca kho’’tiādi vuttaṁ.",
  "anya-e0104n4:115_6": "Tassattho vuttanayeneva veditabbo.",
  "anya-e0104n4:116_0": "Ettha ca yasmā ‘‘appaccayā dhammā asaṅkhatā dhammā (dha. sa. dukamātikā 7-8). Atthi, bhikkhave, tadāyatanaṁ, yattha neva pathavī (udā. 71).",
  "anya-e0104n4:116_1": "Idampi kho ṭhānaṁ sududdasaṁ,",
  "anya-e0104n4:116_2": "yadidaṁ sabbasaṅkhārasamatho sabbūpadhipaṭinissaggo (dī. ni. 2.64, 67; ma. ni. 2.337; saṁ. ni. 2.172; mahāva. 7-8). Asaṅkhatañca vo, bhikkhave,",
  "anya-e0104n4:116_3": "dhammaṁ desessāmi asaṅkhatagāminiñca paṭipada’’ntiādīhi (saṁ. ni.",
  "anya-e0104n4:116_4": "4.366) anekehi suttapadehi ‘‘atthi, bhikkhave, ajāta’’nti (udā. 73; netti.",
  "anya-e0104n4:116_5": "41) iminā ca suttapadena nibbānadhātuyā paramatthato sabbhāvo sabbalokaṁ anukampamānena sammāsambuddhena pakāsito,",
  "anya-e0104n4:116_6": "tasmā yadipi kattha apaccakkhakārīnampi sāsane abhippasannānaṁ viññūnaṁ saṁsayo natthiyeva.",
  "anya-e0104n4:116_7": "Ye pana paraneyyabuddhino puggalā,",
  "anya-e0104n4:116_8": "tesaṁ vimativinodanatthaṁ ayamettha adhippāyaniddhāraṇamukhena yuttivicāraṇā.",
  "anya-e0104n4:117_0": "Yathā pariññeyyatāya sauttarānaṁ kāmānaṁ,",
  "anya-e0104n4:117_1": "rūpānañca paṭipakkhabhūtaṁ tabbidhurasabhāvaṁ nissaraṇaṁ paññāyati,",
  "anya-e0104n4:117_2": "evaṁ sabhāvānaṁ sabbesampi saṅkhatadhammānaṁ paṭipakkhabhūtena tabbidhurasabhāvena nissaraṇena bhavitabbaṁ. Yañca taṁ nissaraṇaṁ, sā asaṅkhatā dhātu.",
  "anya-e0104n4:117_3": "Kiñca bhiyyo – saṅkhatadhammārammaṇavipassanāñāṇaṁ,",
  "anya-e0104n4:117_4": "apica anulomañāṇaṁ kilese tadaṅgavasena pajahati,",
  "anya-e0104n4:117_5": "na samucchedavasena pajahituṁ sakkoti.",
  "anya-e0104n4:117_6": "Tathā sammutisaccārammaṇaṁ paṭhamajjhānādīsu ñāṇaṁ vikkhambhanavaseneva kilese pajahati, na samucchedavasena.",
  "anya-e0104n4:117_7": "Iti saṅkhatadhammārammaṇassa,",
  "anya-e0104n4:117_8": "sammutisaccārammaṇassa ca ñāṇassa kilesānaṁ samucchedappahāne asamatthabhāvato tesaṁ samucchedappahānakarassa ariyamaggañāṇassa tadubhayaviparītasabhāvena ārammaṇena bhavitabbaṁ, sā asaṅkhatā dhātu.",
  "anya-e0104n4:118_0": "Tathā ‘‘atthi, bhikkhave,",
  "anya-e0104n4:118_1": "ajātaṁ abhūtaṁ akataṁ asaṅkhata’’nti (udā. 73; netti.",
  "anya-e0104n4:118_2": "41) evamādi nibbānassa paramatthato atthibhāvajotakavacanaṁ aviparītatthaṁ bhagavatā bhāsitattā. Yañhi bhagavatā bhāsitaṁ,",
  "anya-e0104n4:118_3": "taṁ aviparītatthaṁ yathā taṁ ‘‘sabbe saṅkhārā aniccā, sabbe saṅkhārā dukkhā, sabbe dhammā anattā’’ti (ma. ni. 1.353, 356; dha. pa. 277-279; theragā. 676-678; netti. 5),",
  "anya-e0104n4:118_4": "tathā nibbānasaddo katthaci visaye yathābhūtaparamatthavisayo upacāravuttisabbhāvato.",
  "anya-e0104n4:118_5": "Seyyathāpi sīhasaddoti evamādīhi nayehi yuttitopi asaṅkhatāya dhātuyā paramatthato atthibhāvo veditabbo.",
  "anya-e0104n4:119_0": "Aparo nayo – yadi pana nibbānaṁ abhāvamattameva siyā,",
  "anya-e0104n4:119_1": "tassa ‘‘gambhīro duddaso duranubodho santo paṇīto atakkāvacaro nipuṇo paṇḍitavedanīyo’’ti (dī. ni. 2.64, 67; ma. ni. 2.337; saṁ. ni. 1.172; mahāva. 7-8) gambhīrāditā, ‘‘asaṅkhatañca vo, bhikkhave,",
  "anya-e0104n4:119_2": "dhammaṁ desessāmī’’tiādinā (saṁ. ni. 4.366) asaṅkhatāditā,",
  "anya-e0104n4:119_3": "‘‘abyākatā dhammā apaccayādhammā’’tiādinā abyākatadhammāditā ca na vattabbā siyā.",
  "anya-e0104n4:119_4": "Na hi abhāvassa koci sabhāvo atthi,",
  "anya-e0104n4:119_5": "yena so gambhīrāsaṅkhatādiākārato viññāyeyya. Abhāvo hi abhāvo eva,",
  "anya-e0104n4:119_6": "kuto tassa gambhīrāsaṅkhātādibhāvasambandho.",
  "anya-e0104n4:119_7": "Kiñcāyamabhāvo sabbesaṁ kilesānaṁ sabbasattasantānagatānaṁ eko vā bhaveyya aneko vā. Yadi eko,",
  "anya-e0104n4:119_8": "ekeneva maggena sabbakilesābhāvo kato, sacchikato cāti aññassa,",
  "anya-e0104n4:119_9": "aññesañca maggānaṁ niratthakatāti na siyā maggabahutā,",
  "anya-e0104n4:119_10": "ekajjhañca sabbasattānaṁ nibbānādhigamo āpajjati.",
  "anya-e0104n4:119_11": "Siyā panevaṁ eko eva so nibbānasaññito kilesābhāvo, so pana na maggehi kātabbo, atha kho sacchikātabboti.",
  "anya-e0104n4:119_12": "Evaṁ sati visesato maggassa niratthakatā āpajjati,",
  "anya-e0104n4:119_13": "kilesānaṁ appahānatoti ekopi maggo na siyā.",
  "anya-e0104n4:119_14": "Asati ca kilesappahāne dukkhassa anupacchedanato kilesābhāvasacchikiriyā kimatthiyā siyā,",
  "anya-e0104n4:119_15": "atha pana maggānaṁ santānagatasaṁyojanattayappahānādipaṭiniyatakiccatāya catūsu maggesu pāṭiyekkaṁ kilesābhāvo.",
  "anya-e0104n4:119_16": "Evaṁ sati sabhāvapabhedena vinā na bahubhāvoti so kilesakkhayapariyāyena vutto sabhāvadhammo eva siyā.",
  "anya-e0104n4:120_0": "Yesaṁ abhāvo,",
  "anya-e0104n4:120_1": "tappabhedena abhāve bhedopacāroti ce? Yesaṁ abhāvo,",
  "anya-e0104n4:120_2": "tesaṁ sasabhāvatāya tassa sabhāvopacāropi siyā.",
  "anya-e0104n4:120_3": "Tathā ca te saṁkilesasaṅkhatatādito kilesasaṅkhatatādiupacārāpi siyuṁ. No ce te icchitā,",
  "anya-e0104n4:120_4": "tappabhedena bhedopacāropi na icchitabbo.",
  "anya-e0104n4:120_5": "Na ca pahoti upacarito bahubhāvo atthato bahubhāvāya.",
  "anya-e0104n4:120_6": "Na hi jalaṁ analanti upacaritaṁ dahati, pacati vā.",
  "anya-e0104n4:120_7": "Ekattapañhampi cāyamabhāvo asabhāvatāya na sahatīti na sakkā vattuṁ natthibhāvasāmaññato abhedavohāro yuttarūpoti.",
  "anya-e0104n4:120_8": "Ekatte ca pubbe vuttā eva dosā,",
  "anya-e0104n4:120_9": "bahubhāve pana sati vuttanayeneva siddhā sabhāvadhammatā.",
  "anya-e0104n4:120_10": "Sabhāvadhammattepi ca bahubhāvo viya bhāvaṁ bhāvopi bahubhāvaṁ na byabhicareyyāti nibbānassa bahubhāvapasaṅgo siyāti ce?",
  "anya-e0104n4:120_11": "Na bahubhāvasseva abhāvappasaṅgato.",
  "anya-e0104n4:120_12": "Yadi hi yathā kakkhaḷatā bhāvaṁ,",
  "anya-e0104n4:120_13": "evaṁ bhāvopi kakkhaḷataṁ na byabhicareyya.",
  "anya-e0104n4:120_14": "Evaṁ sati sabbesaṁ bhāvānaṁ pathavībhāvāpattito kuto bhāvassa bahubhāvo,",
  "anya-e0104n4:120_15": "tasmā lokavohārānaṁ vicittatāya yadipi bahutā bhāvāpekkhā,",
  "anya-e0104n4:120_16": "bhāvatā pana na bahutāpekkhāti na bhāvassa sato nibbānassa bahubhāvo ‘‘ekā niṭṭhā na puthu niṭṭhā’’ti vacanato.",
  "anya-e0104n4:120_17": "Ekasmiṁyeva ca dassanabhāvanādvayaṁ sambhavati.",
  "anya-e0104n4:121_0": "Parinibbutānaṁ paccekaṁ nibbānabhāve sattasantānaniyataṁ nāma nibbānaṁ siyā.",
  "anya-e0104n4:121_1": "Tathā ca sati saṅkhatatādidosānativattiyeva,",
  "anya-e0104n4:121_2": "kilesappahānaṁ vā maggakiccaṁ kilesānaṁ abhāvo.",
  "anya-e0104n4:121_3": "Tassa ca ekatte na maggabahutā kiccantarassa kattabbassa abhāvato.",
  "anya-e0104n4:121_4": "Maggabahubhāvo ca maggehi sacchikātabbe ekasmiṁ dhamme indriyānaṁ apāṭavapāṭavapāṭavatarapāṭavatamabhāvena sacchikiriyāvisesena kilesānaṁ pahānabhedena hotīti nibbānassa sabhāvadhammatte eva siyā.",
  "anya-e0104n4:121_5": "Abhāvopi ca kilesānaṁ maggena sakiccakatāya kātabbo eva siyā, na sacchikātabbo. Ko hi sabhāvo abhāvassa? Yo sacchikātabbo siyā,",
  "anya-e0104n4:121_6": "so ce nibbānaṁ ekeneva maggena sabbakilesānaṁ abhāvo eko abhinno kātabbo āpanno.",
  "anya-e0104n4:121_7": "Aññathā maggavasena catubbidhabhāve nibbānassa catubbidhabhāvappasaṅgo,",
  "anya-e0104n4:121_8": "nibbānavisesappasaṅgo ca āpajjeyyāti maggakiccassa ekattena maggabahutā siyā.",
  "anya-e0104n4:121_9": "Bahubhāve pana tesaṁ so vuttanayena ekasmiṁ dhamme sacchikiriyāvisesatoti siddhā nibbānassa sabhāvadhammatā.",
  "anya-e0104n4:121_10": "Khayādhigantabbatāya panetaṁ ‘‘khayo’’ti vuttaṁ. ‘‘Khaye ñāṇa’’nti (dha. sa. dukamātikā 142;",
  "anya-e0104n4:121_11": "1382) hi vacanato ariyamaggo khayo nāma.",
  "anya-e0104n4:121_12": "Tena cetaṁ adhigantabbaṁ sacchikātabbaṁ, tasmā ‘‘khayo’’ti vuttanti.",
  "anya-e0104n4:122_0": "Iti nirodhaniddesakathāvaṇṇanā.",
  "anya-e0104n4:123_0": "Magganiddesakathāvaṇṇanā",
  "anya-e0104n4:124_0": "562.Aṭṭhadhammāti ‘‘katamaṁ dukkhanirodhagāminī paṭipadā ariyasacca’’nti ārabhitvā ‘‘sammādiṭṭhī’’tiādinā pāḷiyaṁ (vibha.",
  "anya-e0104n4:124_1": "205) dukkhanirodhagāminipaṭipadāniddese āgatā,",
  "anya-e0104n4:124_2": "tameva ca pāḷiṁ ānetvā uddesavasena idha ca vuttā sammādiṭṭhiādayo aṭṭha dhammā atthato pakāsitā,",
  "anya-e0104n4:124_3": "na maggasaccaniddesavasenāti adhippāyo. Yadi atthato pakāsitā,",
  "anya-e0104n4:124_4": "kimatthiyaṁ pana idha kathananti āha ‘‘idha panā’’tiādi.",
  "anya-e0104n4:124_5": "Tattha ‘‘ekakkhaṇe pavattamānāna’’nti idaṁ lokiyakusalacittuppādesu viratiyo nānākkhaṇikā eva hontīti katvā vuttaṁ.",
  "anya-e0104n4:124_6": "Sesamaggadhammā pana tatthāpi ekajjhaṁ uppajjantiyeva.",
  "anya-e0104n4:124_7": "Visesāvabodhanatthanti paṭipakkhasamugghātādipavattiākāravisesassa avabodhanatthaṁ.",
  "anya-e0104n4:124_8": "Vitthārato maggakathā parato āvi bhavissatīti āha ‘‘saṅkhepato’’ti.",
  "anya-e0104n4:124_9": "Catusaccapaṭivedhāya paṭipannassāti yathā catusaccābhisamayo hoti,",
  "anya-e0104n4:124_10": "evaṁ sabbaso pubbabhāgapaṭipattiyā paripūraṇavasena paṭipannassa.",
  "anya-e0104n4:124_11": "Ariyamaggasaṅkhātassa yogassa sabbhāvato yogino.",
  "anya-e0104n4:124_12": "Kāmaṁ avijjānusayasamugghāte tadekaṭṭhakilesānaṁ lesopi nāvasissati,",
  "anya-e0104n4:124_13": "vijjāya pana avijjā ujuvipaccanīkadhammoti dassanatthaṁ ‘‘avijjānusayasamugghātaka’’nti vuttaṁ.",
  "anya-e0104n4:124_14": "Parato micchāsaṅkappādiggahaṇepi eseva nayo.",
  "anya-e0104n4:124_15": "Dhātuppakāsanarasāti paramatthapakāsanarasā,",
  "anya-e0104n4:124_16": "catusaccavibhāvanakiccāti attho.",
  "anya-e0104n4:124_17": "Maggadhammānaṁ paṭipakkhavidhamanākāro sātisayaṁ pākaṭo hutvā upaṭṭhātīti avijjānusayasamugghātakataṁ sammādiṭṭhiyā vatvāpi avijjandhakāraviddhaṁsanapaccupaṭṭhānatā vuttā.",
  "anya-e0104n4:125_0": "Tathā sampannadiṭṭhinoti yathā avijjānusayasamugghāto hoti,",
  "anya-e0104n4:125_1": "tathā maggasammādiṭṭhiyā sampannadiṭṭhino.",
  "anya-e0104n4:125_2": "Evañhi catusaccapaṭivedhāya paṭipannassa yoginoti imamatthaṁ tathā-saddo upasaṁharati.",
  "anya-e0104n4:125_3": "Nibbānārammaṇatā pana taṁsampayuttavacaneneva bodhitā.",
  "anya-e0104n4:125_4": "Micchāsaṅkappanighātakanti kāmasaṅkappādimicchāsaṅkappasamucchedakaṁ.",
  "anya-e0104n4:125_5": "Appanārasoti nibbānārammaṇe maggacittassa samuppādavasena pavattanato appanākicco.",
  "anya-e0104n4:126_0": "Tathā passato vitakkayato cāti vuttappakārāya sammādiṭṭhiyā passato,",
  "anya-e0104n4:126_1": "nibbānārammaṇe ca sammāsaṅkappena cittaṁ abhiniropayato.",
  "anya-e0104n4:126_2": "Vacīduccaritasamugghātikāti catubbidhassapi vacīduccaritassa samucchedikā.",
  "anya-e0104n4:126_3": "Musāvādādīnaṁ visaṁvādanādikiccatāya lūkhānaṁ apariggāhakānaṁ paṭipakkhabhāvato siniddhabhāvena sampayuttadhammānaṁ pariggāhakasabhāvā sammāvācāti āha ‘‘sā pariggahalakkhaṇā’’ti.",
  "anya-e0104n4:126_4": "Kāyikakiriyā kiñci kattabbaṁ samuṭṭhāpeti,",
  "anya-e0104n4:126_5": "sayañca samuṭṭhahanaṁ ghaṭanaṁ hotīti sammākammantasaṅkhātā viratipi samuṭṭhānasabhāvā vuttā.",
  "anya-e0104n4:126_6": "Sampayuttadhammānaṁ vā ukkhipanaṁ samuṭṭhāpanaṁ kāyikakiriyāya bhārukkhipanaṁ viya.",
  "anya-e0104n4:127_0": "Assāti yogino.",
  "anya-e0104n4:127_1": "Tasmiṁ sati visujjhanato visuddhibhūtā. Jīvamānassa sattassa,",
  "anya-e0104n4:127_2": "sampayuttadhammānaṁ vā suddhi vodānaṁ,",
  "anya-e0104n4:127_3": "ājīvasseva vā jīvitindriyavuttiyā .",
  "anya-e0104n4:127_4": "Ñāyājīvassa abuddhapaṭikuṭṭhāya sammājīvikāya pavattihetutāya ñāyājīvapavattiraso.",
  "anya-e0104n4:127_5": "Imassa hi pavattito paṭṭhāya micchājīvo na pavattatīti.",
  "anya-e0104n4:128_0": "Sabbākusalaviddhaṁsakopi sammāvāyāmo ujupaṭipakkhadassanavasena kosajjasamucchedako vutto.",
  "anya-e0104n4:128_1": "Saṁkilesapakkhatopi tassa paggaṇhanaṁ paggaho.",
  "anya-e0104n4:128_2": "Kāyādīsu subhādiākārupadhāraṇavasena pavattā subhasaññādipubbaṅgamā akusalakkhandhā micchāsati,",
  "anya-e0104n4:128_3": "tassā viddhaṁsano micchāsativiniddhunano.",
  "anya-e0104n4:128_4": "Asammosoti sammosaviddhaṁsanato tappaṭipakkho.",
  "anya-e0104n4:128_5": "Ārammaṇassa yathāsabhāvasallakkhaṇaṁ upaṭṭhānaṁ. ‘‘Ārakkhapaccupaṭṭhānā’’ti,",
  "anya-e0104n4:128_6": "‘‘satārakkhena cetasā’’ti (dī. ni.",
  "anya-e0104n4:128_7": "3.348) ca vacanato visesato sati kusalacittassa ārakkhāti āha ‘‘satiyā saṁrakkhiyamānacittassā’’ti.",
  "anya-e0104n4:129_0": "563.Saccañāṇassāti saccāni ārabbha pavattanakañāṇassa,",
  "anya-e0104n4:129_1": "na paṭivedhañāṇaṁ viya sakideva bujjhati,",
  "anya-e0104n4:129_2": "atha kho punappunaṁ uppajjanato anu anu bodho anubodho,",
  "anya-e0104n4:129_3": "anussavākāraparivitakkadiṭṭhinijjhānakkhantianugato vā bodho anubodho, tadeva ñāṇanti anubodhañāṇaṁ.",
  "anya-e0104n4:129_4": "Na hi taṁ paccakkhato bujjhati,",
  "anya-e0104n4:129_5": "anussavādivasena pana kappanamukhena bujjhati. Kiccatoti parijānanādito.",
  "anya-e0104n4:129_6": "Taṁkiccakaraṇeneva hi pariññeyyādīni viya tānipi tassa pākaṭāni honti.",
  "anya-e0104n4:129_7": "Vivaṭṭānupassanāya hi saṅkhārehi patilīyamānamānasassa uppajjamānaṁ maggañāṇaṁ visaṅkhāraṁ dukkhanissaraṇaṁ ārammaṇaṁ katvā dukkhaṁ paricchindati,",
  "anya-e0104n4:129_8": "dukkhagatañca taṇhaṁ pajahati,",
  "anya-e0104n4:129_9": "nirodhañca sacchikaroti phusati.",
  "anya-e0104n4:129_10": "Ādicco viya pabhāya sammāsaṅkappādīhi saha samuppannaṁ taṁ maggaṁ bhāveti,",
  "anya-e0104n4:129_11": "na ca saṅkhāre amuñcitvā pavattamānena ñāṇena etaṁ sabbaṁ kātuṁ sakkā nimittapavattehi avuṭṭhitattā.",
  "anya-e0104n4:129_12": "Tasmā etāni kiccāni karontaṁ taṁ ñāṇaṁ dukkhādīni vibhāveti tattha sammohanivattanenāti ‘‘cattāripi saccāni paṭivijjhatī’’ti vuttaṁ, ekapaṭivedhenāti adhippāyo.",
  "anya-e0104n4:130_0": "Dukkhasamudayampi so passatīti kālantaradassanaṁ sandhāya vuttanti ce? Na, ‘‘yo nu kho, āvuso, dukkhaṁ passati,",
  "anya-e0104n4:130_1": "dukkhasamudayampi so passatī’’tiādinā (saṁ. ni.",
  "anya-e0104n4:130_2": "5.1100) ekadassino aññattayadassitāvicāraṇāyaṁ taṁsādhanatthaṁ āyasmatā gavampatittherena imassa suttassa ānītattā,",
  "anya-e0104n4:130_3": "paccekañca saccesu dissamānesu aññattayadassanassa yojitattā.",
  "anya-e0104n4:130_4": "Aññathā anupubbābhisamaye purimadiṭṭhassa pacchā adassanato samudayādidassino dukkhādidassitā na yojetabbā siyā.",
  "anya-e0104n4:130_5": "Yojitā ca sā ‘‘yo dukkhasamudayaṁ passati,",
  "anya-e0104n4:130_6": "dukkhampi so passatī’’tiādinā (saṁ. ni. 5.1100). Lokiyaṁ saccañāṇaṁ. Tattha lokiyañāṇe.",
  "anya-e0104n4:130_7": "Pariyuṭṭhānasaṅkhāto abhibhavo pariyuṭṭhānābhibhavo, tassa vasena.",
  "anya-e0104n4:130_8": "Suddhasaṅkhārapuñjamattadassanato sakkāyadiṭṭhipariyuṭṭhānaṁ nivatteti. ‘‘Lokasamudayaṁ kho, kaccāna,",
  "anya-e0104n4:130_9": "yathābhūtaṁ sammappaññāya passato yā loke natthitā, sā na hotī’’ti (saṁ. ni.",
  "anya-e0104n4:130_10": "2.15) vacanato samudayadassanaṁ hetuphalapabandhāvicchedadassanato pariyuṭṭhānābhibhavavasena pavattamānaṁ ucchedadiṭṭhiṁ nivatteti.",
  "anya-e0104n4:130_11": "‘‘Lokanirodhaṁ kho…pe… passato yā loke atthitā, sā na hotī’’ti (saṁ. ni.",
  "anya-e0104n4:130_12": "2.15) vacanato nirodhadassanaṁ hetunirodhā phalanirodhadassanato sassatadiṭṭhiṁ nivatteti.",
  "anya-e0104n4:130_13": "Attakārassa paccakkhadassanato maggadassanaṁ ‘‘natthi attakāre, natthi parakāre,",
  "anya-e0104n4:130_14": "natthi purisakāre’’tiādikaṁ (dī. ni.",
  "anya-e0104n4:130_15": "1.168) akiriyadiṭṭhiṁ pajahati. ‘‘Natthi hetu,",
  "anya-e0104n4:130_16": "natthi paccayo sattānaṁ saṁkilesāya,",
  "anya-e0104n4:130_17": "ahetū appaccayā sattā saṁkilissanti, natthi hetu…pe… visuddhiyā,",
  "anya-e0104n4:130_18": "ahetū appaccayā sattā visujjhantī’’tiādikā (dī. ni. 1.168; ma. ni. 2.101, 227; saṁ. ni.",
  "anya-e0104n4:130_19": "3.212) ahetukadiṭṭhi ca idha akiriyādiṭṭhiggahaṇeneva gahitāti daṭṭhabbā.",
  "anya-e0104n4:130_20": "Sāpi hi visuddhimaggadassanena pahīyatīti.",
  "anya-e0104n4:130_21": "Dukkhe ñāṇaṁ samudayaphalassa dukkhassa addhuvādibhāvaṁ passatīti phale vippaṭipattiṁ nivatteti.",
  "anya-e0104n4:131_0": "Issaro lokaṁ pavatteti sajjeti nivatteti saṁharatīti issarakāraṇino vadanti. Padhānato loko āvi bhavati,",
  "anya-e0104n4:131_1": "tattheva ca patilīyatīti padhānakāraṇino.",
  "anya-e0104n4:132_0": "‘‘Kālo karoti bhūtāni, kālo saṁharatī pajā;",
  "anya-e0104n4:133_0": "Kālo sutte jāgarati, kālo hi duratikkamo’’ti. –",
  "anya-e0104n4:134_0": "Kālavādino.",
  "anya-e0104n4:134_1": "Kaṇṭakassa tikhiṇabhāvo viya,",
  "anya-e0104n4:134_2": "kapiṭṭhaphalādīnaṁ parimaṇḍalatā viya,",
  "anya-e0104n4:134_3": "migapakkhisarīsapādīnaṁ vicittatā viya ca sabhāveneva loko sambhoti, vibhoti cāti sabhāvavādino.",
  "anya-e0104n4:134_4": "Ādi-saddena aṇūhi loko pavattati, sabbaṁ pubbekatahetu,",
  "anya-e0104n4:134_5": "loko niyato acchejjasuttāvutābhejjamaṇisadiso,",
  "anya-e0104n4:134_6": "na ettha kassaci purisakāroti niyativādino.",
  "anya-e0104n4:135_0": "‘‘Yadicchāya pavattanti, yadicchāya nivattare;",
  "anya-e0104n4:136_0": "Yadicchāya sukhaṁ dukkhaṁ, tasmā yādicchakī pajā’’ti. –",
  "anya-e0104n4:137_0": "Yadicchāvādino,",
  "anya-e0104n4:137_1": "ye adhiccasamuppattivādinoti ca vuccanti.",
  "anya-e0104n4:137_2": "Evamādiakāraṇavādasaṅgaho daṭṭhabbo. Rāmudakaāḷārādīnaṁ viya,",
  "anya-e0104n4:137_3": "arūpaloke nigaṇṭhānaṁ viya ca lokathūpikāyaṁ apavaggo mokkhoti gahaṇaṁ apavaggagāho.",
  "anya-e0104n4:137_4": "Ādi-saddena padhānassa appavatti,",
  "anya-e0104n4:137_5": "guṇaviyuttassa attano sakattani avaṭṭhānaṁ, brahmunā salokatā, samīpatā, saṁyogo,",
  "anya-e0104n4:137_6": "diṭṭhadhammanibbānavādāti evamādīnaṁ gahaṇaṁ daṭṭhabbaṁ.",
  "anya-e0104n4:137_7": "Ettha ca padhānassa appavatti mahatādibhāvena apariṇāmo, anabhibyatti vā. ‘‘Ahamañño,",
  "anya-e0104n4:137_8": "pakati aññā’’ti evaṁ pavattapakatipurisantarajānanena attasukhadukkhamohesu avibhāgaggahaṇe kira nivattite vuttanayena padhānaṁ nappavattati, so vimokkhoti kāpilā.",
  "anya-e0104n4:137_9": "Guṇaviyuttassāti buddhisukhadukkhaicchādosappayattadhammādhammasaṅkhārehi navahi attaguṇehi viyuttassāti kaṇādamatānusārino.",
  "anya-e0104n4:137_10": "Salokatā brahmunā samānalokatā.",
  "anya-e0104n4:137_11": "Samīpatā tassa samīpappavattitā.",
  "anya-e0104n4:137_12": "Saṁyogo tena ekībhāvūpagamanaṁ.",
  "anya-e0104n4:137_13": "‘‘Indriyatappanaputtamukhadassanādīhi vinā apavaggo natthī’’ti gahetvā tathā pavattanaṁ kāmasukhallikānuyogo.",
  "anya-e0104n4:137_14": "Anasanakesaluñcanāditapacariyāya naggasīlagosīlakukkurasīlādīhi ca attaparitāpanena mokkho hotīti attakilamatho.",
  "anya-e0104n4:138_0": "Svāyaṁ sabbo micchāgāho saccañāṇe sati patiṭṭhaṁ na labhatīti vuttamevatthaṁ saṅgaṇhanto ‘‘loke lokappabhave’’ti gāthamāhāti.",
  "anya-e0104n4:139_0": "Ñāṇakiccato vinicchayavaṇṇanā niṭṭhitā.",
  "anya-e0104n4:140_0": "564.Sesāsabbadhammāti sesā ekāsīti lokiyadhammā.",
  "anya-e0104n4:140_1": "Ajjhattikabāhiresu dvādasasu āyatanesu kāmabhavavibhavataṇhāvasena dvādasatikā chattiṁsa taṇhāvicaritāni,",
  "anya-e0104n4:140_2": "khuddakavatthuvibhaṅge vā āgatanayena kālavibhāgaṁ anāmasitvā vuttāni.",
  "anya-e0104n4:140_3": "Tadāmasane hi aṭṭhasataṁ honti.",
  "anya-e0104n4:140_4": "Asammissanti ekakattā kenaci asammissaṁ,",
  "anya-e0104n4:140_5": "kuto tadantogadhappabhedoti adhippāyo.",
  "anya-e0104n4:140_6": "Vīmaṁsiddhipādādīnaṁ bodhipakkhiyānaṁ satipi kiccanānatte atthato ekattā sammādiṭṭhiyā saṅgahoti sammādiṭṭhimukhena tadantogadhatā vuttā.",
  "anya-e0104n4:141_0": "Tayo nekkhammavitakkādayoti lokiyakkhaṇe alobhamettākaruṇāsampayogavasena bhinnā,",
  "anya-e0104n4:141_1": "maggakkhaṇe lobhabyāpādavihiṁsāsamucchedanavasena tayoti ekopi vutto. Esa nayo sammāvācādīsu.",
  "anya-e0104n4:141_2": "Appicchatāsantuṭṭhitānaṁ pana bhāve sammāājīvasambhavato tena tesaṁ saṅgaho daṭṭhabbo.",
  "anya-e0104n4:141_3": "Bhavantarepi jīvitahetupi ariyehi avītikkamanīyattā ariyakantānaṁ sammāvācādisīlānaṁ gahaṇena yena saddhāhatthena tāni gahetabbāni,",
  "anya-e0104n4:141_4": "so saddhāhattho gahito eva hotīti tato anaññāni saddhindriyasaddhābalāni tattha antogadhāni vuttāni.",
  "anya-e0104n4:141_5": "Chando pana saddhānuguṇoti katvā chandiddhipādassāpi tadantogadhatā vuttā.",
  "anya-e0104n4:141_6": "Tesaṁ atthitāyāti saddhindriyasaddhābalachandiddhipādānaṁ atthitāya sīlassa atthibhāvato tividhenāpi sīlena te tayopi gahitāti tattha antogadhā.",
  "anya-e0104n4:141_7": "Cittasamādhīti cittiddhipādaṁ vadati.",
  "anya-e0104n4:141_8": "‘‘Cittaṁ paññañca bhāvaya’’nti (saṁ. ni. 1.23, 192; peṭako. 22; mi. pa.",
  "anya-e0104n4:141_9": "2.1.9) hi cittamukhena samādhi vuttoti samādhimukhena cittampi vattabbataṁ arahati.",
  "anya-e0104n4:141_10": "Cittiddhipādabhāvanāya pana samādhipi adhimatto hotīti vīmaṁsiddhipādādivacanaṁ viya cittiddhipādoti avatvā idha ‘‘cittasamādhī’’ti vuttaṁ.",
  "anya-e0104n4:141_11": "‘‘Pītimanassa kāyo passambhati, passaddhakāyo sukhaṁ vedeti,",
  "anya-e0104n4:141_12": "sukhino cittaṁ samādhiyatī’’ti (dī. ni. 1.466; 3.359; saṁ. ni. 5.376; a. ni. 3.96;",
  "anya-e0104n4:141_13": "11.12) vacanato samādhiupakārā pītipassaddhiyo,",
  "anya-e0104n4:141_14": "tasmā samādhiggahaṇena gahitā.",
  "anya-e0104n4:141_15": "Upekkhā pana samādhiupakārakato, taṁsadisakiccato ca.",
  "anya-e0104n4:141_16": "Tasmā samādhisīsena etesaṁ antogadhatā daṭṭhabbā.",
  "anya-e0104n4:142_0": "Antogadhānaṁ pabhedavinicchayavaṇṇanā niṭṭhitā.",
  "anya-e0104n4:143_0": "565.Bhāroviya dukkhasaccaṁ vighātakattā,",
  "anya-e0104n4:143_1": "saṁharaṇīyavasena vihantabhāvatoti attho.",
  "anya-e0104n4:143_2": "Bhārādānamiva tattha tattha bhave uppajjanakavighātassa hetubhāvato.",
  "anya-e0104n4:143_3": "Bhāranikkhepanamiva pavattidukkhavūpasamabhāvato . Rogo viya, dubbhikkhamiva ca bādhakattā. Roganidānaṁ viya,",
  "anya-e0104n4:143_4": "dubbuṭṭhi viya ca pabhavalakkhaṇattā.",
  "anya-e0104n4:143_5": "Dubbuṭṭhīti ca avassanaṁ vā ativassanaṁ vā. Rogavūpasamo viya,",
  "anya-e0104n4:143_6": "subhikkhamiva ca santilakkhaṇattā, sukhabhāvato.",
  "anya-e0104n4:143_7": "‘‘Nibbānaṁ paramaṁ sukha’’nti (dha. pa. 203-204) hi vuttaṁ. Bhesajjamiva,",
  "anya-e0104n4:143_8": "suvuṭṭhi viya ca dukkhassa hetupacchedato, tassa ca apagamūpāyabhāvato.",
  "anya-e0104n4:143_9": "Niyyānalakkhaṇañhi maggasaccaṁ. Aniṭṭhabhāvato,",
  "anya-e0104n4:143_10": "sāsaṅkasappaṭibhayato ca dukkhaṁ verivisarukkhabhayaorimatīrūpamaṁ. Veraṁ byāpādo, paccatthikabhāvo vā.",
  "anya-e0104n4:143_11": "Verasamugghāto veravūpasamo mettā.",
  "anya-e0104n4:143_12": "Verasamugghātupāyo saṅgahavatthūni.",
  "anya-e0104n4:144_0": "Upamāto vinicchayavaṇṇanā niṭṭhitā.",
  "anya-e0104n4:145_0": "566.Esa nayo samudayādīsūti atthi cettha samudayo, na ariyasaccaṁ, atthi ariyasaccaṁ, na samudayo,",
  "anya-e0104n4:145_1": "atthi samudayo ceva ariyasaccañca,",
  "anya-e0104n4:145_2": "atthi neva samudayo na ariyasaccanti. Sesasaccadvayepi eseva nayo.",
  "anya-e0104n4:145_3": "Na ariyasaccaṁ pariññeyyapahātabbāsaṅkhataniyyānabhāvābhāvato.",
  "anya-e0104n4:145_4": "Itaraṁ pana ariyasaccadvayanti samudayamaggasaccadvayamāha.",
  "anya-e0104n4:145_5": "Siyā dukkhaṁ saṅkhāradukkhatāya. Tenāha ‘‘aniccato’’ti. Tathattenāti tathasabhāvena, pariññeyyabhāvenāti attho.",
  "anya-e0104n4:145_6": "Etena taṁ ariyasaccadvayaṁ ‘‘siyā dukkhaṁ, na ariyasaccaṁ, siyā ariyasaccaṁ,",
  "anya-e0104n4:145_7": "na dukkha’’nti imamatthaṁ dasseti.",
  "anya-e0104n4:145_8": "Ariyasaccasaddaparā hi dukkhādisaddā pariññeyyādibhāvaṁ vadanti.",
  "anya-e0104n4:145_9": "Teneva ariyasaccasaddānapekkhaṁ dukkhasaddaṁ sandhāya maggasampayuttasāmaññaphaladhammānaṁ ādipadasaṅgaho vutto,",
  "anya-e0104n4:145_10": "ariyasaccasaddāpekkhaṁ pana sandhāya catutthapadasaṅgaho.",
  "anya-e0104n4:146_0": "Sabbākārenāti sabbappakārena.",
  "anya-e0104n4:146_1": "Yathā maggasampayuttadhammādayo ekaṅgavikalā,",
  "anya-e0104n4:146_2": "evaṁ ahutvā sabbaṅgayogena dukkhatāya ceva ariyasaccatāya cāti attho.",
  "anya-e0104n4:146_3": "‘‘Upādānakkhandhapañcaka’’nti vutte taṇhāyapi saṅgaho siyāti taṁnivattanatthaṁ ‘‘aññatra taṇhāyā’’ti vuttaṁ tassā visuṁ ariyasaccabhāvato.",
  "anya-e0104n4:146_4": "Samudayādīsu avasesakilesādayo pabhavaṭṭhena samudayo,",
  "anya-e0104n4:146_5": "na ariyasaccaṁ suttantasaṁvaṇṇanā ayanti katvā . Nirodho ariyasaccaṁ, na samudayo.",
  "anya-e0104n4:146_6": "Itaraṁ pana ariyasaccadvayaṁ siyā samudayo attano phalassa paccayaṭṭhena,",
  "anya-e0104n4:146_7": "na pana yassa pahānāya bhagavati brahmacariyaṁ vussati tathattena,",
  "anya-e0104n4:146_8": "sabbākārena pana taṇhāsamudayo ceva ariyasaccañca. Maggasampayuttadhammā,",
  "anya-e0104n4:146_9": "sāmaññaphalāni ca yassa pahānāya bhagavati brahmacariyaṁ vussati tathattena neva samudayo, na ariyasaccaṁ. Saṅkhāranirodho, nirodhasamāpatti ca nirodho, na ariyasaccaṁ. Samudayo ariyasaccaṁ, na nirodho.",
  "anya-e0104n4:146_10": "Itaraṁ pana ariyasaccadvayaṁ siyā nirodho khaṇanirodhasabbhāvato,",
  "anya-e0104n4:146_11": "na pana yassa sacchikiriyāya bhagavati brahmacariyaṁ vussati tathattena.",
  "anya-e0104n4:146_12": "Sabbākārena pana asaṅkhatā dhātu nirodho ceva ariyasaccañca. Sesaṁ vuttanayameva.",
  "anya-e0104n4:146_13": "Ariyamaggato aññāni maggāni maggo, na ariyasaccaṁ. Nirodho ariyasaccaṁ, na maggo.",
  "anya-e0104n4:146_14": "Itaraṁ pana saccadvayaṁ siyā maggo bhavagāminipaṭipadābhāvato,",
  "anya-e0104n4:146_15": "na pana yassa bhāvanāya bhagavati brahmacariyaṁ vussati tathattena,",
  "anya-e0104n4:146_16": "sabbākārena pana nirodhagāminipaṭipadā maggo ceva ariyasaccañca. Sesaṁ vuttanayameva.",
  "anya-e0104n4:147_0": "Catukkato vinicchayavaṇṇanā niṭṭhitā.",
  "anya-e0104n4:148_0": "567.Suññānīti vedakādīhi bāhirakaparikappitehīti adhippāyo.",
  "anya-e0104n4:148_1": "Dukkhañhi vedanīyampi santaṁ vedakarahitaṁ,",
  "anya-e0104n4:148_2": "kevalaṁ pana tasmiṁ attano paccayehi pavattamāne dukkhaṁ vedetīti vohāramattaṁ hoti. Esa nayo itaresupi.",
  "anya-e0104n4:149_0": "‘‘Dukkhamevā’’ti avadhāraṇena nivattitamatthaṁ dassetuṁ ‘‘na koci dukkhito’’ti vuttaṁ.",
  "anya-e0104n4:149_1": "Kiriyāva vijjatīti samudayasaccaṁ sandhāya vadati.",
  "anya-e0104n4:149_2": "Purimasaccadvayassa vipākavaṭṭakammavaṭṭasaṅgahato kārakassa vā dukkhasaccasabhāvamāha.",
  "anya-e0104n4:149_3": "Kātabbāpi hi kiriyā kārakarahitā kevalaṁ attano paccayehi tāya pavattamānāya dukkhasaññite dhammappabandhe kiriyaṁ karotīti vohāramattaṁ hoti. Nibbutagamakesupi eseva nayo.",
  "anya-e0104n4:149_4": "‘‘Maggo atthī’’ti vattabbe ‘‘maggamatthī’’ti okārassa abhāvo katoti daṭṭhabbaṁ. Gamakoti nibbutiṁ gantā.",
  "anya-e0104n4:150_0": "Kilesāsucipaggharaṇaṭṭhena sāsavatā asubhatāti katvā anāsavattā nirodhamaggā subhā eva.",
  "anya-e0104n4:150_1": "Dukkhādīnaṁ pariyāyena samudayādibhāvo ca atthi , na pana nirodhabhāvo,",
  "anya-e0104n4:150_2": "nirodhassa vā na dukkhādibhāvoti nirodhāvasesattayānaṁ na aññamaññasamaṅgitāti āha ‘‘nirodhasuññāni vā’’tiādi.",
  "anya-e0104n4:151_0": "Samudaye dukkhassābhāvatoti ponobhavikāya taṇhāya punabbhavassa abhāvato.",
  "anya-e0104n4:151_1": "Yathā vā pakativādīnaṁ vikārā avikāribhāvato,",
  "anya-e0104n4:151_2": "pubbe patipalīnā ca pakatibhāveneva tiṭṭhanti,",
  "anya-e0104n4:151_3": "na evaṁ samudayasampayuttampi dukkhaṁ samudayabhāvena tiṭṭhatīti āha ‘‘samudaye dukkhassābhāvato’’ti .",
  "anya-e0104n4:151_4": "Magge ca nirodhassa abhāvatoti sambandho.",
  "anya-e0104n4:151_5": "Yathā avibhattehi vikārehi mahāhaṅkāratammattavisesindriyabhūtavisesehi pakatibhāveneva ṭhitehi pakati sagabbhā icchitā pakativādīhi,",
  "anya-e0104n4:151_6": "evaṁ na phalena sagabbho hetūti attho.",
  "anya-e0104n4:151_7": "‘‘Dukkhasamudayānaṁ nirodhamaggānañca asamavāyā’’ti etaṁ vivaranto āha ‘‘na hetusamavetaṁ hetuphala’’ntiādi. Tattha ‘‘idha tantūsu paṭo, kapālesu ghaṭo,",
  "anya-e0104n4:151_8": "bīraṇesu kaṭo dvīsu aṇūsu dviaṇuka’’ntiādinā idha vuddhivohārajanako avisuṁ siddhānaṁ sambandho samavāyo,",
  "anya-e0104n4:151_9": "tena samavāyena kāraṇesu dvīsu aṇūsu dviaṇukaṁ phalaṁ samavetaṁ ekībhūtamiva sambaddhaṁ,",
  "anya-e0104n4:151_10": "tīsu aṇūsu tiaṇukanti evaṁ mahāpathavīmahāudakamahāaggimahāvātakkhandhapariyantaṁ phalaṁ attano kāraṇesu samavetanti samavāyavādino vadanti.",
  "anya-e0104n4:151_11": "Evaṁ pana vadantehi aparimāṇesu kāraṇesu mahāparimāṇaṁ ekaṁ phalaṁ samavetaṁ attano antogadhehi kāraṇehi sagabbhaṁ asuññanti vuttaṁ hoti.",
  "anya-e0104n4:151_12": "Evamidha samavāyābhāvā phale hetu natthīti hetusuññaṁ phalanti attho.",
  "anya-e0104n4:152_0": "Suññato vinicchayavaṇṇanā niṭṭhitā.",
  "anya-e0104n4:153_0": "Iti magganiddesakathāvaṇṇanā.",
  "anya-e0104n4:154_0": "Ekavidhādivinicchayakathāvaṇṇanā",
  "anya-e0104n4:155_0": "568.Pavattibhāvatoti saṁsārassa pavattibhāvato.",
  "anya-e0104n4:155_1": "Catuāhārabhedatoti catuāhārappaccayavisesato.",
  "anya-e0104n4:155_2": "Etena cattāro kabaḷīkārādiāhāravisese, ajjhoharaṇīyavatthu, saḷāyatana, avijjā,",
  "anya-e0104n4:155_3": "abhisaṅkhārasaṅkhāte tappaccayabhūtadhammavisese ca saṅgaṇhāti , ojaṭṭhamakarūpa, vedanā, paṭisandhiviññāṇa,",
  "anya-e0104n4:155_4": "nāmarūpasaṅkhāte tannibbattadhammavisese ca.",
  "anya-e0104n4:156_0": "Pavattakabhāvato pavattidukkhassa.",
  "anya-e0104n4:156_1": "Rūpābhinandanādibhedo rūpakkhandhādiabhinandanabhedo,",
  "anya-e0104n4:156_2": "rūpārammaṇādivasenāpīti vadanti.",
  "anya-e0104n4:156_3": "Rūpataṇhādīnaṁ paccekaṁ anekabhedattā cha taṇhākāyā, tesaṁ bhedato.",
  "anya-e0104n4:157_0": "Upādānehi upādīyatīti upādi, upādānakkhandhapañcakaṁ. Tannissaraṇabhūtaṁ nibbānaṁ,",
  "anya-e0104n4:157_1": "tassa vūpasamo taṁsantīti katvā tassa yāva pacchimaṁ cittaṁ, tāva sesataṁ,",
  "anya-e0104n4:157_2": "tato paraṁ anavasesatañca upādāya saupādisesanibbānadhātu,",
  "anya-e0104n4:157_3": "nirupādisesanibbānadhātūti dvidhā voharīyati. Yathā cāyaṁ bhedo vohārato,",
  "anya-e0104n4:157_4": "evamitarepīti te katipaye dassetuṁ ‘‘tividho’’tiādi vuttaṁ.",
  "anya-e0104n4:157_5": "Aññathā ekassa sato nibbānassa kuto bhedoti.",
  "anya-e0104n4:158_0": "Samathavipassanābhedatoti ettha sammādiṭṭhisammāsaṅkappā vipassanā, itare samathāti vadanti.",
  "anya-e0104n4:158_1": "Sīlampi hi samathassa upakārakattā samathaggahaṇena gayhatīti tesaṁ adhippāyo.",
  "anya-e0104n4:158_2": "Atha vā yānadvayassa vasena laddho maggo samatho vipassanāti āgamanavasena vuttoti daṭṭhabbo. Ayanti ariyamaggo.",
  "anya-e0104n4:158_3": "Sappadesattāti sīlakkhandhādīnaṁ ekadesattāti attho.",
  "anya-e0104n4:158_4": "Ekadeso hi padissati avayavabhāvena apadisīyatīti padeso,",
  "anya-e0104n4:158_5": "attano samudāyaṁ pati saha padesenāti sappadesoti vuccati yathā ‘‘sanidassanā dhammā’’ti (dha. sa. dukamātikā 9),",
  "anya-e0104n4:158_6": "sīlakkhandhādayo ca sabbalokiyalokuttarasīlādisaṅgāhakā,",
  "anya-e0104n4:158_7": "ariyamaggo lokuttaro evāti tadekadeso hoti.",
  "anya-e0104n4:159_0": "Sajātitoti samānajātito,",
  "anya-e0104n4:159_1": "vacīduccaritaviratiādibhedesu samānāya sīlajātiyāti attho.",
  "anya-e0104n4:160_0": "Onatasahāyo viya vāyāmo paggahakiccasāmaññato.",
  "anya-e0104n4:160_1": "Aṁsakūṭaṁ datvā ṭhitasahāyo viya sati apilāpanavasena niccalabhāvakaraṇasāmaññato.",
  "anya-e0104n4:160_2": "Sajātitoti savitakkasavicārādibhedesu samānāya samādhijātiyāti attho.",
  "anya-e0104n4:160_3": "Kiriyatoti samādhianurūpakiriyato.",
  "anya-e0104n4:160_4": "Tato eva hi ‘‘cattāro satipaṭṭhānā samādhinimittā,",
  "anya-e0104n4:160_5": "cattāro sammappadhānā samādhiparikkhārā’’ti (ma. ni.",
  "anya-e0104n4:160_6": "1.46) sativāyāmānaṁ samādhissa nimittaparikkhārabhāvo vutto.",
  "anya-e0104n4:161_0": "Ākoṭentena viyāti ‘‘aniccaṁ anicca’’ntiādinā paññākiccasadisena kiccena samantato koṭentena viya, ‘‘aniccaṁ khayaṭṭhena,",
  "anya-e0104n4:161_1": "dukkhaṁ bhayaṭṭhenā’’tiādinā (paṭi. ma.",
  "anya-e0104n4:161_2": "1.48) parivattentena viya ca ādāya ūhitvā dinnameva paññā paṭivijjhati.",
  "anya-e0104n4:161_3": "Dvinnaṁ samānakālattepi paccayabhāvena sammāsaṅkappassa purimakālassa viya niddeso kato.",
  "anya-e0104n4:161_4": "Sajātitoti ‘‘dukkhe ñāṇa’’ntiādīsu (saṁ. ni. 5.8) samānāya paññājātiyā.",
  "anya-e0104n4:161_5": "Kiriyatoti ettha paññāsadisaṁ kiccaṁ ‘‘kiriyā’’ti vuttaṁ,",
  "anya-e0104n4:161_6": "pubbe pana samādhiupakārakaṁ tadanurūpakiccanti ayamettha viseso.",
  "anya-e0104n4:162_0": "‘‘Sabbaṁ , bhikkhave, abhiññeyya’’nti (saṁ. ni.",
  "anya-e0104n4:162_1": "4.46) vacanato cattāripi abhimukhaṁ paccakkhato ñātabbāni,",
  "anya-e0104n4:162_2": "abhivisiṭṭhena vā ñāṇena ñātabbānīti abhiññeyyāni.",
  "anya-e0104n4:163_0": "569.Aññamaññaṁ sabhāgānīti aññamaññasamānabhāgāni, sadisarūpānīti attho.",
  "anya-e0104n4:164_0": "Durabhisambhavataranti abhisambhavituṁ sādhetuṁ asakkuṇeyyataraṁ,",
  "anya-e0104n4:164_1": "sattivighātena duradhigamanti attho. Asananti kaṇḍaṁ. Atipāteyyāti khipeyya.",
  "anya-e0104n4:164_2": "Koṭiyāti kaṇḍassa koṭiyā vālaggena. Koṭinti vālasseva koṭiṁ.",
  "anya-e0104n4:164_3": "Paṭivijjheyyāti paṭimukhabhāvena vijjheyya.",
  "anya-e0104n4:165_0": "Bādhakapabhavasantiniyyānalakkhaṇehi vavatthānaṁ salakkhaṇavavatthānaṁ.",
  "anya-e0104n4:165_1": "Duravagāhatthena gambhīrattāti oḷārikā dukkhasamudayā.",
  "anya-e0104n4:165_2": "Tiracchānagatānampi hi dukkhaṁ, āhārādīsu ca abhilāso pākaṭo.",
  "anya-e0104n4:165_3": "Pīḷanādiāyūhanādivasena pana ‘‘idaṁ dukkhaṁ,",
  "anya-e0104n4:165_4": "idamassa kāraṇa’’nti yāthāvato ogāhituṁ asakkuṇeyyattā gambhīrā.",
  "anya-e0104n4:165_5": "Saṇhasukhumadhammattā nirodhamaggā sabhāvato eva gambhīraṭṭhena duravagāhā.",
  "anya-e0104n4:165_6": "Teneva uppanne magge natthi nirodhamaggānaṁ anavagāhoti.",
  "anya-e0104n4:165_7": "Nibbānampi maggena adhigantabbattā tassa phalanti apadisīyatīti āha ‘‘phalāpadesato’’ti.",
  "anya-e0104n4:165_8": "Vuttañhetaṁ ‘‘dukkhanirodhe ñāṇaṁ atthapaṭisambhidā’’ti (vibha. 719).",
  "anya-e0104n4:165_9": "Maggopi nirodhassa sampāpakabhāvato ‘‘hetū’’ti apadisīyatīti āha ‘‘hetuapadesato’’ti.",
  "anya-e0104n4:165_10": "Vuttampi cetaṁ ‘‘dukkhanirodhagāminiyā paṭipadāya ñāṇaṁ dhammapaṭisambhidā’’ti (vibha. 719).",
  "anya-e0104n4:166_0": "Iti evaṁ pakārehīti iti vijaññāti sambandho.",
  "anya-e0104n4:166_1": "Tattha itisaddena vijānanakkamaṁ dasseti.",
  "anya-e0104n4:166_2": "Evaṁ pakārehīti evaṁ-saddena vijānanakāraṇabhūtena eva.",
  "anya-e0104n4:167_0": "Sabhāgavisabhāgatovinicchayavaṇṇanā niṭṭhitā.",
  "anya-e0104n4:168_0": "Indriyasaccaniddesavaṇṇanā niṭṭhitā.",
  "anya-e0104n4:169_0": "Iti soḷasamaparicchedavaṇṇanā."
}