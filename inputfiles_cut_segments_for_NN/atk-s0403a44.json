{
  "atk-s0403a44:0_0": "6. Abyākatavaggo",
  "atk-s0403a44:1_0": "1. Abyākatasuttavaṇṇanā",
  "atk-s0403a44:2_0": "54.",
  "atk-s0403a44:2_1": "Chaṭṭhavaggassa paṭhame abyākatavatthūsūti ekaṁsādivasena akathitavatthūsu.",
  "atk-s0403a44:2_2": "Tathāgatoti satto.",
  "atk-s0403a44:2_3": "Diṭṭhigatametanti micchādiṭṭhimattakametaṁ,",
  "atk-s0403a44:2_4": "na tāya diṭṭhiyā gahitasatto nāma atthi.",
  "atk-s0403a44:2_5": "Paṭipadanti ariyamaggaṁ.",
  "atk-s0403a44:2_6": "Na chambhatīti diṭṭhivasena na kampati.",
  "atk-s0403a44:2_7": "Sesapadesupi eseva nayo.",
  "atk-s0403a44:2_8": "Taṇhāgatanti diṭṭhitaṇhā.",
  "atk-s0403a44:2_9": "Saññāgatādīsupi eseva nayo.",
  "atk-s0403a44:2_10": "Diṭṭhisaññā eva hettha saññāgataṁ,",
  "atk-s0403a44:2_11": "diṭṭhinissitamānoyeva diṭṭhimaññitameva vā maññitaṁ,",
  "atk-s0403a44:2_12": "diṭṭhipapañcova papañcitaṁ,",
  "atk-s0403a44:2_13": "diṭṭhupādānameva upādānaṁ,",
  "atk-s0403a44:2_14": "diṭṭhiyā virūpaṁ paṭisaraṇabhāvoyeva vippaṭisāro nāmāti veditabbo.",
  "atk-s0403a44:2_15": "Ettha ca diṭṭhiggahaṇena dvāsaṭṭhi diṭṭhiyo,",
  "atk-s0403a44:2_16": "diṭṭhinirodhagāminipaṭipadāgahaṇena sotāpattimaggo gahitoti.",
  "atk-s0403a44:3_0": "2. Purisagatisuttavaṇṇanā",
  "atk-s0403a44:4_0": "55.",
  "atk-s0403a44:4_1": "Dutiye purisagatiyoti purisassa ñāṇagatiyo.",
  "atk-s0403a44:4_2": "Anupādāparinibbānanti apaccayanibbānaṁ.",
  "atk-s0403a44:4_3": "No cassāti atīte attabhāvanibbattakaṁ kammaṁ no ce abhavissa.",
  "atk-s0403a44:4_4": "No ca me siyāti etarahi me ayaṁ attabhāvo na siyā.",
  "atk-s0403a44:4_5": "Na bhavissatīti etarahi me anāgatattabhāvanibbattakaṁ kammaṁ na bhavissati.",
  "atk-s0403a44:4_6": "Na ca me bhavissatīti anāgate me attabhāvo na bhavissati.",
  "atk-s0403a44:4_7": "Yadatthi yaṁ bhūtanti yaṁ atthi yaṁ bhūtaṁ paccuppannakkhandhapañcakaṁ.",
  "atk-s0403a44:4_8": "Taṁ pajahāmīti upekkhaṁ paṭilabhatīti taṁ tattha chandarāgappahānena pajahāmīti vipassanupekkhaṁ paṭilabhati.",
  "atk-s0403a44:4_9": "Bhave na rajjatīti atīte khandhapañcake taṇhādiṭṭhīhi na rajjati.",
  "atk-s0403a44:4_10": "Sambhave na rajjatīti anāgatepi tatheva na rajjati.",
  "atk-s0403a44:4_11": "Atthuttaripadaṁ santanti uttari santaṁ nibbānapadaṁ nāma atthi.",
  "atk-s0403a44:4_12": "Sammappaññāya passatīti taṁ sahavipassanāya maggapaññāya sammā passati.",
  "atk-s0403a44:4_13": "Na sabbena sabbanti ekaccānaṁ kilesānaṁ appahīnattā saccapaṭicchādakassa tamassa sabbaso aviddhaṁsitattā na sabbākārena sabbaṁ.",
  "atk-s0403a44:4_14": "Haññamāneti saṇḍāsena gahetvā muṭṭhikāya koṭṭiyamāne.",
  "atk-s0403a44:4_15": "Antarāparinibbāyīti upapattisamanantarato paṭṭhāya āyuno vemajjhaṁ anatikkamitvā etthantare kilesaparinibbānena parinibbuto hoti.",
  "atk-s0403a44:4_16": "Anupahacca talanti ākāsatalaṁ anupahacca anatikkamitvā,",
  "atk-s0403a44:4_17": "bhūmiṁ appatvā ākāseyeva nibbāyeyyāti imāhi tīhi upamāhi tayo antarāparinibbāyī dassitā.",
  "atk-s0403a44:5_0": "Upahaccaparinibbāyīti āyuvemajjhaṁ atikkamitvā pacchimakoṭiṁ appatvā parinibbuto hoti.",
  "atk-s0403a44:5_1": "Upahacca talanti jalamānā gantvā ākāsatalaṁ atikkamitvā pathavītalaṁ vā upahanitvā pathaviyaṁ patitamattāva nibbāyeyya.",
  "atk-s0403a44:5_2": "Asaṅkhārena appayogena kilese khepetvā parinibbāyīti asaṅkhāraparinibbāyī.",
  "atk-s0403a44:5_3": "Sasaṅkhārena sappayogena kilese khepetvā parinibbāyīti sasaṅkhāraparinibbāyī.",
  "atk-s0403a44:5_4": "Gacchanti nirārakkhaṁ araññaṁ.",
  "atk-s0403a44:5_5": "Dāyanti sārakkhaṁ abhayatthāya dinnaṁ araññaṁ.",
  "atk-s0403a44:5_6": "Sesamettha uttānatthameva.",
  "atk-s0403a44:5_7": "Imasmiṁ sutte ariyapuggalāva kathitāti.",
  "atk-s0403a44:6_0": "3. Tissabrahmāsuttavaṇṇanā",
  "atk-s0403a44:7_0": "56.",
  "atk-s0403a44:7_1": "Tatiye bhikkhuniyoti mahāpajāpatiyā parivārā pañcasatā bhikkhuniyo.",
  "atk-s0403a44:7_2": "Vimuttāti pañcahi vimuttīhi vimuttā.",
  "atk-s0403a44:7_3": "Anupādisesāti upādānasesaṁ aṭṭhapetvā pañcahi vimuttīhi anavasesāhipi vimuttā.",
  "atk-s0403a44:7_4": "Saupādisese vā saupādisesoti saupādānasese puggale “saupādānaseso aya”nti.",
  "atk-s0403a44:7_5": "Itarasmimpi eseva nayo.",
  "atk-s0403a44:7_6": "Tissoti therassa saddhivihārikabrahmā.",
  "atk-s0403a44:7_7": "Anulomikānīti paṭipattiyā anulomāni vivittāni antimapariyantimāni.",
  "atk-s0403a44:7_8": "Indriyānīti saddhādīni vipassanindriyāni.",
  "atk-s0403a44:7_9": "Samannānayamānoti samannāhāre ṭhapayamāno.",
  "atk-s0403a44:7_10": "Na hi pana teti idaṁ kasmā ārabhi?",
  "atk-s0403a44:7_11": "Sattamassa puggalassa dassanatthaṁ.",
  "atk-s0403a44:7_12": "Sattamo hi saddhānusāripuggalo na dassito.",
  "atk-s0403a44:7_13": "Atha bhagavā balavavipassakavasena taṁ dassento evamāha.",
  "atk-s0403a44:7_14": "Tattha sabbanimittānanti sabbesaṁ niccanimittādīnaṁ.",
  "atk-s0403a44:7_15": "Animittanti balavavipassanāsamādhiṁ.",
  "atk-s0403a44:8_0": "4. Sīhasenāpatisuttavaṇṇanā",
  "atk-s0403a44:9_0": "57.",
  "atk-s0403a44:9_1": "Catutthe maccharīti pañcamaccherayutto.",
  "atk-s0403a44:9_2": "Kadariyoti thaddhamacchariyo,",
  "atk-s0403a44:9_3": "paresaṁ diyyamānampi vāreti.",
  "atk-s0403a44:9_4": "Anuppadānaratoti punappunaṁ dānaṁ dadamānova ramati.",
  "atk-s0403a44:9_5": "Anukampantāti “ko ajja amhehi anuggahetabbo,",
  "atk-s0403a44:9_6": "kassa deyyadhammaṁ vā paṭiggaṇheyyāma,",
  "atk-s0403a44:9_7": "dhammaṁ vā deseyyāmā”ti evaṁ cittena anukampamānā.",
  "atk-s0403a44:10_0": "5. Arakkheyyasuttavaṇṇanā",
  "atk-s0403a44:11_0": "58.",
  "atk-s0403a44:11_1": "Pañcame nimittanti dhammanimittampi puggalanimittampi.",
  "atk-s0403a44:11_2": "Ayañhi attanā desitadhamme ekapadampi durakkhātaṁ aniyyānikaṁ apassanto dhammanimittaṁ na samanupassati,",
  "atk-s0403a44:11_3": "“durakkhāto tayā dhammo na svākkhāto”ti uṭṭhahitvā paṭippharantaṁ ekaṁ puggalampi apassanto puggalanimittaṁ na samanupassati nāma.",
  "atk-s0403a44:11_4": "Sesadvayepi eseva nayo.",
  "atk-s0403a44:11_5": "Chaṭṭhasattamāni uttānāneva.",
  "atk-s0403a44:12_0": "8. Pacalāyamānasuttavaṇṇanā",
  "atk-s0403a44:13_0": "61.",
  "atk-s0403a44:13_1": "Aṭṭhame pacalāyamānoti taṁ gāmaṁ upanissāya ekasmiṁ vanasaṇḍe samaṇadhammaṁ karonto sattāhaṁ caṅkamanavīriyena",
  "atk-s0403a44:13_2": "nimmathitattā kilantagatto caṅkamanakoṭiyaṁ pacalāyamāno nisinno hoti.",
  "atk-s0403a44:13_3": "Pacalāyasi noti niddāyasi nu.",
  "atk-s0403a44:13_4": "Anumajjitvāti parimajjitvā.",
  "atk-s0403a44:13_5": "Ālokasaññanti middhavinodanaālokasaññaṁ.",
  "atk-s0403a44:13_6": "Divāsaññanti divātisaññaṁ.",
  "atk-s0403a44:13_7": "Yathā divā tathā rattinti yathā divā ālokasaññā adhiṭṭhitā,",
  "atk-s0403a44:13_8": "tathā naṁ rattimpi adhiṭṭhaheyyāsi.",
  "atk-s0403a44:13_9": "Yathā rattiṁ tathā divāti yathā ca te rattiṁ ālokasaññā adhiṭṭhitā,",
  "atk-s0403a44:13_10": "tathā naṁ divāpi adhiṭṭhaheyyāsi.",
  "atk-s0403a44:13_11": "Sappabhāsanti dibbacakkhuñāṇatthāya sahobhāsaṁ.",
  "atk-s0403a44:13_12": "Pacchāpuresaññīti purato ca pacchato ca abhiharaṇasaññāya saññāvā.",
  "atk-s0403a44:13_13": "Antogatehi indriyehīti bahi avikkhittehi anto anupaviṭṭheheva pañcahi indriyehi.",
  "atk-s0403a44:13_14": "Middhasukhanti niddāsukhaṁ.",
  "atk-s0403a44:13_15": "Ettakena ṭhānena bhagavā therassa middhavinodanakammaṭṭhānaṁ kathesi.",
  "atk-s0403a44:13_16": "Soṇḍanti mānasoṇḍaṁ.",
  "atk-s0403a44:13_17": "Kiccakaraṇīyānīti ettha avassaṁ kattabbāni kiccāni,",
  "atk-s0403a44:13_18": "itarāni karaṇīyāni.",
  "atk-s0403a44:13_19": "Maṅkubhāvoti nittejatā domanassatā.",
  "atk-s0403a44:13_20": "Ettakena ṭhānena satthārā therassa bhikkhācāravattaṁ kathitaṁ.",
  "atk-s0403a44:14_0": "Idāni bhasse pariyantakāritāya samādapetuṁ tasmātihātiādimāha.",
  "atk-s0403a44:14_1": "Tattha viggāhikakathanti “na tvaṁ imaṁ dhammavinayaṁ ājānāsī”tiādinayappavattā viggāhikakathā.",
  "atk-s0403a44:14_2": "Nāhaṁ moggallānātiādi pāpamittasaṁsaggavivajjanatthaṁ vuttaṁ.",
  "atk-s0403a44:14_3": "Kittāvatā nu khoti kittakena nu kho.",
  "atk-s0403a44:14_4": "Taṇhāsaṅkhayavimutto hotīti taṇhāsaṅkhaye nibbāne taṁ ārammaṇaṁ katvā vimuttacittatāya taṇhāsaṅkhayavimutto nāma saṁkhittena kittāvatā hoti.",
  "atk-s0403a44:14_5": "Yāya paṭipattiyā taṇhāsaṅkhayavimutto hoti,",
  "atk-s0403a44:14_6": "tameva khīṇāsavassa bhikkhuno pubbabhāgapaṭipadaṁ saṁkhittena desethāti pucchati.",
  "atk-s0403a44:14_7": "Accantaniṭṭhoti khayavayasaṅkhātaṁ antaṁ atītāti accantā,",
  "atk-s0403a44:14_8": "accantā niṭṭhā assāti accantaniṭṭho,",
  "atk-s0403a44:14_9": "ekantaniṭṭho satataniṭṭhoti attho.",
  "atk-s0403a44:14_10": "Accantayogakkhemīti accantaṁ yogakkhemī,",
  "atk-s0403a44:14_11": "niccayogakkhemīti attho.",
  "atk-s0403a44:14_12": "Accantabrahmacārīti accantaṁ brahmacārī,",
  "atk-s0403a44:14_13": "niccabrahmacārīti attho.",
  "atk-s0403a44:14_14": "Accantaṁ pariyosānamassāti purimanayeneva accantapariyosāno.",
  "atk-s0403a44:14_15": "Seṭṭho devamanussānanti devānañca manussānañca seṭṭho uttamo.",
  "atk-s0403a44:14_16": "Evarūpo bhikkhu kittāvatā hoti,",
  "atk-s0403a44:14_17": "saṅkhepeneva tassa paṭipattiṁ kathethāti yācati.",
  "atk-s0403a44:15_0": "Sabbe dhammā nālaṁ abhinivesāyāti ettha sabbe dhammā nāma pañcakkhandhā dvādasāyatanāni aṭṭhārasa dhātuyo,",
  "atk-s0403a44:15_1": "te sabbepi taṇhādiṭṭhivasena abhinivesāya nālaṁ na pariyattā na samattā na yuttā. Kasmā?",
  "atk-s0403a44:15_2": "Gahitākārena atiṭṭhanato.",
  "atk-s0403a44:15_3": "Te hi niccā sukhā attāti gahitāpi aniccā dukkhā anattāva sampajjanti.",
  "atk-s0403a44:15_4": "Tasmā nālaṁ abhinivesāya.",
  "atk-s0403a44:15_5": "Abhijānātīti aniccaṁ dukkhaṁ anattāti ñātapariññāya abhijānāti.",
  "atk-s0403a44:15_6": "Parijānātīti tatheva tīraṇapariññāya parijānāti.",
  "atk-s0403a44:15_7": "Yaṁkiñci vedananti antamaso pañcaviññāṇasampayuttaṁ yaṁkiñci appamattakampi vedanaṁ anubhavati.",
  "atk-s0403a44:15_8": "Iminā bhagavā therassa vedanāvasena ca vinivaṭṭetvā arūpapariggahaṁ dassesi.",
  "atk-s0403a44:16_0": "Aniccānupassīti aniccato anupassanto.",
  "atk-s0403a44:16_1": "Virāgānupassīti ettha dve virāgā khayavirāgo ca accantavirāgo ca.",
  "atk-s0403a44:16_2": "Tattha saṅkhārānaṁ khayaṁ khayato passanā vipassanāpi,",
  "atk-s0403a44:16_3": "accantavirāgaṁ nibbānaṁ virāgato dassanamaggañāṇampi virāgānupassanā.",
  "atk-s0403a44:16_4": "Tadubhayasamaṅgipuggalo virāgānupassī nāma.",
  "atk-s0403a44:16_5": "Taṁ sandhāya vuttaṁ –",
  "atk-s0403a44:16_6": "“virāgānupassī”ti,",
  "atk-s0403a44:16_7": "virāgato anupassantoti attho.",
  "atk-s0403a44:16_8": "Nirodhānupassimhipi eseva nayo.",
  "atk-s0403a44:16_9": "Nirodhopi hi khayanirodho accantanirodhoti duvidhoyeva.",
  "atk-s0403a44:16_10": "Paṭinissaggānupassīti ettha paṭinissaggo vuccati vossaggo.",
  "atk-s0403a44:16_11": "So ca pariccāgavossaggo pakkhandanavossaggoti duvidho hoti.",
  "atk-s0403a44:16_12": "Tattha pariccāgavossaggoti vipassanā.",
  "atk-s0403a44:16_13": "Sā hi tadaṅgavasena kilese ca khandhe ca vossajati.",
  "atk-s0403a44:16_14": "Pakkhandanavossaggoti maggo.",
  "atk-s0403a44:16_15": "So hi nibbānaṁ ārammaṇato pakkhandati.",
  "atk-s0403a44:16_16": "Dvīhipi vā kāraṇehi so vossaggoyeva,",
  "atk-s0403a44:16_17": "samucchedavasena khandhānaṁ kilesānañca vossajanato nibbāne ca pakkhandanato.",
  "atk-s0403a44:16_18": "Tasmā kilese ca khandhe ca pariccajatīti pariccāgavossaggo.",
  "atk-s0403a44:16_19": "Nirodhāya nibbānadhātuyā cittaṁ pakkhandatīti pakkhandanavossaggoti ubhayampetaṁ magge sameti.",
  "atk-s0403a44:16_20": "Tadubhayasamaṅgī puggalo imāya paṭinissaggānupassanāya samannāgatattā paṭinissaggānupassī nāma hoti.",
  "atk-s0403a44:16_21": "Taṁ sandhāyetaṁ vuttaṁ.",
  "atk-s0403a44:16_22": "Na kiñci loke upādiyatīti kiñci ekampi saṅkhāragataṁ taṇhāvasena na upādiyati na gaṇhāti na parāmasati.",
  "atk-s0403a44:16_23": "Anupādiyaṁ na paritassatīti aggaṇhanto taṇhāparitassanāya na paritassati.",
  "atk-s0403a44:16_24": "Paccattaṁyeva parinibbāyatīti sayameva kilesaparinibbānena parinibbāyati.",
  "atk-s0403a44:16_25": "Khīṇā jātītiādinā panassa paccavekkhaṇā dassitā.",
  "atk-s0403a44:16_26": "Iti bhagavā saṁkhittena khīṇāsavassa pubbabhāgappaṭipadaṁ pucchito saṁkhitteneva kathesi.",
  "atk-s0403a44:16_27": "Idaṁ pana suttaṁ therassa ovādopi ahosi vipassanāpi.",
  "atk-s0403a44:16_28": "So imasmiṁyeva sutte vipassanaṁ vaḍḍhetvā arahattaṁ pattoti.",
  "atk-s0403a44:17_0": "9. Mettasuttavaṇṇanā",
  "atk-s0403a44:18_0": "62.",
  "atk-s0403a44:18_1": "Navame mā,",
  "atk-s0403a44:18_2": "bhikkhave,",
  "atk-s0403a44:18_3": "puññānaṁ bhāyitthāti puññāni karontā tesaṁ mā bhāyittha.",
  "atk-s0403a44:18_4": "Mettacittaṁ bhāvesinti tikacatukkajjhānikāya mettāya sampayuttaṁ paṇītaṁ katvā cittaṁ bhāvesinti dasseti.",
  "atk-s0403a44:18_5": "Saṁvaṭṭamāne sudāhanti saṁvaṭṭamāne sudaṁ ahaṁ.",
  "atk-s0403a44:18_6": "Saṁvaṭṭamāneti jhāyamāne vipajjamāne.",
  "atk-s0403a44:18_7": "Dhammikoti dasakusaladhammasamannāgato.",
  "atk-s0403a44:18_8": "Dhammarājāti tasseva vevacanaṁ.",
  "atk-s0403a44:18_9": "Dhammena vā laddharajjattā dhammarājā.",
  "atk-s0403a44:18_10": "Cāturantoti puratthimasamuddādīnaṁ catunnaṁ samuddānaṁ vasena cāturantāya pathaviyā issaro.",
  "atk-s0403a44:18_11": "Vijitāvīti vijitasaṅgāmo.",
  "atk-s0403a44:18_12": "Janapado tasmiṁ thāvariyaṁ thirabhāvaṁ pattoti janapadatthāvariyappatto.",
  "atk-s0403a44:18_13": "Parosahassanti atirekasahassaṁ.",
  "atk-s0403a44:18_14": "Sūrāti abhīruno.",
  "atk-s0403a44:18_15": "Vīraṅgarūpāti vīrānaṁ aṅgaṁ vīraṅgaṁ,",
  "atk-s0403a44:18_16": "vīriyassetaṁ nāmaṁ.",
  "atk-s0403a44:18_17": "Vīraṅgarūpametesanti vīraṅgarūpā.",
  "atk-s0403a44:18_18": "Vīriyajātikā vīriyasabhāvā vīriyamayā viya akilāsuno divasampi yujjhantā na kilamantīti vuttaṁ hoti.",
  "atk-s0403a44:18_19": "Sāgarapariyantanti cakkavāḷapabbataṁ sīmaṁ katvā ṭhitasamuddapariyantaṁ.",
  "atk-s0403a44:18_20": "Adaṇḍenāti dhanadaṇḍenapi chejjabhejjānusāsanena satthadaṇḍenapi vināyeva.",
  "atk-s0403a44:18_21": "Asatthenāti ekatodhārādinā paraviheṭhanasatthenapi vināyeva.",
  "atk-s0403a44:18_22": "Dhammena abhivijiyāti ehi kho,",
  "atk-s0403a44:18_23": "mahārājāti evaṁ paṭirājūhi sampaṭicchitāgamano “pāṇo na hantabbo”tiādinā dhammeneva vuttappakāraṁ pathaviṁ abhivijinitvā.",
  "atk-s0403a44:19_0": "Sukhesinoti sukhapariyesake satte āmanteti.",
  "atk-s0403a44:19_1": "Suññabrahmūpagoti suññabrahmavimānūpago.",
  "atk-s0403a44:19_2": "Pathaviṁ imanti imaṁ sāgarapariyantaṁ mahāpathaviṁ.",
  "atk-s0403a44:19_3": "Asāhasenāti na sāhasikakammena.",
  "atk-s0403a44:19_4": "Samena manusāsitanti samena kammena anusāsiṁ.",
  "atk-s0403a44:19_5": "Tehi etaṁ sudesitanti tehi saṅgāhakehi mahākāruṇikehi buddhehi etaṁ ettakaṁ ṭhānaṁ sudesitaṁ sukathitaṁ.",
  "atk-s0403a44:19_6": "Pathabyoti puthavisāmiko.",
  "atk-s0403a44:20_0": "10. Bhariyāsuttavaṇṇanā",
  "atk-s0403a44:21_0": "63.",
  "atk-s0403a44:21_1": "Dasame kevaṭṭā maññe macchavilopeti kevaṭṭānaṁ macchapacchiṁ otāretvā ṭhitaṭṭhāne jāle vā udakato ukkhittamatte macchaggāhakānaṁ mahāsaddo hoti,",
  "atk-s0403a44:21_2": "taṁ sandhāyetaṁ vuttaṁ.",
  "atk-s0403a44:21_3": "Sujātāti visākhāya kaniṭṭhā.",
  "atk-s0403a44:21_4": "Sā neva sassuṁ ādiyatīti sassuyā kattabbavattaṁ nāma atthi,",
  "atk-s0403a44:21_5": "taṁ na karoti,",
  "atk-s0403a44:21_6": "sassūtipi naṁ na gaṇeti.",
  "atk-s0403a44:21_7": "Na sasuraṁ ādiyatīti vacanaṁ na gaṇhāti.",
  "atk-s0403a44:21_8": "Evaṁ anādaratāyapi aggahaṇenapi na ādiyati nāma.",
  "atk-s0403a44:21_9": "Sesesupi eseva nayo.",
  "atk-s0403a44:21_10": "Evaṁ anāthapiṇḍiko suṇisāya ācāraṁ gahetvā satthu purato nisīdi.",
  "atk-s0403a44:21_11": "Sāpi sujātā “kiṁ nu kho ayaṁ seṭṭhi dasabalassa santike mayhaṁ guṇaṁ kathessati udāhu aguṇa”nti gantvā avidūre saddaṁ suṇantī aṭṭhāsi.",
  "atk-s0403a44:21_12": "Atha naṁ satthā ehi sujāteti āmantesi.",
  "atk-s0403a44:22_0": "Ahitānukampinīti na hitānukampinī.",
  "atk-s0403a44:22_1": "Aññesūti parapurisesu.",
  "atk-s0403a44:22_2": "Atimaññateti omānāti mānavasena atimaññati.",
  "atk-s0403a44:22_3": "Dhanena kītassāti dhanena kītā assa.",
  "atk-s0403a44:22_4": "Vadhāya ussukā vadhituṁ ussukkamāpannā.",
  "atk-s0403a44:22_5": "Yaṁ itthiyā vindati sāmiko dhananti itthiyā sāmiko yaṁ dhanaṁ labhati.",
  "atk-s0403a44:22_6": "Appampi tassa apahātumicchatīti thokatopi assa harituṁ icchati,",
  "atk-s0403a44:22_7": "uddhane āropitaukkhaliyaṁ pakkhipitabbataṇḍulatopi thokaṁ haritumeva vāyamati.",
  "atk-s0403a44:22_8": "Alasāti nisinnaṭṭhāne nisinnāva ṭhitaṭṭhāne ṭhitāva hoti.",
  "atk-s0403a44:22_9": "Pharusāti kharā.",
  "atk-s0403a44:22_10": "Duruttavādinīti dubbhāsitabhāsinī,",
  "atk-s0403a44:22_11": "kakkhaḷaṁ vāḷakathameva katheti.",
  "atk-s0403a44:22_12": "Uṭṭhāyakānaṁ abhibhuyya vattatīti ettha uṭṭhāyakānanti bahuvacanavasena viriyuṭṭhānasampanno sāmiko vutto,",
  "atk-s0403a44:22_13": "tassa taṁ uṭṭhānasampattiṁ abhibhavitvā heṭṭhā katvā vattati.",
  "atk-s0403a44:22_14": "Pamodatīti āmoditapamoditā hoti.",
  "atk-s0403a44:22_15": "Koleyyakāti kulasampannā.",
  "atk-s0403a44:22_16": "Patibbatāti patidevatā.",
  "atk-s0403a44:22_17": "Vadhadaṇḍatajjitāti daṇḍakaṁ gahetvā vadhena tajjitā,",
  "atk-s0403a44:22_18": "“ghātessāmi na”nti vuttā.",
  "atk-s0403a44:22_19": "Dāsīsamanti sāmikassa vattapūrikā dāsīti maṁ bhagavā dhāretūti vatvā saraṇesu patiṭṭhāsi.",
  "atk-s0403a44:23_0": "11. Kodhanasuttavaṇṇanā",
  "atk-s0403a44:24_0": "64.",
  "atk-s0403a44:24_1": "Ekādasame sapattakantāti sapattānaṁ verīnaṁ kantā piyā tehi icchitapatthitā.",
  "atk-s0403a44:24_2": "Sapattakaraṇāti sapattānaṁ verīnaṁ atthakaraṇā.",
  "atk-s0403a44:24_3": "Kodhaparetoti kodhānugato.",
  "atk-s0403a44:24_4": "Pacuratthatāyāti bahuatthatāya bahuhitatāya.",
  "atk-s0403a44:24_5": "Anatthampīti avuddhimpi.",
  "atk-s0403a44:24_6": "Attho me gahitoti vuḍḍhi me gahitā.",
  "atk-s0403a44:25_0": "Atho atthaṁ gahetvānāti atho vuddhiṁ gahetvā.",
  "atk-s0403a44:25_1": "Anatthaṁ adhipajjatīti anattho me gahitoti sallakkheti.",
  "atk-s0403a44:25_2": "Vadhaṁ katvānāti pāṇātipātakammaṁ katvā.",
  "atk-s0403a44:25_3": "Kodhasammadasammattoti kodhamadena matto,",
  "atk-s0403a44:25_4": "ādinnagahitaparāmaṭṭhoti attho.",
  "atk-s0403a44:25_5": "Āyasakyanti ayasabhāvaṁ,",
  "atk-s0403a44:25_6": "ayaso niyaso hotīti attho.",
  "atk-s0403a44:25_7": "Antarato jātanti abbhantare uppannaṁ.",
  "atk-s0403a44:25_8": "Atthaṁ na jānātīti vuddhiatthaṁ na jānāti.",
  "atk-s0403a44:25_9": "Dhammaṁ na passatīti samathavipassanādhammaṁ na passati.",
  "atk-s0403a44:25_10": "Andhatamanti andhabhāvakaraṁ tamaṁ bahalatamaṁ.",
  "atk-s0403a44:25_11": "Sahateti abhibhavati.",
  "atk-s0403a44:26_0": "Dummaṅkuyanti dummaṅkubhāvaṁ nittejataṁ dubbaṇṇamukhataṁ.",
  "atk-s0403a44:26_1": "Yato patāyatīti yadā nibbattati.",
  "atk-s0403a44:26_2": "Na vāco hoti gāravoti vacanassapi garubhāvo na hoti.",
  "atk-s0403a44:26_3": "Na dīpaṁ hoti kiñcananti kāci patiṭṭhā nāma na hoti.",
  "atk-s0403a44:26_4": "Tapanīyānīti tāpajanakāni.",
  "atk-s0403a44:26_5": "Dhammehīti samathavipassanādhammehi.",
  "atk-s0403a44:26_6": "Ārakāti dūre.",
  "atk-s0403a44:26_7": "Brāhmaṇanti khīṇāsavabrāhmaṇaṁ.",
  "atk-s0403a44:26_8": "Yāya mātu bhatoti yāya mātarā bhato posito.",
  "atk-s0403a44:26_9": "Pāṇadadiṁ santinti jīvitadāyikaṁ samānaṁ.",
  "atk-s0403a44:26_10": "Hanti kuddho puthuttānanti kuddho puggalo puthu nānākāraṇehi attānaṁ hanti.",
  "atk-s0403a44:26_11": "Nānārūpesu mucchitoti nānārammaṇesu adhimucchito hutvā.",
  "atk-s0403a44:26_12": "Rajjuyā bajjha mīyantīti rajjuyā bandhitvā maranti.",
  "atk-s0403a44:26_13": "Pabbatāmapi kandareti pabbatakandarepi patitvā maranti.",
  "atk-s0403a44:27_0": "Bhūnahaccānīti hatavuddhīni.",
  "atk-s0403a44:27_1": "Itāyanti iti ayaṁ.",
  "atk-s0403a44:27_2": "Taṁ damena samucchindeti taṁ kodhaṁ damena chindeyya.",
  "atk-s0403a44:27_3": "Katarena damenāti?",
  "atk-s0403a44:27_4": "Paññāvīriyena diṭṭhiyāti vipassanāpaññāya ceva vipassanāsampayuttena kāyikacetasikavīriyena ca maggasammādiṭṭhiyā ca.",
  "atk-s0403a44:27_5": "Tatheva dhamme sikkhethāti yathā akusalaṁ samucchindeyya,",
  "atk-s0403a44:27_6": "samathavipassanādhammepi tatheva sikkheyya.",
  "atk-s0403a44:27_7": "Mā no dummaṅkuyaṁ ahūti mā amhākaṁ dummaṅkubhāvo ahosīti imamatthaṁ patthayamānā.",
  "atk-s0403a44:27_8": "Anāyāsāti anupāyāsā.",
  "atk-s0403a44:27_9": "Anussukāti katthaci ussukkaṁ anāpannā.",
  "atk-s0403a44:27_10": "Sesaṁ sabbattha uttānamevāti.",
  "atk-s0403a44:28_0": "Abyākatavaggo chaṭṭho."
}