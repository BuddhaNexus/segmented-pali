{
  "tika-vin07t40:0.1_0": "Parivāravaṇṇanā",
  "tika-vin07t40:0.2_0": "Mahāvaggo",
  "tika-vin07t40:0.3_0": "Paññattivāravaṇṇanā",
  "tika-vin07t40:1_0": "1.",
  "tika-vin07t40:1_1": "Visuddhaparivārassa sīlakkhandhādidhammakkhandhasarīrassa bhagavato vinayapariyattisāsane khandhakānaṁ anantaraṁ parivāroti yo vinayo saṅgahaṁ samāruḷho,",
  "tika-vin07t40:1_2": "tassa dāni anuttānatthavaṇṇanaṁ karissāmīti yojanā.",
  "tika-vin07t40:2_0": "Samantacakkhunāti sabbaññutaññāṇena.",
  "tika-vin07t40:2_1": "Ativisuddhena maṁsacakkhunāti rattindivaṁ samantā yojanappamāṇe atisukhumānipi rūpāni passanato ativiya parisuddhena pasādacakkhunā.",
  "tika-vin07t40:2_2": "‘‘Atthi tattha paññattī’’tiādīsu atthi nu kho tattha paññattītiādinā attho gahetabboti āha ‘‘tattha paññatti…pe… kenābhatanti pucchā’’ti.",
  "tika-vin07t40:3_0": "2.Pucchāvissajjaneti pucchāya vissajjane.",
  "tika-vin07t40:3_1": "Vinītakathāti vinītavatthukathā, ayameva vā pāṭho.",
  "tika-vin07t40:4_0": "Dvaṅgikena ekena samuṭṭhānenāti aṅgadvayasamudāyabhūtena ekena.",
  "tika-vin07t40:4_1": "Aṅgadvayavimuttassa samuṭṭhānassa abhāvepi tesu ekenaṅgena vinā ayaṁ āpatti na hotīti dassanatthameva ‘‘ekena samuṭṭhānenā’’ti vuttaṁ.",
  "tika-vin07t40:4_2": "Idāni tesu dvīsu aṅgesu padhānaṅgaṁ dassetumāha ‘‘ettha hi cittaṁ aṅgaṁ hotī’’tiādi.",
  "tika-vin07t40:4_3": "Yasmā pana maggenamaggappaṭipattisaṅkhātāya kāyaviññattiyā sevanacitteneva sambhave sati ayaṁ taṁ aṅgadvayaṁ upādāya bhagavatā paññattā āpattisammuti hoti, nāsati.",
  "tika-vin07t40:4_4": "Tasmā taṁ cittaṁ kāyaviññattisaṅkhātassa kāyassa aṅgaṁ kāraṇaṁ hoti, na āpattiyā.",
  "tika-vin07t40:4_5": "Tassa pana taṁsamuṭṭhitakāyo eva aṅgaṁ abyavahitakāraṇaṁ,",
  "tika-vin07t40:4_6": "cittaṁ pana kāraṇakāraṇanti adhippāyo.",
  "tika-vin07t40:4_7": "Evaṁ uparipi sabbattha cittaṅgayuttasamuṭṭhānesu adhippāyo veditabbo.",
  "tika-vin07t40:4_8": "‘‘Ekena samuṭṭhānena samuṭṭhātī’’tiādiparivāravacaneneva āpattiyā akusalādiparamatthasabhāvatā pāḷiaṭṭhakathāsu pariyāyatova vuttā,",
  "tika-vin07t40:4_9": "sammutisabhāvā eva āpattīti sijjhati samuṭṭhānasamuṭṭhitānaṁ bhedasiddhitoti gahetabbaṁ.",
  "tika-vin07t40:4_10": "Imamatthaṁ sandhāyāti āpannāya pārājikāpattiyā kehicipi samathehi anāpattibhāvāpādanassa asakkuṇeyyattasaṅkhātamatthaṁ sandhāya.",
  "tika-vin07t40:5_0": "3.Porāṇakehi mahātherehīti saṅgītittayato pacchā potthakasaṅgītikārakehi chaḷabhiññāpaasambhidādiguṇasamujjalehi mahātherehi.",
  "tika-vin07t40:5_1": "Catutthasaṅgītisadisā hi potthakārohasaṅgīti.",
  "tika-vin07t40:6_0": "188.Mahāvibhaṅgeti bhikkhuvibhaṅge.",
  "tika-vin07t40:6_1": "Soḷasa vārā dassitāti yehi vārehi ādibhūtehi upalakkhitattā ayaṁ sakalopi parivāro soḷasaparivāroti voharīyati, te sandhāya vadati.",
  "tika-vin07t40:7_0": "Paññattivāravaṇṇanā niṭṭhitā."
}