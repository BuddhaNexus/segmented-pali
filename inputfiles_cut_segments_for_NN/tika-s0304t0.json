{
  "tika-s0304t0:0_0": "Namo tassa bhagavato arahato sammāsambuddhassa",
  "tika-s0304t0:1_0": "Saṁyuttanikāye",
  "tika-s0304t0:2_0": "Saḷāyatanavaggaṭīkā",
  "tika-s0304t0:3_0": "1. Saḷāyatanasaṁyuttaṁ",
  "tika-s0304t0:4_0": "1. Aniccavaggo",
  "tika-s0304t0:5_0": "1. Ajjhattāniccasuttavaṇṇanā",
  "tika-s0304t0:6_0": "1.",
  "tika-s0304t0:6_1": "Cakkhatīti cakkhu, ñāṇaṁ,",
  "tika-s0304t0:6_2": "yathāsabhāvato ārammaṇassa jānanena samavisamaṁ ācikkhantaṁ viya pavattatīti attho.",
  "tika-s0304t0:6_3": "Tathā maṁsacakkhu.",
  "tika-s0304t0:6_4": "Tampi hi rūpadassane cakkhatīti cakkhu.",
  "tika-s0304t0:6_5": "Buddhānaṁyeva cakkhūti buddhacakkhu,",
  "tika-s0304t0:6_6": "asādhāraṇato hi sattasantānesu sassatucchedadiṭṭhi anulomikañāṇayathābhūtañāṇānañceva kāmarāgānusayādīnañca",
  "tika-s0304t0:6_7": "yāthāvato vibhāvitañāṇaṁ āsayānusayañāṇaṁ indriyaparopariyattañāṇañca.",
  "tika-s0304t0:6_8": "Heṭṭhimā tayo maggā catusaccadhammesu vuttākārena pavattiyā dhamme cakkhūti dhammacakkhu,",
  "tika-s0304t0:6_9": "tathā tesaṁ phalāni taṁtaṁpaṭipakkhesu paṭippassaddhipahānavasena pavattanato.",
  "tika-s0304t0:6_10": "Samantato sabbadhammesu cakkhukiccasādhanato samantacakkhu,",
  "tika-s0304t0:6_11": "sabbaññutaññāṇaṁ.",
  "tika-s0304t0:6_12": "Dibbavihārasannissayena laddhabbato devānaṁ dibbacakkhu viyāti taṁ dibbacakkhu,",
  "tika-s0304t0:6_13": "abhiññāviseso.",
  "tika-s0304t0:6_14": "Ālokaṁ vaḍḍhetvā rūpadassanato “ālokapharaṇenā”ti vuttaṁ.",
  "tika-s0304t0:6_15": "“Idaṁ dukkhaṁ ariyasaccanti me,",
  "tika-s0304t0:6_16": "bhikkhave,",
  "tika-s0304t0:6_17": "pubbe ananussutesu dhammesu cakkhuṁ udapādī”tiādinā nayena āgatattā catusaccaparicchedakañāṇaṁ “paññācakkhū”ti vuttaṁ.",
  "tika-s0304t0:6_18": "Tadidaṁ “vipassanāñāṇa”nti vadanti,",
  "tika-s0304t0:6_19": "“vipassanāmaggaphalapaccavekkhaṇañāṇānī”ti apare.",
  "tika-s0304t0:7_0": "Paccayabhūtehi etehi abhisambharīyantīti sambhārā,",
  "tika-s0304t0:7_1": "upatthambhabhūtā catusamuṭṭhānikarūpā.",
  "tika-s0304t0:7_2": "Saha sambhārehīti sasambhāraṁ.",
  "tika-s0304t0:7_3": "Mahābhūtānaṁ upādāya pasīdatīti pasādo.",
  "tika-s0304t0:7_4": "Akkhikūpake akkhipaṭalehīti ubhohi akkhidalehi.",
  "tika-s0304t0:7_5": "Sambhavoti āpodhātumeva sambhavabhūtamāha.",
  "tika-s0304t0:7_6": "Idha “terasa sambhārā”ti vuttaṁ.",
  "tika-s0304t0:7_7": "Aṭṭhasāliniyaṁ pana saṇṭhānena saddhiṁ “cuddasa sambhārā”ti āgataṁ.",
  "tika-s0304t0:7_8": "Tattha saṇṭhānanti vaṇṇāyatanameva parimaṇḍalādisaṇṭhānabhūtaṁ.",
  "tika-s0304t0:7_9": "Visuṁ vacanaṁ pana nesaṁ tathābhūtānaṁ atathābhūtānañca āpodhātuvaṇṇāyatanānaṁ yathāvutte maṁsapiṇḍe vijjamānattā.",
  "tika-s0304t0:7_10": "Sambhavassa catudhātunissitehi saha vuttassa dhātuttayanissitatā yojetabbā.",
  "tika-s0304t0:7_11": "Diṭṭhimaṇḍaleti abhimukhaṁ ṭhitānaṁ paṭibimbapaññāyanaṭṭhānabhūte cakkhusaññitāya diṭṭhiyā pavattiṭṭhānabhūte maṇḍale.",
  "tika-s0304t0:7_12": "Sanniviṭṭhanti etena cakkhupasādassa anekakalāpagatabhāvo dassito.",
  "tika-s0304t0:7_13": "Tathā hi so satta akkhipaṭalāni abhibyāpetvā vattati.",
  "tika-s0304t0:7_14": "Yasmā so satta akkhipaṭalāni byāpetvā ṭhitehi attano nissayabhūtehi katūpakāraṁ taṁnissiteheva āyuvaṇṇādīhi",
  "tika-s0304t0:7_15": "anupālitaparivāritaṁ tisantatirūpasamuṭṭhāpakehi utucittāhārehi upatthambhiyamānaṁ hutvā tiṭṭhati.",
  "tika-s0304t0:7_16": "Rūpadassanasamatthanti attānaṁ nissāya pavattaviññāṇassa vasena rūpāyatanadassanasamatthaṁ.",
  "tika-s0304t0:7_17": "Vitthārakathāti tassa cakkhuno sotādīnañca hetupaccayādivasena ceva lakkhaṇādivasena ca vitthārakathā.",
  "tika-s0304t0:8_0": "Sammasanacāracittanti vipassanāya pavattiṭṭhānabhūtaṁ vipassitabbaṁ cittaṁ.",
  "tika-s0304t0:8_1": "Keci “vipassanupagatakiriyamayacitta”nti vadanti,",
  "tika-s0304t0:8_2": "taṁ tesaṁ matimattaṁ.",
  "tika-s0304t0:8_3": "Tīṇi lakkhaṇāni dassetvā vipassanaṁ ussukkāpetvā arahattassa pāpanavasena desanāya pavattattā.",
  "tika-s0304t0:9_0": "Ajjhattāniccasuttavaṇṇanā niṭṭhitā.",
  "tika-s0304t0:10_0": "2-3. Ajjhattadukkhasuttādivaṇṇanā",
  "tika-s0304t0:11_0": "2-3.Dvelakkhaṇānīti dukkhānattalakkhaṇāni.",
  "tika-s0304t0:11_1": "Ekaṁ lakkhaṇanti anattalakkhaṇaṁ.",
  "tika-s0304t0:11_2": "Sesānīti vuttāvasesāni lakkhaṇāni.",
  "tika-s0304t0:11_3": "Tehīti yehi dutiyatatiyāni suttāni desitāni, tehi.",
  "tika-s0304t0:11_4": "Sallakkhitānīti sammadeva upadhāritāni.",
  "tika-s0304t0:11_5": "Ettakenāti dvinnaṁ ekasseva vā lakkhaṇassa kathanena.",
  "tika-s0304t0:12_0": "Ajjhattadukkhasuttādivaṇṇanā niṭṭhitā.",
  "tika-s0304t0:13_0": "4-6. Bāhirāniccasuttādivaṇṇanā",
  "tika-s0304t0:14_0": "4-6.Vuttasadisovāti “dve lakkhaṇānī”tiādinā vuttasadiso eva. Nayoti atidesanayo.",
  "tika-s0304t0:15_0": "Bāhirāniccasuttādivaṇṇanā niṭṭhitā.",
  "tika-s0304t0:16_0": "7-12. Ajjhattāniccātītānāgatasuttādivaṇṇanā",
  "tika-s0304t0:17_0": "7-12.Sallakkhetvāti atītānāgatānaṁ avijjamānattā gāhassa daḷhatāya sallakkhetvā.",
  "tika-s0304t0:17_1": "Paccuppannesu vijjamānattā balavatā taṇhādigāhena vipassanāvīthiṁ paṭipādetuṁ kilamantānaṁ vineyyānaṁ vasena.",
  "tika-s0304t0:18_0": "Ajjhattāniccātītānāgatasuttādivaṇṇanā niṭṭhitā.",
  "tika-s0304t0:19_0": "Aniccavaggavaṇṇanā niṭṭhitā.",
  "tika-s0304t0:20_0": "2. Yamakavaggo",
  "tika-s0304t0:21_0": "1-4. Paṭhamapubbesambodhasuttādivaṇṇanā",
  "tika-s0304t0:22_0": "13-16.",
  "tika-s0304t0:22_1": "Dvīsupi suttesu āyatanānaṁ vasena desanā ekarasāvāti “paṭhamadutiyesū”ti ekajjhaṁ paduddhāro kato.",
  "tika-s0304t0:22_2": "Āhito ahaṁmāno etthāti attā,",
  "tika-s0304t0:22_3": "attabhāvo.",
  "tika-s0304t0:22_4": "Attānamadhi ajjhattaṁ,",
  "tika-s0304t0:22_5": "tappariyāpannattā tattha bhavāni ajjhattikāni,",
  "tika-s0304t0:22_6": "tesaṁ ajjhattikānaṁ.",
  "tika-s0304t0:22_7": "Ajjhattañca nāma ajjhattajjhattaṁ,",
  "tika-s0304t0:22_8": "niyakajjhattaṁ,",
  "tika-s0304t0:22_9": "gocarajjhattaṁ,",
  "tika-s0304t0:22_10": "visayajjhattanti catubbidhaṁ.",
  "tika-s0304t0:22_11": "Tattha ajjhattajjhattaṁ ajjhatte bhavanti ajjhattikanti āha “ajjhattajjhattavasena ajjhattikāna”nti.",
  "tika-s0304t0:22_12": "Tesaṁ cakkhādīnaṁ ajjhattesupi ajjhattikabhāvo adhikasinehavatthutāyāti āha “chandarāgassa adhimattabalavatāyā”ti.",
  "tika-s0304t0:22_13": "Idāni tattha tamatthaṁ paṭiyoginā saddhiṁ udāharaṇavasena dassento “manussānaṁ hī”tiādimāha.",
  "tika-s0304t0:22_14": "Taṁ uttānameva.",
  "tika-s0304t0:22_15": "Bāhirānīti ajjhattikato bahi bhavāni.",
  "tika-s0304t0:23_0": "Paṭhamapubbesambodhasuttādivaṇṇanā niṭṭhitā.",
  "tika-s0304t0:24_0": "5-6. Paṭhamanoceassādasuttādivaṇṇanā",
  "tika-s0304t0:25_0": "17-18.Nikkhantāti lokato nikkhantā.",
  "tika-s0304t0:25_1": "Visaṁyuttā saṁyogahetūnaṁ kilesānaṁ pahīnattā no saṁyuttā.",
  "tika-s0304t0:25_2": "No adhimuttāti na ussukkajātā.",
  "tika-s0304t0:25_3": "Vimariyādī…pe…",
  "tika-s0304t0:25_4": "cetasāti vigatakilesavaṭṭamariyādatāya nimmariyādīkatena cittena.",
  "tika-s0304t0:25_5": "Catusaccameva kathitaṁ cakkhādīnaṁ assādādino kathitattā.",
  "tika-s0304t0:26_0": "Paṭhamanoceassādasuttādivaṇṇanā niṭṭhitā.",
  "tika-s0304t0:27_0": "7-10. Paṭhamābhinandasuttādivaṇṇanā",
  "tika-s0304t0:28_0": "19-22.Vaṭṭavivaṭṭameva kathitaṁ abhinandanānaṁ uppādanirodhānañca vasena desanāya pavattattā.",
  "tika-s0304t0:28_1": "Anupubbakathāti ādito paṭṭhāya padatthavaṇṇanā.",
  "tika-s0304t0:28_2": "Nesanti suttānaṁ.",
  "tika-s0304t0:29_0": "Paṭhamābhinandasuttādivaṇṇanā niṭṭhitā.",
  "tika-s0304t0:30_0": "Yamakavaggavaṇṇanā niṭṭhitā.",
  "tika-s0304t0:31_0": "3. Sabbavaggo",
  "tika-s0304t0:32_0": "1. Sabbasuttavaṇṇanā",
  "tika-s0304t0:33_0": "23.",
  "tika-s0304t0:33_1": "Sabba-saddo pakaraṇavasena katthaci sappadesepi pavattatīti tato nivattanatthaṁ anavasesavisayena sabba-saddena visesetvā vuttaṁ “sabbasabba”nti,",
  "tika-s0304t0:33_2": "sabbameva hutvā sabbanti attho.",
  "tika-s0304t0:33_3": "Āyatanabhāvaṁ sabbaṁ āyatanasabbaṁ,",
  "tika-s0304t0:33_4": "sesadvayepi eseva nayo.",
  "tika-s0304t0:34_0": "Tassa avisayābhāvato na addiṭṭhamidhatthi kiñcīti.",
  "tika-s0304t0:34_1": "Idhāti nipātamattaṁ,",
  "tika-s0304t0:34_2": "idha vā sadevake loke,",
  "tika-s0304t0:34_3": "dassanabhūtena ñāṇena adiṭṭhaṁ nāma kiñci natthīti attho.",
  "tika-s0304t0:34_4": "Yadi evaṁ anumānavisayaṁ nu kho kathanti āha “atho aviññāta”nti.",
  "tika-s0304t0:34_5": "Aññesaṁ apaccakkhampi aviññātaṁ tassa kiñci natthīti adiṭṭhaṁ aviññātaṁ natthi.",
  "tika-s0304t0:34_6": "Paccuppannaṁ atītameva ñeyyaṁ gahitaṁ,",
  "tika-s0304t0:34_7": "anāgataṁ nu kho kathanti āha –",
  "tika-s0304t0:34_8": "“ajānitabba”nti,",
  "tika-s0304t0:34_9": "tassa kiñci natthīti ānetvā sambandho.",
  "tika-s0304t0:34_10": "Jānituṁ ñātuṁ asakkuṇeyyaṁ nāma tassa kiñci natthīti dassento āha “sabbaṁ abhiññāsī”tiādi.",
  "tika-s0304t0:35_0": "Sakalassa sakkāyadhammassa pariggahitattā sakkāyasabbaṁ.",
  "tika-s0304t0:35_1": "Sabbadhammesūti pañcannaṁ dvārānaṁ ārammaṇabhūtesu sabbesu dhammesu.",
  "tika-s0304t0:35_2": "Yasmā chasupi ārammaṇesu gahitesu padesasabbaṁ nāma na hoti,",
  "tika-s0304t0:35_3": "tasmā “pañcārammaṇamatta”nti vuttaṁ.",
  "tika-s0304t0:35_4": "Padesasabbaṁ sakkāyasabbaṁ na pāpuṇāti tassa tebhūmakadhammesu ekadesassa asaṅgaṇhanato.",
  "tika-s0304t0:35_5": "Sakkāyasabbaṁ āyatanasabbaṁ na pāpuṇāti lokuttaradhammānaṁ asaṅgaṇhanato.",
  "tika-s0304t0:35_6": "Āyatanasabbaṁ sabbasabbaṁ na pāpuṇāti.",
  "tika-s0304t0:35_7": "Yasmā āyatanasabbena catubhūmakadhammāva pariggahitā,",
  "tika-s0304t0:35_8": "na lakkhaṇapaññattiyo,",
  "tika-s0304t0:35_9": "yasmā sabbasabbaṁ dassentena buddhañāṇavisayo dassito,",
  "tika-s0304t0:35_10": "tasmā “sabbasabbaṁ na pāpuṇātī”ti etthāpi “kasmā…pe…",
  "tika-s0304t0:35_11": "natthitāyā”ti sabbaṁ ñātārammaṇeneva pucchāvissajjanaṁ kataṁ.",
  "tika-s0304t0:35_12": "“Āyatanasabbepi idha vipassanupagadhammāva gahetabbā abhiññeyyaniddesavasenapi sammasanacārasseva icchitattā”ti vadanti.",
  "tika-s0304t0:36_0": "Paṭikkhipitvāti “idaṁ sabbaṁ nāma na hotī”ti evaṁ paṭikkhipitvā.",
  "tika-s0304t0:36_1": "Tassāti “aññaṁ sabbaṁ paññāpessāmī”ti vadantassa.",
  "tika-s0304t0:36_2": "Vācāya vattabbavatthumattakamevāti vañjhāputtagaganakusumādivācā viya etassa vācāya kevalaṁ vattabbavatthukameva bhaveyya, na attho,",
  "tika-s0304t0:36_3": "vacanamattakamevāti attho.",
  "tika-s0304t0:36_4": "Atikkamitvāti anāmasitvā aggahetvā.",
  "tika-s0304t0:36_5": "Taṁ kissa hetūti vighātāpajjanaṁ kena hetunā.",
  "tika-s0304t0:36_6": "Yathā taṁ avisayasminti yathā aññopi koci avisaye vāyamanto,",
  "tika-s0304t0:36_7": "evanti attho.",
  "tika-s0304t0:36_8": "Aṭṭhakathāyaṁ pana yasmā pāḷiyaṁ “taṁ kissa hetū”ti vuttakāraṇameva upanayanavasena dassetuṁ “yathā ta”ntiādi vuttaṁ.",
  "tika-s0304t0:36_9": "Kāraṇopanayanañca kāraṇamevāti “yathāti kāraṇavacana”nti vuttanti daṭṭhabbaṁ.",
  "tika-s0304t0:36_10": "Tenevāha “evaṁ imasmimpi avisaye”tiādi.",
  "tika-s0304t0:37_0": "Sabbasuttavaṇṇanā niṭṭhitā.",
  "tika-s0304t0:38_0": "2. Pahānasuttavaṇṇanā",
  "tika-s0304t0:39_0": "24.Sabbassāti dvārārammaṇehi saddhiṁ dvārappavattassa.",
  "tika-s0304t0:39_1": "Pahānāyāti tappaṭibaddhachandarāgapahānavasena pajahanāya.",
  "tika-s0304t0:39_2": "Cakkhusamphassanti cakkhusannissitaphassaṁ.",
  "tika-s0304t0:39_3": "Mūlapaccayanti mūlabhūtaṁ paccayaṁ katvā,",
  "tika-s0304t0:39_4": "sahajātavedanāya cakkhusamphassapaccayabhāve vattabbameva natthi.",
  "tika-s0304t0:39_5": "Eseva nayoti apadesena “sotasamphassaṁ mūlapaccayaṁ katvā”tiādinā vattabbanti dasseti.",
  "tika-s0304t0:39_6": "Manoti bhavaṅgacittaṁ manodvārassa adhippetattā.",
  "tika-s0304t0:39_7": "Ārammaṇanti dhammārammaṇaṁ.",
  "tika-s0304t0:39_8": "Sahāvajjanakajavananti sahamanodvārāvajjanakaṁ javanaṁ.",
  "tika-s0304t0:39_9": "Taṁpubbakattā manoviññāṇaphassavedanānaṁ mūlapaccayabhūtā sabbesveva cakkhudvārādīsu vuttittā tadanurūpato “bhavaṅgasahajāto samphasso”ti vuttaṁ.",
  "tika-s0304t0:39_10": "Sahāvajjanavedanāya javanavedanā “vedayita”nti adhippetā,",
  "tika-s0304t0:39_11": "bhavaṅgasampayuttāya pana vedanāya gahaṇe vattabbameva natthi.",
  "tika-s0304t0:39_12": "Bhavaṅgato amocetvā bhavaṅgacittena saddhiṁyeva āvajjanaṁ gahetvā manodvārāvajjanaṁ bhavaṅgaṁ daṭṭhabbaṁ.",
  "tika-s0304t0:39_13": "Yā panettha desanāti yā ettha “pahānāyā”tiādinā pavattadesanā satthu anasiṭṭhi āṇā.",
  "tika-s0304t0:39_14": "Ayaṁ paṇṇatti nāma tassa tassa atthassa pakārato ñāpanato.",
  "tika-s0304t0:39_15": "Ettha sabbaggahaṇena sabbe sabhāvadhammā gahitā,",
  "tika-s0304t0:39_16": "paññatti pana katamāti vicāraṇāya taṁ dassetuṁ “yā panetthā”tiādi vuttanti daṭṭhabbaṁ.",
  "tika-s0304t0:40_0": "Pahānasuttavaṇṇanā niṭṭhitā.",
  "tika-s0304t0:41_0": "3. Abhiññāpariññāpahānasuttavaṇṇanā",
  "tika-s0304t0:42_0": "25.Abhiññāti abhiññāya.",
  "tika-s0304t0:42_1": "Ya-kāralopavasenāyaṁ niddeso “sayaṁ abhiññā”tiādīsu viya,",
  "tika-s0304t0:42_2": "tathā “pariññā”ti etthāpi.",
  "tika-s0304t0:42_3": "Sabbanti āyatanasabbaṁ.",
  "tika-s0304t0:42_4": "Tañhi abhiññeyyaṁ.",
  "tika-s0304t0:42_5": "Abhijānitvāti abhiññāya jānitvā.",
  "tika-s0304t0:42_6": "Parijānitvāti tīraṇapariññāya aniccādito parijānitvā.",
  "tika-s0304t0:42_7": "Pajahanatthāyāti pahānapariññāya anavasesato pajahanāya.",
  "tika-s0304t0:43_0": "Abhiññāpariññāpahānasuttavaṇṇanā niṭṭhitā.",
  "tika-s0304t0:44_0": "4. Paṭhamaaparijānanasuttavaṇṇanā",
  "tika-s0304t0:45_0": "26.",
  "tika-s0304t0:45_1": "“Abhijāna”ntiādinā ettha bhagavā paṭhamaṁ kaṇhapakkhaṁ dassetvā sukkapakkhaṁ dasseti veneyyajjhāsayavasena.",
  "tika-s0304t0:45_2": "Tenettha vaṭṭavivaṭṭaṁ kathitaṁ.",
  "tika-s0304t0:46_0": "Paṭhamaaparijānanasuttavaṇṇanā niṭṭhitā.",
  "tika-s0304t0:47_0": "5. Dutiyaaparijānanasuttavaṇṇanā",
  "tika-s0304t0:48_0": "27.",
  "tika-s0304t0:48_1": "Cakkhuviññāṇaviññātabbadhammo nāma rūpāyatanamevāti āha “heṭṭhā gahitarūpamevā”ti.",
  "tika-s0304t0:48_2": "Idha anāpāthagataṁ “cakkhuviññāṇaviññātabbā dhammā”ti vuttattā.",
  "tika-s0304t0:48_3": "Heṭṭhā āpāthagatampi anāpāthagatampi gahitameva “ye ca rūpā”ti anavasesato vuttattā.",
  "tika-s0304t0:48_4": "Te hi vedanāsaññāsaṅkhārakkhandhā saha cakkhuviññāṇena viññātabbattā.",
  "tika-s0304t0:48_5": "Tathā hi cakkhuviññāṇaṁ tehi ekuppādaṁ ekavatthukaṁ ekanirodhaṁ ekārammaṇameva.",
  "tika-s0304t0:48_6": "Sesapadesūti sesesu “yañca sotaṁ ye ca saddā”tiādinā āgatesu kaṇhapakkhe pañcasu,",
  "tika-s0304t0:48_7": "sukkapakkhe chasupi padesu.",
  "tika-s0304t0:48_8": "Eseva nayoti yvāyaṁ “heṭṭhā gahitarūpameva gaṇhitvā”ti attho vutto.",
  "tika-s0304t0:48_9": "Eso eva tatthapi atthavaṇṇanānayo.",
  "tika-s0304t0:49_0": "Dutiyaaparijānanasuttavaṇṇanā niṭṭhitā.",
  "tika-s0304t0:50_0": "6. Ādittasuttavaṇṇanā",
  "tika-s0304t0:51_0": "28.",
  "tika-s0304t0:51_1": "Gayānāmikāya nadiyā avidūre pavatto gāmo gayā nāma,",
  "tika-s0304t0:51_2": "tassaṁ gayāyaṁ viharatīti samīpatthe cetaṁ bhummavacanaṁ.",
  "tika-s0304t0:51_3": "Gayāgāmassa hi āsanne gayāsīsanāmake piṭṭhipāsāṇe bhagavā tadā vihāsi.",
  "tika-s0304t0:51_4": "Tenāha “bhagavā tattha viharatī”ti.",
  "tika-s0304t0:52_0": "Tatrāti “bhikkhū āmantesī”ti ye bhikkhū āmantesi,",
  "tika-s0304t0:52_1": "yathā cāyaṁ desanā tesaṁ sappāyā jātā,",
  "tika-s0304t0:52_2": "tatra tasmiṁ atthadvaye vibhāvetabbe ayaṁ anupubbikathā samudāgamato paṭṭhāya anupaṭipāṭikathā.",
  "tika-s0304t0:52_3": "Itoti imasmā kappato.",
  "tika-s0304t0:52_4": "Kirāti anussavanatthe nipāto.",
  "tika-s0304t0:52_5": "Pāramitāparibhāvanāya paripākagate.",
  "tika-s0304t0:52_6": "Ñāṇeti bodhiñāṇe.",
  "tika-s0304t0:52_7": "Kaniṭṭhaputto vemātikabhātā bhagavato.",
  "tika-s0304t0:52_8": "Veḷubhittikuṭikāhi parikkhipitvā bahiddhā,",
  "tika-s0304t0:52_9": "anto pana paṭasāṇīhi.",
  "tika-s0304t0:53_0": "Sabbesaṁ sattānaṁ.",
  "tika-s0304t0:53_1": "Puññacetanaṁ anto abbhantare paveseti.",
  "tika-s0304t0:53_2": "Bhagavāpi tassa puttoti katvā “aññe tayo puttā”ti vuttaṁ.",
  "tika-s0304t0:53_3": "Avippakiritvāti parājayena avippakiriya apalāyitvā.",
  "tika-s0304t0:53_4": "Pidahīti dātuṁ na sakkomīti tathā akāsi.",
  "tika-s0304t0:53_5": "Saccavāditāya gaṇhiṁsūti rājakulassa saccavāditāya attano varaṁ gaṇhiṁsu.",
  "tika-s0304t0:54_0": "Vinivattitunti paṭiññāya nivattituṁ.",
  "tika-s0304t0:54_1": "Antarāti tumhehi paricchinnakālassa antarā eva matā.",
  "tika-s0304t0:54_2": "Aṭṭhavīsatihatthaṭṭhānaṁ usabhaṁ nāma.",
  "tika-s0304t0:54_3": "Usabhe aṭṭhavīsatihatthappamāṇe ṭhāne.",
  "tika-s0304t0:54_4": "Dānagge byāvaṭoti pasuto.",
  "tika-s0304t0:55_0": "Soti bhagavā.",
  "tika-s0304t0:55_1": "Tathārūpañhi buddhānaṁ desanāpāṭihāriyaṁ,",
  "tika-s0304t0:55_2": "yathā desanāya gahito attho paccakkhato vibhūto hutvā upaṭṭhāti.",
  "tika-s0304t0:55_3": "Tenāha “imesaṁ…pe…",
  "tika-s0304t0:55_4": "desessāmī”ti.",
  "tika-s0304t0:55_5": "Sanniṭṭhānanti cirakālaparicitādittaaggikānaṁ ādittapariyāyadesanāva sappāyāti nicchayamakāsi.",
  "tika-s0304t0:55_6": "Padittanti padīpitaṁ ekādasahi aggīhi ekajālībhūtaṁ.",
  "tika-s0304t0:55_7": "Tenāha “sampajjalita”nti.",
  "tika-s0304t0:55_8": "Dukkhalakkhaṇaṁ kathitaṁ cakkhādīnaṁ ekādasahi aggīhi ādittabhāvena dukkhamatāya dukkhassa kathitattā.",
  "tika-s0304t0:56_0": "Ādittasuttavaṇṇanā niṭṭhitā.",
  "tika-s0304t0:57_0": "7. Addhabhūtasuttavaṇṇanā",
  "tika-s0304t0:58_0": "29. Adhisaddena samānattho addhasaddoti āha “addhabhūtanti adhibhūta”ntiādi. Sesaṁ vuttanayameva.",
  "tika-s0304t0:59_0": "Addhabhūtasuttavaṇṇanā niṭṭhitā.",
  "tika-s0304t0:60_0": "8. Samugghātasāruppasuttavaṇṇanā",
  "tika-s0304t0:61_0": "30.",
  "tika-s0304t0:61_1": "Maññitaṁ nāma taṇhāmānadiṭṭhīhi gahetabbaṁ maññitaṁ.",
  "tika-s0304t0:61_2": "Sabbasmiṁ maññitanti sabbamaññitaṁ,",
  "tika-s0304t0:61_3": "tassa samugghāto setughāto,",
  "tika-s0304t0:61_4": "tadāvahaṁ sabbamaññitasamugghātasāruppaṁ.",
  "tika-s0304t0:61_5": "Aṭṭhakathāyaṁ pana “maññitaṁ nāma cakkhādīsu eva uppajjati,",
  "tika-s0304t0:61_6": "nāññasmi”nti dutiyanayo vutto.",
  "tika-s0304t0:61_7": "Anucchavikanti anurūpaṁ avilomaṁ.",
  "tika-s0304t0:61_8": "Idhāti idheva sāsane aññattha tadabhāvato.",
  "tika-s0304t0:61_9": "“Taṇhā-mānadiṭṭhimaññitāna”nti vuttaṁ maññitattayaṁ saparasantānesu paṭipakkhavasena yojetvā dassetuṁ “cakkhuṁ ahanti vā”tiādi vuttaṁ.",
  "tika-s0304t0:61_10": "Tattha “cakkhuṁ aha”nti iminā ajjhattavisayaṁ diṭṭhimaññitañca dasseti attābhinivesāhaṁkāradīpanato.",
  "tika-s0304t0:61_11": "“Mama”nti iminā taṇhāmaññitaṁ mānamaññitampi vā,",
  "tika-s0304t0:61_12": "pariggahamukhenapi seyyādito mānuppajjanato.",
  "tika-s0304t0:61_13": "Sesapadadvayepi iminā nayena maññitavibhāgo veditabbo.",
  "tika-s0304t0:61_14": "Ahanti attāva,",
  "tika-s0304t0:61_15": "so ca cakkhusmiṁ tadadhīnavuttittā “paro”ti na maññati.",
  "tika-s0304t0:61_16": "Mama kiñcanapalibodho cakkhusmiṁ sati labbhanato,",
  "tika-s0304t0:61_17": "asati na maññati tathāmaññitassa paccayaghātato.",
  "tika-s0304t0:61_18": "Sesapadadvayepi eseva nayo.",
  "tika-s0304t0:62_0": "Ahaṁ cakkhuto niggatoti “aha”nti vattabbo ayaṁ satto cakkhuto niggato tattha sukhumākārena upalabbhanato.",
  "tika-s0304t0:62_1": "Mama kiñcanapalibodho cakkhuto niggato tasmiṁ sati eva upalabbhanato.",
  "tika-s0304t0:62_2": "Sesadvayepi eseva nayo.",
  "tika-s0304t0:62_3": "Tattha paroti paro satto.",
  "tika-s0304t0:62_4": "Mama cakkhūti na maññati yassa taṁ cakkhu,",
  "tika-s0304t0:62_5": "tassa “aha”nti vattabbasseva abhāvato.",
  "tika-s0304t0:62_6": "Mamattabhūtanti mama kāraṇaṁ.",
  "tika-s0304t0:62_7": "Sesaṁ uttānameva.",
  "tika-s0304t0:62_8": "Evametasmiṁ sutte cakkhurūpa-cakkhuviññāṇa-cakkhusamphassa-sukhadukkhādukkhamasukhavasena satta vārā cakkhudvāre,",
  "tika-s0304t0:62_9": "tathā sotadvārādīsūti cha sattakā dvecattālīsa.",
  "tika-s0304t0:62_10": "Puna sakkāyavasena “sabbaṁ na maññatī”tiādinā vuttaṁ,",
  "tika-s0304t0:62_11": "tena tecattālīsa.",
  "tika-s0304t0:62_12": "Puna tebhūmakavaṭṭaṁ “loko”ti gahetvā “na kiñci loke upādiyatī”ti vuttaṁ,",
  "tika-s0304t0:62_13": "tena catucattālīsa honti.",
  "tika-s0304t0:62_14": "Evaṁ sabbathāpi catucattālīsāya ṭhānesu arahattaṁ pāpetvā vipassanā kathitāti veditabbā.",
  "tika-s0304t0:62_15": "“Catucattālīsādhikasatesū”ti kesuci potthakesu likhanti,",
  "tika-s0304t0:62_16": "sā ca pamādalekhā.",
  "tika-s0304t0:63_0": "Samugghātasāruppasuttavaṇṇanā niṭṭhitā.",
  "tika-s0304t0:64_0": "9. Paṭhamasamugghātasappāyasuttavaṇṇanā",
  "tika-s0304t0:65_0": "31.Upakārabhūtā tadāvahattā.",
  "tika-s0304t0:65_1": "Tatoti maññitākārato.",
  "tika-s0304t0:65_2": "Tanti maññanāvatthuṁ.",
  "tika-s0304t0:65_3": "Aññenākārenāti yathā maññati aniccādiākārato,",
  "tika-s0304t0:65_4": "aññena aniccādinā ākārena hoti.",
  "tika-s0304t0:65_5": "Aññathābhāvaṁ vipariṇāmanti uppādavayatāya aññathābhāvaṁ jarāya maraṇena ca dvedhā vipariṇāmetabbaṁ.",
  "tika-s0304t0:65_6": "Taṁ upagamanena aññathābhāvī,",
  "tika-s0304t0:65_7": "evaṁbhūto hutvāpi jīraṇabhijjanasabhāvesu.",
  "tika-s0304t0:65_8": "Bhavesu satto loko uparipi bhavaṁyeva abhinandati.",
  "tika-s0304t0:65_9": "Heṭṭhā gahitameva saṅkaḍḍhitvāti “cakkhuṁ na maññatī”tiādinā heṭṭhā gahitameva khandhadhātuāyatanāti",
  "tika-s0304t0:65_10": "khandhādipariyāyena ekato gahetvā punapi maññanāvatthuṁ dasseti.",
  "tika-s0304t0:65_11": "Avasāne “tato taṁ hotī”ti vuttapadena saddhiṁ sabbavāresu aṭṭha aṭṭha hontīti “aṭṭhacattālīsāya ṭhānesū”ti vuttaṁ.",
  "tika-s0304t0:66_0": "Paṭhamasamugghātasappāyasuttavaṇṇanā niṭṭhitā.",
  "tika-s0304t0:67_0": "10. Dutiyasamugghātasappāyasuttavaṇṇanā",
  "tika-s0304t0:68_0": "32.Dassetvāti ettha lakkhaṇe ayaṁ tvā-saddo,",
  "tika-s0304t0:68_1": "hetumhi vā.",
  "tika-s0304t0:68_2": "Anādisattasantānagatagāhattayalakkhitā hi satthu,",
  "tika-s0304t0:68_3": "tiparivaṭṭadesanā taṁnimittaṁ yāvadeva tappahānāya pavattitabhāvato.",
  "tika-s0304t0:68_4": "Arahattaṁ pāpetvā vipassanā kathitāti aṭṭhakathāyaṁ vuttaṁ “saha vipassanāya cattāropi maggā kathitā”ti.",
  "tika-s0304t0:69_0": "Dutiyasamugghātasappāyasuttavaṇṇanā niṭṭhitā.",
  "tika-s0304t0:70_0": "Sabbavaggavaṇṇanā niṭṭhitā.",
  "tika-s0304t0:71_0": "4. Jātidhammavaggavaṇṇanā",
  "tika-s0304t0:72_0": "33-42.Nibbattanasabhāvanti hetupaccayehi uppajjanasabhāvaṁ.",
  "tika-s0304t0:72_1": "Uppādānantaraṁ buddhippattiyā jīraṇasabhāvaṁ.",
  "tika-s0304t0:72_2": "Yattha cakkhādayo,",
  "tika-s0304t0:72_3": "tattheva visabhāgasamuṭṭhānalakkhaṇena byādhino uppattipaccayabhāvena byādhisabhāvaṁ.",
  "tika-s0304t0:72_4": "Maraṇasabhāvanti vināsasabhāvaṁ.",
  "tika-s0304t0:72_5": "Sokasabhāvanti ñātibyasanādinā ḍayhamānadukkhasabhāvaṁ.",
  "tika-s0304t0:72_6": "Saṁkilesikasabhāvanti taṇhādivasena saṁkilissanasabhāvaṁ.",
  "tika-s0304t0:73_0": "Jātidhammavaggavaṇṇanā niṭṭhitā.",
  "tika-s0304t0:74_0": "5. Sabbaaniccavaggavaṇṇanā",
  "tika-s0304t0:75_0": "43-52.Ñātapariññā āgatā visayavasena tabbisayassa dhammassa jotitattā.",
  "tika-s0304t0:75_1": "Itarā dve tīraṇapahānapariññāpi āgatā evāti veditabbā,",
  "tika-s0304t0:75_2": "tāsaṁ abhiññeyyadhammavisayattā ñāṇassa ca tīraṇapahānapariññāsambhavato.",
  "tika-s0304t0:75_3": "Pariññeyyapade tīraṇapariññāva āgatā,",
  "tika-s0304t0:75_4": "pahātabbapade pahānapariññāva āgatāti yojanā.",
  "tika-s0304t0:75_5": "Itarāpi dve gahitāyeva tāhi vinā atthasiddhiyā abhāvato.",
  "tika-s0304t0:75_6": "Paccakkhaṁ kātabbaṁ ārammaṇato asammohato paṭivijjhanena.",
  "tika-s0304t0:75_7": "Avuttāpi gahitāyeva parijānanassa yāvadeva pahānatthattā.",
  "tika-s0304t0:75_8": "Ekasabhāvena vinābhāvo anekaggaṭṭho.",
  "tika-s0304t0:75_9": "Upasaṭṭharogena viya anto eva abhihatasabbatā upahataṭṭho.",
  "tika-s0304t0:76_0": "Sabbaaniccavaggavaṇṇanā niṭṭhitā.",
  "tika-s0304t0:77_0": "Paṭhamo paṇṇāsako.",
  "tika-s0304t0:78_0": "6. Avijjāvaggavaṇṇanā",
  "tika-s0304t0:79_0": "53-62.Catūsu saccesu aññāṇaṁ tappaṭicchādakasammoho.",
  "tika-s0304t0:79_1": "Avindiyaṁ vindati,",
  "tika-s0304t0:79_2": "vindiyaṁ na vindatīti katvā vijjāya paṭipakkhova avijjā.",
  "tika-s0304t0:79_3": "Vijjāya uppannāya anavasesato avijjā pahīyati,",
  "tika-s0304t0:79_4": "taṁ dassento “vijjāti arahattamaggavijjā”ti āha.",
  "tika-s0304t0:79_5": "Na kevalaṁ aniccānupassanāvaseneva maggavuṭṭhānaṁ,",
  "tika-s0304t0:79_6": "atha kho itarānupassanāvasenapīti dassento “dukkhā…pe…",
  "tika-s0304t0:79_7": "pahīyatiyevā”ti āha.",
  "tika-s0304t0:79_8": "Sabbatthāti uparisuttante sandhāyāha.",
  "tika-s0304t0:79_9": "Tato aparepi taṁatthalakkhaṇavasena kathitasuttantepi.",
  "tika-s0304t0:79_10": "Tānipi hi tathā bujjhanakapuggalānamajjhāsayena vuttānīti.",
  "tika-s0304t0:80_0": "Avijjāvaggavaṇṇanā niṭṭhitā.",
  "tika-s0304t0:81_0": "7. Migajālavaggo",
  "tika-s0304t0:82_0": "1. Paṭhamamigajālasuttavaṇṇanā",
  "tika-s0304t0:83_0": "63.",
  "tika-s0304t0:83_1": "Cakkhuviññāṇaṁ dassanakiccanti vuttacakkhuviññāṇena passitabbanti āha “iṭṭhārammaṇabhūtā”ti.",
  "tika-s0304t0:83_2": "Kamanīyāti kāmetabbā.",
  "tika-s0304t0:83_3": "Manaṁ appāyantīti manāpāti āha “manavaḍḍhanakā”ti.",
  "tika-s0304t0:83_4": "Piyāyitabbasabhāvā piyarūpā.",
  "tika-s0304t0:83_5": "Kāmūpasaṁhitāti kāmapaṭisaṁyuttā.",
  "tika-s0304t0:83_6": "Ālambitabbatā eva cettha upasaṁhitatāti “ārammaṇaṁ katvā”tiādimāha.",
  "tika-s0304t0:83_7": "Taṇhāsaṅkhātā nandī taṇhānandī,",
  "tika-s0304t0:83_8": "na tuṭṭhinandīyeva “nandiṁ caratī”tiādīsu viya.",
  "tika-s0304t0:83_9": "Gāmantanti gāmasamīpaṁ.",
  "tika-s0304t0:83_10": "“Anupacāraṭṭhāna”nti vatvā taṁ dasseti “yatthā”tiādinā.",
  "tika-s0304t0:84_0": "Etthāti yathānīhate pāṭhe.",
  "tika-s0304t0:84_1": "“Imaṁ ekaṁ pariyāyaṁ ṭhapetvā”ti vuttaṁ tassa “pantānī”tipadena saṅgahitattā.",
  "tika-s0304t0:84_2": "Appasaddāni appanigghosānīti ettha appa-saddo abhāvattho.",
  "tika-s0304t0:85_0": "Paṭhamamigajālasuttavaṇṇanā niṭṭhitā.",
  "tika-s0304t0:86_0": "6. Samiddhilokapañhāsuttavaṇṇanā",
  "tika-s0304t0:87_0": "68.Āyācanasuttato paṭṭhāyāti migajālavagge dutiyasuttato paṭṭhāya.",
  "tika-s0304t0:87_1": "Paṭhamasutte pana dutiyakavihārādibhāvo vuttoti.",
  "tika-s0304t0:88_0": "Samiddhilokapañhāsuttavaṇṇanā niṭṭhitā.",
  "tika-s0304t0:89_0": "7. Upasenaāsīvisasuttavaṇṇanā",
  "tika-s0304t0:90_0": "69.Gahetvāti pārupanassa sithilakaraṇena vīmaṁsato mocetvā.",
  "tika-s0304t0:90_1": "Leṇacchāyāyāti purimadisāya leṇacchāyāyaṁ.",
  "tika-s0304t0:90_2": "Patitvāti leṇacchadanato bhassitvā.",
  "tika-s0304t0:90_3": "Phuṭṭhavisoti catūsu āsīvisesu so phuṭṭhaviso.",
  "tika-s0304t0:90_4": "Tenāha “tasmā”tiādi.",
  "tika-s0304t0:90_5": "Pariyādiyamānamevāti khepentameva,",
  "tika-s0304t0:90_6": "vināsentamevāti attho.",
  "tika-s0304t0:90_7": "Yathāparicchedenāti attano visaparicchedānurūpaṁ.",
  "tika-s0304t0:90_8": "Aññathābhāvanti vaḍḍhabhāvādipakatijahanaṁ.",
  "tika-s0304t0:90_9": "Sabhāvavigamoti vināso.",
  "tika-s0304t0:91_0": "Upasenaāsīvisasuttavaṇṇanā niṭṭhitā.",
  "tika-s0304t0:92_0": "8. Upavāṇasandiṭṭhikasuttavaṇṇanā",
  "tika-s0304t0:93_0": "70.Rūpaṁ paṭisaṁviditaṁ karoti ñātapariññāvasena.",
  "tika-s0304t0:93_1": "Rūparāganti nīlādibhede rūpadhamme rāgaṁ.",
  "tika-s0304t0:93_2": "Paṭisaṁviditaṁ karoti “ayaṁ me rāgo appahīno”ti.",
  "tika-s0304t0:93_3": "Etena sekkhānaṁ paccavekkhaṇā kathitā.",
  "tika-s0304t0:93_4": "Tena vuttaṁ “evampi kho, upavāṇa,",
  "tika-s0304t0:93_5": "sandiṭṭhiko dhammo hotī”tiādi.",
  "tika-s0304t0:93_6": "Rūparāgaṁ paṭisaṁviditaṁ karoti “natthi me ajjhattaṁ rūpesu rāgo”ti pajānāti.",
  "tika-s0304t0:93_7": "Asekkhānaṁ hāyaṁ paccavekkhaṇā.",
  "tika-s0304t0:94_0": "Upavāṇasandiṭṭhikasuttavaṇṇanā niṭṭhitā.",
  "tika-s0304t0:95_0": "9. Paṭhamachaphassāyatanasuttavaṇṇanā",
  "tika-s0304t0:96_0": "71.Phassākarānanti channaṁ phassānaṁ ākarānaṁ uppattiṭṭhānānaṁ,",
  "tika-s0304t0:96_1": "cakkhādīnanti attho.",
  "tika-s0304t0:96_2": "Naṭṭho nāma ahanti vadati,",
  "tika-s0304t0:96_3": "yo channaṁ phassāyatanānaṁ samudayādiṁ yathābhūtaṁ pajānāti,",
  "tika-s0304t0:96_4": "so vusitavā,",
  "tika-s0304t0:96_5": "itaro avusitavā ahañca tādisoti.",
  "tika-s0304t0:96_6": "Ayamevāti ayaṁ cakkhusmiṁ “netaṁ mamā”tiādinā tiṇṇaṁ gāhānaṁ abhāvo eva.",
  "tika-s0304t0:97_0": "Paṭhamachaphassāyatanasuttavaṇṇanā niṭṭhitā.",
  "tika-s0304t0:98_0": "10. Dutiyachaphassāyatanasuttavaṇṇanā",
  "tika-s0304t0:99_0": "72.Apunabbhavoti punabbhavābhāvo.",
  "tika-s0304t0:100_0": "11. Tatiyachaphassāyatanasuttavaṇṇanā",
  "tika-s0304t0:101_0": "73.Panassasanti ekaṁsena naṭṭhoti ayamettha atthoti āha “atinaṭṭho”ti, dhurato eva naṭṭhoti attho.",
  "tika-s0304t0:102_0": "Tatiyachaphassāyatanasuttavaṇṇanā niṭṭhitā.",
  "tika-s0304t0:103_0": "Migajālavaggavaṇṇanā niṭṭhitā.",
  "tika-s0304t0:104_0": "8. Gilānavaggo",
  "tika-s0304t0:105_0": "1-5. Paṭhamagilānasuttādivaṇṇanā",
  "tika-s0304t0:106_0": "74-78.Appaññātoti nāmagottato ceva sīlādiguṇehi ca appaññāto avissuto.",
  "tika-s0304t0:106_1": "Theramajjhimabhāvaṁ appattatāya navo.",
  "tika-s0304t0:107_0": "Paṭhamagilānasuttādivaṇṇanā niṭṭhitā.",
  "tika-s0304t0:108_0": "7. Dutiyaavijjāpahānasuttavaṇṇanā",
  "tika-s0304t0:109_0": "80.",
  "tika-s0304t0:109_1": "Aniccādivasena abhinivisanaṁ abhiniveso,",
  "tika-s0304t0:109_2": "so eva dhammasabhāvaṁ atikkamitvā parato āmasanato parāmāso,",
  "tika-s0304t0:109_3": "so eva gāho.",
  "tika-s0304t0:109_4": "Tena abhinivesaparāmāsaggāhena gaṇhituṁ na yuttā aniccādisabhāvattā.",
  "tika-s0304t0:109_5": "Saṅkhārā eva pavattiyā kāraṇabhāvato saṅkhāranimittāni.",
  "tika-s0304t0:109_6": "Yo saṅkhāresu apariññātābhinivesena passitabbo attākāro,",
  "tika-s0304t0:109_7": "so na hotīti añño anattākāro,",
  "tika-s0304t0:109_8": "tato aññato passati.",
  "tika-s0304t0:109_9": "Pariññātābhinivesoti tīraṇapariññāya paricchijja ñātamicchābhiniveso.",
  "tika-s0304t0:109_10": "Pariññātābhinivesoti vā pariññātavipassanābhiniveso.",
  "tika-s0304t0:109_11": "Vipassanāti arūpasattakavasena vipassanāya parijānitabbā.",
  "tika-s0304t0:110_0": "Dutiyaavijjāpahānasuttavaṇṇanā niṭṭhitā.",
  "tika-s0304t0:111_0": "8. Sambahulabhikkhusuttavaṇṇanā",
  "tika-s0304t0:112_0": "81.Kevalanti itaralakkhaṇehi avomissaṁ.",
  "tika-s0304t0:113_0": "10. Phaggunapañhāsuttavaṇṇanā",
  "tika-s0304t0:114_0": "83.",
  "tika-s0304t0:114_1": "Taṇhāya pahīnāya diṭṭhimānāpi pahīnā evāti “taṇhāpapañcassa chinnattā chinnapapañce”ti vuttaṁ.",
  "tika-s0304t0:114_2": "Dutiyapadepi eseva nayo.",
  "tika-s0304t0:114_3": "Idha sattavohāro cakkhādīsu vijjamānesu eva hoti,",
  "tika-s0304t0:114_4": "tasmā parinibbutānañca vohāro cakkhādīsu sannissayeneva,",
  "tika-s0304t0:114_5": "nāññathāti atikkantabuddhehi pariharitāni cakkhusotādīni pucchāmīti pucchati “atthi nu kho bhante”tiādinā.",
  "tika-s0304t0:114_6": "Cakkhusotādivaṭṭaṁ vaṭṭe pavatteyya.",
  "tika-s0304t0:115_0": "Phaggunapañhāsuttavaṇṇanā niṭṭhitā.",
  "tika-s0304t0:116_0": "Gilānavaggavaṇṇanā niṭṭhitā.",
  "tika-s0304t0:117_0": "9. Channavaggo",
  "tika-s0304t0:118_0": "1. Palokadhammasuttavaṇṇanā",
  "tika-s0304t0:119_0": "84.Aniccalakkhaṇameva kathitaṁ,",
  "tika-s0304t0:119_1": "tañca pariyāyena,",
  "tika-s0304t0:119_2": "aniccalakkhaṇe kathite itaralakkhaṇāni kathitāneva honti byabhicārabhāvato.",
  "tika-s0304t0:120_0": "2. Suññatalokasuttavaṇṇanā",
  "tika-s0304t0:121_0": "85. Attano idanti attaniyanti āha “attano santakenā”ti.",
  "tika-s0304t0:122_0": "3. Saṁkhittadhammasuttavaṇṇanā",
  "tika-s0304t0:123_0": "86.Vuttanayeneva veditabbanti khandhiyavagge khandhavasena āgataṁ,",
  "tika-s0304t0:123_1": "idha āyatanavasenāti ayameva viseso.",
  "tika-s0304t0:124_0": "4. Channasuttavaṇṇanā",
  "tika-s0304t0:125_0": "87.",
  "tika-s0304t0:125_1": "Sabbanimittehi paṭisallīyati etenāti paṭisallānaṁ,",
  "tika-s0304t0:125_2": "phalasamāpatti.",
  "tika-s0304t0:125_3": "Jīvitahārakasatthaṁ jīvitassa haraṇato,",
  "tika-s0304t0:125_4": "sattānañca sasanato hiṁsanato.",
  "tika-s0304t0:125_5": "Paricaritoti payirupāsito.",
  "tika-s0304t0:125_6": "Tena yathānusiṭṭhaṁ paṭipajjinti dīpeti.",
  "tika-s0304t0:126_0": "Anupavajjanti parehi na upavaditabbaṁ.",
  "tika-s0304t0:126_1": "Taṁ panettha āyatiṁ appaṭisandhibhāvato hotīti āha “appavattika”nti.",
  "tika-s0304t0:126_2": "“Netaṁ mamā”tiādīni vadanto arahatte pakkhipitvā kathesi.",
  "tika-s0304t0:126_3": "Puthujjanabhāvameva dīpento vadati akatakiccabhāvadīpanena.",
  "tika-s0304t0:126_4": "Kiñcāpi thero pucchitaṁ pañhaṁ arahatte pakkhipitvā kathesi,",
  "tika-s0304t0:126_5": "“na samanupassāmī”ti pana vadanto kiñci nipphattiṁ na kathesi,",
  "tika-s0304t0:126_6": "tasmā “idampi manasi kātabba”nti idaṁ ānetvā sambandho.",
  "tika-s0304t0:127_0": "Kilesapassaddhīti kilesapariḷāhavūpasamo.",
  "tika-s0304t0:127_1": "Bhavatthāya puna bhavatthāya.",
  "tika-s0304t0:127_2": "Ālayanikanti pariyuṭṭhāneti bhavantare apekkhāsaññite ālaye nikantiyā ca pariyuṭṭhānappattiyā.",
  "tika-s0304t0:127_3": "Asati avijjamānāya.",
  "tika-s0304t0:127_4": "Paṭisandhivasena aññabhavato idhāgamanaṁ āgati nāma.",
  "tika-s0304t0:127_5": "Cutivasena gamananti cavanavasena ito gati.",
  "tika-s0304t0:127_6": "Anurūpagamanaṁ gati nāma tadubhayaṁ na hoti.",
  "tika-s0304t0:127_7": "Cutūpapāto aparāparabhavanavasena cuti,",
  "tika-s0304t0:127_8": "upapajjanavasena upapāto,",
  "tika-s0304t0:127_9": "tadubhayampi na hoti.",
  "tika-s0304t0:127_10": "Evaṁ pana cutūpapāte asati nevidha na idha loke.",
  "tika-s0304t0:127_11": "Na huraṁ na paraloke hoti.",
  "tika-s0304t0:127_12": "Tato eva na ubhayattha hoti.",
  "tika-s0304t0:127_13": "Ayameva anto ayaṁ idhaloke paraloke ca abhāvoyeva dukkhassa pariyosānaṁ.",
  "tika-s0304t0:127_14": "Ayamevāti yathāvutto eva –",
  "tika-s0304t0:127_15": "ettha etasmiṁ pāṭhe paramparāgato pamāṇabhūto attho.",
  "tika-s0304t0:128_0": "Ye panāti sammavādino sandhāya vadati.",
  "tika-s0304t0:128_1": "Antarābhavaṁ icchanti “evaṁ bhavena bhavantarasambandho yujjeyyā”ti.",
  "tika-s0304t0:128_2": "Niratthakaṁ antarābhavassa nāma kassaci abhāvato.",
  "tika-s0304t0:128_3": "Cutikkhandhānantarañhi paṭisandhikkhandhānaṁyeva pātubhāvo.",
  "tika-s0304t0:128_4": "Tenāha “antarābhavassa…pe…",
  "tika-s0304t0:128_5": "paṭikkhittoyevā”ti.",
  "tika-s0304t0:128_6": "Tattha bhāvoti atthitā.",
  "tika-s0304t0:128_7": "Abhidhamme kathāvatthuppakaraṇe paṭikkhittoyeva.",
  "tika-s0304t0:128_8": "Yadi evaṁ “antarenā”ti idaṁ kathanti āha “antarenā”tiādi.",
  "tika-s0304t0:128_9": "Vikappato aññaṁ vikappantaraṁ,",
  "tika-s0304t0:128_10": "tassa dīpanaṁ “antarenā”ti vacanaṁ.",
  "tika-s0304t0:128_11": "Na antarābhavadīpanaṁ tādisassa anupalabbhanato payojanābhāvato ca.",
  "tika-s0304t0:128_12": "Yattha hi vipākaviññāṇassa paccayo,",
  "tika-s0304t0:128_13": "tatthassa nissayabhūtassa vatthussa sahabhāvīnañca khandhānaṁ sambhavoti saddhiṁ attano nissayena viññāṇaṁ",
  "tika-s0304t0:128_14": "uppajjatevāti nāssa uppattiyā desadūratā veditabbā.",
  "tika-s0304t0:128_15": "“Neva idha na hura”nti vuttadvayato aparaṁ vikappena “na ubhaya”nti,",
  "tika-s0304t0:128_16": "tatthapi na hotiyevāti adhippāyo.",
  "tika-s0304t0:128_17": "“Antarenā”ti vā “vinā”ti iminā samānattho nipāto,",
  "tika-s0304t0:128_18": "tasmā nevidha, na huraṁ,",
  "tika-s0304t0:128_19": "ubhayaṁ vināpi nevāti attho.",
  "tika-s0304t0:129_0": "Āharīti chinnavasena gaṇhi.",
  "tika-s0304t0:129_1": "Tenāha “kaṇṭhanāḷaṁ chindī”ti.",
  "tika-s0304t0:129_2": "Pariggaṇhantoti sammasanto.",
  "tika-s0304t0:129_3": "Parinibbuto dīgharattaṁ vipassanāyaṁ yuttapayuttabhāvato.",
  "tika-s0304t0:129_4": "“Anupavajjaṁ channena bhikkhunā satthaṁ āharita”nti,",
  "tika-s0304t0:129_5": "kathesīti asekkhakāle byākaraṇaṁ viya katvā kathesi.",
  "tika-s0304t0:130_0": "Imināti “upavajjakulānī”ti iminā vacanena.",
  "tika-s0304t0:130_1": "Theroti sāriputtatthero.",
  "tika-s0304t0:130_2": "Evanti evaṁ pubbakālesu saṁsaṭṭhavihārī hutvā ṭhito pacchā arahattaṁ pāpuṇissatīti āsaṅkanto pucchati.",
  "tika-s0304t0:130_3": "Sesaṁ uttānameva.",
  "tika-s0304t0:131_0": "Channasuttavaṇṇanā niṭṭhitā.",
  "tika-s0304t0:132_0": "5-6. Puṇṇasuttādivaṇṇanā",
  "tika-s0304t0:133_0": "88-89.Tanti cakkhurūpadvayaṁ.",
  "tika-s0304t0:133_1": "Tenāha “cakkhuñceva rūpañcā”ti.",
  "tika-s0304t0:133_2": "Nandisamudayāti nandiyā samudayataṇhāya sesakāraṇehi nandiyā samuditi samodhānaṁ nandisamudayo,",
  "tika-s0304t0:133_3": "tasmā nandisamudayā.",
  "tika-s0304t0:133_4": "Tenāha “taṇhāya samodhānenā”ti.",
  "tika-s0304t0:133_5": "Pañcakkhandhasaṅkhātassa dukkhassa samodhānena samuditi pavattiyevāti saha samudayena dukkhassa dassitattā “vaṭṭaṁ matthakaṁ pāpetvā”ti vuttaṁ.",
  "tika-s0304t0:133_6": "Nirodhūpāyena saddhiṁ nirodhassa dassitattā “vivaṭṭaṁ matthakaṁ pāpetvā”ti.",
  "tika-s0304t0:133_7": "Pucchānusandhiādīsu aññataro na hotīti āha –",
  "tika-s0304t0:133_8": "“pāṭiyekko anusandhī”ti.",
  "tika-s0304t0:134_0": "Caṇḍāti kodhanā.",
  "tika-s0304t0:134_1": "Duṭṭhāti dosavantoti attho.",
  "tika-s0304t0:134_2": "Kibbisāti pāpā.",
  "tika-s0304t0:134_3": "Kakkhaḷāti dāruṇā.",
  "tika-s0304t0:134_4": "Ghaṭikamuggarenāti ekasmiṁ pakkhe ghaṭikaṁ dassetvā katena rassadaṇḍena.",
  "tika-s0304t0:134_5": "Sattānaṁ sasanato satthaṁ,",
  "tika-s0304t0:134_6": "tato eva jīvitassa haraṇato hārakañcāti satthahārakaṁ.",
  "tika-s0304t0:134_7": "Indriyasaṁvaro “damo”ti vutto manacchaṭṭhānaṁ indriyānaṁ damanato.",
  "tika-s0304t0:134_8": "Paññā “damo”ti vuttā kilesavisevitānaṁ damanato vūpasamanato.",
  "tika-s0304t0:134_9": "Uposathakammaṁ “damo”tivuttaṁ kāyadvārādīhi uppajjanakaasamassa damanato.",
  "tika-s0304t0:134_10": "Khanti “damo”ti veditabbā akkhantiyā damanato vūpasamanato.",
  "tika-s0304t0:134_11": "Tenāha “upasamoti tasseva vevacana”nti.",
  "tika-s0304t0:135_0": "Etthāti sunāparantajanapade.",
  "tika-s0304t0:135_1": "Ete dveti ayaṁ puṇṇatthero tassa kaniṭṭhoti ete dve bhātaro.",
  "tika-s0304t0:135_2": "Āhacca aṭṭhāsi uḷāraṁ buddhārammaṇaṁ pītiṁ uppādetvā.",
  "tika-s0304t0:135_3": "Satta sīhanāde naditvāti mammacchedakānampi akkosaparibhāsānaṁ khamane santosābhāvadīpanaṁ,",
  "tika-s0304t0:135_4": "pāṇippahārassa,",
  "tika-s0304t0:135_5": "leḍḍuppahārassa,",
  "tika-s0304t0:135_6": "daṇḍappahārassa,",
  "tika-s0304t0:135_7": "satthappahārassa,",
  "tika-s0304t0:135_8": "jīvitavoropanassa,",
  "tika-s0304t0:135_9": "khamane santosābhāvadīpanañcāti evaṁ satta sīhanāde naditvā.",
  "tika-s0304t0:135_10": "Catūsu ṭhānesu vasitattā pāḷiyaṁ vasanaṭṭhānaṁ anuddesikaṁ katvā “sunāparantasmiṁ janapade viharati”icceva vuttaṁ.",
  "tika-s0304t0:136_0": "Catūsu ṭhānesūti abbuhatthapabbate,",
  "tika-s0304t0:136_1": "samuddagirivihāre,",
  "tika-s0304t0:136_2": "mātulagirimhi,",
  "tika-s0304t0:136_3": "makuḷakārāmavihāreti imesu catūsu ṭhānesu.",
  "tika-s0304t0:136_4": "Tanti caṅkamaṁ āruyha koci bhikkhu caṅkamituṁ samattho natthi mahatā samuddaparissayena bhāvanāmanasikārassa anabhisambhuṇanato.",
  "tika-s0304t0:136_5": "Uppātikanti uppātakaraṁ mahāsaṅkhobhaṁ uṭṭhapetvā.",
  "tika-s0304t0:136_6": "Sammukheti anilapadese.",
  "tika-s0304t0:136_7": "Paṭivedesunti pavedesuṁ.",
  "tika-s0304t0:137_0": "Āraddhakālato paṭṭhāyāti maṇḍalamāḷassa kātuṁ pathavīmitakālato pabhuti.",
  "tika-s0304t0:137_1": "Saccabandhena pañcasatāni paripūretuṁ “ekūnapañcasatāna”nti vuttaṁ.",
  "tika-s0304t0:137_2": "Gandhakuṭinti jetavanamahāvihāre mahāgandhakuṭiṁ.",
  "tika-s0304t0:138_0": "Saccabandhanāmoti saccabandhe pabbate ciranivāsitāya “saccabandho”tveva laddhanāmo.",
  "tika-s0304t0:138_1": "Arahattaṁ pāpuṇīti pañcābhiññāparivāraṁ arahattaṁ adhigacchi.",
  "tika-s0304t0:138_2": "Tenāha “maggenevassa abhiññā āgatā”ti.",
  "tika-s0304t0:139_0": "Tasmiṁ sannipatitā mahājanā keci sotāpannā,",
  "tika-s0304t0:139_1": "keci sakadāgāmino,",
  "tika-s0304t0:139_2": "keci anāgāmino,",
  "tika-s0304t0:139_3": "keci arahanto ahesuṁ.",
  "tika-s0304t0:139_4": "Tatthāpi keci tevijjā,",
  "tika-s0304t0:139_5": "keci chaḷabhiññā,",
  "tika-s0304t0:139_6": "keci paṭisambhidappattā ahesuṁ.",
  "tika-s0304t0:139_7": "Taṁ sandhāya vuttaṁ “mahājanassa bandhanamokkho jāto”ti.",
  "tika-s0304t0:139_8": "Ye pana tattha saraṇagamanapañcasīladasasīlasamādānena laddhānuggahā,",
  "tika-s0304t0:139_9": "tesaṁ devatānañca vasena “mahantaṁ buddhakolāhalaṁ ahosī”ti vuttaṁ.",
  "tika-s0304t0:140_0": "Aruṇaṁpana mahāgandhakuṭiyaṁyeva uṭṭhapesi devatānuggahatthañceva kulānudayāya ca.",
  "tika-s0304t0:140_1": "Apāyamagge otārito “koci lokassa sajitā atthi,",
  "tika-s0304t0:140_2": "tassa vasena pavattisaṁhārā honti,",
  "tika-s0304t0:140_3": "tenevāyaṁ pajā sanāthā hoti,",
  "tika-s0304t0:140_4": "taṁ yuñjati ca tasmiṁ tasmiṁ kamme”ti micchāgāhehi.",
  "tika-s0304t0:140_5": "Paricaritabbaṁ yāci “ettha mayā ciraṁ vasitabba”nti.",
  "tika-s0304t0:141_0": "Chaṭṭhanti bāhiyasuttaṁ. Taṁ uttānameva heṭṭhā vuttanayattā.",
  "tika-s0304t0:142_0": "Puṇṇasuttādivaṇṇanā niṭṭhitā.",
  "tika-s0304t0:143_0": "7-8. Paṭhamaejāsuttādivaṇṇanā",
  "tika-s0304t0:144_0": "90-91.",
  "tika-s0304t0:144_1": "Ejati chaḷārammaṇanimittaṁ kampatīti ejā.",
  "tika-s0304t0:144_2": "Tenāha “calanaṭṭhenā”ti.",
  "tika-s0304t0:144_3": "Ābādhanaṭṭhena pīḷanaṭṭhena.",
  "tika-s0304t0:144_4": "Anto dosanaṭṭhenāti antocitte eva padussanaṭṭhena.",
  "tika-s0304t0:144_5": "Nikantanaṭṭhenāti chindanaṭṭhena.",
  "tika-s0304t0:144_6": "Heṭṭhā gahitamevāti heṭṭhā maññitasamugghātasāruppasutte āgatameva.",
  "tika-s0304t0:144_7": "Vuttanayameva maññitasamugghātasutte.",
  "tika-s0304t0:145_0": "Paṭhamaejāsuttādivaṇṇanā niṭṭhitā.",
  "tika-s0304t0:146_0": "9-10. Paṭhamadvayasuttādivaṇṇanā",
  "tika-s0304t0:147_0": "92-93.Dvayanti dukaṁ.",
  "tika-s0304t0:147_1": "Pāḷiyaṁ āmeḍitalopena niddesoti āha “dve dve koṭṭhāse”ti.",
  "tika-s0304t0:147_2": "Evametanti evaṁ aniccādibhāvena etaṁ cakkhurūpañcāti dvayaṁ.",
  "tika-s0304t0:147_3": "Calatīti anavaṭṭhānena pacalati.",
  "tika-s0304t0:147_4": "Byathatīti jarāya maraṇena ca pavedhati.",
  "tika-s0304t0:147_5": "Hetu ceva uppattinimittattā.",
  "tika-s0304t0:147_6": "Sahagatīti sahappavatti,",
  "tika-s0304t0:147_7": "tāya gahetabbattā “saṅgatī”ti phasso vutto.",
  "tika-s0304t0:147_8": "Esa nayo sesapadadvayepi.",
  "tika-s0304t0:147_9": "Yasmā ca saṁgacchamānadhammavimuttā saṅgati nāma natthi,",
  "tika-s0304t0:147_10": "tathā sannipātasamavāyā,",
  "tika-s0304t0:147_11": "tesaṁ vasena nibbatto phasso tathā vuccatīti.",
  "tika-s0304t0:147_12": "Tenāha “iminā”tiādi.",
  "tika-s0304t0:148_0": "Vatthūti cakkhu nissayapaccayādibhāvena.",
  "tika-s0304t0:148_1": "Ārammaṇanti rūpaṁ ārammaṇapaccayādibhāvena.",
  "tika-s0304t0:148_2": "Sahajātā tayo khandhā vedanādayo,",
  "tika-s0304t0:148_3": "te sahajātādipaccayabhāvena.",
  "tika-s0304t0:148_4": "Ayaṁ hetūti ayaṁ tividho hetū.",
  "tika-s0304t0:148_5": "Phassenātiādīsu ayaṁ saṅkhepattho –",
  "tika-s0304t0:148_6": "yasmā rūpārammaṇe phasse attano phusanakiccaṁ karonte evaṁ vedanā anubhavanakiccaṁ,",
  "tika-s0304t0:148_7": "saññā sañjānanakiccaṁ karoti,",
  "tika-s0304t0:148_8": "tasmā “phassena phuṭṭhamevā”tiādivuttameva atthaṁ idāni puggalādhiṭṭhānena dassetuṁ “phuṭṭho”tiādi vuttaṁ.",
  "tika-s0304t0:148_9": "Pañceva khandhā bhagavatā samatiṁsāya ākārehi vuttā.",
  "tika-s0304t0:148_10": "Kasmāti āha “katha”ntiādi.",
  "tika-s0304t0:148_11": "Rukkhasākhāsu rukkhavohāro viya ekekadhammepi khandhavohāro hotiyeva.",
  "tika-s0304t0:148_12": "Tenāha bhagavā –",
  "tika-s0304t0:148_13": "“viññāṇaṁ viññāṇakkhandho”ti.",
  "tika-s0304t0:149_0": "Paṭhamadvayasuttādivaṇṇanā niṭṭhitā.",
  "tika-s0304t0:150_0": "Channavaggavaṇṇanā niṭṭhitā.",
  "tika-s0304t0:151_0": "10. Saḷavaggo",
  "tika-s0304t0:152_0": "1. Adantaaguttasuttavaṇṇanā",
  "tika-s0304t0:153_0": "94.Adamitāti damaṁ nibbisevanabhāvaṁ anītā.",
  "tika-s0304t0:153_1": "Agopitāti satisaṅkhātāya vatiyā na rakkhitā.",
  "tika-s0304t0:153_2": "Apihitāti satikavāṭena na pihitā.",
  "tika-s0304t0:153_3": "Catūhipi padehi indriyānaṁ anāvaraṇamevāha.",
  "tika-s0304t0:153_4": "Adhikaṁ vahantīti adhivāhā,",
  "tika-s0304t0:153_5": "dukkhassa adhivāhā dukkhādhivāhā.",
  "tika-s0304t0:153_6": "Nirayesu uppajjanakaṁ nerayikaṁ.",
  "tika-s0304t0:153_7": "Ādi-saddena sesapāḷiṁ saṅgaṇhāti.",
  "tika-s0304t0:154_0": "Saḷevāti cha-kārassa sa-kāro,",
  "tika-s0304t0:154_1": "ḷa-kāro padasandhikaro.",
  "tika-s0304t0:154_2": "Yatthāti nimittatthe bhummaṁ.",
  "tika-s0304t0:154_3": "Anavassutā atintāti rāgena atemitā.",
  "tika-s0304t0:155_0": "Assāditanti assādaṁ itaṁ upagataṁ.",
  "tika-s0304t0:155_1": "Tenāha “assādavanta”nti.",
  "tika-s0304t0:155_2": "Sukhadukkhanti iṭṭhāniṭṭhaṁ.",
  "tika-s0304t0:155_3": "Anvayatīti anvayo, hetu.",
  "tika-s0304t0:155_4": "Phassoti anvayo etassāti phassanvayanti āha –",
  "tika-s0304t0:155_5": "“phassahetuka”nti.",
  "tika-s0304t0:155_6": "“Aviruddha”iti vibhattilopena niddeso.",
  "tika-s0304t0:156_0": "Papañcasaññāti taṇhādisamadhūpasaṁhatasaññā.",
  "tika-s0304t0:156_1": "Tenāha “kilesasaññāya papañcasaññā nāma hutvā”ti.",
  "tika-s0304t0:156_2": "Papañcasaññā etesaṁ atthīti papañcasaññā,",
  "tika-s0304t0:156_3": "itarītarā narā.",
  "tika-s0304t0:156_4": "Papañcayantāti saṁsāre papañcaṁ cirāyanaṁ karontā.",
  "tika-s0304t0:156_5": "Saññinoti gehassitasaññāya saññāvanto.",
  "tika-s0304t0:156_6": "Manomayaṁ vitakkanti kevalaṁ manasā sambhāvitaṁ micchāvitakkaṁ.",
  "tika-s0304t0:156_7": "Irīyatīti iriyaṁ paṭipattiṁ irīyati paṭipajjati.",
  "tika-s0304t0:157_0": "Suṭṭhu bhāvitoti suṭṭhubhāvaṁ subhāvanaṁ ito bhāvitabhāvito.",
  "tika-s0304t0:157_1": "Phuṭṭhassa cittanti tena yathāvuttaphassena phuṭṭhaṁ assa cittaṁ.",
  "tika-s0304t0:157_2": "Na vikampate kvacīti kismiñci iṭṭhāniṭṭhārammaṇe na kampati.",
  "tika-s0304t0:157_3": "Pāragāti pāragāmino bhavatha.",
  "tika-s0304t0:158_0": "Adantaaguttasuttavaṇṇanā niṭṭhitā.",
  "tika-s0304t0:159_0": "2. Mālukyaputtasuttavaṇṇanā",
  "tika-s0304t0:160_0": "95.Apasādetīti tajjeti.",
  "tika-s0304t0:160_1": "Ussādetīti ukkaṁseti.",
  "tika-s0304t0:160_2": "Ayaṁ kira thero mālukyaputto.",
  "tika-s0304t0:160_3": "Pamajjitvāti yonisomanasikārassa ananuyujjanena pamajjitvā.",
  "tika-s0304t0:161_0": "Yatrāti paccattaṁ vacanālaṅkāre.",
  "tika-s0304t0:161_1": "Nāmāti asambhāvane apasādanapakkhe,",
  "tika-s0304t0:161_2": "ussādanapakkhe pana sambhāvane.",
  "tika-s0304t0:161_3": "Kiṁ jātanti kiṁ tena mahallakabhāvena jātanti mahallakabhāvaṁ tiṇāyapi amaññamāno vadati.",
  "tika-s0304t0:161_4": "Tenāha “yadi…pe…",
  "tika-s0304t0:161_5": "anuggaṇhanto”ti.",
  "tika-s0304t0:161_6": "Anuggaṇhantoti acintento.",
  "tika-s0304t0:161_7": "Mādisānaṁ bhagavato ovādo upakārāvahoti etarahi ovādañca pasaṁsanto.",
  "tika-s0304t0:162_0": "“Adiṭṭhā adiṭṭhapubbā”tiādinā parikappavasena vuttanidassanaṁ “yathā etesu chandādayo na honti,",
  "tika-s0304t0:162_1": "evamitaresupi pariññātesū”ti nayapaṭipajjanatthaṁ,",
  "tika-s0304t0:162_2": "tesampi imehi samānetabbattā.",
  "tika-s0304t0:162_3": "Tena vuttaṁ “supinakūpamā kāmā”ti.",
  "tika-s0304t0:163_0": "Cakkhuviññāṇena diṭṭhe diṭṭhamattanti cakkhuviññāṇassa rūpāyatanaṁ yattako gahaṇākāro, tattakaṁ.",
  "tika-s0304t0:163_1": "Kittakaṁ pamāṇanti attasaṁvediyaṁ parassa na disitabbaṁ,",
  "tika-s0304t0:163_2": "kappanāmattaṁ rūpaṁ.",
  "tika-s0304t0:163_3": "Tenāha “cakkhuviññāṇaṁ hī”tiādi.",
  "tika-s0304t0:163_4": "Rūpeti rūpāyatane.",
  "tika-s0304t0:163_5": "Rūpamattamevāti nīlādibhedaṁ rūpāyatanamattaṁ,",
  "tika-s0304t0:163_6": "na nīlādi.",
  "tika-s0304t0:163_7": "Visesanivattanattho hi ayaṁ matta-saddo.",
  "tika-s0304t0:163_8": "Yadi evaṁ,",
  "tika-s0304t0:163_9": "eva-kāro kimatthiyo?",
  "tika-s0304t0:163_10": "Cakkhuviññāṇañhi rūpāyatane labbhamānampi nīlādivisesaṁ “idaṁ nīlaṁ nāma,",
  "tika-s0304t0:163_11": "idaṁ pītaṁ nāmā”ti na gaṇhāti.",
  "tika-s0304t0:163_12": "Kuto niccāniccādisabhāvatthanti saṁhitassapi nivattanatthaṁ evakāraggahaṇaṁ.",
  "tika-s0304t0:163_13": "Tenāha “na niccādisabhāva”nti.",
  "tika-s0304t0:163_14": "Sesaviññāṇehipīti javanaviññāṇehipi.",
  "tika-s0304t0:164_0": "Diṭṭhaṁ nāma cakkhuviññāṇaṁ rūpāyatanassa dassananti katvā.",
  "tika-s0304t0:164_1": "Tenāha “rūpe rūpavijānana”nti.",
  "tika-s0304t0:164_2": "Cakkhuviññāṇamattamevāti yattakaṁ cakkhuviññāṇaṁ rūpāyatane gahaṇamattaṁ,",
  "tika-s0304t0:164_3": "taṁmattameva me sabbaṁ cittaṁ bhavissatīti attho.",
  "tika-s0304t0:164_4": "“Rāgādirahenā”ti vā pāṭho.",
  "tika-s0304t0:164_5": "Diṭṭhaṁ nāma padatthato cakkhuviññāṇena diṭṭhaṁ rūpaṁ.",
  "tika-s0304t0:164_6": "Tatthevāti cakkhuviññāṇena diṭṭhamatte rūpe.",
  "tika-s0304t0:164_7": "Cittattayaṁ diṭṭhamattaṁ nāma cakkhuviññāṇaṁ viya rāgādivirahena pavattanato.",
  "tika-s0304t0:164_8": "Tenāha “yathā ta”nti ādi.",
  "tika-s0304t0:165_0": "Manodvārāvajjanenaviññātārammaṇaṁ viññātanti adhippetaṁ rāgādivirahena viññeyyato.",
  "tika-s0304t0:165_1": "Tenāha “yathā āvajjanenā”tiādi.",
  "tika-s0304t0:166_0": "Tadāti tasmiṁ kāle,",
  "tika-s0304t0:166_1": "na tato paṭṭhāyāti ayamettha atthoti dasseti.",
  "tika-s0304t0:166_2": "“Diṭṭhamatta”ntiādinā yesaṁ rāgādīnaṁ nivattanaṁ adhippetaṁ,",
  "tika-s0304t0:166_3": "te “tenā”ti ettha ta-saddena paccāmasīyantīti “tena rāgena vā ratto”tiādi vuttaṁ.",
  "tika-s0304t0:166_4": "Tatthāti visaye bhummaṁ,",
  "tika-s0304t0:166_5": "visayabhāvo ca visayinā sambandhavasena icchitabboti vuttaṁ “paṭibaddho”tiādi.",
  "tika-s0304t0:167_0": "Satīti rūpassa yathāsabhāvasallakkhaṇā sati muṭṭhā piyanimittamanasikārena anuppajjanato na dissati nappavattati.",
  "tika-s0304t0:167_1": "Ajjhosāti ajjhosāya.",
  "tika-s0304t0:167_2": "Gilitvā pariniṭṭhapetvā attaniyakaraṇena.",
  "tika-s0304t0:168_0": "Abhijjhā ca vihesā cāti karaṇatthe paccattavacananti āha –",
  "tika-s0304t0:168_1": "“abhijjhāya ca vihesāya cā”ti.",
  "tika-s0304t0:168_2": "Atthavasena vibhattipariṇāmoti āha –",
  "tika-s0304t0:168_3": "“abhijjhāvihesāhī”ti.",
  "tika-s0304t0:168_4": "Ācinantassāti vaḍḍhentassa.",
  "tika-s0304t0:168_5": "Paṭissatoti patissato sabbattha satiyā yutto.",
  "tika-s0304t0:168_6": "Sevato cāpīti ettha ca-saddo api-saddo ca nipātamattanti “sevantassa”icceva attho vutto.",
  "tika-s0304t0:169_0": "Mālukyaputtasuttavaṇṇanā niṭṭhitā.",
  "tika-s0304t0:170_0": "3. Parihānasuttavaṇṇanā",
  "tika-s0304t0:171_0": "96.Parihānasabhāvanti anavajjadhammehi parihāyanasabhāvaṁ.",
  "tika-s0304t0:171_1": "Abhibhavitānīti abhibhūtāni nibbisevanabhāvākārena.",
  "tika-s0304t0:171_2": "Sarasaṅkappāti tasmiṁ tasmiṁ visaye anavaṭṭhitabhāvena saṅkappā.",
  "tika-s0304t0:171_3": "Saṁyojaniyāti saṁyojetabbā.",
  "tika-s0304t0:171_4": "Saṁyojanānañhi punappunaṁ uppattiyā okāsaṁ dento kilesajātaṁ adhivāseti nāma.",
  "tika-s0304t0:171_5": "Kileso eva kilesajātaṁ.",
  "tika-s0304t0:171_6": "Ārammaṇaṁ pana citte karonto adhivāseti nāma.",
  "tika-s0304t0:171_7": "Chandarāgappahānena na pajahati ārammaṇaṁ,",
  "tika-s0304t0:171_8": "kilesaṁ pana anuppattidhammatāpādanena eva.",
  "tika-s0304t0:171_9": "Abhibhavitaṁ āyatananti kathitaṁ adhivāsanādinā.",
  "tika-s0304t0:171_10": "“Kathañca,",
  "tika-s0304t0:171_11": "bhikkhave,",
  "tika-s0304t0:171_12": "parihānadhammo hotī”ti dhammaṁ pucchitvā taṁ vibhajantena bhagavatā “tañce bhikkhu adhivāsetī”tiādinā puggalena puggalādhiṭṭhānena dhammo dassito.",
  "tika-s0304t0:172_0": "Parihānasuttavaṇṇanā niṭṭhitā.",
  "tika-s0304t0:173_0": "4. Pamādavihārīsuttavaṇṇanā",
  "tika-s0304t0:174_0": "97.Napidahitvā cakkhundriyaṁ na pidahitvā sañchāditvā ṭhitassa.",
  "tika-s0304t0:174_1": "Byāsiñcatīti kilesehi visesena āsiñcati.",
  "tika-s0304t0:174_2": "Kilesatintanti kilesehi avassutaṁ.",
  "tika-s0304t0:174_3": "Dubbalapīti taruṇā na balappattā.",
  "tika-s0304t0:174_4": "Balavapīti ubbegā pharaṇappattā ca pīti.",
  "tika-s0304t0:174_5": "Darathappassaddhīti kāyacittadarathavūpasamalakkhaṇā passaddhi.",
  "tika-s0304t0:174_6": "Na uppajjanti paccayaparamparāya asiddhattā.",
  "tika-s0304t0:174_7": "“Kathañca,",
  "tika-s0304t0:174_8": "bhikkhave,",
  "tika-s0304t0:174_9": "pamādavihārī hotī”tiādinā puggalaṁ pucchitvā “pāmojjaṁ na hoti,",
  "tika-s0304t0:174_10": "pāmojjaṁ jāyatī”tiādinā ca,",
  "tika-s0304t0:174_11": "dhammena “pamādavihārī appamādavihārī”ti ca puggalo dassito.",
  "tika-s0304t0:175_0": "Pamādavihārīsuttavaṇṇanā niṭṭhitā.",
  "tika-s0304t0:176_0": "5. Saṁvarasuttavaṇṇanā",
  "tika-s0304t0:177_0": "98.Idanti “kathañca,",
  "tika-s0304t0:177_1": "bhikkhave,",
  "tika-s0304t0:177_2": "asaṁvaro”ti?",
  "tika-s0304t0:177_3": "Idaṁ vacanaṁ.",
  "tika-s0304t0:177_4": "Pahātabbadhammakkhānavasenāti pahātabbadhammasseva kathanaṁ vuttaṁ.",
  "tika-s0304t0:177_5": "“Kathañca,",
  "tika-s0304t0:177_6": "bhikkhave,",
  "tika-s0304t0:177_7": "asaṁvaro hotī”ti dhammaṁ pucchitvā “santi,",
  "tika-s0304t0:177_8": "bhikkhave,",
  "tika-s0304t0:177_9": "cakkhuviññeyyā rūpā”tiādinā dhammova vibhatto.",
  "tika-s0304t0:178_0": "Saṁvarasuttavaṇṇanā niṭṭhitā.",
  "tika-s0304t0:179_0": "6. Samādhisuttavaṇṇanā",
  "tika-s0304t0:180_0": "99.Cittekaggatāyāti samathavasena cittekaggatāya.",
  "tika-s0304t0:180_1": "Parihāyamāneti tassa alābhena parihāyamāne.",
  "tika-s0304t0:180_2": "Kammaṭṭhānanti vipassanākammaṭṭhānaṁ,",
  "tika-s0304t0:180_3": "samathameva vā.",
  "tika-s0304t0:181_0": "7. Paṭisallānasuttavaṇṇanā",
  "tika-s0304t0:182_0": "100.Kammaṭṭhānanti samathavipassanākammaṭṭhānaṁ.",
  "tika-s0304t0:183_0": "8-9. Paṭhamanatumhākaṁsuttādivaṇṇanā",
  "tika-s0304t0:184_0": "101-102.Upamaṁ parivāretvāti upamaṁ pariharitvā. Suddhikavasenāti upamāya vinā kevalameva.",
  "tika-s0304t0:185_0": "10. Udakasuttavaṇṇanā",
  "tika-s0304t0:186_0": "103.Udakoti tassa nāmaṁ.",
  "tika-s0304t0:186_1": "Vedaṁ ñāṇaṁ.",
  "tika-s0304t0:186_2": "Sabbaṁ jitavāti sabbaji.",
  "tika-s0304t0:186_3": "Avakhatanti nikhataṁ.",
  "tika-s0304t0:186_4": "Ucchādanadhammoti ucchādetabbasabhāvo.",
  "tika-s0304t0:186_5": "Parimaddanadhammoti parimadditabbasabhāvo.",
  "tika-s0304t0:186_6": "Parihatoti pariharito.",
  "tika-s0304t0:186_7": "Odanakummāsūpacayucchādanaparimaddanapadehīti vattabbaṁ.",
  "tika-s0304t0:186_8": "Ucchādanaṁ vā parimaddanamattamevāti katvā na gahitaṁ.",
  "tika-s0304t0:187_0": "Udakasuttavaṇṇanā niṭṭhitā.",
  "tika-s0304t0:188_0": "Saḷavaggavaṇṇanā niṭṭhitā.",
  "tika-s0304t0:189_0": "Dutiyo paṇṇāsako.",
  "tika-s0304t0:190_0": "11. Yogakkhemivaggo",
  "tika-s0304t0:191_0": "1. Yogakkhemisuttavaṇṇanā",
  "tika-s0304t0:192_0": "104.Catūhiyogehīti kāmayogādīhi catūhi yogehi.",
  "tika-s0304t0:192_1": "Kheminoti khemavato kusalino.",
  "tika-s0304t0:192_2": "Kāraṇabhūtanti kattabbaupāyassa kāraṇabhūtaṁ.",
  "tika-s0304t0:192_3": "Pariyāyati pavattiṁ nivattiñca ñāpetīti pariyāyo,",
  "tika-s0304t0:192_4": "dhammo ca so pariyattidhammattā pariyāyo cāti dhammapariyāyo,",
  "tika-s0304t0:192_5": "taṁ dhammapariyāyaṁ.",
  "tika-s0304t0:192_6": "Yasmā pana so tassādhigamassa kāraṇaṁ hoti,",
  "tika-s0304t0:192_7": "tasmā vuttaṁ “dhammakāraṇa”nti.",
  "tika-s0304t0:192_8": "Yuttinti samathavipassanādhammānīti vā catusaccadhammānīti vā.",
  "tika-s0304t0:192_9": "“Tasmā”ti padaṁ uddharitvā –",
  "tika-s0304t0:192_10": "“kasmā”ti kāraṇaṁ pucchanto “kiṁ akkhātattā,",
  "tika-s0304t0:192_11": "udāhu pahīnattā”ti vibhajitvā pucchi.",
  "tika-s0304t0:192_12": "Yasmā pana chandarāgappahānaṁ yogakkhemibhāvassa kāraṇaṁ,",
  "tika-s0304t0:192_13": "na kathanaṁ,",
  "tika-s0304t0:192_14": "tasmā “pahīnattā”tiādi vuttaṁ.",
  "tika-s0304t0:193_0": "Yogakkhemisuttavaṇṇanā niṭṭhitā.",
  "tika-s0304t0:194_0": "2-10. Upādāyasuttādivaṇṇanā",
  "tika-s0304t0:195_0": "105-113.Vedanāsukhadukkhanti vedanāsaṅkhātaṁ sukhañca dukkhañca kathitaṁ.",
  "tika-s0304t0:195_1": "“Ajjhattaṁ sukhaṁ dukkha”nti vuttattā vimuttisukhassa ca saḷāyatanadukkhassa ca kathitattā vivaṭṭasukhaṁ cettha kathitamevāti sakkā viññātuṁ.",
  "tika-s0304t0:195_2": "Kāmaṁ khandhiyavagge khandhavasena desanā āgatā,",
  "tika-s0304t0:195_3": "na āyatanavasena.",
  "tika-s0304t0:195_4": "Ettha pana vattabbaṁ atthajātaṁ khandhiyavagge vuttanayamevāti.",
  "tika-s0304t0:196_0": "Upādāyasuttādivaṇṇanā niṭṭhitā.",
  "tika-s0304t0:197_0": "Yogakkhemivaggavaṇṇanā niṭṭhitā.",
  "tika-s0304t0:198_0": "12. Lokakāmaguṇavaggo",
  "tika-s0304t0:199_0": "1-2. Paṭhamamārapāsasuttādivaṇṇanā",
  "tika-s0304t0:200_0": "114-115.",
  "tika-s0304t0:200_1": "Āvasati ettha kilesamāroti āvāso.",
  "tika-s0304t0:200_2": "Kāmaguṇaajjhattikabāhirāni āyatanāni.",
  "tika-s0304t0:200_3": "Kilesamārassa āvāsaṁ gato vasaṁ gato.",
  "tika-s0304t0:200_4": "Tividhassāti papañcasaññāsaṅkhātassa tividhassapi mārassa.",
  "tika-s0304t0:200_5": "Tato eva devaputtamārassapi vasaṁ gatoti sakkā viññātuṁ.",
  "tika-s0304t0:201_0": "Paṭhamamārapāsasuttādivaṇṇanā niṭṭhitā.",
  "tika-s0304t0:202_0": "3. Lokantagamanasuttavaṇṇanā",
  "tika-s0304t0:203_0": "116.",
  "tika-s0304t0:203_1": "Lokiyanti ettha sattakāyabhūtagāmādīti loko,",
  "tika-s0304t0:203_2": "cakkavāḷo.",
  "tika-s0304t0:203_3": "Saṅkhāro pana lujjanapalujjanaṭṭhena loko.",
  "tika-s0304t0:203_4": "Antanti osānaṁ.",
  "tika-s0304t0:203_5": "Sabbaññutaññāṇena saṁsanditvāti sabbaññutaññāṇagatiyā samānetvā avirodhetvā.",
  "tika-s0304t0:203_6": "Thomessāmīti pasaṁsissāmi.",
  "tika-s0304t0:204_0": "Evaṁsampattikanti evaṁsampajjanakaṁ evaṁpassitabbaṁ idaṁ mama ajjhesanaṁ.",
  "tika-s0304t0:204_1": "Tenāha “īdisanti attho”ti.",
  "tika-s0304t0:204_2": "Jānaṁ jānātīti sabbaññutaññāṇena jānitabbaṁ jānāti eva.",
  "tika-s0304t0:204_3": "Na hi padesaññāṇe ṭhito jānitabbaṁ sabbaṁ jānāti.",
  "tika-s0304t0:204_4": "Ukkaṭṭhaniddesena hi avisesaggahaṇena ca “jāna”nti iminā niravasesaṁ ñeyyajātaṁ pariggayhatīti tabbisayāya",
  "tika-s0304t0:204_5": "jānanakiriyāya sabbaññutaññāṇameva karaṇaṁ bhavituṁ yuttaṁ.",
  "tika-s0304t0:204_6": "Pakaraṇavasena “bhagavā”ti padasannidhānena ca ayamattho vibhāvetabbo.",
  "tika-s0304t0:204_7": "Passitabbameva passatīti dibbacakkhu-paññācakkhu-dhammacakkhu-buddhacakkhu-samantacakkhu-saṅkhātehi ñāṇacakkhūhi passitabbaṁ passati eva.",
  "tika-s0304t0:204_8": "Atha vā jānaṁ jānātīti yathā aññe savipallāsā kāmarūpapariññāvādino jānantāpi vipallāsavasena jānanti,",
  "tika-s0304t0:204_9": "na evaṁ bhagavā.",
  "tika-s0304t0:204_10": "Bhagavā pana pahīnavipallāsattā jānanto jānāti eva,",
  "tika-s0304t0:204_11": "diṭṭhidassanassa abhāvā passanto passati evāti attho.",
  "tika-s0304t0:205_0": "Dassanapariṇāyakaṭṭhenāti yathā cakkhu sattānaṁ dassanatthaṁ pariṇeti sādheti,",
  "tika-s0304t0:205_1": "evaṁ lokassa yāthāvadassanasādhanatopi dassanakiccapariṇāyakaṭṭhena cakkhubhūto,",
  "tika-s0304t0:205_2": "paññācakkhumayattā vā sayambhūñāṇena paññācakkhuṁ bhūto pattoti vā cakkhubhūto.",
  "tika-s0304t0:205_3": "Ñāṇabhūtoti etassa ca evameva attho daṭṭhabbo.",
  "tika-s0304t0:205_4": "Dhammā vā bodhipakkhiyā,",
  "tika-s0304t0:205_5": "tehi uppannattā lokassa ca taduppādanato anaññasādhāraṇaṁ vā dhammaṁ patto adhigatoti dhammabhūto.",
  "tika-s0304t0:205_6": "“Brahmā”vuccati seṭṭhaṭṭhena maggañāṇaṁ,",
  "tika-s0304t0:205_7": "tena uppannattā lokassa ca taduppādanato tañca sayambhūñāṇena pattoti brahmabhūto.",
  "tika-s0304t0:205_8": "Catusaccadhammaṁ vadatīti vattā.",
  "tika-s0304t0:205_9": "Ciraṁ saccapaṭivedhaṁ pavattento vadatīti pavattā.",
  "tika-s0304t0:205_10": "Atthaṁ nīharitvāti dukkhādiatthaṁ uddharitvā.",
  "tika-s0304t0:205_11": "Paramatthaṁ vā nibbānaṁ pāpayitā.",
  "tika-s0304t0:205_12": "Amatasacchikiriyaṁ sattesu uppādento amataṁ dadātīti amatassa dātā.",
  "tika-s0304t0:205_13": "Bodhipakkhiyadhammānaṁ tadāyattabhāvato dhammassāmī.",
  "tika-s0304t0:205_14": "Punappunaṁ yācāpento bhāriyaṁ karonto garuṁ karoti nāma,",
  "tika-s0304t0:205_15": "tathā duviññeyyaṁ katvā kathentopi.",
  "tika-s0304t0:206_0": "Cakkhunā vijjamānena lokasaññī hoti,",
  "tika-s0304t0:206_1": "na tasmiṁ asati.",
  "tika-s0304t0:206_2": "Na hi ajjhattikāyatanavirahena lokasamaññā atthi.",
  "tika-s0304t0:206_3": "Tenāha “cakkhuñhi loko”tiādi.",
  "tika-s0304t0:206_4": "Appahīnadiṭṭhīti asamūhatasakkāyadiṭṭhiko ghanavinibbhogaṁ kātuṁ asakkonto samudāyaṁ viya avayavaṁ “loko”ti sañjānāti ceva maññati ca.",
  "tika-s0304t0:206_5": "Tathāti iminā “lokoti sañjānāti ceva maññati cā”ti padattayaṁ ākaḍḍhati.",
  "tika-s0304t0:206_6": "Tassāti puthujjanassa,",
  "tika-s0304t0:206_7": "cakkavāḷalokassa vā.",
  "tika-s0304t0:206_8": "Cakkhādimeva hi sahokāsena “cakkavāḷo”ti puthujjano sañjānāti.",
  "tika-s0304t0:206_9": "Gamanenāti padasā gamanena.",
  "tika-s0304t0:206_10": "Na sakkā tesaṁ anantattā.",
  "tika-s0304t0:206_11": "Lujjanaṭṭhenāti abhisaṅkhāralokavasena lokassa antaṁ dassetuṁ vuttaṁ.",
  "tika-s0304t0:206_12": "Tassa anto nāma nibbānaṁ.",
  "tika-s0304t0:206_13": "Taṁ pattuṁ sakkā sammāpaṭipattiyā pattabbattā.",
  "tika-s0304t0:206_14": "Cakkavāḷalokassa pana anto nāma,",
  "tika-s0304t0:206_15": "natthi tassa gamanena appattabbattā.",
  "tika-s0304t0:207_0": "Imehi padehīti imehi vākyavibhāgehi padehi.",
  "tika-s0304t0:207_1": "Tāni pana akkharasamudāyalakkhaṇānīti āha “akkharasampiṇḍanehī”ti.",
  "tika-s0304t0:207_2": "Pāṭiyekkaakkharehīti tasmiṁ tasmiṁ pade paṭiniyatasannivesehi visuṁ visuṁ cittena gayhamānehi akkharehīti attho.",
  "tika-s0304t0:208_0": "Gamanaṭṭhena “paṇḍā” vuccati paññā,",
  "tika-s0304t0:208_1": "tāya ito gato pattoti paṇḍito, paññavā.",
  "tika-s0304t0:208_2": "Mahāpaññatā nāma paṭisambhidāvasena veditabbāti āha “mahante atthe”tiādi.",
  "tika-s0304t0:208_3": "Yathā tanti ettha tanti nipātamattaṁ paṭhamavikappe,",
  "tika-s0304t0:208_4": "dutiyavikappe pana paccāmasananti āha “taṁ byākata”nti.",
  "tika-s0304t0:209_0": "Lokantagamanasuttavaṇṇanā niṭṭhitā.",
  "tika-s0304t0:210_0": "4. Kāmaguṇasuttavaṇṇanā",
  "tika-s0304t0:211_0": "117.Cetasoti karaṇe sāmivacanaṁ.",
  "tika-s0304t0:211_1": "Cittena saṁphusanaṁ nāma anubhavoti āha “cittena anubhūtapubbā”ti.",
  "tika-s0304t0:211_2": "Ututtayānurūpatāvasena pāsādattayaṁ,",
  "tika-s0304t0:211_3": "taṁ vasena tividhanāṭakabhedo.",
  "tika-s0304t0:211_4": "Manorammatāmattena kāmaguṇaṁ katvā dassitaṁ,",
  "tika-s0304t0:211_5": "na kāmavasena.",
  "tika-s0304t0:211_6": "Na hi abhinikkhamanato uddhaṁ bodhisattassa kāmavitakkā bhūtapubbā.",
  "tika-s0304t0:211_7": "Tenāha māro pāpimā –",
  "tika-s0304t0:212_0": "“Satta vassāni bhagavantaṁ, anubandhiṁ padāpadaṁ;",
  "tika-s0304t0:213_0": "Otāraṁ nādhigacchissaṁ, sambuddhassa satīmato”ti. ;",
  "tika-s0304t0:214_0": "Metteyyo nāmātiādi anāgatārammaṇadassanamattaṁ,",
  "tika-s0304t0:214_1": "na bodhisattassa evaṁ uppajjatīti.",
  "tika-s0304t0:214_2": "Attā piyāyitabbarūpo etassāti attarūpo,",
  "tika-s0304t0:214_3": "uttarapade purimapadalopenāti “attano hitakāmajātikenā”ti attho vutto.",
  "tika-s0304t0:214_4": "Attarūpenāti vā pītisomanassehi gahitasabhāvena tuṭṭhapahaṭṭhena udaggudaggena.",
  "tika-s0304t0:214_5": "Appamādoti appamajjanaṁ kusaladhammesu akhaṇḍakāritāti āha “sātaccakiriyā”ti.",
  "tika-s0304t0:214_6": "Avossaggoti cittassa kāmaguṇesu avossajjanaṁ pakkhandituṁ appadānaṁ.",
  "tika-s0304t0:214_7": "Purimo vikappo kusalānaṁ dhammānaṁ karaṇavasena dassito,",
  "tika-s0304t0:214_8": "pacchimo akusalānaṁ akaraṇavasena.",
  "tika-s0304t0:214_9": "Dve dhammāti appamādo satīti dve dhammā.",
  "tika-s0304t0:214_10": "Appamādo sati ca tathā pavattā cattāro kusaladhammakkhandhā veditabbā.",
  "tika-s0304t0:214_11": "Kattabbāti pavattetabbā.",
  "tika-s0304t0:215_0": "Tasmiṁ āyataneti tasmiṁ nibbānasaññite kāraṇe paṭivedhe.",
  "tika-s0304t0:215_1": "Taṁ kāraṇanti channaṁ āyatanānaṁ kāraṇaṁ.",
  "tika-s0304t0:215_2": "Saḷāyatanaṁ nirujjhati etthāti saḷāyatananirodho vuccati nibbānaṁ.",
  "tika-s0304t0:215_3": "Tenāha “nibbānaṁ.",
  "tika-s0304t0:215_4": "Taṁ sandhāyā”tiādi.",
  "tika-s0304t0:215_5": "Nibbānasminti nibbānamhi.",
  "tika-s0304t0:216_0": "Kāmaguṇasuttavaṇṇanā niṭṭhitā.",
  "tika-s0304t0:217_0": "5-6. Sakkapañhasuttādivaṇṇanā",
  "tika-s0304t0:218_0": "118-119.Diṭṭheti paccakkhabhūte.",
  "tika-s0304t0:218_1": "Dhammeti upādānakkhandhadhamme.",
  "tika-s0304t0:218_2": "Tattha hi attāti bhavati saññā diṭṭhi cāti attabhāvasaññā. Tenāha –",
  "tika-s0304t0:218_3": "“diṭṭhevadhammeti imasmiṁyeva attabhāve”ti.",
  "tika-s0304t0:218_4": "“Tannissita”nti ettha taṁ-saddena heṭṭhā abhinandanādipariyāyena vuttā taṇhā paccāmaṭṭhāti āha –",
  "tika-s0304t0:218_5": "“taṇhānissita”nti.",
  "tika-s0304t0:218_6": "Taṁ upādānaṁ etassāti tadupādānaṁ. Tenāha –",
  "tika-s0304t0:218_7": "“taṁgahaṇa”ntiādi.",
  "tika-s0304t0:218_8": "Taṇhupādānasaṅkhātaṁ gahaṇaṁ etassāti taṁgahaṇaṁ.",
  "tika-s0304t0:218_9": "Chaṭṭhaṁ uttānameva pañcame vuttanayattā.",
  "tika-s0304t0:219_0": "Sakkapañhasuttādivaṇṇanā niṭṭhitā.",
  "tika-s0304t0:220_0": "7. Sāriputtasaddhivihārikasuttavaṇṇanā",
  "tika-s0304t0:221_0": "120.Ghaṭessatīti pubbenāparaṁ ghaṭitaṁ sambandhaṁ karissati.",
  "tika-s0304t0:221_1": "Vicchedanti brahmacariyassa virodhipaccayasamuppattiyā ucchedaṁ.",
  "tika-s0304t0:222_0": "8. Rāhulovādasuttavaṇṇanā",
  "tika-s0304t0:223_0": "121.",
  "tika-s0304t0:223_1": "Ye dhammā sammadeva bhāvitā bahulīkatā vimuttiyā arahattassa sacchikiriyāya saṁvattanti,",
  "tika-s0304t0:223_2": "te saddhādayo sambhārā vimuttiparipācaniyāti adhippetā.",
  "tika-s0304t0:223_3": "Paripācentīti paripākaṁ pariṇāmaṁ gamenti.",
  "tika-s0304t0:223_4": "Dhammāti kāraṇabhūtā dhammā.",
  "tika-s0304t0:223_5": "Visuddhikāraṇavasenāti visuddhikāraṇatāvasena,",
  "tika-s0304t0:223_6": "sā pana saddhindriyādīnaṁ kāraṇato visuddhi.",
  "tika-s0304t0:223_7": "Yathā nāma jātisampannassa khattiyakumārassa vipakkhavigamena pakkhasaṅgahena pavattiṭṭhānasampattiyā ca parisuddhi hoti,",
  "tika-s0304t0:223_8": "evamevaṁ daṭṭhabbāti dassento “vuttaṁ heta”ntiādimāha.",
  "tika-s0304t0:224_0": "Assaddhādayopi puggalā saddhādīnaṁ yāvadeva parihānāya honti,",
  "tika-s0304t0:224_1": "saddhādayo pāripūriyāva,",
  "tika-s0304t0:224_2": "tathā pasādaniyasuttantādipaccavekkhaṇā,",
  "tika-s0304t0:224_3": "pasādaniyasuttantā nāma sampasādanīyasuttādayo.",
  "tika-s0304t0:224_4": "Sammappadhāneti sammappadhānasuttante.",
  "tika-s0304t0:224_5": "Satipaṭṭhāneti cattāro satipaṭṭhāne.",
  "tika-s0304t0:224_6": "Jhānavimokkheti jhānāni ceva vimokkhe ca uddissa pavattasuttante.",
  "tika-s0304t0:224_7": "Gambhīrañāṇacariyeti khandhāyatanadhātupaṭiccasamuppādapaṭisaṁyuttasuttante.",
  "tika-s0304t0:225_0": "Kalyāṇamittatādayoti kalyāṇamittatā sīlasaṁvaro abhisallekhakathā vīriyārambho nibbedhikapaññāti ime kalyāṇamittādayo pañca dhammā, ye “idha, meghiya,",
  "tika-s0304t0:225_1": "bhikkhu kalyāṇamitto hotī”tiādinā udāne kathitā.",
  "tika-s0304t0:225_2": "Lokaṁ volokentassāti āyasmato rāhulassa tāsañca devatānaṁ indriyaparipākaṁ passantassa.",
  "tika-s0304t0:225_3": "Tato yena andhavanaṁ,",
  "tika-s0304t0:225_4": "tattha divāvihārāya mahāsamāgamo bhavissatīti.",
  "tika-s0304t0:225_5": "Tathā hi vakkhati “ettakāti gaṇanāvasena paricchedo natthī”ti.",
  "tika-s0304t0:226_0": "Rukkhapabbatanissitā bhūmaṭṭhakā,",
  "tika-s0304t0:226_1": "ākāsacārivimānavāsino antalikkhaṭṭhakā.",
  "tika-s0304t0:226_2": "Dhammacakkhunti veditabbāni catusaccadhammānaṁ dassanaṭṭhena.",
  "tika-s0304t0:227_0": "Rāhulovādasuttavaṇṇanā niṭṭhitā.",
  "tika-s0304t0:228_0": "Lokakāmaguṇavaggavaṇṇanā niṭṭhitā.",
  "tika-s0304t0:229_0": "13. Gahapativaggo",
  "tika-s0304t0:230_0": "1-3. Vesālīsuttādivaṇṇanā",
  "tika-s0304t0:231_0": "124-126.Dvīsūti imasmiṁ gahapativagge paṭhamadutiyesu tatiye ca vuttatthameva pāṭhajātaṁ apubbaṁ natthīti attho.",
  "tika-s0304t0:232_0": "4-5. Bhāradvājasuttādivaṇṇanā",
  "tika-s0304t0:233_0": "127-128.",
  "tika-s0304t0:233_1": "Kāmaṁ aññepi pabbajitā yuttakāle piṇḍaṁ ulamānā carantiyeva,",
  "tika-s0304t0:233_2": "ayaṁ pana odarito,",
  "tika-s0304t0:233_3": "teneva kāraṇena pabbajitoti dassento “piṇḍaṁ ulamāno”tiādimāha.",
  "tika-s0304t0:233_4": "Ghaṁsantovāti bhūmiyaṁ ghaṁsanto eva pattaṁ ṭhapeti.",
  "tika-s0304t0:233_5": "Parikkhīṇanti samantato parikkhīṇaṁ.",
  "tika-s0304t0:233_6": "Nāḷiko …pe… jātaṁ,",
  "tika-s0304t0:233_7": "atirekapattaṭṭhapanassa paṭikkhittattā aññaṁ na gaṇhāti.",
  "tika-s0304t0:233_8": "“Indriyabhāvananti cakkhādipañcindriyabhāvana”nti keci vadanti,",
  "tika-s0304t0:233_9": "tathā vipassanābhinivesaṁ katvā uparivipassanaṁ vaḍḍhitvāti adhippāyo.",
  "tika-s0304t0:233_10": "Apare pana “saddhāpañcamānaṁ indriyānaṁ vasena vipassanābhinivesaṁ katvā tena sukhena abhiññāpahānānaṁ sampādanavasena indriyaṁ bhāvetvā”ti vadanti.",
  "tika-s0304t0:234_0": "Upasaṅkamatīti ettha yathā so rājā upasaṅkami,",
  "tika-s0304t0:234_1": "taṁ āgamanato paṭṭhāya dassetuṁ “thero kirā”tiādi āraddhaṁ.",
  "tika-s0304t0:234_2": "Mahāpānaṁ nāma aññaṁ kammaṁ akatvā pānapasuto hutvā sattāhaṁ tadanurūpaparijanassa surāpivanaṁ.",
  "tika-s0304t0:234_3": "Tenāha “mahāpānaṁ nāma pivitvā”ti.",
  "tika-s0304t0:234_4": "Sālithusehīti rattasālithusehi.",
  "tika-s0304t0:234_5": "Ḍayhamānaṁ viya kipillikadaṁsanajātāhi dukkhavedanāhi.",
  "tika-s0304t0:234_6": "Mukhasattīhi vijjhiṁsu vallabhatāya.",
  "tika-s0304t0:234_7": "Itthilolo hi so rājā.",
  "tika-s0304t0:235_0": "Paveṇinti tesaṁ samādānapaveṇiṁ brahmacariyapabandhaṁ.",
  "tika-s0304t0:235_1": "Paṭipādentīti sampādenti.",
  "tika-s0304t0:235_2": "Garukārammaṇanti garukātabbaārammaṇaṁ,",
  "tika-s0304t0:235_3": "avītikkamitabbārammaṇanti attho.",
  "tika-s0304t0:235_4": "Assāti rañño.",
  "tika-s0304t0:235_5": "Cittaṁ anotarantanti pasādavīthiṁ anotarantaṁ anupagacchantaṁ.",
  "tika-s0304t0:235_6": "Viheṭhetunti vibādhituṁ.",
  "tika-s0304t0:236_0": "Lobhassa aparāparuppattiyā bahuvacanavasena “lobhadhammā”ti vuttaṁ.",
  "tika-s0304t0:236_1": "Uppajjantītipi attho yeva,",
  "tika-s0304t0:236_2": "yasmā uppajjamāno lobhadhammo attano hetupaccaye pariggahāpento jānāpento viya sahati pavattatīti.",
  "tika-s0304t0:236_3": "Imameva kāyanti ettha samūhatthe eva kāya-saddo gabbhāsayādiṭṭhānesu uppajjanadhammasamūhavisayattā,",
  "tika-s0304t0:236_4": "itare pana kāyūpalakkhitatāya “kāyo”ti veditabbā.",
  "tika-s0304t0:236_5": "Uttānameva heṭṭhā vuttanayattā.",
  "tika-s0304t0:237_0": "Bhāradvājasuttādivaṇṇanā niṭṭhitā.",
  "tika-s0304t0:238_0": "6. Ghositasuttavaṇṇanā",
  "tika-s0304t0:239_0": "129.Rūpā ca manāpāti nīlādibhedā rūpadhammā ca manasā manuññā piyarūpā saṁvijjanti,",
  "tika-s0304t0:239_1": "idañca sukhavedanīyassa phassassa sabhāvadassanatthaṁ.",
  "tika-s0304t0:239_2": "Evaṁ “rūpā ca manāpā upekkhāvedaniyā”ti etthāpi yathārahaṁ vattabbaṁ.",
  "tika-s0304t0:239_3": "Cakkhuviññāṇa…pe…",
  "tika-s0304t0:239_4": "phassanti vuttaṁ.",
  "tika-s0304t0:239_5": "Upanissayakoṭiyā hi cakkhuviññāṇasampayuttaphasso sukhavedanīyo,",
  "tika-s0304t0:239_6": "na sahajātakoṭiyā. Tenāha –",
  "tika-s0304t0:239_7": "“ekaṁ phassaṁ paṭicca javanavasena sukhavedanā uppajjatī”ti.",
  "tika-s0304t0:239_8": "Sesapadesūti “saṁvijjati kho, gahapati,",
  "tika-s0304t0:239_9": "sotadhātū”ti āgatesu pañcasu koṭṭhāsesu.",
  "tika-s0304t0:240_0": "Tevīsatidhātuyo kathitā channaṁ dvārānaṁ vasena vibhajjagahaṇena.",
  "tika-s0304t0:240_1": "Vatthunissitanti hadayavatthunissitaṁ.",
  "tika-s0304t0:240_2": "Pañcadvāre vīsati,",
  "tika-s0304t0:240_3": "manodvāre tisso evaṁ tevīsati.",
  "tika-s0304t0:241_0": "Ghositasuttavaṇṇanā niṭṭhitā.",
  "tika-s0304t0:242_0": "7-8. Hāliddikānisuttādivaṇṇanā",
  "tika-s0304t0:243_0": "130-131.Taṁitthetanti cakkhunā yaṁ rūpaṁ diṭṭhaṁ,",
  "tika-s0304t0:243_1": "taṁ itthanti attho.",
  "tika-s0304t0:243_2": "Taṁ sukhavedaniyanti taṁ sukhavedanāya upanissayakoṭiyā paccayabhūtaṁ cakkhuviññāṇañceva,",
  "tika-s0304t0:243_3": "yo ca yathārahaṁ upanissayakoṭiyā vā,",
  "tika-s0304t0:243_4": "anantaro ce anantarakoṭiyā vā,",
  "tika-s0304t0:243_5": "sahajāto ce sampayuttakoṭiyā vā,",
  "tika-s0304t0:243_6": "sukhavedanāya paccayo phasso.",
  "tika-s0304t0:243_7": "Taṁ sukhavedaniyañca phassaṁ paṭicca uppajjati sukhavedanāti yojanā.",
  "tika-s0304t0:243_8": "Esa nayo sabbattha sabbesu sesesu sattasu vāresu.",
  "tika-s0304t0:243_9": "Manodhātuyeva vā samānāti abhidhammanayena.",
  "tika-s0304t0:243_10": "Suttantanayena pana suññataṭṭhena nissattanijjīvaṭṭhena ca manodhātusamaññaṁ labhateva.",
  "tika-s0304t0:243_11": "Aṭṭhamaṁ uttānameva heṭṭhā vuttanayattā.",
  "tika-s0304t0:244_0": "Hāliddikānisuttādivaṇṇanā niṭṭhitā.",
  "tika-s0304t0:245_0": "9. Lohiccasuttavaṇṇanā",
  "tika-s0304t0:246_0": "132.Tepi māṇavakātveva vuttā,",
  "tika-s0304t0:246_1": "na brāhmaṇakumārā eva.",
  "tika-s0304t0:246_2": "Seleyyakānīti aññamaññaṁ silissanalaṅghanakīḷanāni.",
  "tika-s0304t0:247_0": "Upaṭṭhānavasena ibhaṁ harantīti ibbhā,",
  "tika-s0304t0:247_1": "hatthigopakā.",
  "tika-s0304t0:247_2": "Te pana nihīnakuṭumbassa bhoggaṁ upādāya gahapatibhāvaṁ upādāya “gahapatikā”tipi vuccantīti āha “gahapatikā”ti.",
  "tika-s0304t0:247_3": "Kaṇhāti kaṇhābhijātikā.",
  "tika-s0304t0:247_4": "Raṭṭhaṁ bharantīti yasmiṁ raṭṭhe vasanti,",
  "tika-s0304t0:247_5": "tassa raṭṭhassa baliṁ bharaṇena,",
  "tika-s0304t0:247_6": "attano vā kuṭumbassa bharaṇena bharatā.",
  "tika-s0304t0:247_7": "Pariyāyantāti parito saṁcarantā kīḷanti.",
  "tika-s0304t0:248_0": "Sīlajeṭṭhakāti sīlappadhānā. Ye purāṇaṁ saranti, te sīluttamā ahesuṁ. Dvārāni cakkhādidvārāni.",
  "tika-s0304t0:249_0": "Apakkamitvā apetā virahitā hutvā.",
  "tika-s0304t0:249_1": "Visamānīti vigatasamāni duccaritasabhāvāni.",
  "tika-s0304t0:249_2": "Nānāvidhadaṇḍā nānāvidhadaṇḍanipātā.",
  "tika-s0304t0:250_0": "Anāhārakāti kiñci abhuñjanakā.",
  "tika-s0304t0:250_1": "Paṅko viya paṅko, malaṁ.",
  "tika-s0304t0:250_2": "Dantapaṅko purimapadalopena paṅkoti vuttoti “paṅko nāma dantamala”nti vuttaṁ.",
  "tika-s0304t0:250_3": "Ajehi kātabbakānaṁ akopetvā karaṇaṁ samādānavasena vataṁ.",
  "tika-s0304t0:250_4": "Esa nayo sesesupi.",
  "tika-s0304t0:250_5": "Kohaññaṁ nāma attani vijjamānadosaṁ paṭicchādetvā asantaguṇapakāsanāti āha –",
  "tika-s0304t0:250_6": "“paṭicchanna…pe…",
  "tika-s0304t0:250_7": "kohaññañcevā”ti.",
  "tika-s0304t0:250_8": "Parikkhārabhaṇḍakavaṇṇāti parikkhārabhaṇḍā kappakāti.",
  "tika-s0304t0:250_9": "Te ca kho attano jīvikatthāya āmisakiñjakkhassa attanibandhanatthāya amocanatthāya katā.",
  "tika-s0304t0:251_0": "Akhilanti cetokhilarahitaṁ brahmavihāravasena. Tenāha “mudu athaddha”nti.",
  "tika-s0304t0:252_0": "Adhimuttoti abhirativasena yuttapayutto.",
  "tika-s0304t0:252_1": "Parittacittoti parito khaṇḍitacitto.",
  "tika-s0304t0:252_2": "Appamāṇacittoti ettha “ko aya”nti paṭikkhituṁ sakkuṇeyyacitto.",
  "tika-s0304t0:253_0": "Lohiccasuttavaṇṇanā niṭṭhitā.",
  "tika-s0304t0:254_0": "10. Verahaccānisuttavaṇṇanā",
  "tika-s0304t0:255_0": "133.",
  "tika-s0304t0:255_1": "Brāhmaṇiṁ dhammasavanāya codento māṇavako “yagghe”ti avoca.",
  "tika-s0304t0:255_2": "Tenāha “yaggheti codanatthe nipāto”ti.",
  "tika-s0304t0:256_0": "Verahaccānisuttavaṇṇanā niṭṭhitā.",
  "tika-s0304t0:257_0": "Gahapativaggavaṇṇanā niṭṭhitā.",
  "tika-s0304t0:258_0": "14. Devadahavaggo",
  "tika-s0304t0:259_0": "1. Devadahasuttavaṇṇanā",
  "tika-s0304t0:260_0": "134.Manaṁ ramayantāti āpāthagatā manassa ramaṇavasena piyāyitabbatāvasena pavattantā.",
  "tika-s0304t0:261_0": "2. Khaṇasuttavaṇṇanā",
  "tika-s0304t0:262_0": "135.Chaphassāyatanikāti chahi phassāyatanehi aniṭṭhasaṁvedaniyā.",
  "tika-s0304t0:262_1": "Chadvāraphassapaṭiviññattīti chahipi dvārehi ārammaṇassa paṭisaṁvedanā hotiyeva sabbaso dukkhānubhavanatthaṁ.",
  "tika-s0304t0:262_2": "Tāvatiṁsapuranti sudassanamahānagaraṁ.",
  "tika-s0304t0:262_3": "Abhāvo nāma natthi sabbathā sukhānubhavanato.",
  "tika-s0304t0:262_4": "Nirayeti iminā duggati bhavasāmaññena itarāpāyāpi gahitā eva.",
  "tika-s0304t0:262_5": "Maggabrahmacariyavāsaṁ vasituṁ na sakkāti iminā pana sabbesampi acchindikaṭṭhānānaṁ gahaṇaṁ daṭṭhabbaṁ.",
  "tika-s0304t0:262_6": "Imevāti imasmiṁ manussaloke eva.",
  "tika-s0304t0:262_7": "Apāyopi paññāyati apāyadukkhasadisassa dukkhassa kadāci paṭisaṁvedanato.",
  "tika-s0304t0:262_8": "Saggopi paññāyati devabhogasadisasampattiyā kadāci paṭilabhitabbato.",
  "tika-s0304t0:263_0": "Ayaṁ kammabhūmīti ayaṁ manussaloko purisathāmakaraṇāya kammabhūmi nāma tāsaṁ yogyaṭṭhānabhāvato.",
  "tika-s0304t0:263_1": "Tattha padhānakammaṁ dassento “idha maggabhāvanā”ti āha.",
  "tika-s0304t0:263_2": "Ṭhānānīti kāraṇāni.",
  "tika-s0304t0:263_3": "Saṁvejaniyānīti saṁvegajananāni bahūni jātiādīni.",
  "tika-s0304t0:263_4": "Tathā hi jāti, jarā, byādhi, maraṇaṁ,",
  "tika-s0304t0:263_5": "apāyabhavaṁ,",
  "tika-s0304t0:263_6": "tatthapi nirayūpapattihetukaṁ,",
  "tika-s0304t0:263_7": "tiracchānupapattihetukaṁ,",
  "tika-s0304t0:263_8": "asūrakāyūpapattihetukaṁ,",
  "tika-s0304t0:263_9": "atīte vaṭṭamūlakaṁ,",
  "tika-s0304t0:263_10": "anāgate vaṭṭamūlakaṁ,",
  "tika-s0304t0:263_11": "paccuppanne āhārapariyeṭṭhimūlakanti bahūni saṁvegavatthūni paccavekkhitvā saṁvegajāto sañjātasaṁvego yoniso padhānamanuyuñjassu.",
  "tika-s0304t0:263_12": "Saṁvegāti saṁvegamāpajjassu.",
  "tika-s0304t0:264_0": "Khaṇasuttavaṇṇanā niṭṭhitā.",
  "tika-s0304t0:265_0": "3. Paṭhamarūpārāmasuttavaṇṇanā",
  "tika-s0304t0:266_0": "136.Sammuditā sammodappattā,",
  "tika-s0304t0:266_1": "pamoditā sañjātapamodā.",
  "tika-s0304t0:266_2": "Dukkhāti dukkhavanto sañjātadukkhā.",
  "tika-s0304t0:266_3": "Tenāha “dukkhitā”ti.",
  "tika-s0304t0:266_4": "Sukhaṁ etassa atthīti sukho, sukhī.",
  "tika-s0304t0:266_5": "Tenāha “sukhito”ti.",
  "tika-s0304t0:266_6": "Yattakā rūpādayo dhammā loke atthīti vuccati.",
  "tika-s0304t0:266_7": "Passantānanti saccapaṭivedhena sammadeva passantānaṁ.",
  "tika-s0304t0:266_8": "“Paccanīkaṁ hotī”ti vatvā taṁ paccanīkabhāvaṁ dassetuṁ “loko hī”tiādi vuttaṁ.",
  "tika-s0304t0:266_9": "Asubhāti “āhū”tipadaṁ ānetvā sambandho.",
  "tika-s0304t0:266_10": "Sabbametanti “sukhaṁ diṭṭhamariyebhi…pe…",
  "tika-s0304t0:266_11": "tadariyā sukhato vidū”ti ca vuttaṁ.",
  "tika-s0304t0:266_12": "Sabbametaṁ nibbānameva sandhāya vuttaṁ.",
  "tika-s0304t0:266_13": "Nibbānameva hi ekantato sukhaṁ nāma.",
  "tika-s0304t0:267_0": "Pañcanavutipāsaṇḍino tesañca pāsaṇḍibhāvo papañcasūdaniṭṭhakathāyaṁ pakāsito eva.",
  "tika-s0304t0:267_1": "Kilesanīvaraṇena nivutānanti kilesakhandhā kilesanīvaraṇaṁ,",
  "tika-s0304t0:267_2": "tena nivāritānaṁ.",
  "tika-s0304t0:267_3": "Nibbānadassanaṁ nāma ariyamaggo,",
  "tika-s0304t0:267_4": "tena tassa paṭivijjhanañca kāḷameghaavacchāditaṁ viya candamaṇḍalaṁ.",
  "tika-s0304t0:268_0": "Paricchinditvāti asubhabhāvaparicchindanena sammāviññāṇadassanena ca paricchinditvā.",
  "tika-s0304t0:268_1": "Maggadhammassāti ariyamaggadhammassa.",
  "tika-s0304t0:269_0": "Anupannehīti anu anu avihāya paṭipannehi. Ko nu añño jānituṁ arahati, añño na jānātīti dasseti.",
  "tika-s0304t0:270_0": "Paṭhamarūpārāmasuttavaṇṇanā niṭṭhitā.",
  "tika-s0304t0:271_0": "4-12. Dutiyarūpārāmasuttādivaṇṇanā",
  "tika-s0304t0:272_0": "137-145.Suddhikaṁ katvā gāthābandhanena vinā kevalaṁ cuṇṇiyapadavaseneva.",
  "tika-s0304t0:272_1": "Tathā tathāti ajjhattikāni bāhirāni ca āyatanāni aniccalakkhaṇena dukkhānattalakkhaṇehi ca yojetvā dassanavasena.",
  "tika-s0304t0:273_0": "Dutiyarūpārāmasuttādivaṇṇanā niṭṭhitā.",
  "tika-s0304t0:274_0": "Devadahavaggavaṇṇanā niṭṭhitā.",
  "tika-s0304t0:275_0": "15. Navapurāṇavaggo",
  "tika-s0304t0:276_0": "1. Kammanirodhasuttavaṇṇanā",
  "tika-s0304t0:277_0": "146.",
  "tika-s0304t0:277_1": "Sampati vijjamānassa cakkhussa taṁnibbattassa kammassa ca adhippetattā “na cakkhu purāṇaṁ,",
  "tika-s0304t0:277_2": "kammameva purāṇa”nti vatvā yathā tassa cakkhussa purāṇapariyāyo vutto,",
  "tika-s0304t0:277_3": "taṁ dassento āha –",
  "tika-s0304t0:277_4": "“kammato panā”tiādi.",
  "tika-s0304t0:277_5": "Paccayanāmenāti purimajātisaṁsiddhattā “purāṇa”nti vattabbassa paccayabhūtassa kammassa nāmena.",
  "tika-s0304t0:277_6": "Evaṁ vuttanti “purāṇakamma”nti evaṁ vuttaṁ.",
  "tika-s0304t0:277_7": "Paccayehi abhisamāgantvā katanti taṇhāvijjādipaccayehi abhimukhabhāvena samāgantvā samecca nibbattitaṁ.",
  "tika-s0304t0:277_8": "Cetanāyāti kammacetanāya.",
  "tika-s0304t0:277_9": "Pakappitanti abhisamīhitaṁ.",
  "tika-s0304t0:277_10": "Vedanāyāti attānaṁ nissāya ārammaṇaṁ katvā pavattāya vedanāya.",
  "tika-s0304t0:277_11": "Vatthūti nibbattikāraṇaṁ pavattaṭṭhānanti vipassanāpaññāya passitabbaṁ.",
  "tika-s0304t0:277_12": "Kammassa nirodhenāti kilesānaṁ anuppādanirodhasiddhena kammassa nirodhena.",
  "tika-s0304t0:277_13": "Vimuttiṁ phusatīti arahattaphalavimuttiṁ pāpuṇāti.",
  "tika-s0304t0:277_14": "Ārammaṇabhūto nirodho nibbānaṁ “kammanirodho”ti vuccati,",
  "tika-s0304t0:277_15": "“kammaṁ nirujjhati etthā”ti katvā.",
  "tika-s0304t0:277_16": "“Jhāyatha,",
  "tika-s0304t0:277_17": "bhikkhave,",
  "tika-s0304t0:277_18": "mā pamādatthā”ti vuttattā “pubbabhāgavipassanā kathitā”ti vuttaṁ.",
  "tika-s0304t0:278_0": "Kammanirodhasuttavaṇṇanā niṭṭhitā.",
  "tika-s0304t0:279_0": "2-5. Aniccanibbānasappāyasuttādivaṇṇanā",
  "tika-s0304t0:280_0": "147-150.Nibbānassāti nibbānādhigamassa,",
  "tika-s0304t0:280_1": "kilesanibbānasseva vā.",
  "tika-s0304t0:280_2": "Upakārapaṭipadanti upakārāvahaṁ paṭipadaṁ.",
  "tika-s0304t0:280_3": "Catūsūti dutiyādīsu catūsu.",
  "tika-s0304t0:280_4": "Nibbānasappāyā paṭipadā desitāti katvā “saha vipassanāya cattāro maggā kathitā”ti vuttaṁ.",
  "tika-s0304t0:281_0": "Aniccanibbānasappāyasuttādivaṇṇanā niṭṭhitā.",
  "tika-s0304t0:282_0": "6-7. Antevāsikasuttādivaṇṇanā",
  "tika-s0304t0:283_0": "151-152.",
  "tika-s0304t0:283_1": "Anta-saddo samīpatthe vattati “udakantaṁ vananta”ntiādīsu,",
  "tika-s0304t0:283_2": "kileso pana atiāsanne vasati abbhantaravuttitāyāti “antevāsika”nti vutto vibhattialopena yathā “vanekusalo,",
  "tika-s0304t0:283_3": "kūlerukkhā”ti. Tenāha –",
  "tika-s0304t0:283_4": "“anantevāsikanti antovasanakilesavirahita”nti.",
  "tika-s0304t0:283_5": "Ācaraṇakakilesavirahitanti samudācaraṇakilesarahitaṁ.",
  "tika-s0304t0:283_6": "Antoassa vasantīti assa puggalassa anto abbhantare citte vasanti pavattanti.",
  "tika-s0304t0:283_7": "Te etaṁ adhibhavantīti te kilesā etaṁ puggalaṁ abhibhavitvā attano vase vattenti. Tenāha –",
  "tika-s0304t0:283_8": "“ajjhottharanti sikkhāpenti vā”ti.",
  "tika-s0304t0:283_9": "Tehi ācariyehīti tehi kilesasaṅkhātehi satte attano gatiyaṁ ṭhapentehi ācariyehi.",
  "tika-s0304t0:283_10": "Sattamaṁ heṭṭhā kathitanayamevāti yasmā heṭṭhā khandhavasena desanā āgatā,",
  "tika-s0304t0:283_11": "idha āyatanavasenāti ayameva viseso.",
  "tika-s0304t0:284_0": "Antevāsikasuttādivaṇṇanā niṭṭhitā.",
  "tika-s0304t0:285_0": "8. Atthinukhopariyāyasuttavaṇṇanā",
  "tika-s0304t0:286_0": "153.",
  "tika-s0304t0:286_1": "Pariyāyati parigacchati phalaṁ etassāti pariyāyo hetūti āha –",
  "tika-s0304t0:286_2": "“yaṁ pariyāyanti yaṁ kāraṇa”nti.",
  "tika-s0304t0:286_3": "Paccakkhadiṭṭhe aviparīte atthe pavattasaddhā paccakkhasaddhā yathā “sammāsambuddho bhagavā,",
  "tika-s0304t0:286_4": "svākhāto dhammo”ti ca.",
  "tika-s0304t0:286_5": "Evaṁ kirāti iti kirāya uppanno saddahanākāro saddhāpatirūpako.",
  "tika-s0304t0:286_6": "Etanti “aññatreva saddhāyā”ti etaṁ vacanaṁ.",
  "tika-s0304t0:286_7": "Rucāpetvāti kiñci atthaṁ attano matiyā rocetvā.",
  "tika-s0304t0:286_8": "Khamāpetvāti tasseva vevacanaṁ,",
  "tika-s0304t0:286_9": "cittaṁ tathā khamāpetvā. Tenāha –",
  "tika-s0304t0:286_10": "“atthetanti gahaṇākāro”ti.",
  "tika-s0304t0:286_11": "Paramparāgatassa atthassa evaṁ kirassāti anussavanaṁ.",
  "tika-s0304t0:286_12": "Kāraṇaṁ cintentassāti yuttiṁ cintentassa.",
  "tika-s0304t0:286_13": "Kāraṇaṁ upaṭṭhātīti “sādhū”ti attano cittassa upatiṭṭhati.",
  "tika-s0304t0:286_14": "Atthetanti “etaṁ kāraṇaṁ evamayamattho yujjatī”ti cittena gahaṇaṁ.",
  "tika-s0304t0:286_15": "Ākāraparivitakkoti yuttiparikappanā.",
  "tika-s0304t0:286_16": "Laddhīti nicchayena gahaṇaṁ,",
  "tika-s0304t0:286_17": "sā ca kho diṭṭhi ayāthāvaggahaṇena aññāṇamevāti daṭṭhabbaṁ.",
  "tika-s0304t0:286_18": "Tanti laddhiṁ.",
  "tika-s0304t0:286_19": "Atthesāti esā laddhi mama uppannā atthi yuttarūpā hutvā upalabbhati.",
  "tika-s0304t0:286_20": "Evaṁ gahaṇākāro diṭṭhinijjhānakkhanti nāma,",
  "tika-s0304t0:286_21": "paṭhamuppannaladdhisaṅkhātāya diṭṭhiyā nijjhānaṁ khamanākāro diṭṭhinijjhānakkhanti nāma.",
  "tika-s0304t0:286_22": "Pañca ṭhānānīti yathāvuttāni saddhādīni pañca kāraṇāni.",
  "tika-s0304t0:286_23": "Muñcitvā aggahetvā.",
  "tika-s0304t0:286_24": "Heṭṭhimamaggavajjhānaṁ rāgādīnaṁ abhāvaṁ sandhāya “natthi me ajjhattaṁ rāgadosamoho”ti ayaṁ sekkhānaṁ paccavekkhaṇā,",
  "tika-s0304t0:286_25": "sabbaso abhāvaṁ sandhāya asekkhānanti āha –",
  "tika-s0304t0:286_26": "“sekkhāsekkhānaṁ paccavekkhaṇā kathitā”ti.",
  "tika-s0304t0:286_27": "“Santaṁ vā ajjhatta”ntiādinā sekkhānaṁ,",
  "tika-s0304t0:286_28": "“asantaṁ vā ajjhatta”ntiādinā asekkhānaṁ paccavekkhaṇā kathitāti daṭṭhabbaṁ.",
  "tika-s0304t0:287_0": "Atthinukhopariyāyasuttavaṇṇanā niṭṭhitā.",
  "tika-s0304t0:288_0": "9-10. Indriyasampannasuttādivaṇṇanā",
  "tika-s0304t0:289_0": "154-155.",
  "tika-s0304t0:289_1": "“Sampannasīlā,",
  "tika-s0304t0:289_2": "bhikkhave,",
  "tika-s0304t0:289_3": "viharathā”tiādīsu viya paripuṇṇattho idha sampanna-saddoti āha “paripuṇṇindriyo”ti.",
  "tika-s0304t0:289_4": "Indriyehi samannāgatattā paripuṇṇindriyo nāma hotīti sambandho.",
  "tika-s0304t0:289_5": "Evaṁ sati samannāgamasampatti vuttā hotīti āsaṅkanto “cakkhādīni vā”tiādimāha.",
  "tika-s0304t0:289_6": "Taṁ sandhāyāti dutiyavikappena vuttamatthaṁ sandhāya.",
  "tika-s0304t0:289_7": "Heṭṭhā khandhiyavagge khandhavasena desanā āgatā,",
  "tika-s0304t0:289_8": "idha āyatanavasenāti āha “vuttanayamevā”ti.",
  "tika-s0304t0:290_0": "Indriyasampannasuttādivaṇṇanā niṭṭhitā.",
  "tika-s0304t0:291_0": "Navapurāṇavaggavaṇṇanā niṭṭhitā.",
  "tika-s0304t0:292_0": "Tatiyo paṇṇāsako.",
  "tika-s0304t0:293_0": "16. Nandikkhayavaggo",
  "tika-s0304t0:294_0": "1-4. Ajjhattanandikkhayasuttādivaṇṇanā",
  "tika-s0304t0:295_0": "156-159.Atthatoti sabhāvato.",
  "tika-s0304t0:295_1": "Ñāṇena ariyato ñātabbato attho,",
  "tika-s0304t0:295_2": "sabhāvoti.",
  "tika-s0304t0:295_3": "Evañhi abhijjanasabhāvo nandanaṭṭhena nandī,",
  "tika-s0304t0:295_4": "rañjanaṭṭhena rāgo.",
  "tika-s0304t0:295_5": "Vimuttivasenāti vimuttiyā adhigamavasena.",
  "tika-s0304t0:295_6": "Etthāti imasmiṁ paṭhamasutte.",
  "tika-s0304t0:295_7": "Dutiyādīsūti dutiyatatiyacatutthesu.",
  "tika-s0304t0:295_8": "Uttānameva heṭṭhā vuttanayattā.",
  "tika-s0304t0:296_0": "Ajjhattanandikkhayasuttādivaṇṇanā niṭṭhitā.",
  "tika-s0304t0:297_0": "5-6. Jīvakambavanasamādhisuttādivaṇṇanā",
  "tika-s0304t0:298_0": "160-161.",
  "tika-s0304t0:298_1": "Samādhivikalānaṁ cittekaggataṁ labhantānaṁ,",
  "tika-s0304t0:298_2": "paṭisallānavikalānaṁ kāyavivekañca cittekaggatañca labhantānanti yojanā.",
  "tika-s0304t0:298_3": "Pākaṭaṁ hotīti vibhūtaṁ hutvā upaṭṭhāti.",
  "tika-s0304t0:298_4": "Okkhāyati paccakkhāyatīti catusaccadhammānaṁ vibhūtabhāvena upaṭṭhānassa kathitattā vuttaṁ –",
  "tika-s0304t0:298_5": "“dvīsupi…pe…",
  "tika-s0304t0:298_6": "kathitā”ti.",
  "tika-s0304t0:299_0": "Jīvakambavanasamādhisuttādivaṇṇanā niṭṭhitā.",
  "tika-s0304t0:300_0": "7-9. Koṭṭhikaaniccasuttādivaṇṇanā",
  "tika-s0304t0:301_0": "162-164.",
  "tika-s0304t0:301_1": "Aniccānupassanādayo eva vimuttiparipācaniyā dhammā nāma.",
  "tika-s0304t0:301_2": "Therassa tadā saddhādīni indriyāni na paripākaṁ upagatāni,",
  "tika-s0304t0:301_3": "thero imāhi desanāhi indriyaparipākamagamāsi.",
  "tika-s0304t0:302_0": "Koṭṭhikaaniccasuttādivaṇṇanā niṭṭhitā.",
  "tika-s0304t0:303_0": "10-12. Micchādiṭṭhipahānasuttādivaṇṇanā",
  "tika-s0304t0:304_0": "165-167.Pāṭiyekkanti visuṁ visuṁ. Vuttanayenevāti heṭṭhā vuttanayeneva apubbassa vattabbassa abhāvā.",
  "tika-s0304t0:305_0": "Micchādiṭṭhipahānasuttādivaṇṇanā niṭṭhitā.",
  "tika-s0304t0:306_0": "Nandikkhayavaggavaṇṇanā niṭṭhitā.",
  "tika-s0304t0:307_0": "17. Saṭṭhipeyyālavaggo",
  "tika-s0304t0:308_0": "1-60. Ajjhattaaniccachandasuttādivaṇṇanā",
  "tika-s0304t0:309_0": "168-227. “Yaṁ,",
  "tika-s0304t0:309_1": "bhikkhave, aniccaṁ,",
  "tika-s0304t0:309_2": "tatra vo chando pahātabbo”tiādinā tesaṁ tesaṁ puggalānaṁ ajjhāsayavasena saṭṭhi suttāni kathitāni,",
  "tika-s0304t0:309_3": "tāni ca peyyālanayena desanaṁ āruḷhānīti “saṭṭhipeyyālo nāma hotī”ti vuttaṁ.",
  "tika-s0304t0:309_4": "Tenāha “yāni panetthā”tiādi.",
  "tika-s0304t0:310_0": "Ajjhattaaniccachandasuttādivaṇṇanā niṭṭhitā.",
  "tika-s0304t0:311_0": "Saṭṭhipeyyālavaggavaṇṇanā niṭṭhitā.",
  "tika-s0304t0:312_0": "18. Samuddavaggo",
  "tika-s0304t0:313_0": "1. Paṭhamasamuddasuttavaṇṇanā",
  "tika-s0304t0:314_0": "228.",
  "tika-s0304t0:314_1": "Yadi “duppūraṇaṭṭhena samuddanaṭṭhenā”ti iminā atthadvayena sāgaro “samuddo”ti vuccati,",
  "tika-s0304t0:314_2": "cakkhussevetaṁ nippariyāyato yujjatīti dassetuṁ “yadī”tiādi vuttaṁ.",
  "tika-s0304t0:314_3": "Tattha duppūraṇaṭṭhenāti pūretuṁ asakkuṇeyyabhāvena.",
  "tika-s0304t0:314_4": "Samuddanaṭṭhenāti sabbaso uparūparipakkhittagamanena.",
  "tika-s0304t0:314_5": "Mahāgaṅgādimahānadīnaṁ mahatā udakoghena anusaṁvaccharaṁ anupakkhandamānopi hi samuddo pāripūriṁ na gacchati,",
  "tika-s0304t0:314_6": "yañca bhūmipadesaṁ ottharati,",
  "tika-s0304t0:314_7": "taṁ samuddabhāvaṁ neti,",
  "tika-s0304t0:314_8": "abhāvaṁ vā pāpuṇāti apayāte samuddodake,",
  "tika-s0304t0:314_9": "taṁ vā anudakabhāvapattiyā atathameva hoti.",
  "tika-s0304t0:314_10": "Kāmañcesa duppūraṇaṭṭho samuddanaṭṭho sāgare labbhati,",
  "tika-s0304t0:314_11": "tathāpi taṁ dvayaṁ cakkhusmiṁyeva visesato labbhatīti dassento “tassa hī”tiādimāha.",
  "tika-s0304t0:314_12": "Samosarantanti sabbaso nīlādibhāgehi osarantaṁ,",
  "tika-s0304t0:314_13": "āpāthaṁ āgacchantanti attho.",
  "tika-s0304t0:314_14": "Kātuṁ na sakkoti duppūraṇīyattā.",
  "tika-s0304t0:314_15": "Sadosagamanena gacchati sattasantānassa dussanato.",
  "tika-s0304t0:314_16": "Dussanaṭṭhatā cassa cakkhudvārikataṇhāvasena veditabbā.",
  "tika-s0304t0:314_17": "Yathā samudde aparāparaṁ parivattamāno ūmiyā vego samuddassāti vuccati,",
  "tika-s0304t0:314_18": "evaṁ cakkhusamuddassa purato aparāparaṁ parivattamānaṁ nīlādibhedaṁ rūpārammaṇaṁ cakkhussāti vattabbataṁ",
  "tika-s0304t0:314_19": "arahati anaññasādhāraṇattāti vuttaṁ “rūpamayo vego”ti.",
  "tika-s0304t0:314_20": "Asamapekkhiteti sammādassane rūpe manāpabhāvaṁ amanāpabhāvañca gahetvā,",
  "tika-s0304t0:314_21": "“idaṁ nāma mayā diṭṭha”nti anupadhārentassa kevalaṁ samūhaghanavasena gaṇhantassa gahaṇaṁ asamapekkhanaṁ.",
  "tika-s0304t0:314_22": "Sahatīti adhibhavati,",
  "tika-s0304t0:314_23": "taṁnimittaṁ kañci vikāraṁ nāpajjati.",
  "tika-s0304t0:315_0": "Ūmīti vīciyo.",
  "tika-s0304t0:315_1": "Āvaṭṭo āvaṭṭanavasena pavattaṁ udakaṁ.",
  "tika-s0304t0:315_2": "Gāharakkhasamakarādayo gāharakkhaso.",
  "tika-s0304t0:315_3": "Yathā samudde ūmiyo uparūpari vattamānā attani patitapuggalaṁ ajjhottharitvā anayabyasanaṁ āpādenti,",
  "tika-s0304t0:315_4": "tathā āvaṭṭagāharakkhasā.",
  "tika-s0304t0:315_5": "Evamete rāgādayo kilesā sayaṁ uppannakasatte ajjhottharitvā anayabyasanaṁ āpādenti,",
  "tika-s0304t0:315_6": "kilesuppattinimittatāya sattānaṁ anayabyasanāpattihetubhūtassa ūmibhayassa ārammaṇavasena cakkhusamuddo “saūmisāvaṭṭo sagāho sarakkhaso”ti vutto.",
  "tika-s0304t0:316_0": "Ūmibhayanti ettha bhāyati etasmāti bhayaṁ,",
  "tika-s0304t0:316_1": "ūmīva bhayaṁ ūmibhayaṁ.",
  "tika-s0304t0:316_2": "Kujjhanaṭṭhena kodho.",
  "tika-s0304t0:316_3": "Sveva cittassa ca abhimaddanavasenuppādanatthena daḷhaṁ āyāsanaṭṭhena upāyāso.",
  "tika-s0304t0:316_4": "Ettha ca anekavāraṁ pavattitvā satte ajjhottharitvā sīsaṁ ukkhipituṁ adatvā anayabyasananipphādanena kodhūpāyāsassa ūmisadisatā daṭṭhabbā.",
  "tika-s0304t0:316_5": "Tathā kāmaguṇā kilesābhibhūte satte māne viya rūpādivisayasaṅkhāte attani saṁsāretvā yathā tato bahibhūte nekkhamme cittampi na uppajjati,",
  "tika-s0304t0:316_6": "evaṁ āvaṭṭetvā byasanāpādanena āvaṭṭasadisatā daṭṭhabbā.",
  "tika-s0304t0:316_7": "Yadā pana gāharakkhaso ārakkharahitaṁ attano gocarabhūmigataṁ purisaṁ abhibhuyya gahetvā agocare ṭhitampi",
  "tika-s0304t0:316_8": "gocaraṁ netvā bheravarūpadassanādinā attano upakkamaṁ kātuṁ asamatthaṁ katvā anvāvisitvā vaṇṇabalabhogaāyusukhehi",
  "tika-s0304t0:316_9": "viyojetvā mahantaṁ anayabyasanaṁ āpādeti,",
  "tika-s0304t0:316_10": "evaṁ mātugāmopi yonisomanasikārarahitaṁ avīrapurisaṁ attano rūpādīhi palobhanavasena abhibhuyya gahetvā",
  "tika-s0304t0:316_11": "vā vīrajātiyampi itthikuttabhūtehi attano hāvabhāvavilāsehi itthimāyāya anvāvisitvā vā avasaṁ attano",
  "tika-s0304t0:316_12": "upakāradhamme sīlādayo sampādetuṁ asamatthaṁ karonto guṇavaṇṇādīhi viyojetvā mahantaṁ anayabyasanaṁ āpādeti,",
  "tika-s0304t0:316_13": "evaṁ mātugāmassa gāharakkhasasadisatā daṭṭhabbā.",
  "tika-s0304t0:316_14": "Ūmibhayanti lakkhaṇavacanaṁ.",
  "tika-s0304t0:316_15": "Yathā hi ūmi bhāyitabbaṭṭhena bhayaṁ,",
  "tika-s0304t0:316_16": "evaṁ āvaṭṭagāharakkhasāpīti ūmiādibhayena sabhayanti attho veditabbo.",
  "tika-s0304t0:316_17": "Antaṁ avasānaṁ gato,",
  "tika-s0304t0:316_18": "evaṁ pāraṁ nibbānaṁ gatoti vuccati.",
  "tika-s0304t0:317_0": "Paṭhamasamuddasuttavaṇṇanā niṭṭhitā.",
  "tika-s0304t0:318_0": "2-3. Dutiyasamuddasuttādivaṇṇanā",
  "tika-s0304t0:319_0": "229-230.",
  "tika-s0304t0:319_1": "Kilesānaṁ allabhāvūpanayananti āha “temanaṭṭhenā”ti.",
  "tika-s0304t0:319_2": "Ariyasāvaketi anāgāmino.",
  "tika-s0304t0:319_3": "Te hi kāmabhavavasena atintatāya na samunnā.",
  "tika-s0304t0:319_4": "Tayo maccūti kilesābhisaṅkhāradevaputtamāre.",
  "tika-s0304t0:319_5": "Tīhi upadhīhīti kilesābhisaṅkhārakāmaguṇānaṁ vasena tīhi upadhīhi.",
  "tika-s0304t0:319_6": "Khandhupadhinā pana so na nirūpadhi saupādisesasseva nibbānassa adhigatattā.",
  "tika-s0304t0:319_7": "Gatoti paṭipattigamanena gato.",
  "tika-s0304t0:320_0": "Dutiyasamuddasuttādivaṇṇanā niṭṭhitā.",
  "tika-s0304t0:321_0": "4-6. Khīrarukkhopamasuttādivaṇṇanā",
  "tika-s0304t0:322_0": "231-233.Appahīnaṭṭhenāti maggena asamugghāṭitabhāvena.",
  "tika-s0304t0:322_1": "Atthīti vijjati.",
  "tika-s0304t0:322_2": "Sati paccaye vijjamānakiccakaraṇato pariyuṭṭhānaṁ appakaṁ mūsikāvisaṁ viya parittaṁ nāma hoti appānubhāvattā.",
  "tika-s0304t0:322_3": "Evarūpāpīti appakāpi.",
  "tika-s0304t0:322_4": "Assāti appahīnakilesassa.",
  "tika-s0304t0:322_5": "Adhimattānanti iṭṭhānaṁ rajanīyānaṁ,",
  "tika-s0304t0:322_6": "vatthuvasena parittakampi iṭṭhārammaṇaṁ adhimattameva.",
  "tika-s0304t0:322_7": "Tenāha “nakhapiṭṭhippamāṇampī”tiādi.",
  "tika-s0304t0:322_8": "Daharotiādīni tīṇipi padāni.",
  "tika-s0304t0:322_9": "Ābhindeyyāti bhindeyya.",
  "tika-s0304t0:322_10": "Taṁ ubhayanti taṁ cakkhurūpanti ubhayampi āyatanaṁ.",
  "tika-s0304t0:323_0": "Khīrarukkhopamasuttādivaṇṇanā niṭṭhitā.",
  "tika-s0304t0:324_0": "7. Udāyīsuttavaṇṇanā",
  "tika-s0304t0:325_0": "234.Itipīti imināpi kāraṇena.",
  "tika-s0304t0:325_1": "Aniccenāti aniccabhāvena anattalakkhaṇaṁ kathitaṁ.",
  "tika-s0304t0:325_2": "Yasmā hetupaccayā viññāṇassa uppatti sati ca uppāde nirodhena bhavitabbaṁ,",
  "tika-s0304t0:325_3": "uppādavayavantatāya aniccaṁ viññāṇaṁ,",
  "tika-s0304t0:325_4": "yadi ca attā siyā paccayehi vinā sijjheyya,",
  "tika-s0304t0:325_5": "na ca tathāssa siddhi,",
  "tika-s0304t0:325_6": "tasmā “viññāṇaṁ anattā”ti aniccatāya anattatā kathitā.",
  "tika-s0304t0:326_0": "Udāyīsuttavaṇṇanā niṭṭhitā.",
  "tika-s0304t0:327_0": "8. Ādittapariyāyasuttavaṇṇanā",
  "tika-s0304t0:328_0": "235.",
  "tika-s0304t0:328_1": "Kilesānaṁ anu anu byañjanato paribyattiyā uppattipaccayabhāvato anubyañjanaṁ,",
  "tika-s0304t0:328_2": "hatthapādādiavayavāti āha –",
  "tika-s0304t0:328_3": "“hatthā sobhanā”tiādi.",
  "tika-s0304t0:328_4": "Nimittaggāhoti kilesuppattiyā nimittabhūto gāho.",
  "tika-s0304t0:328_5": "Saṁsandetvā gahaṇanti avayave samodhānetvā “itthipuriso”tiādinā ekajjhaṁ gahaṇaṁ.",
  "tika-s0304t0:328_6": "Vibhattigahaṇanti vibhāgena anavasesaggahaṇaṁ.",
  "tika-s0304t0:328_7": "Kumbhīlasadisoti kumbhīlagāhasadiso. Tenāha –",
  "tika-s0304t0:328_8": "“sabbameva gaṇhātī”ti hatthapādādīsu taṁ taṁ koṭṭhāsaṁ vibhajitvā gahaṇaṁ rattapāsadiso jalūkagāhasadiso.",
  "tika-s0304t0:328_9": "Ekajavanavārepi labbhantīti idaṁ cakkhudvārānusārena uppannamanodvārikajavanaṁ sandhāya vuttaṁ.",
  "tika-s0304t0:329_0": "Nimittassādena ganthitanti yathāvutte nimitte assādagāhena ganthitaṁ sambaddhaṁ.",
  "tika-s0304t0:329_1": "Bhavaṅgenevāti mūlabhavaṅgeneva.",
  "tika-s0304t0:329_2": "Kilesabhayaṁ dassentoti tathā kilesuppattiyā sati akusalacittena antaritaṁ ce maraṇacittaṁ bhaveyya,",
  "tika-s0304t0:329_3": "ekantato niraye vā tiracchānayoniyā vā uppatti siyāti kilesānaṁ bhāyitabbaṁ dassento.",
  "tika-s0304t0:329_4": "“Samayavasena vā evaṁ vutta”nti vatvā tamatthaṁ vivaranto “cakkhudvārasmiñhī”tiādimāha.",
  "tika-s0304t0:329_5": "Rattacittaṁ vāti rāgavasena rattacittaṁ vā.",
  "tika-s0304t0:329_6": "Duṭṭhacittena kathaṁ ārammaṇarasānubhavananti?",
  "tika-s0304t0:329_7": "Domanassavedanuppatti eva tassa ārammaṇarasānubhavanaṁ daṭṭhabbaṁ.",
  "tika-s0304t0:329_8": "Imassa samayassāti maraṇasamayassa.",
  "tika-s0304t0:330_0": "Ubhinnaṁ nāsacchiddānaṁ majjhe ṭhita-aṭṭhitudanaṁ saha khuraṭṭhena chindanaṁ.",
  "tika-s0304t0:330_1": "Daṇḍakavāsīti dīghadaṇḍakā mahāvāsi.",
  "tika-s0304t0:330_2": "Nipajjitvā niddokkamananti iminā pacalāyikaniddaṁ paṭikkhipati.",
  "tika-s0304t0:330_3": "Tattha hi kadāci antarā micchāvitakkānaṁ sallakānaṁ avasaro siyā,",
  "tika-s0304t0:330_4": "nattheva nipajjitvā mahāniddaṁ okkantakāle.",
  "tika-s0304t0:330_5": "Vitakkānanti micchāvitakkānaṁ.",
  "tika-s0304t0:331_0": "Ādittapariyāyasuttavaṇṇanā niṭṭhitā.",
  "tika-s0304t0:332_0": "9-10. Paṭhamahatthapādopamasuttādivaṇṇanā",
  "tika-s0304t0:333_0": "236-237.",
  "tika-s0304t0:333_1": "Navamaṁ “paññāyatī”ti vuccamāne bujjhanakānaṁ ajjhāsayavasena vuttanti āha –",
  "tika-s0304t0:333_2": "“dasame na hotīti vuccamāne”tiādi.",
  "tika-s0304t0:333_3": "Ettakameva hi dvinnaṁ suttānaṁ visesoti.",
  "tika-s0304t0:334_0": "Paṭhamahatthapādopamasuttādivaṇṇanā niṭṭhitā.",
  "tika-s0304t0:335_0": "Samuddavaggavaṇṇanā niṭṭhitā.",
  "tika-s0304t0:336_0": "19. Āsīvisavaggo",
  "tika-s0304t0:337_0": "1. Āsīvisopamasuttavaṇṇanā",
  "tika-s0304t0:338_0": "238.",
  "tika-s0304t0:338_1": "Ye bhikkhū tadā bhagavantaṁ parivāretvā nisinnā,",
  "tika-s0304t0:338_2": "tesu keci ekavihārino,",
  "tika-s0304t0:338_3": "keci attadutiyā,",
  "tika-s0304t0:338_4": "keci attatatiyā,",
  "tika-s0304t0:338_5": "keci attacatutthā,",
  "tika-s0304t0:338_6": "keci attapañcamā hutvā araññāyatanesu viharantīti vuttaṁ –",
  "tika-s0304t0:338_7": "“ekacārika…pe…",
  "tika-s0304t0:338_8": "pañcacārike”ti.",
  "tika-s0304t0:338_9": "Samānajjhāsayatā sabhāgavuttino.",
  "tika-s0304t0:338_10": "Kammaṭṭhānānuyuñjanassa kārake.",
  "tika-s0304t0:338_11": "Tato eva tattha yuttapayutte.",
  "tika-s0304t0:338_12": "Puggalajjhāsayena kāraṇabhūtena.",
  "tika-s0304t0:338_13": "Paccayabhūtanti apassayabhūtaṁ.",
  "tika-s0304t0:338_14": "“Seyyathāpi,",
  "tika-s0304t0:338_15": "bhikkhave”ti ārabhitvā yāva “tiṇṇo pāraṅgato thale tiṭṭhati brāhmaṇo”ti ayaṁ mātikānikkhepo.",
  "tika-s0304t0:338_16": "Tesaṁ mātikāya vitthārabhājanaṁ.",
  "tika-s0304t0:338_17": "Vāsanā bhavissatīti vāsanāvahaṁ bhavissati.",
  "tika-s0304t0:338_18": "Sineruṁ ukkhipanto viyātiādi imissā desanāya anaññasādhāraṇatāya sudukkarabhāvadassanaṁ.",
  "tika-s0304t0:339_0": "Mañcaṭṭhesu mañcasamaññā viya mukhaṭṭhaṁ visaṁ “mukha”nti adhippetaṁ.",
  "tika-s0304t0:339_1": "Sukkhakaṭṭhasadisabhāvāpādanato “kaṭṭha”nti vuccatīti kaṭṭhaṁ mukhaṁ etassāti kaṭṭhamukho,",
  "tika-s0304t0:339_2": "daṁsanādinā kaṭṭhasadisabhāvakaro sappo.",
  "tika-s0304t0:339_3": "Atha vā kaṭṭhasadisabhāvāpādanato kaṭṭhaṁ visaṁ vā mukhe etassāti kaṭṭhamukho.",
  "tika-s0304t0:339_4": "Iminā nayena sesapadesupi attho veditabbo.",
  "tika-s0304t0:339_5": "Ime cattāroti ime visakiccabhedena cattāro.",
  "tika-s0304t0:339_6": "Idāni taṁ nesaṁ visakiccabhedaṁ dassetuṁ “tesū”tiādi vuttaṁ.",
  "tika-s0304t0:339_7": "Ayasūlasamappitaṁ viyāti abbhantare ayasūlaṁ anuppavesitaṁ viya.",
  "tika-s0304t0:339_8": "Pakkapūtipanasaṁ viyāti paccitvā kālātikkame kuthitapanasaphalaṁ viya.",
  "tika-s0304t0:339_9": "Caṅgavāreti rajakānaṁ khāraparissāvane surāparissāvane vā.",
  "tika-s0304t0:339_10": "Anavasesaṁ chijjanena asanipātaṭṭhānaṁ viya.",
  "tika-s0304t0:339_11": "Mahānikhādanenāti mahantena nikhādanena.",
  "tika-s0304t0:340_0": "Visavegavikārenāti visavegagatena vikārena.",
  "tika-s0304t0:340_1": "Vātenāti tassa sappassa sarīraṁ phusitvā uggatavātena.",
  "tika-s0304t0:340_2": "Nāsavāte pana vattabbameva natthi.",
  "tika-s0304t0:340_3": "Puggalapaṇṇattivasenāti tesaṁyeva soḷasannaṁ sappānaṁ āgatavisotiādipuggalanāmassa vasena catusaṭṭhi honti paccekaṁ catubbidhabhāvato.",
  "tika-s0304t0:340_4": "Āgatavisoti āgacchaviso,",
  "tika-s0304t0:340_5": "sīghataraṁ abhiruhanavisoti attho.",
  "tika-s0304t0:340_6": "Ghoravisoti kakkhaḷaviso,",
  "tika-s0304t0:340_7": "duttikicchaviso.",
  "tika-s0304t0:340_8": "Ayaṁ sītaudakaṁ viya hoti gāḷhadubbinimmocayabhāvena.",
  "tika-s0304t0:340_9": "Udakasappo hi ghoraviso hoti yevāti vuttaṁ –",
  "tika-s0304t0:340_10": "“udakasappādīnaṁ visaṁ viyā”ti.",
  "tika-s0304t0:340_11": "Paññāyatīti gaṇḍapiḷakādivasena paññāyati.",
  "tika-s0304t0:340_12": "Aneḷakasappo nāma mahāāsīviso.",
  "tika-s0304t0:340_13": "Nīlasappo nāma sākhavaṇṇo rukkhaggādīsu vicaraṇakasappo.",
  "tika-s0304t0:340_14": "Iminā upāyenāti yoyaṁ kaṭṭhamukhesu daṭṭhavisānaṁyeva “āgataviso no ghoraviso”tiādinā catubbidhabhāvo vutto,",
  "tika-s0304t0:340_15": "iminā upāyena.",
  "tika-s0304t0:340_16": "Kaṭṭhamukhe daṭṭhavisādayoti kaṭṭhamukhesu daṭṭhaviso,",
  "tika-s0304t0:340_17": "phuṭṭhaviso,",
  "tika-s0304t0:340_18": "vātavibhoti tayo,",
  "tika-s0304t0:340_19": "pūtimukhādīsu ca daṭṭhavisādayo cattāro cattāro veditabbo.",
  "tika-s0304t0:341_0": "Ekekanti catusaṭṭhiyo ekekaṁ.",
  "tika-s0304t0:341_1": "Catudhāti aṇḍajādivibhāgena catudhā vibhajitvā.",
  "tika-s0304t0:341_2": "Chapaṇṇāsānīti chapaṇṇāsādhikāni.",
  "tika-s0304t0:341_3": "Gatamaggassāti yathāvuttasaṅkhyāgatamaggassa paṭilomato saṁkhippamānā anukkamena cattārova honti.",
  "tika-s0304t0:341_4": "Kulavasenāti kaṭṭhamukhādijātivasena.",
  "tika-s0304t0:342_0": "Sakalakāye āsiñcitvā viya ṭhapitavisāti hi tesaṁ phuṭṭhavisatā,",
  "tika-s0304t0:342_1": "vātavisatā vuccati.",
  "tika-s0304t0:342_2": "Evanti “āsittavisā”tiādinā.",
  "tika-s0304t0:342_3": "Etthāti āsīvisasadde vacanattho niruttinayena veditabbo.",
  "tika-s0304t0:342_4": "Uggatatejāti udaggatejā,",
  "tika-s0304t0:342_5": "attano visatejena nesaṁ kurūradabbatā vā.",
  "tika-s0304t0:342_6": "Dunnimmaddanavisāti mantāgadehi animmaddanīyavisā.",
  "tika-s0304t0:342_7": "Cattāro āsīvisāti ettha iti-saddo ādiattho.",
  "tika-s0304t0:342_8": "Tenettha avasesapāḷiṁ saṅgaṇhāti.",
  "tika-s0304t0:343_0": "Āsīvisesūti ime āsīvisā daṭṭhavisā evāti veditabbā.",
  "tika-s0304t0:343_1": "Sarīraṭṭhakesuyevāti tena purisena tesaṁ kassaci aniṭṭhassa akatattā āyusesassa ca vijjamānattā naṁ na daṁsiṁsūti daṭṭhabbaṁ.",
  "tika-s0304t0:343_2": "Pucchi yathābhūtaṁ pavedetukāmo.",
  "tika-s0304t0:343_3": "Durupaṭṭhāhāti durupaṭṭhānā.",
  "tika-s0304t0:343_4": "Sotthimaggoti sotthibhāvassa upāyo.",
  "tika-s0304t0:344_0": "Antaracaroti antaraṁ caro sukhasattu vissāsaghātī.",
  "tika-s0304t0:344_1": "Tenāha “vadhako”ti.",
  "tika-s0304t0:344_2": "Idāni tāsaṁ pesane kāraṇaṁ dassetuṁ “paṭhama”ntiādi vuttaṁ.",
  "tika-s0304t0:344_3": "Abhimukhagataṁ viya abhimukhagataṁ.",
  "tika-s0304t0:344_4": "Īdisīpi hi vacoyutti loke nirūpīyati santiyaṁ purisaṁ ṭhapetīti viya.",
  "tika-s0304t0:344_5": "Tasmā abhimukhagatanti abhimukhaṁ tena sampattanti attho.",
  "tika-s0304t0:344_6": "Vaṅkasaṇṭhānaṁ phalakaṁ rukkhamūle āgatāgatānaṁ nisīdanatthāya atthataṁ.",
  "tika-s0304t0:345_0": "Arittahattho puriso santāreti etāyāti santāraṇī.",
  "tika-s0304t0:345_1": "Orimatīrato uttaraṇāya setu uttarasetu.",
  "tika-s0304t0:345_2": "Ekena dvīhi vā gantabbo rukkhamayo setu rukkhasetu.",
  "tika-s0304t0:345_3": "Jaṅghasatthena gamanayoggo setu jaṅghasetu.",
  "tika-s0304t0:345_4": "Sakaṭena gantuṁ sakkuṇeyyo sakaṭasetu.",
  "tika-s0304t0:345_5": "Na kho esa brāhmaṇo paramatthato.",
  "tika-s0304t0:345_6": "Tadattho pana ekadesena sambhavatīti tathā vuttanti dassento “ettakānaṁ paccatthikānaṁ bāhitattā”ti āha.",
  "tika-s0304t0:345_7": "Desananti uddesadesanaṁ.",
  "tika-s0304t0:345_8": "Vinivattentoti paṭisaṁharanto.",
  "tika-s0304t0:345_9": "Na laddho vatāsīti na laddho vata āsi.",
  "tika-s0304t0:346_0": "Rājā viya kammaṁ sattesu issariyassa vattāpanato. Rājā…pe…",
  "tika-s0304t0:346_1": "puthujjano vaṭṭadukkhasaṅkhātāparādhatāya.",
  "tika-s0304t0:346_2": "Ñāṇapalāyanenāti mahābhūtehi nibbinditvā virajjitvā vimuccitukāmatāvasena uppannañāṇapalāyane maggādhigamasiddheneva ñāṇapalāyanena.",
  "tika-s0304t0:346_3": "Evañhettha upamāsaṁsandanaṁ matthakaṁ pāpitameva hoti.",
  "tika-s0304t0:347_0": "Yatheva hītiādinā ekadesanāsamudāyassa nidassanaṁ āraddhaṁ.",
  "tika-s0304t0:347_1": "Yathāvuttavacanaṁ aṭṭhakathācariyānaṁ vacanena samattheti “patthaddho bhavatī”tiādinā.",
  "tika-s0304t0:347_2": "Tattha kaṭṭhamukhena vāti vā-saddo upamattho.",
  "tika-s0304t0:347_3": "Yathā kaṭṭhamukhena sappena daṭṭho patthaddho hoti,",
  "tika-s0304t0:347_4": "evaṁ pathavīdhātuppakopena so kāyo kaṭṭhamukheva hoti,",
  "tika-s0304t0:347_5": "kaṭṭhamukhagato viya patthaddho hotīti attho.",
  "tika-s0304t0:347_6": "Atha vā vā-saddo avadhāraṇattho.",
  "tika-s0304t0:347_7": "So “pathavīdhātupakopena vā”ti evaṁ ānetvā sambandhitabbo.",
  "tika-s0304t0:347_8": "Ayañhettha attho –",
  "tika-s0304t0:347_9": "kaṭṭhamukhena daṭṭhopi kāyo pathavīdhātuppakopeneva patthaddho hoti,",
  "tika-s0304t0:347_10": "tasmā pathavīdhātuyā aviyutto so kāyo sabbadā kaṭṭhamukhagato viya hotīti.",
  "tika-s0304t0:347_11": "Vā-saddo vā aniyamattho.",
  "tika-s0304t0:347_12": "Tatrāyamattho –",
  "tika-s0304t0:347_13": "kaṭṭhamukhena daṭṭho kāyo patthaddho hoti vā,",
  "tika-s0304t0:347_14": "na vā mantāgadavasena.",
  "tika-s0304t0:347_15": "Pathavīdhātuppakopena pana mantāgadarahito so kāyo kaṭṭhamukhagato viya hoti ekantapatthaddhoti.",
  "tika-s0304t0:347_16": "Tattha kāyoti pakatikāyo.",
  "tika-s0304t0:347_17": "Pūtikoti kuthito.",
  "tika-s0304t0:347_18": "Santattoti sabbaso tatto mahādāhappatto.",
  "tika-s0304t0:347_19": "Sañchinnoti sabbaso chinno cuṇṇavicuṇṇabhūto.",
  "tika-s0304t0:347_20": "Yadā kāyo patthaddhādibhāvappatto hoti,",
  "tika-s0304t0:347_21": "tadā puriso kaṭṭhamukhādisappassa mukhe vattamāno viya hotīti attho.",
  "tika-s0304t0:348_0": "Visesatoti kaṭṭhamukhādivisesato ca pathavīādivisesato ca.",
  "tika-s0304t0:348_1": "Anatthaggahaṇatotiādi acetanesupi bhūtesu sacetanesu viya anatthādīnaṁ paccakkhatāya nibbedajananatthaṁ āraddhaṁ.",
  "tika-s0304t0:348_2": "Tattha āsayatoti pavattiṭṭhānato.",
  "tika-s0304t0:348_3": "Etesanti mahābhūtānaṁ.",
  "tika-s0304t0:348_4": "Sadisatāti vammikāsayasusiragahanasaṅkāraṭṭhānāsayatāya ca sadisatā.",
  "tika-s0304t0:349_0": "Paccattalakkhaṇavasenāti visuṁ visuṁ lakkhaṇavasena.",
  "tika-s0304t0:349_1": "Pathavīādīnaṁ kakkhaḷabhāvādi,",
  "tika-s0304t0:349_2": "taṁsamaṅgino puggalassa kakkhaḷabhāvāpādanādinā vikāruppādanato visavegavikārato sadisatā veditabbā.",
  "tika-s0304t0:350_0": "Anatthāti byasanā.",
  "tika-s0304t0:350_1": "Byādhinti kuṭṭhādibyādhiṁ.",
  "tika-s0304t0:350_2": "Bhave jātābhinandinoti bhavesu jātiyā abhinandanasīlā.",
  "tika-s0304t0:350_3": "Pañcavokāre hi jātiyā abhinandanā nāma mahābhūtābhinandanā eva.",
  "tika-s0304t0:351_0": "Durupaṭṭhānatarānīti duppaṭikāratarāni.",
  "tika-s0304t0:351_1": "Durāsadāti durupasaṅkamanā.",
  "tika-s0304t0:351_2": "“Upaṭṭhāmī”ti upasaṅkamituṁ na sakkonti.",
  "tika-s0304t0:351_3": "Parijānāma kammanāmāni,",
  "tika-s0304t0:351_4": "upakārā nāma natthi.",
  "tika-s0304t0:351_5": "Anantadosūpaddavatoti aparimāṇadosūpaddavahetuto.",
  "tika-s0304t0:351_6": "Ekapakkhalanti ekadukkhaṁ.",
  "tika-s0304t0:352_0": "Rūpakkhandhobhijjamāno cattāro arūpakkhandhe gahetvāva bhijjati arūpakkhandhānaṁ ekanirodhattā.",
  "tika-s0304t0:352_1": "Vatthurūpampi gahetvāva bhijjanti pañcavokāre arūpakkhandhesu bhinnesu rūpakkhandhassa avaṭṭhānābhāvato.",
  "tika-s0304t0:352_2": "Ettāvatāti lobhuppādanamattena.",
  "tika-s0304t0:352_3": "Paññā nāma attabhāve uttamaṅgaṁ paññuttarattā kusaladhammānaṁ,",
  "tika-s0304t0:352_4": "sati ca kilesuppattiyaṁ paññāya anuppajjanato vuttaṁ –",
  "tika-s0304t0:352_5": "“ettāvatā paññāsīsaṁ patitaṁ nāma hotī”ti.",
  "tika-s0304t0:352_6": "Yoniyo upaneti tadupagassa kammapaccayassa bhāve.",
  "tika-s0304t0:352_7": "“Jātibhayaṁ,",
  "tika-s0304t0:352_8": "jarābhayaṁ,",
  "tika-s0304t0:352_9": "maraṇabhayaṁ,",
  "tika-s0304t0:352_10": "corabhaya”ntiādinā āgatāni pañcavīsati mahābhayāni,",
  "tika-s0304t0:352_11": "“hatthampi chindatī”tiādinā āgatāni dvattiṁsa kammakāraṇāni āgatāneva honti kāraṇassa samavaṭṭhitattā.",
  "tika-s0304t0:352_12": "Nandīrāgo saṅkhārakkhandhoti saṅkhārakkhandhapariyāpannattā vuttaṁ.",
  "tika-s0304t0:353_0": "Pāḷiyaṁyeva āgatā “cakkhuto cepi naṁ,",
  "tika-s0304t0:353_1": "bhikkhave”tiādinā.",
  "tika-s0304t0:353_2": "Kiñci alabhitvāti tasmiṁ suññagāme corānaṁ gayhūpagassa alābhavacaneneva tassa purisassa attano paṭisaraṇassa alābho vutto eva hotīti na uddhaṭo,",
  "tika-s0304t0:353_3": "purisaṭṭhāniyo bhikkhu,",
  "tika-s0304t0:353_4": "corā pana bāhirāyatanaṭṭhāniyā.",
  "tika-s0304t0:353_5": "Abhinivisitvāti vipassanābhinivesaṁ katvā.",
  "tika-s0304t0:353_6": "Ajjhattikāyatanavasena desanāya āgatattā vuttaṁ “upādārūpakammaṭṭhānavasenā”ti.",
  "tika-s0304t0:354_0": "Bāhirānanti bāhirāyatanānaṁ.",
  "tika-s0304t0:354_1": "Pañca kiccānīti corehi tadā kātabbāni pañca kiccāni.",
  "tika-s0304t0:354_2": "Hatthasāranti attano santake hatthehi gahetabbasārabhaṇḍaṁ.",
  "tika-s0304t0:354_3": "Pātanādivasena hatthaparāmāsaṁ karonti.",
  "tika-s0304t0:354_4": "Pahāraṭhāneti pahaṭaṭṭhāne.",
  "tika-s0304t0:354_5": "Ṭhānaso tasmiṁ eva khaṇeti vadanti.",
  "tika-s0304t0:354_6": "Attano sukhāvahaṁ kusaladhammaṁ pahāya dukkhāvahena akusalena samaṅgitā sukhāvahaṁ bhaṇḍaṁ pahāya bahi",
  "tika-s0304t0:354_7": "nikkhamanaṁ viyāti vuttaṁ sukhanissayattā tassa.",
  "tika-s0304t0:354_8": "Hatthaparā…pe…",
  "tika-s0304t0:354_9": "āpajjanakālo guṇasarīrassa tadā pamādena bādhitattā.",
  "tika-s0304t0:354_10": "Pahāra…pe…",
  "tika-s0304t0:354_11": "kālo tato daḷhataraṁ guṇasarīrassa bādhitattā.",
  "tika-s0304t0:354_12": "Pahāraṁ…pe…",
  "tika-s0304t0:354_13": "assamaṇakālo guṇasarīrassa maraṇappattisadisattā.",
  "tika-s0304t0:354_14": "Avasesajanassa dāsaparibhogena paribhuñjitabbatā aññathattappattigihibhāvāpattiyā nidassanabhāvena vuttā.",
  "tika-s0304t0:354_15": "Yaṁ “chasu dvāresu ārammaṇe āpāthagate”ti vuttaṁ,",
  "tika-s0304t0:354_16": "tameva ārammaṇaṁ nissāya samparāyiko dukkhakkhandho veditabboti yojanā.",
  "tika-s0304t0:355_0": "Rūpādīnīti rūpasaddagandharasāni.",
  "tika-s0304t0:355_1": "Tesanti yathāvuttabhūtupādārūpānaṁ.",
  "tika-s0304t0:355_2": "Lahutādivasenāti tesaṁ lahutādivasena.",
  "tika-s0304t0:355_3": "Duruttaraṇaṭṭhoti uttarituṁ asakkuṇeyyabhāvo oghaṭṭho.",
  "tika-s0304t0:355_4": "Vuttanayenāti “sampayuttā vedanā vedanākkhandho”tiādinā vuttanayena.",
  "tika-s0304t0:355_5": "Catumahābhūtādīhīti ādisaddena upādānakkhandhādīnaṁ gahaṇaṁ.",
  "tika-s0304t0:355_6": "Cittakiriyadassanatthanti cittapayogadassanatthaṁ.",
  "tika-s0304t0:355_7": "Vuttavāyāmamevāti “sammāvāyāmo”ti yo ariyamagge vutto.",
  "tika-s0304t0:355_8": "Bhaddekarattādīnīti “ajjeva kiccaṁ ātappa”ntiādinā vuttāni bhaddekarattasuttādīni.",
  "tika-s0304t0:356_0": "Kuṇṭhapādoti chinnapādova hutvā gativikalo.",
  "tika-s0304t0:356_1": "Mānasaṁ bandhatīti tasmiṁ citte kiccaṁ nibandhati.",
  "tika-s0304t0:356_2": "“Ayaṁ ariyamaggo mayhaṁ oghuttaranupāyo”ti tattha cittassa sanniṭṭhānaṁ puna tattha pavattanaṁ vīriyārambho cittabandhanaṁ.",
  "tika-s0304t0:357_0": "Tassa nāmarūpassa ime nandīrāgādayo taṇhāvijjādayoti katvā paccayo dhammāyatanekadeso.",
  "tika-s0304t0:357_1": "Ariyamagganibbānataṇhāvajjo idha dhammāyatanekadesoti ca.",
  "tika-s0304t0:357_2": "Soḷasahākārehīti pīḷanādīhi soḷasahi ākārehi.",
  "tika-s0304t0:357_3": "Satipaṭṭhānavibhaṅge āgatanayena saṭṭhinayasahassehi.",
  "tika-s0304t0:357_4": "Desanāpariyosāne…pe…",
  "tika-s0304t0:357_5": "patiṭṭhahiṁsūti vipañcitaññū evettha gahaṇavasena adhigatavisesā paricchinditā.",
  "tika-s0304t0:357_6": "Te hi tadā dhammapaṭiggāhakabhāvena satthu santike sannisinnā.",
  "tika-s0304t0:357_7": "Ugghaṭitaññūnaṁ pana neyyānañca visesādhigamo aṭṭhakathāyaṁ na ruḷhoti idha na gahitoti.",
  "tika-s0304t0:358_0": "Āsīvisopamasuttavaṇṇanā niṭṭhitā.",
  "tika-s0304t0:359_0": "2. Rathopamasuttavaṇṇanā",
  "tika-s0304t0:360_0": "239.",
  "tika-s0304t0:360_1": "Susaṁvutindriyassa bhojane mattaññuno satassa sampajānassa viharato kilesanimittaṁ dukkhaṁ anavasaranti sukhasomanassabahulatā vuttā.",
  "tika-s0304t0:360_2": "Yavati tena phalaṁ missitaṁ viya hotīti yoni,",
  "tika-s0304t0:360_3": "ekantikaṁ kāraṇaṁ.",
  "tika-s0304t0:360_4": "Assāti bhikkhuno.",
  "tika-s0304t0:360_5": "Paripuṇṇanti avikalaṁ.",
  "tika-s0304t0:360_6": "Anavasesaṁ āsave khepetīti āsavakkhayo,",
  "tika-s0304t0:360_7": "aggamaggo.",
  "tika-s0304t0:360_8": "Yaṁ yanti dandhaṁ majjhaṁ javoti javādīsu yaṁ yaṁ gamanaṁ.",
  "tika-s0304t0:360_9": "Rakkhaṇatthāyāti kilesacorehi rakkhaṇatthāya.",
  "tika-s0304t0:360_10": "Veganiggahaṇatthāyāti kilesahetukassa indriyavegassa niggaṇhanatthāya.",
  "tika-s0304t0:360_11": "Nibbisevanatthāyāti visevanassa vipphanditassa nirodhanāya.",
  "tika-s0304t0:360_12": "Kilesūpasamatthāyāti kilesānaṁ uparūpari samanatthāya vūpasamanatthāya.",
  "tika-s0304t0:361_0": "Samaṇarati nāma samathavipassanāmaggaphalasukhāni.",
  "tika-s0304t0:361_1": "Dantānampi sindhavānaṁ sārathino payogena siyā kāci visevanamattāti tadabhāvaṁ dassento “nibbisevane katvā pesento”ti vuttaṁ.",
  "tika-s0304t0:361_2": "Ñāṇaṁ gacchatīti asaṅgamanaṁ pavattati pageva indriyabhāvanāya katattā,",
  "tika-s0304t0:361_3": "kilesaniggahassa sukheneva siddhattā.",
  "tika-s0304t0:361_4": "Dāyakassa ajjhāsayo vaso uḷāro lāmako.",
  "tika-s0304t0:361_5": "Deyyadhammassa pamāṇaṁ vaso appakaṁ bahukañca.",
  "tika-s0304t0:362_0": "Mahāmaṇḍapaṭṭhānaṁ nāma lohapāsādassa purato eva mahābhikkhusaṅghassa sannipātakāle tesaṁ pahonakavasena mahāmaṇḍapassa kattabbaṭṭhānaṁ.",
  "tika-s0304t0:362_1": "Gahaṇamānanti parivisagahaṇabhājanaṁ.",
  "tika-s0304t0:363_0": "Pakatiyā bhattakārakicce adhigato upaṭṭhākupāsako.",
  "tika-s0304t0:363_1": "Mudusamakharasaññitehi,",
  "tika-s0304t0:363_2": "dahanapacanabhajjanasaññitehi vā tīhi pākehi.",
  "tika-s0304t0:364_0": "Parisodhetvāti rañño anucchavikabhāvaṁ parisodhetvā.",
  "tika-s0304t0:364_1": "Bhūmiyaṁ chaḍḍesi “bhikkhūnaṁ adatvā mayā mukhe pakkhitta”nti.",
  "tika-s0304t0:364_2": "Mukhena gaṇhi tassa niddosabhāvaṁ dassetuṁ.",
  "tika-s0304t0:364_3": "Mattaṁ jānāpetuṁ pamajji.",
  "tika-s0304t0:364_4": "“Tvaṁ kuto āgato”ti pucchane pamādaṁ āpajji.",
  "tika-s0304t0:364_5": "Anubhāgoti avasiṭṭhabhāgo.",
  "tika-s0304t0:364_6": "Idamatthiyanti idaṁ payojanaṁ.",
  "tika-s0304t0:364_7": "Itaranti pāḷiyaṁ anāgatampi āhāre pamāṇajānanaṁ.",
  "tika-s0304t0:365_0": "Sayanaṁ seyyā,",
  "tika-s0304t0:365_1": "kāmabhogīnaṁ seyyā kāmabhogiseyyā.",
  "tika-s0304t0:365_2": "Dakkhiṇapassena sayāno nāma natthi dakkhiṇahatthena kātabbakiccakaraṇato.",
  "tika-s0304t0:365_3": "Tejussadattāti idaṁ anutrāsasseva sīhassa sayananti dassetuṁ vuttaṁ.",
  "tika-s0304t0:365_4": "Dve purimapāde ekasmiṁ,",
  "tika-s0304t0:365_5": "pacchimapāde ekasmiṁ ṭhāne ṭhapetvāti hi idaṁ pādānaṁ avikkhittabhāvakaraṇadassanaṁ.",
  "tika-s0304t0:366_0": "Catutthajjhānaseyyāti catutthajjhānikaṁ phalasamāpattiṁ vadati.",
  "tika-s0304t0:366_1": "Yebhuyyena hi tathāgatā phalasamāpattiṁ samāpajjitvāva sayanti.",
  "tika-s0304t0:366_2": "Sā ca nesaṁ catutthajjhānato vuṭṭhāya,",
  "tika-s0304t0:366_3": "kilesaparinibbānassa ca katattāti vadanti.",
  "tika-s0304t0:366_4": "Idha sīhaseyyā āgatā pādaṁ accādhāya pubbenāparaṁ ajahitasaṁlakkhaṇā seyyāti katvā.",
  "tika-s0304t0:366_5": "Tenāha “ayaṁ hī”tiādi.",
  "tika-s0304t0:366_6": "Evanti “dakkhiṇena passenā”tiādinā vuttākārena seyyaṁ kappeti.",
  "tika-s0304t0:367_0": "Kathaṁniddāyanto sato sampajāno hoti?",
  "tika-s0304t0:367_1": "Bhavaṅgacittena hi niddūpagamananti adhippāyo.",
  "tika-s0304t0:367_2": "Appahānenāti tadadhimuttatāya tadappahānaṁ daṭṭhabbaṁ.",
  "tika-s0304t0:367_3": "Tathā tesu niddokkamanassa ādipariyosānesu ajahitasatisampajaññaṁ hoti. Tenāha –",
  "tika-s0304t0:367_4": "“niddaṁ okkamantopi sato sampajāno hotī”ti.",
  "tika-s0304t0:367_5": "Etaṁ panāti “niddaṁ okkamantopi sato sampajāno hotī”ti vuttanayaṁ vadati.",
  "tika-s0304t0:367_6": "Ñāṇadhātukanti na rocayiṁsūti niddokkamanepi jāgaraṇe pavattañāṇasabhāvamevāti na rocayiṁsu porāṇā.",
  "tika-s0304t0:367_7": "Nirantaraṁ bhavaṅgacittesu vattamānesu satisampajaññāsambhavoti adhippāyo.",
  "tika-s0304t0:367_8": "Purimasmiñhi naye satisampajaññassa asaṁvaro,",
  "tika-s0304t0:367_9": "na bhavaṅgassa.",
  "tika-s0304t0:367_10": "Indriyasaṁvaro,",
  "tika-s0304t0:367_11": "bhojane mattaññutā,",
  "tika-s0304t0:367_12": "jāgariyānuyogoti imehi tivaṅgikā,",
  "tika-s0304t0:367_13": "nimittānubyañjanaparivajjanādi sabbaṁ vipassanāpakkhikamevāti adhippāyo.",
  "tika-s0304t0:368_0": "Tānevāti vipassanākkhaṇe pavattāni indriyādīni.",
  "tika-s0304t0:368_1": "Yāva arahattā desanā vitthārato kathetabbā.",
  "tika-s0304t0:368_2": "Pāḷiyaṁ pana “yoni cassa āraddhā hoti āsavānaṁ khayāyā”ti saṅkhepena kathitā.",
  "tika-s0304t0:369_0": "Rathopamasuttavaṇṇanā niṭṭhitā.",
  "tika-s0304t0:370_0": "3. Kummopamasuttavaṇṇanā",
  "tika-s0304t0:371_0": "240.Aṭṭhikummoti piṭṭhiyaṁ tikhiṇaṭṭhiko kummo.",
  "tika-s0304t0:371_1": "Tantibandhoti byāvaṭo.",
  "tika-s0304t0:371_2": "Samugge viya attano kapāle pakkhipitvā.",
  "tika-s0304t0:371_3": "Samodahanto sammā odahanto ajjhattameva dahanto.",
  "tika-s0304t0:371_4": "Ārammaṇakapāleti ārammaṇakaṭāhe.",
  "tika-s0304t0:371_5": "Samodahantoti diṭṭhamattasseva ca gahaṇato manovitakke tattheva sammadeva odahanto.",
  "tika-s0304t0:371_6": "Tañhi visayavasena pavattituṁ adento.",
  "tika-s0304t0:371_7": "Pañca dhammeti “kālena vakkhāmī”tiādinā vuccamāne.",
  "tika-s0304t0:372_0": "Kummopamasuttavaṇṇanā niṭṭhitā.",
  "tika-s0304t0:373_0": "4. Paṭhamadārukkhandhopamasuttavaṇṇanā",
  "tika-s0304t0:374_0": "241.Vilāsamāno viya sāgaraṁ patvā.",
  "tika-s0304t0:374_1": "Antosākhoti gaṅgāya tīrassa anto onatasākho.",
  "tika-s0304t0:374_2": "Temetīti tinto hoti.",
  "tika-s0304t0:374_3": "Tiriyaṁ patito daṇḍasetu viya ṭhitattā mahājanassa paccayo jāto,",
  "tika-s0304t0:374_4": "tathā mahantabhāvena gaṅgāsotaṁ otaraṇādi natthi.",
  "tika-s0304t0:375_0": "Ayaṁhīti anantaraṁ vuttapuggalo.",
  "tika-s0304t0:375_1": "Ariyamaggaṁ oruyhāti catubbidhaṁ ariyamaggavīthiṁ otaritvā.",
  "tika-s0304t0:375_2": "“Cittaṁ nāmeta”ntiādinā cintetvā gihibandhanaṁ na vissajjetīti sambandho.",
  "tika-s0304t0:375_3": "Attano bhajamānaketi attano bhajante.",
  "tika-s0304t0:375_4": "Jīvikatthāya payujjitabbato payogo,",
  "tika-s0304t0:375_5": "khettavatthādi.",
  "tika-s0304t0:375_6": "Tato payogato uṭṭhitaṁ āyaṁ.",
  "tika-s0304t0:375_7": "Kiñcāpi bhikkhūnaṁ kāyasāmaggiṁ deti bhikkhatthāya.",
  "tika-s0304t0:376_0": "Muṇḍaghaṭanti bhinnoṭṭhaṁ ghaṭaṁ.",
  "tika-s0304t0:376_1": "Khandheti aṁse.",
  "tika-s0304t0:376_2": "Saṅghabhoganti saṅghasantakaṁ bhogagāmaṁ gantvā.",
  "tika-s0304t0:376_3": "Atthato evaṁ vadantīti tathā atthassa sambhavato evaṁ vadantā viya honti.",
  "tika-s0304t0:376_4": "Yāgumattake yāgunti yāguṁ pivitvā tāya aparipakkāya eva aññaṁ yāguṁ ajjhoharitvāti sambandho.",
  "tika-s0304t0:377_0": "Kilesānurañjitovāti yonisomanasikārassa abhāvena kilesānugatacitto eva.",
  "tika-s0304t0:377_1": "Akkhīni nīharitvāti kodhavasena akkhike karonto akkhīni nīharitvā vicarissati.",
  "tika-s0304t0:377_2": "Uddhato hoti avūpasanto.",
  "tika-s0304t0:378_0": "Diṭṭhigatikoti sāsaniko evaṁ ayoniso ummujjitvā sāsanaṁ uddhammaṁ ubbinayaṁ katvā dīpento ariṭṭhasadiso.",
  "tika-s0304t0:378_1": "Tenāha “so hī”tiādi.",
  "tika-s0304t0:378_2": "Arūpabhave rūpaṁ atthi,",
  "tika-s0304t0:378_3": "aññathā tato cutassa kuto rūpakkhandhassa sambhavo.",
  "tika-s0304t0:378_4": "Asaññībhave cittaṁ atthīti etthāpi eseva nayo.",
  "tika-s0304t0:378_5": "Bahucittakkhaṇiko lokuttaramaggo “yo ime cattāro satipaṭṭhāne bhāveyya sattavassānī”tiādivacanato.",
  "tika-s0304t0:378_6": "Anusayo cittavippayutto,",
  "tika-s0304t0:378_7": "aññathā sāvajjānavajjadhammānaṁ ekajjhaṁ uppatti siyā.",
  "tika-s0304t0:378_8": "Te ca sattā sandhāvanti saṁsaranti,",
  "tika-s0304t0:378_9": "aññathā kammaphalānaṁ sambandho na siyāti.",
  "tika-s0304t0:378_10": "Iti vadanto evaṁ micchāvādaṁ paggayha vadanto.",
  "tika-s0304t0:379_0": "Temanarukkho viya…pe…",
  "tika-s0304t0:379_1": "dullabhadhammassavano ca puggalo saddhāsinehena atemanato.",
  "tika-s0304t0:379_2": "Katavinayo sikkhitavinayo yathā “katavijjo”ti.",
  "tika-s0304t0:379_3": "Dhammakathikānaṁvicārethāti idaṁ deyyadhammaṁ dhammakathikānaṁ ayyānaṁ tassa tassa yuttavasena vicārethāti niyyātanavasena vatvā.",
  "tika-s0304t0:379_4": "Divākathiko sarabhāṇako sāyanhe katheti,",
  "tika-s0304t0:379_5": "purimayāmaṁ kathento rattikathiko bhāṇakapuggalo.",
  "tika-s0304t0:380_0": "Nandanavanābhirāmeti nandanavanaṁ viya manorame.",
  "tika-s0304t0:380_1": "Assa bhārahārabhikkhūti assa kiccavāhakabhikkhū upajjhāyādayo.",
  "tika-s0304t0:380_2": "Sukhanisinnakathanti paṭisanthārakathāpubbakaṁ upanisinnakathaṁ sutvā.",
  "tika-s0304t0:381_0": "Ṭhitasaṇṭhāneneva ṭhitākāreneva ṭhitaṁ,",
  "tika-s0304t0:381_1": "nappayuttanti attho.",
  "tika-s0304t0:381_2": "Cittakammamūlādīni ṭhitasaṇṭhāneneva ṭhitāti yojanā.",
  "tika-s0304t0:381_3": "Mudutāyāti muduhadayatāya sāpekkhatāya.",
  "tika-s0304t0:382_0": "Paṭipadanti samathavipassanāpaṭipattiṁ.",
  "tika-s0304t0:382_1": "Dīpetvā pakāsetvā pākaṭaṁ katvā.",
  "tika-s0304t0:382_2": "Tatruppādoti tatra uppajjanakaāyuppādo.",
  "tika-s0304t0:382_3": "Khettaṁ sandhāya vadati. Tela…pe…",
  "tika-s0304t0:382_4": "hatthāti telaghaṭa-madhughaṭaphāṇitaghaṭādihatthā.",
  "tika-s0304t0:382_5": "Apakkamiṁsu dubbicāritattā.",
  "tika-s0304t0:382_6": "Pūresīti heṭṭhā ca tattha tattha atītāni kālavacanāni porāṇaṭṭhakathāya āgatattā kira vuttāni.",
  "tika-s0304t0:383_0": "Upagamanānupagamanādīni orimassa pārimassa ca upagamanānupagamanāni ceva majjhe saṁsīdanāni ca.",
  "tika-s0304t0:383_1": "Paṭivijjhitunti jānituṁ.",
  "tika-s0304t0:383_2": "Etanti yathāvuttaṁ cakkhusabhāvaṁ.",
  "tika-s0304t0:383_3": "Domanassanti tasseva mandabhāvapaccayaṁ domanassaṁ.",
  "tika-s0304t0:383_4": "Āpajjantopi upagacchati nāma tannimittasaṁkilesassa uppāditattā.",
  "tika-s0304t0:383_5": "Tiṇṇaṁ lakkhaṇānanti hutvā abhāvato ādiantavantato tāvakālikato niccapaṭikkhepatotiādīnaṁ tiṇṇaṁ lakkhaṇānaṁ sallakkhaṇavasena.",
  "tika-s0304t0:384_0": "Vāmatoti micchā.",
  "tika-s0304t0:384_1": "Dakkhiṇatoti sammā.",
  "tika-s0304t0:384_2": "Yathā tassa tassa sattassa orabhāvattā ajjhattikāni āyatanāni orimaṁ tīraṁ katvā vuttāni,",
  "tika-s0304t0:384_3": "evaṁ nesaṁ parabhāvattā bāhirāni āyatanāni pārimaṁ vuttāni.",
  "tika-s0304t0:384_4": "Apāyamajjhe saṁsaraṇahetutāya nandīrāgova “majjhe saṁsādo”ti vutto.",
  "tika-s0304t0:385_0": "Unnatoti “seyyohamasmī”tiādinā unnatiṁ upagato.",
  "tika-s0304t0:385_1": "Attukkaṁsane paṁsukūlikabhāvena attānaṁ dahanato aññākāratāgahetabbo.",
  "tika-s0304t0:385_2": "Pāsāṇo nu kho esa khāṇukoti gahetabbadārukkhandhasadiso vutto.",
  "tika-s0304t0:386_0": "Cuṇṇavicuṇṇaṁhoti āvaṭṭavegassa balavabhāvato.",
  "tika-s0304t0:386_1": "Catūsu apāyesūti pañcakāmaguṇāvaṭṭe patitapuggalo manussalokepi guṇasarīrabhedanena dīgharattaṁ cuṇṇavicuṇṇaṁ āpajjatiyeva,",
  "tika-s0304t0:386_2": "tassa tathā āpannattā.",
  "tika-s0304t0:386_3": "Evañhi so apāyesu tādisesu jāyati.",
  "tika-s0304t0:387_0": "Sīlassa duṭṭhaṁ nāma natthi,",
  "tika-s0304t0:387_1": "tasmā abhāvattho idha du-saddoti āha “nissīlo”ti.",
  "tika-s0304t0:387_2": "“Pāpaṁ pāpena sukara”ntiādīsu viya pāpa-saddo nihīnapariyāyoti āha “lāmakadhammo”ti.",
  "tika-s0304t0:387_3": "Na sucīti kāyavācācittehi na suci.",
  "tika-s0304t0:387_4": "Saṅkāya vāti attano vā saṅkāya paresaṁ samācārakiriyaṁ sarati āsaṅkati.",
  "tika-s0304t0:387_5": "Tenāha “tassa hī”tiādi.",
  "tika-s0304t0:387_6": "Tāni kammāni pavisatīti tāni kammāni karontānaṁ antare pavisati.",
  "tika-s0304t0:387_7": "Guṇānaṁ pūtibhāvenāti guṇabhāvena gahitānaṁ sīladhammānaṁ saṁkiliṭṭhabhāvappattiyā.",
  "tika-s0304t0:387_8": "Kacavarajātoti abbhantaraṁ sañjātakacavaro,",
  "tika-s0304t0:387_9": "kacavarabhūto vā.",
  "tika-s0304t0:388_0": "Aṇaṇā pabbajjāti aṇaṇasseva pabbajjā.",
  "tika-s0304t0:388_1": "Orimatīrādīnaṁ upagamanānupagamanādīnaṁ jotitattā vaṭṭavivaṭṭaṁ kathitaṁ.",
  "tika-s0304t0:389_0": "Paṭhamadārukkhandhopamasuttavaṇṇanā niṭṭhitā.",
  "tika-s0304t0:390_0": "5. Dutiyadārukkhandhopamasuttavaṇṇanā",
  "tika-s0304t0:391_0": "242.",
  "tika-s0304t0:391_1": "Yā āpatti vuṭṭhānagāminī desanāgāminī,",
  "tika-s0304t0:391_2": "taṁ paṭicchāditakālato paṭṭhāya saṁkiliṭṭhā nāma antarāyikabhāvato.",
  "tika-s0304t0:391_3": "Āvīkatā pana anāpattiṭṭhāne tiṭṭhatīti asaṁkiliṭṭhā nāma. Tenāha –",
  "tika-s0304t0:391_4": "“āvīkatā hissa phāsu hotī”ti.",
  "tika-s0304t0:391_5": "Evarūpaṁ saṁkiliṭṭhanti paṭicchāditatāya vā duṭṭhullabhāvena vā saṁkiliṭṭhaṁ.",
  "tika-s0304t0:392_0": "Dutiyadārukkhandhopamasuttavaṇṇanā niṭṭhitā.",
  "tika-s0304t0:393_0": "6. Avassutapariyāyasuttavaṇṇanā",
  "tika-s0304t0:394_0": "243.Santhāgāranti saññāpanāgāraṁ.",
  "tika-s0304t0:394_1": "Tenāha “uyyogakālādīsū”tiādi.",
  "tika-s0304t0:394_2": "Ādi-saddena maṅgalamahādīnaṁ saṅgaho daṭṭhabbo.",
  "tika-s0304t0:394_3": "Santharantīti vissamanti,",
  "tika-s0304t0:394_4": "parissamaṁ vinodentīti attho.",
  "tika-s0304t0:394_5": "Sahāti sannipātavasena ekajjhaṁ.",
  "tika-s0304t0:394_6": "Saha atthānusāsanaṁ agāranti tasmiṁ atthe ttha-kārassa ntha-kāraṁ katvā “santhāgāra”nti vuccatīti daṭṭhabbaṁ,",
  "tika-s0304t0:394_7": "paṭhamaṁ tattha sammantanavasena santharanti vicārentīti attho.",
  "tika-s0304t0:395_0": "Tepiṭakaṁ buddhavacanaṁ āgatameva bhavissatīti buddhavacanassa āgamanasīsena ariyaphaladhammānampi āgamanaṁ vuttameva.",
  "tika-s0304t0:395_1": "Tiyāmarattiṁ tattha vasantānaṁ phalasamāpattivaḷañjanaṁ hotīti.",
  "tika-s0304t0:395_2": "Tasmiñca bhikkhusaṅghe kalyāṇadhammā kalyāṇaputhujjanā vipassanaṁ ussukkāpentā hontīti ariyamaggadhammānampi tattha āgamanaṁ hotiyeva.",
  "tika-s0304t0:396_0": "Allagomayenāti acchena allagomayarasena.",
  "tika-s0304t0:396_1": "Opuñjāpetvāti vilimpetvā.",
  "tika-s0304t0:396_2": "Catujjātiyagandhehīti kuṅkumaturukkhayavanapupphatamālapattagandhehi.",
  "tika-s0304t0:396_3": "Nānāvaṇṇeti nīlādivasena nānāvaṇṇe,",
  "tika-s0304t0:396_4": "bhittivisesavasena nānāsaṇṭhānarūpe.",
  "tika-s0304t0:396_5": "“Mahāpiṭṭhikakojaveti hatthipiṭṭhiādīsu attharitabbatāya ‘mahāpiṭṭhikā’ti laddhasamaññe kojave”ti vadanti.",
  "tika-s0304t0:396_6": "Kuttake pana sandhāyetaṁ vuttaṁ,",
  "tika-s0304t0:396_7": "“caturaṅgulādhikapupphā mahāpiṭṭhikakojavā”tipi vadanti.",
  "tika-s0304t0:396_8": "Hatthattharaassattharā hatthiassapiṭṭhīsu attharitabbā hatthiassarūpavicittā ca attharakā.",
  "tika-s0304t0:396_9": "Sīhattharakādayo pana sīharūpādivicittā eva attharakā.",
  "tika-s0304t0:396_10": "Cittattharakaṁ nānāvidharūpehi ceva nānāvidhamālākammādīhi ca vicittaṁ attharakaṁ.",
  "tika-s0304t0:397_0": "Upadhānanti apassayanaṁ.",
  "tika-s0304t0:397_1": "Upadahitvāti apassayayoggabhāvena ṭhapetvā.",
  "tika-s0304t0:397_2": "Gandhehi katamālā gandhadāmaṁ.",
  "tika-s0304t0:397_3": "Tamālapattādīhi katamālā pattadāmaṁ.",
  "tika-s0304t0:397_4": "Ādi-saddena hiṅgulatakkolajātiphalajātipupphādīhi katadāmaṁ saṅgaṇhāti.",
  "tika-s0304t0:397_5": "Pallaṅkākārena katapīṭhaṁ pallaṅkapīṭhaṁ.",
  "tika-s0304t0:397_6": "Tīsu passesu ekapasse eva vā saupassayaṁ apassayapīṭhaṁ.",
  "tika-s0304t0:397_7": "Anapassayaṁ muṇḍapīṭhaṁ.",
  "tika-s0304t0:397_8": "Yojanāvaṭṭeti yojanaparikkhepokāse.",
  "tika-s0304t0:398_0": "Saṁvidhāyāti antaravāsakassa koṇapadesaṁ itarapadesañca samaṁ katvā vidhāya. Tenāha –",
  "tika-s0304t0:398_1": "“kattariyā padumaṁ kantento viyā”ti,",
  "tika-s0304t0:398_2": "“timaṇḍalaṁ paṭicchādento”ti ca.",
  "tika-s0304t0:398_3": "Yasmā buddhānaṁ rūpasampadā viya ākappasampadāpi paramukkaṁsataṁ gatā,",
  "tika-s0304t0:398_4": "tasmā tadā bhagavā evaṁ sobheyyāti dassento “suvaṇṇapāmaṅgenā”tiādimāha.",
  "tika-s0304t0:398_5": "Tattha “asamena buddhavesenā”tiādinā tadā bhagavā buddhānubhāvassa niguhane kāraṇābhāvato tattha sannipatitadevamanussanāgayakkhagandhabbādīnaṁ",
  "tika-s0304t0:398_6": "pasādajananatthaṁ attano sabhāvapakatiyāva kapilavatthuṁ pāvisīti dasseti.",
  "tika-s0304t0:398_7": "Buddhānaṁ kāyapabhā nāma pakatiyā asītihatthamattapadesaṁ visaratīti āha “asītihatthaṭṭhānaṁ aggahesī”ti.",
  "tika-s0304t0:398_8": "Nīlapītalohitodātamañjiṭṭhapabhassarānaṁ vasena chabbaṇṇā buddharasmiyo.",
  "tika-s0304t0:399_0": "Sabbapāliphulloti mūlato paṭṭhāya yāva sākhaggā samantato phullo vikasito.",
  "tika-s0304t0:399_1": "Paṭipāṭiyā ṭhapitānantiādi parikappūpamā,",
  "tika-s0304t0:399_2": "yathā taṁ…pe…",
  "tika-s0304t0:399_3": "alaṅkataṁ aññaṁ virocati,",
  "tika-s0304t0:399_4": "evaṁ virocittha,",
  "tika-s0304t0:399_5": "samatiṁsāya pāramitāhi abhisaṅkhatattā evaṁ virocitthāti vuttaṁ hoti.",
  "tika-s0304t0:399_6": "“Pañcavīsatiyā gaṅgānanti satamukhā hutvā samuddaṁ paviṭṭhāya mahāgaṅgāya mahantamahantānaṁ gaṅgānaṁ pañcavīsatī”ti vadanti.",
  "tika-s0304t0:399_7": "Papañcasūdaniyaṁ “pañcavīsatiyā nadīna”nti vuttaṁ,",
  "tika-s0304t0:399_8": "gaṅgādīnaṁ candabhāgāpariyosānānaṁ pañcavīsatiyā mahānadīnanti attho.",
  "tika-s0304t0:399_9": "Parikappavacanañhetaṁ.",
  "tika-s0304t0:399_10": "Sambhijjāti sambhedaṁ missībhāvaṁ patvā mukhadvāreti samuddaṁ paviṭṭhaṭṭhāne.",
  "tika-s0304t0:400_0": "Nāgasupaṇṇagandhabbayakkhādīnantiādi parikappavasena vuttaṁ.",
  "tika-s0304t0:400_1": "Sahassenāti padasahassena,",
  "tika-s0304t0:400_2": "bhāṇavārappamāṇena ganthenāti attho.",
  "tika-s0304t0:401_0": "Kampayanto vasundharanti attano guṇavisesehi pathavīkammaṁ unnādento,",
  "tika-s0304t0:401_1": "evaṁbhūtopi aheṭhayanto pāṇāni.",
  "tika-s0304t0:401_2": "Sabbapadakkhiṇattā buddhānaṁ dakkhiṇaṁ paṭhamaṁ pādaṁ uddharanto.",
  "tika-s0304t0:401_3": "Samaṁ samphusate bhūmiṁ suppatiṭṭhitapādatāya.",
  "tika-s0304t0:401_4": "Yadipi bhūmiṁ samaṁ phusati,",
  "tika-s0304t0:401_5": "rajasā nupalippati sukhumattā chaviyā.",
  "tika-s0304t0:401_6": "Ninnaṭṭhānaṁ unnamatītiādi buddhānaṁ suppatiṭṭhitapādatāsaṅkhātamahāpurisalakkhaṇapaṭilābhassa nissandaphalaṁ.",
  "tika-s0304t0:401_7": "Nātidūre uddharatīti atidūre ṭhapetuṁ na uddharati.",
  "tika-s0304t0:401_8": "Naccāsanne ca nikkhipanti accāsanne ca ṭhāne anikkhipanto niyyāti.",
  "tika-s0304t0:401_9": "Hāsayanto sadevake loke tosento.",
  "tika-s0304t0:401_10": "Catūhi pādehi caratīti catucārī.",
  "tika-s0304t0:402_0": "Buddhānubhāvassa pakāsanavasena gatattā vaṇṇakālo nāma esa.",
  "tika-s0304t0:402_1": "Sarīravaṇṇe vā guṇavaṇṇe vā kathiyamāne dukkathitanti na vattabbaṁ. Kasmā?",
  "tika-s0304t0:402_2": "Appamāṇavaṇṇā hi buddhā bhagavanto,",
  "tika-s0304t0:402_3": "buddhaguṇasaṁvaṇṇanā jānantassa yathāraddhasaṁvaṇṇanaṁyeva anupavisati.",
  "tika-s0304t0:402_4": "Dukūlacumbaṭakenāti ganthitvā gahitadukūlavatthena.",
  "tika-s0304t0:403_0": "Nāgavikkantacāraṇoti hatthināgasadisapadanikkhepo.",
  "tika-s0304t0:403_1": "Satapuññalakkhaṇoti anekasatapuññābhinibbattamahāpurisalakkhaṇo.",
  "tika-s0304t0:403_2": "Maṇiverocano yathāti caturāsītisahassamaṇiparivārito ativiya virocamāno vijjotamāno maṇi viya.",
  "tika-s0304t0:403_3": "“Verocano nāma eko maṇī”ti keci.",
  "tika-s0304t0:403_4": "Mahāsālovāti mahanto sālarukkho viya,",
  "tika-s0304t0:403_5": "suddhaṭṭhito koviḷārādi mahārukkho viya vā.",
  "tika-s0304t0:403_6": "Padumo kokanado yathāti kokanadasaṅkhātaṁ mahāpadumaṁ viya,",
  "tika-s0304t0:403_7": "vikasamānapadumaṁ viya vā.",
  "tika-s0304t0:404_0": "Ākāsagaṅgaṁ otārento viyātiādi tassā pakiṇṇakakathāya aññesaṁ sudukkarabhāvadassanañceva suṇantānaṁ accantasukhāvahabhāvadassanañca.",
  "tika-s0304t0:404_1": "Pathavojaṁ ākaḍḍhanto viyāti nāḷiyantaṁ yojetvā mahāpathaviyā heṭṭhimatale pappaṭakojaṁ uddhaṁ mukhaṁ katvā ākaḍḍhanto viya.",
  "tika-s0304t0:404_2": "Yojanikanti yojanapamāṇaṁ.",
  "tika-s0304t0:404_3": "Madhubhaṇḍanti madhupaṭalaṁ.",
  "tika-s0304t0:405_0": "Mahantanti vipulaṁ uḷārapuññaṁ.",
  "tika-s0304t0:405_1": "Sabbadānaṁ dinnameva hotīti sabbameva paccayajātaṁ āvāsadāyakena dinnameva hoti.",
  "tika-s0304t0:405_2": "Tathā hi dve tayo gāme piṇḍāya caritvā kiñci aladdhā āgatassapi chāyūdakasampannaṁ ārāmaṁ pavisitvā nhāyitvā",
  "tika-s0304t0:405_3": "paṭissaye muhuttaṁ nipajjitvā uṭṭhāya nisinnassa kāye balaṁ āharitvā pakkhittaṁ viya hoti.",
  "tika-s0304t0:405_4": "Bahi vicarantassa ca kāye vaṇṇadhātu vātātapehi kilamati,",
  "tika-s0304t0:405_5": "paṭissayaṁ pavisitvā dvāraṁ pidhāya muhuttaṁ nisinnassa visabhāgasantati vūpasammati,",
  "tika-s0304t0:405_6": "sabhāgasantati patiṭṭhāti,",
  "tika-s0304t0:405_7": "vaṇṇadhātu āharitvā pakkhittā viya hoti,",
  "tika-s0304t0:405_8": "bahi vicarantassa ca pāde kaṇṭakā vijjhanti,",
  "tika-s0304t0:405_9": "khāṇu paharati,",
  "tika-s0304t0:405_10": "sarīsapādiparissayā ceva corabhayañca uppajjati,",
  "tika-s0304t0:405_11": "paṭissayaṁ pavisitvā dvāraṁ pidhāya nisinnassa pana sabbepete parissayā na honti.",
  "tika-s0304t0:405_12": "Sajjhāyantassa dhammapītisukhaṁ,",
  "tika-s0304t0:405_13": "kammaṭṭhānaṁ manasikarontassa upasamasukhaṁ uppajjati bahiddhā vikkhepābhāvato.",
  "tika-s0304t0:405_14": "Bahi vicarantassa ca kāye sedā muccanti,",
  "tika-s0304t0:405_15": "akkhīni phandanti,",
  "tika-s0304t0:405_16": "senāsanaṁ pavisanakkhaṇe mañcapīṭhādīni na paññāyanti,",
  "tika-s0304t0:405_17": "muhuttaṁ nisinnassa pana akkhipasādo āharitvā pakkhitto viya hoti,",
  "tika-s0304t0:405_18": "dvāravātapānamañcapīṭhādīni paññāyanti.",
  "tika-s0304t0:405_19": "Etasmiñca āvāse vasantaṁ disvā manussā catūhi paccayehi sakkaccaṁ upaṭṭhahanti.",
  "tika-s0304t0:405_20": "Tena vuttaṁ –",
  "tika-s0304t0:405_21": "“āvāsadānasmiñhi dinne sabbadānaṁ dinnameva hotī”ti.",
  "tika-s0304t0:405_22": "Bhūmaṭṭhaka…pe…",
  "tika-s0304t0:405_23": "nasakkāti ayamattho mahāsudassanavatthunā dīpetabbo.",
  "tika-s0304t0:405_24": "Mātukucchi asambādhova hotīti ayamattho antimabhavikānaṁ mahābodhisattānaṁ paṭisandhivasena dīpetabbo.",
  "tika-s0304t0:406_0": "Sītanti ajjhattaṁ dhātukkhobhavasena vā bahiddhā utuvipariṇāmavasena vā uppajjanakasītaṁ.",
  "tika-s0304t0:406_1": "Uṇhanti aggisantāpaṁ,",
  "tika-s0304t0:406_2": "tassa ca davadāhādīsu sambhavo daṭṭhabbo.",
  "tika-s0304t0:406_3": "Paṭihantīti paṭihanati.",
  "tika-s0304t0:406_4": "Yathā tadubhayavasena kāyacittānaṁ ābādho na hanati,",
  "tika-s0304t0:406_5": "evaṁ karoti.",
  "tika-s0304t0:406_6": "Sītuṇhabbhāhate hi sarīre vikkhittacitto bhikkhu yoniso padahituṁ na sakkoti.",
  "tika-s0304t0:406_7": "Vāḷamigānīti sīhabyagghādivāḷamige.",
  "tika-s0304t0:406_8": "Guttasenāsanañhi pavisitvā dvāraṁ pidhāya nisinnassa te parissayā na honti.",
  "tika-s0304t0:406_9": "Sarīsapeti ye keci sarantā gacchante dīghajātike sappādike aññe ca tathārūpe.",
  "tika-s0304t0:406_10": "Makaseti nidassanamattametaṁ,",
  "tika-s0304t0:406_11": "ḍaṁsādīnaṁ eteneva saṅgaho daṭṭhabbo.",
  "tika-s0304t0:406_12": "Sisireti sītakālavasena sattāhavaddalikādivasena ca uppanne sisirasamphasse.",
  "tika-s0304t0:406_13": "Vuṭṭhiyoti yadā tadā uppannā vassavuṭṭhiyo paṭihanatīti yojanā.",
  "tika-s0304t0:407_0": "Vātātapo ghoroti rukkhagacchādīnaṁ ubbahanabhañjanādivasena pavattiyā ghoro sarajaarajādibhedo vāto ceva",
  "tika-s0304t0:407_1": "gimhapariḷāhasamayesu uppattiyā ghoro sūriyātapo ca.",
  "tika-s0304t0:407_2": "Paṭihaññatīti paṭibāhīyati.",
  "tika-s0304t0:407_3": "Leṇatthanti nānārammaṇato cittaṁ nivattitvā paṭisallāṇārāmatthaṁ.",
  "tika-s0304t0:407_4": "Sukhatthanti vuttaparissayābhāvena phāsuvihāratthaṁ.",
  "tika-s0304t0:407_5": "Jhāyitunti aṭṭhatiṁsāya ārammaṇesu yattha katthaci cittaṁ upanibandhitvā samādahanavasena jhāyituṁ.",
  "tika-s0304t0:407_6": "Vipassitunti aniccādivasena saṅkhāre sammasituṁ.",
  "tika-s0304t0:408_0": "Vihāreti paṭissaye.",
  "tika-s0304t0:408_1": "Kārayeti kārāpeyya.",
  "tika-s0304t0:408_2": "Rammeti manorame.",
  "tika-s0304t0:408_3": "Vāsayettha bahussuteti kāretvā pana ettha vihāresu bahussute sīlavante kalyāṇadhamme nivāseyya.",
  "tika-s0304t0:408_4": "Te nivāsento pana tesaṁ bahussutānaṁ yathā paccayehi kilamatho na hoti.",
  "tika-s0304t0:408_5": "Evaṁ annañca pānañca vatthasenāsanāni ca dadeyya ujubhūtesu ajjhāsayasampannesu kammaphalānaṁ ratanattayaguṇānañca saddahanena vippasannena cetasā.",
  "tika-s0304t0:408_6": "Idāni gahaṭṭhapabbajitānaṁ aññamaññūpakārataṁ dassetuṁ “te tassā”ti gāthamāha.",
  "tika-s0304t0:408_7": "Tattha teti bahussutā.",
  "tika-s0304t0:408_8": "Tassāti upāsakassa.",
  "tika-s0304t0:408_9": "Dhammaṁ desentīti sakalavaṭṭadukkhapanūdanaṁ niyyānikaṁ dhammaṁ kathenti.",
  "tika-s0304t0:408_10": "Yaṁ so dhammaṁ idhaññāyāti so puggalo yaṁ saddhammaṁ imasmiṁ sāsane sammāpaṭipajjanena jānitvā aggamaggādhigamena anāsavo hutvā parinibbāyati.",
  "tika-s0304t0:409_0": "Āvāseti āvāsadāne.",
  "tika-s0304t0:409_1": "Ānisaṁsoti udrayo.",
  "tika-s0304t0:409_2": "Pūjāsakkāravasena paṭhamayāmo khepito,",
  "tika-s0304t0:409_3": "satthu dhammadesanāya appāvaseso majjhimayāmo gatoti pāḷiyaṁ “bahudeva ratti”nti vuttanti āha “atirekataraṁ diyaḍḍhayāma”nti.",
  "tika-s0304t0:409_4": "Saṅgahaṁ nārohati vipulavitthārabhāvato.",
  "tika-s0304t0:409_5": "Buddhānañhi bhattānumodanāpi thokaṁ vaḍḍhetvā vuccamānā dīghamajjhimapamāṇāpi hoti.",
  "tika-s0304t0:409_6": "Tathā hi suphusitaṁ dantāvaraṇaṁ,",
  "tika-s0304t0:409_7": "jivhā tanukā,",
  "tika-s0304t0:409_8": "bhavaṅgaparivāso paritto,",
  "tika-s0304t0:409_9": "natthi vegāyitaṁ,",
  "tika-s0304t0:409_10": "natthi vitthāyitaṁ,",
  "tika-s0304t0:409_11": "natthi abyāvaṭamano,",
  "tika-s0304t0:409_12": "sabbaññutaññāṇaṁ samupabyūḷhaṁ,",
  "tika-s0304t0:409_13": "aparikkhayā paṭisambhidā.",
  "tika-s0304t0:410_0": "Sandassetvātiādīsu sandassetvā āvāsadānapaṭisaṁyuttaṁ dhammiṁ kathaṁ katvā.",
  "tika-s0304t0:410_1": "Tato paraṁ, mahārāja,",
  "tika-s0304t0:410_2": "itipi sīlaṁ,",
  "tika-s0304t0:410_3": "itipi samādhi,",
  "tika-s0304t0:410_4": "itipi paññāti sīlādiguṇe tesaṁ sammā dassetvā hatthena gahetvā viya paccakkhato pakāsetvā.",
  "tika-s0304t0:410_5": "Samādapetvāti evaṁ sīlaṁ samādātabbaṁ,",
  "tika-s0304t0:410_6": "sīle patiṭṭhitena evaṁ samādhipaññā bhāvetabbāti yathā te sīlādiguṇe sammā ādiyanti,",
  "tika-s0304t0:410_7": "tathā gaṇhāpetvā.",
  "tika-s0304t0:410_8": "Samuttejetvāti yathāsamādinnaṁ sīlaṁ suvisuddhaṁ hoti,",
  "tika-s0304t0:410_9": "samathavipassanā ca bhāviyamānā yathā suṭṭhu visodhitā uparūpari visesāvahā honti,",
  "tika-s0304t0:410_10": "evaṁ samuttejetvā nisāmanavasena vodāpetvā.",
  "tika-s0304t0:410_11": "Sampahaṁsetvāti yathānusiṭṭhaṁ ṭhitasīlādiguṇehi sampati paṭiladdhaguṇānisaṁsehi ceva upariladdhabbaphalavisesehi",
  "tika-s0304t0:410_12": "ca cittaṁ sampahaṁsetvā laddhassāsavasena suṭṭhu tosetvā.",
  "tika-s0304t0:410_13": "Evametesaṁ padānaṁ attho veditabbo.",
  "tika-s0304t0:410_14": "Sakyarājāno yebhuyyena bhagavato dhammadesanāya sāsane laddhassādā laddhappatiṭṭhā ca.",
  "tika-s0304t0:411_0": "Upasaggasaddānaṁ anekatthattā abhi-saddo ati-saddena samānatthopi hotīti vuttaṁ “abhikkantāti atikkantā”ti.",
  "tika-s0304t0:412_0": "Tatra kirātiādi kecivādoti baddhopi na hoti.",
  "tika-s0304t0:412_1": "Tenāha “akāraṇameta”ntiādi.",
  "tika-s0304t0:412_2": "Kāyacittalahutādayo uppajjantīti idaṁ kāyikacetasikaaññathābhāvassa kāraṇavacanaṁ,",
  "tika-s0304t0:412_3": "lahutādiuppanne savanānuttariyapaṭilābhena laddhabbadhammatthavedasamadhigamato.",
  "tika-s0304t0:412_4": "Vuttañhetaṁ –",
  "tika-s0304t0:413_0": "“Yathā,",
  "tika-s0304t0:413_1": "yathāvuso,",
  "tika-s0304t0:413_2": "bhikkhuno satthā vā dhammaṁ deseti aññataro vā garuṭṭhāniko sabrahmacārī,",
  "tika-s0304t0:413_3": "tathā tathā so tasmiṁ dhamme labhati atthavedaṁ,",
  "tika-s0304t0:413_4": "labhati dhammavedaṁ,",
  "tika-s0304t0:413_5": "labhati dhammūpasaṁhitaṁ pāmojja”ntiādi.",
  "tika-s0304t0:414_0": "Piṭṭhivāto uppajji upādinnasarīrassa tathārūpattā saṅkhārānañca aniccatāya dukkhānubandhattā.",
  "tika-s0304t0:414_1": "Akāraṇaṁ vā etanti yenādhippāyena vuttaṁ,",
  "tika-s0304t0:414_2": "tameva adhippāyaṁ vivarituṁ “pahotī”tiādi vuttaṁ.",
  "tika-s0304t0:414_3": "Ekapallaṅkena nisīdituṁ pahoti yathā taṁ veluvagāmake.",
  "tika-s0304t0:414_4": "Ettake ṭhāneti ettake ṭhāne ṭhānaṁ nipphannanti yojanā.",
  "tika-s0304t0:414_5": "Tañca khoti vuṭṭhānasaññaṁ citte ṭhapanaṁ.",
  "tika-s0304t0:414_6": "Dhammakathaṁ suṇamāno dhammagāravena.",
  "tika-s0304t0:415_0": "Avassutassāti avassutabhāvassa rāgādivasena.",
  "tika-s0304t0:415_1": "Avassutassa kāraṇanti tintabhāvakāraṇaṁ.",
  "tika-s0304t0:415_2": "Kilesādhimuccanenāti kilesavasena paripphanditavasena.",
  "tika-s0304t0:415_3": "Nibbāpanaṁ viyāti vūpasamo viya.",
  "tika-s0304t0:415_4": "Nibbisevanānanti paripphandanarahitānaṁ.",
  "tika-s0304t0:416_0": "Avassutapariyāyasuttavaṇṇanā niṭṭhitā.",
  "tika-s0304t0:417_0": "7. Dukkhadhammasuttavaṇṇanā",
  "tika-s0304t0:418_0": "244.Dukkhadhammānanti dukkhakāraṇānaṁ.",
  "tika-s0304t0:418_1": "Tenāha “dukkhasambhavadhammāna”ntiādi.",
  "tika-s0304t0:418_2": "Tattha kiṁ dukkhaṁ,",
  "tika-s0304t0:418_3": "kā dukkhadhammāti tadubhayaṁ dassetuṁ “pañcasu hī”ti vuttaṁ.",
  "tika-s0304t0:418_4": "Teti pañcakkhandhā.",
  "tika-s0304t0:418_5": "Dukkhasambhavadhammattāti dukkhuppattikāraṇattā.",
  "tika-s0304t0:418_6": "Assāti tena.",
  "tika-s0304t0:418_7": "Karaṇe hetaṁ sāmivacanaṁ.",
  "tika-s0304t0:418_8": "Kāmeti vatthukāme kilesakāme ca.",
  "tika-s0304t0:418_9": "Puna assāti sāmiatthe eva sāmivacanaṁ.",
  "tika-s0304t0:418_10": "Cāranti cittācāraṁ.",
  "tika-s0304t0:418_11": "Vihāranti pañcadvārappavatticāravihāraṁ.",
  "tika-s0304t0:418_12": "“Ekaṭṭhā”ti ca vadanti.",
  "tika-s0304t0:418_13": "Teneva hi “anubandhitvā carantaṁ”icceva vuttaṁ.",
  "tika-s0304t0:418_14": "Anubandhitvāti ca vīthicittappavattito paṭṭhāya yāva tatiyajavanavārā anu anu bandhitvā.",
  "tika-s0304t0:418_15": "Pakkhandanādīti ādi-saddena kasigorakkhādivasenapi kāmānaṁ pariyesanadukkhaṁ saṅgaṇhāti.",
  "tika-s0304t0:419_0": "Dāyatīti dāyo, vanaṁ.",
  "tika-s0304t0:419_1": "Tenāha “aṭavi”nti.",
  "tika-s0304t0:419_2": "Kaṇṭakagabbhanti ovarakasadisaṁ vanaṁ.",
  "tika-s0304t0:419_3": "Nāmapadaṁ nāma kiriyāpadāpekkhanti “vijjhī”ti vacanasesena kiriyāpadaṁ gaṇhāti.",
  "tika-s0304t0:420_0": "Dandhāyitattaṁ uppannakilesānaṁ avaṭṭhānaṁ.",
  "tika-s0304t0:420_1": "Tenāha “uppannamattāyā”tiādi.",
  "tika-s0304t0:420_2": "Tāyāti satiyā.",
  "tika-s0304t0:420_3": "Kāci kilesāti cuddasavidhe cittassa kicce javanakicce eva cittakilesānaṁ uppattiṁ katvā tathā vuttaṁ.",
  "tika-s0304t0:420_4": "Niggahitāva honti pavattituṁ appadānavasena.",
  "tika-s0304t0:420_5": "Tenāha “na saṇṭhātuṁ sakkontī”ti.",
  "tika-s0304t0:420_6": "Cakkhudvārasminti pāḷiyaṁ tassa paṭhamaṁ gahitatāya vuttaṁ,",
  "tika-s0304t0:420_7": "tena nayena sesadvārānipi gahitāneva honti.",
  "tika-s0304t0:420_8": "Rāgādīsu uppannesu paṭhamajavanavāre.",
  "tika-s0304t0:420_9": "Satisammosena “kilesā me uppannā”ti ñatvā tathā paccāmāsasatiyā labbhanato. Tenāha –",
  "tika-s0304t0:420_10": "“anacchariyaṁ ceta”nti.",
  "tika-s0304t0:420_11": "Āvaṭṭetvāti ayoniso āvaṭṭetvā.",
  "tika-s0304t0:420_12": "Āvajjanādīsūti tato eva ayoniso āvajjanādīsu uppannesu iṭṭhārammaṇassa laddhattā paccayasiddhiyā sampattaṁ pavattanārahaṁ.",
  "tika-s0304t0:420_13": "Nivattetvāti dutiyajavanavārepi kilesuppattiṁ nivattetvā.",
  "tika-s0304t0:420_14": "Kathaṁ panassa evaṁ laddhuṁ sakkāti āha “āraddhavipassakānaṁ hī”tiādi.",
  "tika-s0304t0:420_15": "Bhāvanāpaṭisaṅkhāneti bhāvanāyaṁ paṭisaṅkhāne ca yogino patiṭṭhitabhāvo.",
  "tika-s0304t0:420_16": "Tassa ayamānisaṁso –",
  "tika-s0304t0:420_17": "yaṁ paccayalābhena uppajjituṁ laddhokāsāpi kilesā pubbe pavattabhāvanānubhāvena vikkhambhitā tathā tathā niggahitā eva hutvā nivattanti,",
  "tika-s0304t0:420_18": "kusalā dhammāva laddhokāsā uparūpari vaḍḍhanti.",
  "tika-s0304t0:421_0": "Abhihaṭṭhunti abhiharitvā.",
  "tika-s0304t0:421_1": "Anudahantīti anudahantā viya honti.",
  "tika-s0304t0:421_2": "Anusentīti etthāpi eseva nayo.",
  "tika-s0304t0:421_3": "Anāvaṭṭanteti anivattante sāmaññatoti adhippāyo.",
  "tika-s0304t0:421_4": "Vipassanābalameva dīpitaṁ maggaphalādhigamassa ajotitattā.",
  "tika-s0304t0:422_0": "Dukkhadhammasuttavaṇṇanā niṭṭhitā.",
  "tika-s0304t0:423_0": "8. Kiṁsukopamasuttavaṇṇanā",
  "tika-s0304t0:424_0": "245.",
  "tika-s0304t0:424_1": "Catunnaṁ ariyasaccānaṁ pariññābhisamayādivasena vividhadassananti kiccavasena nānādassanaṁ hotīti vuttaṁ,",
  "tika-s0304t0:424_2": "“dassananti paṭhamamaggassetaṁ adhivacana”nti.",
  "tika-s0304t0:424_3": "Tayidaṁ uparimaggesu bhāvanāpariyāyassa niruḷhattā paṭhamamaggassa paṭhamaṁ nibbānadassanato.",
  "tika-s0304t0:424_4": "Tenāha “paṭhamamaggo hī”tiādi.",
  "tika-s0304t0:424_5": "Koci yathāvuttaṁ aviparītaṁ atthaṁ ajānanto ñāṇadassanaṁ nāma ārammaṇakaraṇassa vasena atippasaṅgaṁ āsaṅkeyyāti",
  "tika-s0304t0:424_6": "taṁ nivattetuṁ “gotrabhū panā”tiādi vuttaṁ.",
  "tika-s0304t0:424_7": "Na dassananti vuccatīti ettha rājadassanaṁ udāharanti.",
  "tika-s0304t0:424_8": "Cattāropi maggā dassanameva yathāvuttenatthena,",
  "tika-s0304t0:424_9": "bhāvanāpariyāyo pana upari tiṇṇaṁ maggānaṁ paṭhamamaggaupāyassa bhāvanākārena pavattanato.",
  "tika-s0304t0:424_10": "Dassanaṁ visuddhi etthāti dassanavisuddhikaṁ, nibbānaṁ.",
  "tika-s0304t0:424_11": "Phassāyatanaṁ kammaṭṭhānaṁ assa atthīti phassāyatanakammaṭṭhāniko.",
  "tika-s0304t0:424_12": "Esa nayo sesesupi padesu.",
  "tika-s0304t0:425_0": "Padesasaṅkhāresūti saṅkhārekadesesu.",
  "tika-s0304t0:425_1": "Heṭṭhimaparicchedena pathaviādike dhammamatte diṭṭhe rūpapariggaho,",
  "tika-s0304t0:425_2": "cakkhuviññāṇādike taṁsahagatadhammamatte diṭṭhe arūpapariggaho ca sijjhatīti vadanti.",
  "tika-s0304t0:426_0": "Adhigatamaggameva kathesīti yena mukhena vipassanābhinivesaṁ akāsi,",
  "tika-s0304t0:426_1": "tamevassa mukhaṁ kathesi.",
  "tika-s0304t0:426_2": "Ayaṁ panāti kammaṭṭhānaṁ pucchanto bhikkhu.",
  "tika-s0304t0:426_3": "Imesanti phassāyatanakammaṭṭhānikapañcakkhandhakammaṭṭhānikānaṁ vacanaṁ.",
  "tika-s0304t0:426_4": "“Aññamaññaṁ na sametī”ti vatvā tamevatthaṁ pākaṭaṁ karoti “paṭhamenā”tiādinā.",
  "tika-s0304t0:426_5": "Pañcakkhandhavimuttassa saṅkhārassa abhāvā “nippadesesū”ti vuttaṁ.",
  "tika-s0304t0:426_6": "Tathevāti yatheva phassāyatanakammaṭṭhānikaṁ,",
  "tika-s0304t0:426_7": "tatheva taṁ pañcakkhandhakammaṭṭhānikaṁ pucchitvā.",
  "tika-s0304t0:427_0": "Samappavattā dhātuyoti rasādayo sarīradhātuyo samappavattā,",
  "tika-s0304t0:427_1": "na visamākārasaṇṭhitā ahesuṁ.",
  "tika-s0304t0:427_2": "Tenāha “kallasarīraṁ balappatta”nti.",
  "tika-s0304t0:427_3": "“Atītā saṅkhārā”tiādi vipassanābhinivesavasena vuttaṁ.",
  "tika-s0304t0:427_4": "Sammasanaṁ sabbatthakameva icchitabbaṁ.",
  "tika-s0304t0:427_5": "Cāribhūminti gocaraṭṭhānaṁ.",
  "tika-s0304t0:428_0": "Kārakabhāvanti bhāvanānuyuñjanabhāvaṁ.",
  "tika-s0304t0:428_1": "Paṇḍurogapurisoti paṇḍurogī puriso.",
  "tika-s0304t0:428_2": "Ariṭṭhanti suttaṁ.",
  "tika-s0304t0:428_3": "Bhesajjaṁ katvāti bhesajjapayogaṁ katvā.",
  "tika-s0304t0:428_4": "Karissāmīti bhesajjaṁ karissāmi.",
  "tika-s0304t0:428_5": "Jhāmathuṇo viyāti daḍḍhathuṇo viya khārakajālanaddhattā taruṇamakulasantānasañchannattā.",
  "tika-s0304t0:429_0": "Dakkhiṇadvāragāmeti dakkhiṇadvārasamīpe gāme.",
  "tika-s0304t0:429_1": "Lohitakoti lohitavaṇṇo.",
  "tika-s0304t0:429_2": "Ocirakajātoti jātaolambamānacirako viya.",
  "tika-s0304t0:429_3": "Ādinnasipāṭikoti gahitaphalapotako.",
  "tika-s0304t0:429_4": "Sandacchāyoti bahalacchāyo.",
  "tika-s0304t0:429_5": "Yasmā tassa rukkhassa sākhā aviraḷā ghanappattā aññamaññaṁ saṁsanditvā ṭhitā,",
  "tika-s0304t0:429_6": "tasmā chāyāpissa tādisīti vuttaṁ “sandacchāyo nāma saṁsanditvā ṭhitacchāyo”ti,",
  "tika-s0304t0:429_7": "ghanacchāyoti attho.",
  "tika-s0304t0:429_8": "Tatthātiādi upamāsaṁsandanaṁ.",
  "tika-s0304t0:430_0": "Yenayenākārena adhimuttānanti chaphassāyatanādimukhena yena yena vipassanābhinivesena vipassantānaṁ nibbānañca adhimuttānaṁ.",
  "tika-s0304t0:430_1": "Suṭṭhu visuddhaṁ pariññātisamayādisiddhiyā.",
  "tika-s0304t0:430_2": "Tena tenevākārenāti attanādhimuttākārena.",
  "tika-s0304t0:430_3": "Idāni taṁ taṁ ākāraṁ upamāya saddhiṁ yojetvā dassetuṁ “yathā hī”tiādi āraddhaṁ.",
  "tika-s0304t0:430_4": "Taṁ suviññeyyameva.",
  "tika-s0304t0:431_0": "Idanti nagaropamaṁ.",
  "tika-s0304t0:431_1": "Taṁ sallakkhitanti kiṁsukopamadīpitaṁ atthajātaṁ sace sallakkhitaṁ.",
  "tika-s0304t0:431_2": "Assa bhikkhuno.",
  "tika-s0304t0:431_3": "Dhammadesanatthanti yathāsallakkhitassa atthassa vasena laddhavisesassa upabrūhanāya.",
  "tika-s0304t0:431_4": "Tassevatthassāti tassa dassanavisuddhisaṅkhātassa atthassa.",
  "tika-s0304t0:431_5": "Corāsaṅkā na honti majjhimadesarajjassa pasannabhāvato.",
  "tika-s0304t0:431_6": "Tipurisubbedhānīti ubbedhena tipurisappamāṇāni nānābhittivicittāni thambhānaṁ upari vividhamālākammādivicittadhanurākāralakkhitāni manoramāni.",
  "tika-s0304t0:431_7": "Tenāha “nagarassa alaṅkārattha”nti.",
  "tika-s0304t0:431_8": "Nagaradvārassa thirabhāvāpādanavasena ṭhapetabbattā vuttaṁ “coranivāraṇatthānipi hontiyevā”ti.",
  "tika-s0304t0:431_9": "Piṭṭhasaṅghātassāti dvārabāhassa.",
  "tika-s0304t0:431_10": "“Ime āvāsikā,",
  "tika-s0304t0:431_11": "ime āgantukā,",
  "tika-s0304t0:431_12": "tatthāpi ca imehi nagarassa nagarasāmikassa ca attho.",
  "tika-s0304t0:431_13": "Imesaṁ vasena anattho siyā”ti jānanañāṇasaṅkhātena paṇḍiccena samannāgato.",
  "tika-s0304t0:431_14": "Aññātanivāraṇe paṭubhāvasaṅkhātena veyyattiyena samannāgato.",
  "tika-s0304t0:431_15": "Ṭhānuppattikapaññāsaṅkhātāyāti tasmiṁ tasmiṁ atthakicce taṅkhaṇuppajjanakapaṭibhānasaṅkhātāya.",
  "tika-s0304t0:432_0": "Raññā āyutto niyojito rājāyutto,",
  "tika-s0304t0:432_1": "tattha tattha rañño kātabbakicce ṭhapitapuriso.",
  "tika-s0304t0:432_2": "Katipāheyevāti katipayadivaseyeva akiccakaraṇena tassa ṭhānaṁ vibbhamo jātoti katvā vuttaṁ –",
  "tika-s0304t0:432_3": "“sabbāni vinicchayaṭṭhānādīni hāretvā”ti.",
  "tika-s0304t0:433_0": "Sīsamassa chindāhīti sīsabhūtaṁ uttamaṅgaṭṭhāniyaṁ tattha tassa rājakiccaṁ chindāti attho.",
  "tika-s0304t0:433_1": "Aññathā tassa pākatike atthe gayhamāne pāṇātipāto āṇatto nāma siyā.",
  "tika-s0304t0:433_2": "Na hi cakkavattirājā tādisaṁ āṇāpeti,",
  "tika-s0304t0:433_3": "aññesampi tato nivārakattā.",
  "tika-s0304t0:433_4": "Atha vā chindāhīti mama āṇāya assa sīsaṁ chindanto viya attānaṁ dassehi,",
  "tika-s0304t0:433_5": "evaṁ so tatthovādapaṭikarattapatto odameyyāti,",
  "tika-s0304t0:433_6": "tathā ceva upari paṭipatti āgatā.",
  "tika-s0304t0:433_7": "Tatthāti etasmiṁ paccantimanagare.",
  "tika-s0304t0:434_0": "Uppannenāti samathakammaṭṭhāne uppannena.",
  "tika-s0304t0:435_0": "Tassevāti sakkāyasaṅkhātassa nagarassa “dvārānī”ti vuttānīti ānetvā sambandho.",
  "tika-s0304t0:435_1": "“Sīghaṁ dūtayuga”nti vuttāti yojanā.",
  "tika-s0304t0:435_2": "Hadayavatthurūpassa majjhe siṅghāṭakabhāvena gahitattā “hadayavatthussa nissayabhūtānaṁ mahābhūtāna”nti vuttaṁ.",
  "tika-s0304t0:435_3": "Yadi evaṁ vatthurūpameva gahetabbaṁ,",
  "tika-s0304t0:435_4": "tadevettha aggahetvā kasmā mahābhūtaggahaṇanti āha “vatthurūpassa hī”tiādi.",
  "tika-s0304t0:435_5": "Yādisoti sammādiṭṭhiādīnaṁ vasena yādiso eva pubbe āgatavipassanāmaggo.",
  "tika-s0304t0:435_6": "“Ayampi aṭṭhaṅgasamannāgatattā tādiso evā”ti vatvā ariyamaggo “yathāgatamaggo”ti vutto.",
  "tika-s0304t0:435_7": "Idaṁ tāvetthāti ettha etasmiṁ sutte dhammadesanatthaṁ ābhatāya yathāvuttaupamāya idaṁ saṁsandanaṁ.",
  "tika-s0304t0:436_0": "Idaṁ saṁsandananti idāni vakkhamānaṁ upamāya saṁsandanaṁ.",
  "tika-s0304t0:436_1": "Nagarasāmiupamā pañcakkhandhavasena dassanavisuddhipattaṁ khīṇāsavaṁ dassetuṁ ābhatā.",
  "tika-s0304t0:436_2": "Siṅghāṭakūpamā catumahābhūtavasena dassanavisuddhipattaṁ khīṇāsavaṁ dassetuṁ ābhatāti yojanā.",
  "tika-s0304t0:436_3": "“Catusaccameva kathita”nti vatvā tāni saccāni niddhāretvā dassetuṁ “sakalenapi hī”tiādi vuttaṁ.",
  "tika-s0304t0:436_4": "Idha nagarasambhāro chadvārādayo.",
  "tika-s0304t0:436_5": "Tena hi chaphassāyatanādayo upamitā.",
  "tika-s0304t0:436_6": "Te pana dukkhasaccapariyāpannāti vuttaṁ “nagarasambhārena dukkhasaccameva kathita”nti.",
  "tika-s0304t0:437_0": "Kiṁsukopamasuttavaṇṇanā niṭṭhitā.",
  "tika-s0304t0:438_0": "9. Vīṇopamasuttavaṇṇanā",
  "tika-s0304t0:439_0": "246.Bhikkhussa vā bhikkhuniyā vāti kāmaṁ pāḷiyaṁ parisādvayameva gahitaṁ,",
  "tika-s0304t0:439_1": "sesaparisānaṁ pana tadaññesampi devamanussānanti sabbasādhāraṇovāyaṁ dhammasaṅgahoti imamatthaṁ upamāpubbakaṁ",
  "tika-s0304t0:439_2": "katvā dassetuṁ “yathā nāmā”tiādi āraddhaṁ.",
  "tika-s0304t0:439_3": "Yajantoti dadanto.",
  "tika-s0304t0:439_4": "Vinditabboti laddhabbo,",
  "tika-s0304t0:439_5": "adhigantabboti attho.",
  "tika-s0304t0:440_0": "Chandoti taṇhāchando. Tenāha –",
  "tika-s0304t0:440_1": "“dubbalataṇhā so rañjetuṁ na sakkotī”ti.",
  "tika-s0304t0:440_2": "Pubbuppattikā ekasmiṁ ārammaṇe paṭhamaṁ uppannā.",
  "tika-s0304t0:440_3": "Sā hi anāsevanattā mandā.",
  "tika-s0304t0:440_4": "Soti chando.",
  "tika-s0304t0:440_5": "Rañjetuṁ na sakkoti laddhāsevanattā.",
  "tika-s0304t0:440_6": "Doso nāma cittadūsanattā.",
  "tika-s0304t0:440_7": "Tānīti daṇḍādānādīni.",
  "tika-s0304t0:440_8": "Tammūlakāti lobhamūlakā tāva māyāsāṭheyyamānātimānadiṭṭhicāpalādayo,",
  "tika-s0304t0:440_9": "dosamūlakā upanāhamakkhapalāsaissāmacchariyathambhasārambhādayo,",
  "tika-s0304t0:440_10": "mohamūlakā ahirika-anottappa-thinamiddhavicikicchuddhacca-viparītamanasikārādayo,",
  "tika-s0304t0:440_11": "saṁkilesadhammā gahitāva honti taṁmūlakattā.",
  "tika-s0304t0:440_12": "Yasmā pana sabbepi saṁkilesadhammā dvādasākusalacittuppādapariyāpannā eva,",
  "tika-s0304t0:440_13": "tasmā tesampettha gahitabhāvaṁ dassetuṁ “chando rāgoti vā”ti vuttaṁ.",
  "tika-s0304t0:441_0": "Bhāyitabbaṭṭhena sabhayo.",
  "tika-s0304t0:441_1": "Bheravaṭṭhena sappaṭibhayo.",
  "tika-s0304t0:441_2": "Kusalapakkhassa vikkhambhanaṭṭhena sakaṇṭako.",
  "tika-s0304t0:441_3": "Kusalaanavajjadhammehi duravagāhaṭṭhena sagahano.",
  "tika-s0304t0:441_4": "Bhavasampattibhavanibbānānaṁ appadānabhāvato ummaggo.",
  "tika-s0304t0:441_5": "Duggatigāmimaggattā kummaggo.",
  "tika-s0304t0:441_6": "Iriyanāti vattanā paṭipajjanā.",
  "tika-s0304t0:441_7": "Duggatigāmitāya kileso eva kilesamaggo.",
  "tika-s0304t0:441_8": "Na sakkā sampattibhavaṁ gantuṁ kuto nibbānagamananti adhippāyo.",
  "tika-s0304t0:442_0": "Asubhāvajjanādīhīti ādi-saddena aniccamanasikārādīnampi saṅgaho daṭṭhabbo.",
  "tika-s0304t0:442_1": "Cittaṁ nivattati sarāgacittaṁ na uppajjati paṭipakkhamanasikārena vinoditattā.",
  "tika-s0304t0:442_2": "Majjhattārammaṇeti aññāṇupekkhaṭṭhāniye ārammaṇe.",
  "tika-s0304t0:442_3": "Uddesa…pe…",
  "tika-s0304t0:442_4": "āvajjantassāti uddisāpanavasena uddesaṁ,",
  "tika-s0304t0:442_5": "paripucchāpanavasena paripucchaṁ,",
  "tika-s0304t0:442_6": "garūnaṁ santike vasanavasena garuvāsaṁ āvajjantassa.",
  "tika-s0304t0:442_7": "Cittanti gambhīrañāṇacariya-paccavekkhaṇa-paññavanta-puggalasevanavasena tadadhimuttisiddhiyā aññāṇacittaṁ nivattati.",
  "tika-s0304t0:443_0": "Yathā “pujjabhavaphalaṁ puñña”nti vuttaṁ “evamidaṁ puññaṁ pavaḍḍhatī”ti,",
  "tika-s0304t0:443_1": "evaṁ kiṭṭhasambhavattā “kiṭṭha”nti vuttanti āha “kiṭṭhanti kiṭṭhaṭṭhāne uppannasassa”nti.",
  "tika-s0304t0:444_0": "Ghaṭāti siṅgayugaṁ idhādhippetanti āha “dvinnaṁ siṅgānaṁ antare”ti.",
  "tika-s0304t0:444_1": "Ghaṭāti goṇādīnaṁ siṅgantaraṭṭhassa samaññāti vadanti.",
  "tika-s0304t0:444_2": "Nāsārajjuketi nāsārajjupātaṭṭhāne.",
  "tika-s0304t0:445_0": "Dameti puthuttārammaṇato nivāreti.",
  "tika-s0304t0:445_1": "Nanti cittaṁ.",
  "tika-s0304t0:445_2": "Yaṁ suttaṁ subhāsitaṁ mayā.",
  "tika-s0304t0:445_3": "Tadassāti tadā assa bhikkhuno.",
  "tika-s0304t0:445_4": "Ārammaṇeti kammaṭṭhānārammaṇe.",
  "tika-s0304t0:446_0": "Sudujitanti nibbisevanabhāvakaraṇena jitaṁ.",
  "tika-s0304t0:446_1": "Sutajjitanti suṭṭhu dūrakaraṇena jitaṁ,",
  "tika-s0304t0:446_2": "tathābhūtañca tajjitaṁ nāma hotīti tathā vuttaṁ.",
  "tika-s0304t0:446_3": "Gocarajjhattanti ajjhattabhūto gocaro.",
  "tika-s0304t0:446_4": "Kammaṭṭhānārammaṇañhi bahiddhārūpādiārammaṇavidhuratāya ajjhattanti vuccati.",
  "tika-s0304t0:446_5": "Samatho anurakkhaṇaṁ etassāti samathānurakkhaṇaṁ.",
  "tika-s0304t0:446_6": "Yathā indriyasaṁvarasīlaṁ samathānurakkhaṇaṁ hoti,",
  "tika-s0304t0:446_7": "tathā kathitanti attho.",
  "tika-s0304t0:446_8": "Yathā hi indriyasaṁvarasīlaṁ samathassa paccayo,",
  "tika-s0304t0:446_9": "evaṁ samathopi tassa paccayoti.",
  "tika-s0304t0:447_0": "Vādiyamānāya vīṇāya.",
  "tika-s0304t0:447_1": "Cittaṁ rañjetīti rajjanena.",
  "tika-s0304t0:447_2": "Avissajjanīyatāya cittaṁ bandhatīti bandhanīyo.",
  "tika-s0304t0:447_3": "Veṭṭhaketi tantīnaṁ āsajjanaveṭṭhake.",
  "tika-s0304t0:447_4": "Koṇanti kavaṇato vīṇāya saddakaraṇato koṇanti laddhanāmaṁ dārudaṇḍaṁ siṅgādīsu yena kenaci kataṁ ghaṭikaṁ.",
  "tika-s0304t0:447_5": "Tenāha “caturassaṁ sāradaṇḍaka”nti.",
  "tika-s0304t0:448_0": "Yasmā so rājā rājamahāmatto vā saddaṁ yathāsabhāvato na aññāsi,",
  "tika-s0304t0:448_1": "tasmiṁ tassa ajānanākārameva dassetuṁ “saddaṁ passissāmī”tiādi vuttaṁ.",
  "tika-s0304t0:449_0": "Asatī kirāyanti pāḷiyaṁ liṅgavipallāsena vuttanti yathāliṅgameva vadanto “asā”ti āha.",
  "tika-s0304t0:449_1": "“Asatīti lāmakādhivacana”nti vatvā tattha payogaṁ dassetuṁ “asā lokitthiyo nāmā”ti vuttaṁ,",
  "tika-s0304t0:449_2": "loke itthiyo nāma asatiyoti attho,",
  "tika-s0304t0:449_3": "tattha kāraṇamāha “velā tāsaṁ na vijjatī”ti.",
  "tika-s0304t0:449_4": "Pakatiyā loke jeṭṭhabhātā kaniṭṭhabhātā mātulotiādikā velā mariyādā tāsaṁ na vijjati. Kasmā?",
  "tika-s0304t0:449_5": "Sārattā ca pagabbā ca sabbesampi sambhogavasena viniyogaṁ gacchanti. Kathaṁ?",
  "tika-s0304t0:449_6": "Sikhī sabbaghaso yathā.",
  "tika-s0304t0:449_7": "Tenevāha –",
  "tika-s0304t0:450_0": "“Sabbā nadī vaṅkagatī, sabbe kaṭṭhamayā vanā;",
  "tika-s0304t0:451_0": "Sabbitthiyo kare pāpaṁ, labhamāne nivātake”ti. ;",
  "tika-s0304t0:452_0": "Aññampi tantibaddhaṁ caturassaambaṇavāditādīni.",
  "tika-s0304t0:452_1": "Vīṇā viya pañcakkhandhā anekadhammasamūhabhāvato.",
  "tika-s0304t0:452_2": "Rājā viya yogāvacaro tappaṭibaddhadhammagavesakattā.",
  "tika-s0304t0:452_3": "Assāti yogāvacarassa.",
  "tika-s0304t0:453_0": "Nirayādito aññasmimpi gati-saddo vattati.",
  "tika-s0304t0:453_1": "Tato visesanatthaṁ “gatigatī”ti vuttaṁ “dukkhadukkhaṁ,",
  "tika-s0304t0:453_2": "rūparūpa”nti ca yathā,",
  "tika-s0304t0:453_3": "gatisaññitaṁ pavattiṭṭhānanti attho. Tenāha –",
  "tika-s0304t0:453_4": "“etthantare saṁsarati vattatī”ti.",
  "tika-s0304t0:453_5": "Sañjāyanapadeso eva gatīti sañjātigati.",
  "tika-s0304t0:454_0": "Taṁ pana gatiṁ sattānaṁ saṁvegavatthubhūtassa paccakkhassa gabbhāsayassa vasena dassetuṁ “ayamassa kāyo”tiādi vuttaṁ.",
  "tika-s0304t0:454_1": "Rūpadhammassa salakkhaṇaṁ gati niṭṭhā,",
  "tika-s0304t0:454_2": "tato paraṁ aññaṁ kiñci natthīti salakkhaṇagati.",
  "tika-s0304t0:454_3": "Abhāvo accantābhāvo.",
  "tika-s0304t0:454_4": "Santānavicchedo vibhavagati taṁniṭṭhānabhāvā.",
  "tika-s0304t0:454_5": "Bhedoti khaṇanirodho,",
  "tika-s0304t0:454_6": "idhāpi taṁniṭṭhānatāyeva pariyāyo.",
  "tika-s0304t0:454_7": "Yāva bhavaggāti yāva sabbabhavaggā.",
  "tika-s0304t0:454_8": "Salakkhaṇavibhavagatibhedagatiyo “eseva nayo”ti imināva pakāsitāti na gahitā.",
  "tika-s0304t0:454_9": "Tassa khīṇāsavassa na hoti aggamaggena samucchinnattā.",
  "tika-s0304t0:455_0": "Sīlaṁkathitaṁ rūpādīsu chandādinivāraṇassa kathitattā.",
  "tika-s0304t0:455_1": "Majjhe samādhibhāvanā kathitā “ajjhattameva santiṭṭhati…pe…",
  "tika-s0304t0:455_2": "samādhiyatī”ti jotitattā.",
  "tika-s0304t0:455_3": "Pariyosāne ca nibbānaṁ kathitaṁ “yampissa…pe…",
  "tika-s0304t0:455_4": "na hotī”ti vacanato.",
  "tika-s0304t0:456_0": "Vīṇopamasuttavaṇṇanā niṭṭhitā.",
  "tika-s0304t0:457_0": "10. Chappāṇakopamasuttavaṇṇanā",
  "tika-s0304t0:458_0": "247.Vaṇasarīroti vaṇitasarīro.",
  "tika-s0304t0:458_1": "Pakkattāti kuthitattā.",
  "tika-s0304t0:458_2": "Saradaṇḍesu sarasamaññāti kaṇḍa-saddo sarapariyāyoti āha –",
  "tika-s0304t0:458_3": "“saravananti kaṇḍavana”nti.",
  "tika-s0304t0:458_4": "Arugatto…pe…",
  "tika-s0304t0:458_5": "veditabbo guṇasarīrassa khaṇḍachiddasīlādīhi heṭṭhā majjhe uparibhāge ca bhedavisamacchinnavikāradosattā.",
  "tika-s0304t0:458_6": "Ettha kusā “kaṇṭakā”ti adhippetā kaṇṭakasadisattā,",
  "tika-s0304t0:458_7": "kusatiṇānaṁ eva vā vuttākārapadeso “kusakaṇṭako”ti vutto.",
  "tika-s0304t0:459_0": "Gāmavāsīnaṁ vijjhanaṭṭhenāti nārahova hutvā tesaṁ kārānaṁ paṭiggahaṇavasena pīḷanaṭṭhena.",
  "tika-s0304t0:460_0": "Pakkhinti hatthiliṅgasakuṇaṁ.",
  "tika-s0304t0:460_1": "Tassa kira hatthisoṇḍasadisaṁ mukhaṁ,",
  "tika-s0304t0:460_2": "tasmā “hatthisoṇḍasakuṇa”nti vuttaṁ.",
  "tika-s0304t0:460_3": "Vissajjeyyāti rajjuyā yathābaddhaṁ eva vissajjeyya.",
  "tika-s0304t0:461_0": "Bhogehīti attano sarīrabhogehi.",
  "tika-s0304t0:461_1": "Maṇḍalaṁ bandhitvāti yathā sarīraṁ maṇḍalākārena tiṭṭhati,",
  "tika-s0304t0:461_2": "evaṁ katvā.",
  "tika-s0304t0:461_3": "Supissāmīti niddaṁ okkamissāmi.",
  "tika-s0304t0:461_4": "Ḍetukāmoti uppatitukāmo.",
  "tika-s0304t0:461_5": "Disā disanti disato disaṁ.",
  "tika-s0304t0:462_0": "Cha pāṇakā viya cha āyatanāni nānajjhāsayattā,",
  "tika-s0304t0:462_1": "nānajjhāsayatā ca nesaṁ nānāvisayaninnatāya daṭṭhabbā.",
  "tika-s0304t0:462_2": "Daḷharajju viya taṇhā tesaṁ bandhanato.",
  "tika-s0304t0:462_3": "Majjhe gaṇṭhi viya avijjā bandhanassa dubbinimmocanahetuto.",
  "tika-s0304t0:462_4": "Ārammaṇaṁ balavaṁ hoti manuññabhāvena ceva tattha taṇhābhinivesassa daḷhabhāvena ca.",
  "tika-s0304t0:463_0": "Sarikkhakena vā upamāya āharaṇapakkhe.",
  "tika-s0304t0:463_1": "Appanāti saṁsandanā.",
  "tika-s0304t0:463_2": "Pāḷiyaṁyeva appitā upamā “evameva kho”tiādinā.",
  "tika-s0304t0:463_3": "Rūpacittādivisamaninnattā cakkhussa visamajjhāsayatā.",
  "tika-s0304t0:463_4": "Esa nayo sesesupi.",
  "tika-s0304t0:464_0": "Kaṇṇacchiddakūpaketi kaṇṇacchiddasaññite āvāṭe.",
  "tika-s0304t0:464_1": "Tassāti sotassa.",
  "tika-s0304t0:464_2": "Paccayo hotīti upanissayo hoti tena vinā saddaggahaṇassa abhāvato.",
  "tika-s0304t0:464_3": "“Ajaṭākāsopi vaṭṭati evā”ti vatvā tassa paccayabhāvaṁ dassetuṁ “antoleṇasmi”ntiādi vuttaṁ.",
  "tika-s0304t0:464_4": "Dhātuparamparā ghaṭṭentoti bhūtaparamparāsaṅghaṭṭento.",
  "tika-s0304t0:465_0": "Evaṁ santeti evaṁ bhūtaparamparāvasena sadde sotapathamāgacchante.",
  "tika-s0304t0:465_1": "Sampattagocaratā hoti sotassa.",
  "tika-s0304t0:465_2": "Ghānādīnaṁ viya “dūre saddo”ti jānanaṁ na sambhaveyya sampattagāhibhāvato.",
  "tika-s0304t0:465_3": "Tathā tathā jānanākāro hoti manoviññāṇassa gahaṇākāravisesato.",
  "tika-s0304t0:465_4": "Sotaviññāṇappavatti pana ubhayattha samānāva.",
  "tika-s0304t0:465_5": "Dūre ṭhitopi saddo tādise ṭhāne paṭighosādīnaṁ paccayo hoti ayokanto viya ayocalanassāti daṭṭhabbaṁ.",
  "tika-s0304t0:465_6": "Dhammatāti dhammasabhāvo,",
  "tika-s0304t0:465_7": "saddassa so sabhāvoti attho.",
  "tika-s0304t0:465_8": "Tato tato savanaṁ hoti ākāsasaññitassa upanissayassa labbhanato.",
  "tika-s0304t0:465_9": "Yadi pana sotaṁ sampattagāhī siyā,",
  "tika-s0304t0:465_10": "cittasamuṭṭhānasaddo sotaviññāṇassa ārammaṇapaccayo na siyā.",
  "tika-s0304t0:465_11": "Paṭṭhāne ca avisesena “saddāyatanaṁ sotaviññāṇassa ārammaṇapaccayena paccayo”ti vutto,",
  "tika-s0304t0:465_12": "bahiddhā ca cittajassa saddassa sambhavo natthi.",
  "tika-s0304t0:465_13": "Atha vā cittajo saddo dhātuparamparāya sotapasādaṁ ghaṭṭeti,",
  "tika-s0304t0:465_14": "na so cittajo saddo,",
  "tika-s0304t0:465_15": "yo paramparāya pavatto.",
  "tika-s0304t0:465_16": "Utujo hi so,",
  "tika-s0304t0:465_17": "tasmā yathuppanno saddo,",
  "tika-s0304t0:465_18": "tattha ṭhitova sotapasādassa āpāthaṁ āgacchatīti niṭṭhamettha gantabbaṁ.",
  "tika-s0304t0:465_19": "Tena vuttaṁ “asampattagocarameveta”nti.",
  "tika-s0304t0:466_0": "Tadā ekaggacittataṁ āpajjati parissayānaṁ abhāvato.",
  "tika-s0304t0:466_1": "Nāsacchiddasaṅkhātaākāsasannissaye vattanato ghānaṁ ākāsajjhāsayaṁ vuttaṁ.",
  "tika-s0304t0:466_2": "Vātena vinā gandhagahaṇassa asambhavato vātūpanissayagandhagocaraṁ.",
  "tika-s0304t0:466_3": "Tenāha “tathā hī”tiādi.",
  "tika-s0304t0:467_0": "Gāmato laddhabbaṁ āhāraṁ gāmaṁ,",
  "tika-s0304t0:467_1": "tanninnatāya gāmajjhāsayatā vuttā.",
  "tika-s0304t0:467_2": "Tathā hi jīvitanimittaṁ raso jīvitaṁ,",
  "tika-s0304t0:467_3": "tasmiṁ ninnatāya taṁ avhāyatīti jivhā.",
  "tika-s0304t0:467_4": "Na sakkā kheḷena atemitassa rasaṁ jānituṁ,",
  "tika-s0304t0:467_5": "tasmā āposannissitarasārammaṇā jivhāti.",
  "tika-s0304t0:468_0": "Āmakasusānato bahi.",
  "tika-s0304t0:468_1": "Upādiṇṇakajjhāsayoti upādiṇṇakaninno.",
  "tika-s0304t0:468_2": "Kāyapasādasannissayabhūtāya pathaviyā phoṭṭhabbārammaṇe ghaṭite eva tattha viññāṇuppatti,",
  "tika-s0304t0:468_3": "na aññathāti vuttaṁ “pathavīsannissitaphoṭṭhabbārammaṇo”ti.",
  "tika-s0304t0:468_4": "Tathā hītiādi kāyassa upādiṇṇakajjhāsayatāya sādhakaṁ.",
  "tika-s0304t0:468_5": "Ajjhattikabāhirāti ajjhattikā bāhirā vā.",
  "tika-s0304t0:468_6": "Assāti kāyassa.",
  "tika-s0304t0:468_7": "Susanthatassātiādi tassa pathaviyā paccayabhāvadassanaṁ.",
  "tika-s0304t0:469_0": "Nānajjhāsayoti nānārammaṇaninno.",
  "tika-s0304t0:469_1": "Tena manassa makkaṭassa viya anavaṭṭhitataṁ dasseti.",
  "tika-s0304t0:469_2": "Tenāha “diṭṭhapubbepī”tiādi.",
  "tika-s0304t0:469_3": "Mūlabhavaṅgaggahaṇena piṭṭhibhavaṅgaṁ nivatteti.",
  "tika-s0304t0:469_4": "Assāti manassa.",
  "tika-s0304t0:469_5": "Evaṁ kiriyamayaṁ viññāṇaṁ daṭṭhabbaṁ.",
  "tika-s0304t0:469_6": "Nānattanti bhedo.",
  "tika-s0304t0:470_0": "Yathārucippavattiyā nivāraṇavasena baddhānaṁ.",
  "tika-s0304t0:470_1": "Nibbisevanabhāvanti lolatāsaṅkhātaparipphandassa abhāvaṁ.",
  "tika-s0304t0:470_2": "Nākaḍḍhatīti savisaye rūpārammaṇe cittasantānaṁ,",
  "tika-s0304t0:470_3": "taṁsamaṅginaṁ vā puggalaṁ nākaḍḍhati.",
  "tika-s0304t0:470_4": "Pubbabhāgavipassanāva kathitā āyatanamukhena “evañhi vo,",
  "tika-s0304t0:470_5": "bhikkhave,",
  "tika-s0304t0:470_6": "sikkhitabba”nti vuttattā.",
  "tika-s0304t0:471_0": "Chappāṇakopamasuttavaṇṇanā niṭṭhitā.",
  "tika-s0304t0:472_0": "11. Yavakalāpisuttavaṇṇanā",
  "tika-s0304t0:473_0": "248.Yavapuñjo suparipakkayavasamudāyo.",
  "tika-s0304t0:473_1": "Kājahatthāti daṇḍahatthā.",
  "tika-s0304t0:473_2": "Potheyyunti yathā yavasaṅkhātaṁ dhaññaṁ vaṇṭato muccati,",
  "tika-s0304t0:473_3": "evaṁ potheyyuṁ.",
  "tika-s0304t0:473_4": "Yave sāvetvāti yavasīsato yave pothanena mocetvā vivecetvā.",
  "tika-s0304t0:474_0": "Catumahāpatho viya cha āyatanāni ārammaṇadaṇḍakehi hananaṭṭhānattā.",
  "tika-s0304t0:474_1": "Yavakalāpī viya satto tehi haññamānattā.",
  "tika-s0304t0:474_2": "Cha byābhaṅgiyo viya sabhāvato chadhāpi paccekaṁ iṭṭhāniṭṭhamajjhattavasena aṭṭhārasa ārammaṇāni yavakalāpaṭṭhāniyassa sattassa hananato.",
  "tika-s0304t0:474_3": "Bhavapatthanāya aparāparuppattiṁ sandhāya “bhavapatthanā kilesā”ti bahuvacananiddeso.",
  "tika-s0304t0:474_4": "Bhavapatthanā ca tassa paccayabhūtā kilesā cāti bhavapatthanākilesāti evaṁ vā ettha attho daṭṭhabbo.",
  "tika-s0304t0:474_5": "Yasmā sattānaṁ vaṭṭadukkhaṁ nāma sabbampi taṁ bhavapatthanāmūlakaṁ,",
  "tika-s0304t0:474_6": "tasmā vuttaṁ “evaṁ sattā”tiādi.",
  "tika-s0304t0:474_7": "Bhavapatthanakilesāti ca bhavapatthanāmūlakaṁ kilesaṁ.",
  "tika-s0304t0:475_0": "Bhummanti samīpatthe bhummaṁ.",
  "tika-s0304t0:475_1": "Tenāha “sudhammāya dvāre”ti.",
  "tika-s0304t0:475_2": "Na katanti dukkhuppādanaṁ na kataṁ.",
  "tika-s0304t0:475_3": "Navagūthasūkaraṁ viyāti navagūthabhakkhasūkaraṁ viya.",
  "tika-s0304t0:475_4": "Cittenevāti yo bajjhati,",
  "tika-s0304t0:475_5": "tassa citteneva.",
  "tika-s0304t0:475_6": "Tasmāti yasmā vepacittibandhanassa bandhanamuccanaṁ viya,",
  "tika-s0304t0:475_7": "tasmā “vepacittibandhana”nti vuttaṁ.",
  "tika-s0304t0:475_8": "Ñāṇamokkhaṁ bandhananti ñāṇena muccanaṁ bandhanaṁ.",
  "tika-s0304t0:476_0": "Maññamānoti parikappitataṇhāvasena “etaṁ mamā”ti,",
  "tika-s0304t0:476_1": "diṭṭhivasena “eso me attā”ti,",
  "tika-s0304t0:476_2": "mānavasena “esohamasmī”ti maññanto.",
  "tika-s0304t0:476_3": "Khandhavinimuttassa maññamānavatthuno abhāvā “khandhe maññanto”ti vuttaṁ.",
  "tika-s0304t0:476_4": "Etanti “mārassā”ti etaṁ sāmivacanaṁ.",
  "tika-s0304t0:476_5": "Kilesamārena baddhoti kilesamārena teneva kilesabandhanena baddho.",
  "tika-s0304t0:476_6": "Muttoti etthāpi eseva nayo.",
  "tika-s0304t0:477_0": "Taṇhāmaññanāya sati diṭṭhimānamaññanānaṁ pasaṅgo eva natthīti yathā “asmī”ti padena diṭṭhimānamaññanā vuttā honti,",
  "tika-s0304t0:477_1": "evaṁ taṇhāmaññitāpīti vuttaṁ “asmīti padena taṇhāmaññitaṁ vutta”nti.",
  "tika-s0304t0:477_2": "Ayamahamasmīti padena diṭṭhimaññitanti etarahi labbhamānadiṭṭhivatthuvaseneva.",
  "tika-s0304t0:477_3": "Bhavissanti anāgatadiṭṭhivatthuparikappanavaseneva diṭṭhimaññitaṁ.",
  "tika-s0304t0:477_4": "Yebhuyyena hi anāgatāliṅganā sassatadiṭṭhi.",
  "tika-s0304t0:477_5": "Ucchedavasena diṭṭhimaññitamevāti ānetvā sambandho.",
  "tika-s0304t0:477_6": "Rūpītiādīni padāni.",
  "tika-s0304t0:477_7": "Sassatassevāti sassatagāhasseva pabhedadīpanāni.",
  "tika-s0304t0:477_8": "Yasmā maññitaṁ ābādhavasena rogo,",
  "tika-s0304t0:477_9": "antodosavasena gaṇḍo,",
  "tika-s0304t0:477_10": "aṅganikantavasena sallaṁ,",
  "tika-s0304t0:477_11": "tasmā imehi taṇhādīhi kilesehi pākaṭacalanavasena iñjanti ceva,",
  "tika-s0304t0:477_12": "apākaṭasañcalanavasena phandanti ca.",
  "tika-s0304t0:477_13": "Papañcitaṁ saṁsāre cirāyanaṁ daṭṭhabbaṁ,",
  "tika-s0304t0:477_14": "khandhasantānassa vā vitthāraṇaṁ.",
  "tika-s0304t0:477_15": "Pamattākārappattā mucchanākārappattā.",
  "tika-s0304t0:477_16": "Tesanti taṇhādiṭṭhikilesānaṁ.",
  "tika-s0304t0:477_17": "Ākāradassanatthanti pavattiākāradassanatthaṁ.",
  "tika-s0304t0:478_0": "Māno nāma “seyyohamasmī”tiādinā majjanākārappavatti.",
  "tika-s0304t0:478_1": "Taṇhāya sampayuttamānavasenāti kasmā vuttaṁ?",
  "tika-s0304t0:478_2": "Nanu sabbo māno taṇhāsampayutto?",
  "tika-s0304t0:478_3": "Sati hi byabhicāre visesanaṁ icchitabbanti.",
  "tika-s0304t0:478_4": "Saccametaṁ,",
  "tika-s0304t0:478_5": "taṇhā pana atthi mānassa paccayabhūtā,",
  "tika-s0304t0:478_6": "atthi mānassa appaccayabhūtā,",
  "tika-s0304t0:478_7": "yato māno aniyato vuccati.",
  "tika-s0304t0:478_8": "Tathā hi paṭṭhāne “saṁyojanaṁ dhammaṁ paṭicca saṁyojano dhammo uppajjati hetupaccayā”ti ettha saṁyojanāni",
  "tika-s0304t0:478_9": "saṁyojanehi yathālābhaṁ yojetvā dassitayojanāya “kāmarāgasaṁyojanaṁ paṭicca mānasaṁyojanaṁ avijjāsaṁyojana”nti",
  "tika-s0304t0:478_10": "vatvā “kāmarāgasaṁyojanaṁ paṭicca avijjāsaṁyojana”nti,",
  "tika-s0304t0:478_11": "“mānasaṁyojanaṁ paṭicca bhavarāgasaṁyojanaṁ avijjāsaṁyojana”nti ca vatvā “bhavarāgasaṁyojanaṁ paṭicca avijjāsaṁyojana”nti vuttaṁ.",
  "tika-s0304t0:478_12": "Ettha ca kāmarāgabhavarāgasaṁyojanehi mānassa aniyatabhāvo pakāsito.",
  "tika-s0304t0:478_13": "Tattha yā taṇhā balavatī,",
  "tika-s0304t0:478_14": "taṁ sandhāya idaṁ vuttaṁ “taṇhāya sampayuttamānavasenā”ti.",
  "tika-s0304t0:478_15": "Balavataṇhāsampayutto hi māno sayampi balavā hutvā asmīti savisesaṁ majjanavasena pavattatīti.",
  "tika-s0304t0:479_0": "Diṭṭhivasenāti mānamūlakadiṭṭhivasena.",
  "tika-s0304t0:479_1": "“Seyyohamasmī”tiādinā hi bahulamānupetassa puggalassa rūpādīsu ekaṁ uddissa ayamahamasmīti diṭṭhiyā uppannāya",
  "tika-s0304t0:479_2": "mānassa appahīnattā mānopi tattha tattheva uppajjati.",
  "tika-s0304t0:479_3": "Iti mānamūlakaṁ diṭṭhiṁ sandhāyāha “ayamahamasmīti diṭṭhivasena vutta”nti.",
  "tika-s0304t0:479_4": "Codako pana imamatthaṁ ajānanto anupalabbhamānameva sampayogatthaṁ gahetvā “nanu cā”tiādinā codeti.",
  "tika-s0304t0:479_5": "Itaro “āma natthī”ti tamatthaṁ sampaṭicchitvā “mānassa panā”tiādinā parihāramāha.",
  "tika-s0304t0:479_6": "Tassattho vutto eva.",
  "tika-s0304t0:480_0": "Yavakalāpisuttavaṇṇanā niṭṭhitā.",
  "tika-s0304t0:481_0": "Āsīvisavaggavaṇṇanā niṭṭhitā.",
  "tika-s0304t0:482_0": "Catuttho paṇṇāsako.",
  "tika-s0304t0:483_0": "Saḷāyatanasaṁyuttavaṇṇanā niṭṭhitā."
}