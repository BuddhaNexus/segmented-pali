{
  "cnd15:0.1_0": "Cūḷaniddesa",
  "cnd15:0.2_0": "Pārāyanavagganiddesa",
  "cnd15:0.3_0": "Pucchāniddesa",
  "cnd15:0.4_0": "11. Jatukaṇṇimāṇavapucchāniddesa",
  "cnd15:1.1_0": "**Sutvānahaṁ vīramakāmakāmiṁ,**",
  "cnd15:1.2_0": "(iccāyasmā jatukaṇṇi)",
  "cnd15:1.3_0": "**Oghātigaṁ puṭṭhumakāmamāgamaṁ;**",
  "cnd15:1.4_0": "**Santipadaṁ brūhi sahajanetta,**",
  "cnd15:1.5_0": "**Yathātacchaṁ bhagavā brūhi metaṁ. **",
  "cnd15:2.1_0": "**Sutvānahaṁ vīramakāmakāmin**ti sutvā suṇitvā uggahetvā upadhāretvā upalakkhayitvā.",
  "cnd15:2.2_0": "Itipi so bhagavā arahaṁ …pe… buddho bhagavāti—",
  "cnd15:2.3_0": "sutvānahaṁ.",
  "cnd15:2.4_0": "**Vīran**ti vīro bhagavā.",
  "cnd15:2.5_0": "Vīriyavāti vīro,",
  "cnd15:2.5_1": "pahūti vīro,",
  "cnd15:2.5_2": "visavīti vīro,",
  "cnd15:2.5_3": "alamattoti vīro,",
  "cnd15:2.5_4": "sūroti vīro,",
  "cnd15:2.5_5": "vikkanto abhīrū acchambhī anutrāsī apalāyī pahīnabhayabheravo vigatalomahaṁsoti vīro.",
  "cnd15:3.1_0": "Virato idha sabbapāpakehi,",
  "cnd15:3.2_0": "Nirayadukkhaṁ aticca vīriyavāso;",
  "cnd15:3.3_0": "So vīriyavā padhānavā,",
  "cnd15:3.4_0": "Vīro tādi pavuccate tathattāti.",
  "cnd15:4.1_0": "Sutvānahaṁ vīraṁ.",
  "cnd15:4.2_0": "**Akāmakāmin**ti.",
  "cnd15:4.3_0": "**Kāmā**ti uddānato dve kāmā—",
  "cnd15:4.4_0": "vatthukāmā ca kilesakāmā ca …pe…",
  "cnd15:4.5_0": "ime vuccanti vatthukāmā …pe…",
  "cnd15:4.6_0": "ime vuccanti kilesakāmā.",
  "cnd15:4.7_0": "Buddhassa bhagavato vatthukāmā pariññātā, kilesakāmā pahīnā.",
  "cnd15:4.8_0": "Vatthukāmānaṁ pariññātattā kilesakāmānaṁ pahīnattā bhagavā na kāme kāmeti,",
  "cnd15:4.8_1": "na kāme pattheti,",
  "cnd15:4.8_2": "na kāme piheti,",
  "cnd15:4.8_3": "na kāme abhijappati.",
  "cnd15:4.9_0": "Ye kāme kāmenti,",
  "cnd15:4.9_1": "kāme patthenti,",
  "cnd15:4.9_2": "kāme pihenti,",
  "cnd15:4.9_3": "kāme abhijappanti,",
  "cnd15:4.9_4": "te kāmakāmino rāgarāgino saññāsaññino.",
  "cnd15:4.10_0": "Bhagavā na kāme kāmeti, na kāme pattheti, na kāme piheti, na kāme abhijappati.",
  "cnd15:4.11_0": "Tasmā buddho akāmo nikkāmo cattakāmo vantakāmo muttakāmo pahīnakāmo paṭinissaṭṭhakāmo vītarāgo vigatarāgo",
  "cnd15:4.11_1": "cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṁvedī",
  "cnd15:4.11_2": "brahmabhūtena attanā viharatīti—",
  "cnd15:4.12_0": "sutvānahaṁ vīra amakāmakāmiṁ.",
  "cnd15:5.1_0": "**Iccāyasmā jatukaṇṇī**ti.",
  "cnd15:5.2_0": "**Iccā**ti padasandhi …pe… padānupubbatāpetaṁ—",
  "cnd15:5.3_0": "iccāti.",
  "cnd15:5.4_0": "**Āyasmā**ti piyavacanaṁ sagāravasappatissādhivacanametaṁ āyasmāti.",
  "cnd15:5.5_0": "**Jatukaṇṇī**ti tassa brāhmaṇassa gottaṁ saṅkhā samaññā paññatti vohāroti—",
  "cnd15:5.6_0": "iccāyasmā jatukaṇṇi.",
  "cnd15:6.1_0": "**Oghātigaṁ puṭṭhumakāmamāgaman**ti.",
  "cnd15:6.2_0": "**Oghātigan**ti oghātigaṁ oghaṁ atikkantaṁ samatikkantaṁ vītivattanti—",
  "cnd15:6.3_0": "oghātigaṁ.",
  "cnd15:6.4_0": "**Puṭṭhun**ti puṭṭhuṁ pucchituṁ yācituṁ ajjhesituṁ pasādetuṁ.",
  "cnd15:6.5_0": "**Akāmamāgaman**ti akāmaṁ puṭṭhuṁ nikkāmaṁ cattakāmaṁ vantakāmaṁ muttakāmaṁ pahīnakāmaṁ paṭinissaṭṭhakāmaṁ",
  "cnd15:6.5_1": "vītarāgaṁ vigatarāgaṁ cattarāgaṁ vantarāgaṁ muttarāgaṁ pahīnarāgaṁ paṭinissaṭṭharāgaṁ āgamhā āgatamhā",
  "cnd15:6.5_2": "upāgatamhā sampattamhā tayā saddhiṁ samāgatamhāti—",
  "cnd15:6.6_0": "oghātigaṁ puṭṭhumakāmamāgamaṁ.",
  "cnd15:7.1_0": "**Santipadaṁ brūhi sahajanettā**ti.",
  "cnd15:7.2_0": "**Santī**ti ekena ākārena santipi santipadampi taṁyeva amataṁ nibbānaṁ.",
  "cnd15:7.3_0": "Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ.",
  "cnd15:7.4_0": "Vuttañhetaṁ bhagavatā—",
  "cnd15:7.5_0": "“santametaṁ padaṁ,",
  "cnd15:7.5_1": "paṇītametaṁ padaṁ,",
  "cnd15:7.5_2": "yadidaṁ sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānan”ti.",
  "cnd15:7.6_0": "Athāparenākārena ye dhammā santādhigamāya santiphusanāya santisacchikiriyāya saṁvattanti,",
  "cnd15:7.6_1": "seyyathidaṁ—",
  "cnd15:7.7_0": "cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo—",
  "cnd15:7.8_0": "ime vuccanti santipadā.",
  "cnd15:7.9_0": "Santipadaṁ tāṇapadaṁ leṇapadaṁ saraṇapadaṁ abhayapadaṁ accutapadaṁ amatapadaṁ nibbānapadaṁ brūhi ācikkhāhi",
  "cnd15:7.9_1": "desehi paññapehi paṭṭhapehi vivarāhi vibhajāhi uttānīkarohi pakāsehi.",
  "cnd15:7.10_0": "**Sahajanettā**ti nettaṁ vuccati sabbaññutañāṇaṁ.",
  "cnd15:7.11_0": "Buddhassa bhagavato nettañca jinabhāvo ca bodhiyā mūle apubbaṁ acarimaṁ ekasmiṁ khaṇe uppanno,",
  "cnd15:7.11_1": "tasmā buddho sahajanettoti—",
  "cnd15:7.12_0": "santipadaṁ brūhi sahajanetta.",
  "cnd15:8.1_0": "**Yathātacchaṁ bhagavā brūhi metan**ti yathātacchaṁ vuccati amataṁ nibbānaṁ …pe… nirodho nibbānaṁ.",
  "cnd15:8.2_0": "**Bhagavā**ti gāravādhivacanaṁ …pe… sacchikā paññatti, yadidaṁ bhagavāti.",
  "cnd15:8.3_0": "**Brūhi metan**ti brūhi ācikkhāhi …pe…",
  "cnd15:8.4_0": "pakāsehīti—",
  "cnd15:8.5_0": "yathātacchaṁ bhagavā brūhi metaṁ.",
  "cnd15:8.6_0": "Tenāha so brāhmaṇo—",
  "cnd15:9.1_0": "“Sutvānahaṁ vīramakāmakāmiṁ,",
  "cnd15:9.2_0": "(iccāyasmā jatukaṇṇi)",
  "cnd15:9.3_0": "Oghātigaṁ puṭṭhumakāmamāgamaṁ;",
  "cnd15:9.4_0": "Santipadaṁ brūhi sahajanetta,",
  "cnd15:9.5_0": "Yathātacchaṁ bhagavā brūhi metan”ti.",
  "cnd15:10.1_0": "**Bhagavā hi kāme abhibhuyya iriyati,**",
  "cnd15:10.2_0": "**Ādiccova pathaviṁ tejī tejasā;**",
  "cnd15:10.3_0": "**Parittapaññassa me bhūripañña,**",
  "cnd15:10.4_0": "**Ācikkha dhammaṁ yamahaṁ vijaññaṁ;**",
  "cnd15:10.5_0": "**Jātijarāya idha vippahānaṁ. **",
  "cnd15:11.1_0": "**Bhagavā hi kāme abhibhuyya iriyatī**ti.",
  "cnd15:11.2_0": "**Bhagavā**ti gāravādhivacanaṁ …pe… sacchikā paññatti, yadidaṁ bhagavāti.",
  "cnd15:11.3_0": "**Kāmā**ti uddānato dve kāmā—",
  "cnd15:11.4_0": "vatthukāmā ca kilesakāmā ca …pe…",
  "cnd15:11.5_0": "ime vuccanti vatthukāmā …pe…",
  "cnd15:11.6_0": "ime vuccanti kilesakāmā.",
  "cnd15:11.7_0": "Bhagavā vatthukāme parijānitvā kilesakāme pahāya abhibhuyya abhibhavitvā ajjhottharitvā pariyādiyitvā",
  "cnd15:11.7_1": "carati viharati iriyati vatteti pāleti yapeti yāpetīti—",
  "cnd15:11.8_0": "bhagavā hi kāme abhibhuyya iriyati.",
  "cnd15:12.1_0": "**Ādiccova pathaviṁ tejī tejasā**ti ādicco vuccati sūriyo.",
  "cnd15:12.2_0": "Pathavī vuccati jagatī.",
  "cnd15:12.3_0": "Yathā sūriyo tejī tejena samannāgato pathaviṁ abhibhuyya abhibhavitvā ajjhottharitvā pariyādiyitvā santāpayitvā",
  "cnd15:12.3_1": "sabbaṁ ākāsagataṁ tamagataṁ abhivihacca andhakāraṁ vidhamitvā ālokaṁ dassayitvā ākāse antalikkhe gaganapathe gacchati,",
  "cnd15:12.3_2": "evameva bhagavā ñāṇatejī ñāṇatejena samannāgato sabbaṁ abhisaṅkhārasamudayaṁ …pe…",
  "cnd15:12.4_0": "kilesatamaṁ avijjandhakāraṁ vidhamitvā ñāṇālokaṁ dassetvā vatthukāme parijānitvā kilesakāme pahāya abhibhuyya",
  "cnd15:12.4_1": "abhibhavitvā ajjhottharitvā pariyādiyitvā madditvā carati viharati iriyati vatteti pāleti yapeti yāpetīti—",
  "cnd15:12.5_0": "ādiccova pathaviṁ tejī tejasā.",
  "cnd15:13.1_0": "**Parittapaññassa me bhūripaññā**ti ahamasmi parittapañño omakapañño lāmakapañño chatukkapañño.",
  "cnd15:13.2_0": "Tvampi mahāpañño puthupañño hāsapañño javanapañño tikkhapañño nibbedhikapañño.",
  "cnd15:13.3_0": "Bhūri vuccati pathavī.",
  "cnd15:13.4_0": "Bhagavā tāya pathavisamāya paññāya vipulāya vitthatāya samannāgatoti—",
  "cnd15:13.5_0": "parittapaññassa me bhūripañña.",
  "cnd15:14.1_0": "**Ācikkha dhammaṁ yamahaṁ vijaññan**ti.",
  "cnd15:14.2_0": "**Dhamman**ti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ,",
  "cnd15:14.2_1": "cattāro satipaṭṭhāne …pe…",
  "cnd15:14.3_0": "nibbānañca nibbānagāminiñca paṭipadaṁ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi.",
  "cnd15:14.4_0": "**Yamahaṁ vijaññan**ti yamahaṁ jāneyyaṁ ājāneyyaṁ vijāneyyaṁ paṭijāneyyaṁ paṭivijjheyyaṁ adhigaccheyyaṁ phasseyyaṁ sacchikareyyanti—",
  "cnd15:14.5_0": "ācikkha dhammaṁ yamahaṁ vijaññaṁ.",
  "cnd15:15.1_0": "**Jātijarāya idha vippahānan**ti idheva jātijarāya maraṇassa pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—",
  "cnd15:15.2_0": "jātijarāya idha vippahānaṁ.",
  "cnd15:15.3_0": "Tenāha so brāhmaṇo—",
  "cnd15:16.1_0": "“Bhagavā hi kāme abhibhuyya iriyati,",
  "cnd15:16.2_0": "Ādiccova pathaviṁ tejī tejasā;",
  "cnd15:16.3_0": "Parittapaññassa me bhūripañña,",
  "cnd15:16.4_0": "Ācikkha dhammaṁ yamahaṁ vijaññaṁ;",
  "cnd15:16.5_0": "Jātijarāya idha vippahānan”ti.",
  "cnd15:17.1_0": "**Kāmesu vinaya gedhaṁ,**",
  "cnd15:17.2_0": "(jatukaṇṇīti bhagavā)",
  "cnd15:17.3_0": "**Nekkhammaṁ daṭṭhu khemato;**",
  "cnd15:17.4_0": "**Uggahitaṁ nirattaṁ vā,**",
  "cnd15:17.5_0": "**Mā te vijjittha kiñcanaṁ. **",
  "cnd15:18.1_0": "**Kāmesu vinaya gedhan**ti.",
  "cnd15:18.2_0": "**Kāmā**ti uddānato dve kāmā—",
  "cnd15:18.3_0": "vatthukāmā ca kilesakāmā ca …pe…",
  "cnd15:18.4_0": "ime vuccanti vatthukāmā …pe…",
  "cnd15:18.5_0": "ime vuccanti kilesakāmā.",
  "cnd15:18.6_0": "**Gedhan**ti gedho vuccati taṇhā.",
  "cnd15:18.7_0": "Yo rāgo sārāgo …pe… abhijjhā lobho akusalamūlaṁ.",
  "cnd15:18.8_0": "**Kāmesu vinaya gedhan**ti kāmesu gedhaṁ vinaya paṭivinaya pajaha vinodehi byantīkarohi anabhāvaṁ gamehīti—",
  "cnd15:18.9_0": "kāmesu vinaya gedhaṁ.",
  "cnd15:18.10_0": "**Jatukaṇṇī**ti bhagavā taṁ brāhmaṇaṁ gottena ālapati.",
  "cnd15:18.11_0": "**Bhagavā**ti gāravādhivacanametaṁ …pe… sacchikā paññatti, yadidaṁ bhagavāti—",
  "cnd15:18.12_0": "jatukaṇṇīti bhagavā.",
  "cnd15:19.1_0": "**Nekkhammaṁ daṭṭhu khemato**ti.",
  "cnd15:19.2_0": "**Nekkhamman**ti sammāpaṭipadaṁ anulomapaṭipadaṁ apaccanīkapaṭipadaṁ anvatthapaṭipadaṁ dhammānudhammapaṭipadaṁ",
  "cnd15:19.2_1": "sīlesu paripūrakāritaṁ indriyesu guttadvārataṁ bhojane mattaññutaṁ jāgariyānuyogaṁ satisampajaññaṁ cattāro",
  "cnd15:19.2_2": "satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge ariyaṁ",
  "cnd15:19.2_3": "aṭṭhaṅgikaṁ maggaṁ nibbānañca nibbānagāminiñca paṭipadaṁ khemato tāṇato leṇato saraṇato saraṇībhūtato",
  "cnd15:19.2_4": "abhayato accutato amatato nibbānato daṭṭhuṁ passitvā tulayitvā tīrayitvā vibhāvayitvā vibhūtaṁ katvāti—",
  "cnd15:19.3_0": "nekkhammaṁ daṭṭhu khemato.",
  "cnd15:20.1_0": "**Uggahitaṁ nirattaṁ vā**ti.",
  "cnd15:20.2_0": "**Uggahitan**ti taṇhāvasena diṭṭhivasena gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ.",
  "cnd15:20.3_0": "**Nirattaṁ vā**ti nirattaṁ vā muñcitabbaṁ vijahitabbaṁ vinoditabbaṁ byantīkātabbaṁ anabhāvaṁ gametabbanti—",
  "cnd15:20.4_0": "uggahitaṁ nirattaṁ vā.",
  "cnd15:21.1_0": "**Mā te vijjittha kiñcanan**ti rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ.",
  "cnd15:21.2_0": "Idaṁ kiñcanaṁ tuyhaṁ mā vijjittha mā pavijjittha mā saṁvijjittha pajaha vinodehi byantīkarohi anabhāvaṁ gamehīti—",
  "cnd15:21.3_0": "mā te vijjittha kiñcanaṁ.",
  "cnd15:21.4_0": "Tenāha bhagavā—",
  "cnd15:22.1_0": "“Kāmesu vinaya gedhaṁ,",
  "cnd15:22.2_0": "(jatukaṇṇīti bhagavā)",
  "cnd15:22.3_0": "Nekkhammaṁ daṭṭhu khemato;",
  "cnd15:22.4_0": "Uggahitaṁ nirattaṁ vā,",
  "cnd15:22.5_0": "Mā te vijjittha kiñcanan”ti.",
  "cnd15:23.1_0": "**Yaṁ pubbe taṁ visosehi,**",
  "cnd15:23.2_0": "**pacchā te māhu kiñcanaṁ;**",
  "cnd15:23.3_0": "**Majjhe ce no gahessasi,**",
  "cnd15:23.4_0": "**upasanto carissasi. **",
  "cnd15:24.1_0": "**Yaṁ pubbe taṁ visosehī**ti atīte saṅkhāre ārabbha ye kilesā uppajjeyyuṁ te kilese sosehi visosehi sukkhāpehi",
  "cnd15:24.1_1": "visukkhāpehi abījaṁ karohi pajaha vinodehi byantīkarohi anabhāvaṁ gamehīti—",
  "cnd15:24.2_0": "evampi yaṁ pubbe taṁ visosehi.",
  "cnd15:24.3_0": "Atha vā ye atītā kammābhisaṅkhārā avipakkavipākā te kammābhisaṅkhāre sosehi visosehi sukkhāpehi visukkhāpehi",
  "cnd15:24.3_1": "abījaṁ karohi pajaha vinodehi byantīkarohi anabhāvaṁ gamehīti—",
  "cnd15:24.4_0": "evampi yaṁ pubbe taṁ visosehi.",
  "cnd15:25.1_0": "**Pacchā te māhu kiñcanan**ti pacchā vuccati anāgate saṅkhāre ārabbha rāgakiñcanaṁ dosakiñcanaṁ mohakiñcanaṁ",
  "cnd15:25.1_1": "mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ.",
  "cnd15:25.2_0": "Idaṁ kiñcanaṁ tuyhaṁ mā ahu mā ahosi mā janesi mā sañjanesi mābhinibbattesi pajaha vinodehi byantīkarohi anabhāvaṁ gamehīti—",
  "cnd15:25.3_0": "pacchā te māhu kiñcanaṁ.",
  "cnd15:26.1_0": "**Majjhe ce no gahessasī**ti majjhe vuccati paccuppannaṁ rūpaṁ vedanā saññā saṅkhārā viññāṇaṁ.",
  "cnd15:26.2_0": "Paccuppanne saṅkhāre taṇhāvasena diṭṭhivasena na gahessasi na gaṇhissasi na parāmasissasi na nandissasi nābhinandissasi na ajjhosissasi.",
  "cnd15:26.3_0": "Abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahissasi vinodessasi byantīkarissasi anabhāvaṁ gamessasīti—",
  "cnd15:26.4_0": "majjhe ce no gahessasi.",
  "cnd15:27.1_0": "**Upasanto carissasī**ti rāgassa upasamitattā upasanto carissasi, dosassa …pe…",
  "cnd15:27.2_0": "sabbākusalābhisaṅkhārānaṁ santattā samitattā upasamitattā vūpasamitattā nijjhātattā nibbutattā vigatattā",
  "cnd15:27.2_1": "paṭippassaddhattā santo upasanto vūpasanto nibbuto paṭippassaddho carissasi viharissasi iriyissasi vattissasi",
  "cnd15:27.2_2": "pālessasi yapessasi yāpessasīti—",
  "cnd15:27.3_0": "upasanto carissasi.",
  "cnd15:27.4_0": "Tenāha bhagavā—",
  "cnd15:28.1_0": "“Yaṁ pubbe taṁ visosehi,",
  "cnd15:28.2_0": "pacchā te māhu kiñcanaṁ;",
  "cnd15:28.3_0": "Majjhe ce no gahessasi,",
  "cnd15:28.4_0": "upasanto carissasī”ti.",
  "cnd15:29.1_0": "**Sabbaso nāmarūpasmiṁ,**",
  "cnd15:29.2_0": "**vītagedhassa brāhmaṇa;**",
  "cnd15:29.3_0": "**Āsavāssa na vijjanti,**",
  "cnd15:29.4_0": "**yehi maccuvasaṁ vaje. **",
  "cnd15:30.1_0": "**Sabbaso nāmarūpasmiṁ vītagedhassa brāhmaṇā**ti.",
  "cnd15:30.2_0": "**Sabbaso**ti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ sabbasoti.",
  "cnd15:30.3_0": "**Nāman**ti cattāro arūpino khandhā.",
  "cnd15:30.4_0": "**Rūpan**ti cattāro ca mahābhūtā catunnañca mahābhūtānaṁ upādāya rūpaṁ.",
  "cnd15:30.5_0": "**Gedho** vuccati taṇhā.",
  "cnd15:30.6_0": "Yo rāgo sārāgo …pe… abhijjhā lobho akusalamūlaṁ.",
  "cnd15:30.7_0": "**Sabbaso nāmarūpasmiṁ vītagedhassa brāhmaṇā**ti sabbaso nāmarūpasmiṁ vītagedhassa vigatagedhassa cattagedhassa",
  "cnd15:30.7_1": "vantagedhassa muttagedhassa pahīnagedhassa paṭinissaṭṭhagedhassa vītarāgassa vigatarāgassa cattarāgassa",
  "cnd15:30.7_2": "vantarāgassa muttarāgassa pahīnarāgassa paṭinissaṭṭharāgassāti—",
  "cnd15:30.8_0": "sabbaso nāmarūpasmiṁ vītagedhassa brāhmaṇa.",
  "cnd15:31.1_0": "**Āsavāssa na vijjantī**ti.",
  "cnd15:31.2_0": "**Āsavā**ti cattāro āsavā—",
  "cnd15:31.3_0": "kāmāsavo, bhavāsavo, diṭṭhāsavo, avijjāsavo.",
  "cnd15:31.4_0": "**Assā**ti arahato khīṇāsavassa.",
  "cnd15:31.5_0": "**Na vijjantī**ti ime āsavā tassa natthi na santi na saṁvijjanti nupalabbhanti pahīnā samucchinnā vūpasantā",
  "cnd15:31.5_1": "paṭippassaddhā abhabbuppattikā ñāṇagginā daḍḍhāti—",
  "cnd15:31.6_0": "āsavāssa na vijjanti.",
  "cnd15:32.1_0": "**Yehi maccuvasaṁ vaje**ti yehi āsavehi maccuno vā vasaṁ gaccheyya,",
  "cnd15:32.1_1": "maraṇassa vā vasaṁ gaccheyya,",
  "cnd15:32.1_2": "mārapakkhassa vā vasaṁ gaccheyya;",
  "cnd15:32.2_0": "te āsavā tassa natthi na santi na saṁvijjanti nupalabbhanti pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—",
  "cnd15:32.3_0": "yehi maccuvasaṁ vaje.",
  "cnd15:32.4_0": "Tenāha bhagavā—",
  "cnd15:33.1_0": "“Sabbaso nāmarūpasmiṁ,",
  "cnd15:33.2_0": "vītagedhassa brāhmaṇa;",
  "cnd15:33.3_0": "Āsavāssa na vijjanti,",
  "cnd15:33.4_0": "yehi maccuvasaṁ vaje”ti.",
  "cnd15:34.1_0": "Saha gāthāpariyosānā …pe…",
  "cnd15:34.2_0": "satthā me bhante bhagavā, sāvakohamasmīti.",
  "cnd15:34.3_0": "Jatukaṇṇimāṇavapucchāniddeso ekādasamo."
}