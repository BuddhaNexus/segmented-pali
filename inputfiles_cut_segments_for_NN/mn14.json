{
  "mn14:0.1_0": "Majjhima Nikāya 14 ",
  "mn14:0.2_0": "Cūḷadukkhakkhandhasutta ",
  "mn14:1.1_0": "Evaṁ me sutaṁ—",
  "mn14:1.2_0": "ekaṁ samayaṁ bhagavā sakkesu viharati kapilavatthusmiṁ nigrodhārāme. ",
  "mn14:2.1_0": "Atha kho mahānāmo sakko yena bhagavā tenupasaṅkami;",
  "mn14:2.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn14:2.1_2": "Ekamantaṁ nisinno kho mahānāmo sakko bhagavantaṁ etadavoca:",
  "mn14:2.2_0": "“dīgharattāhaṁ, bhante,",
  "mn14:2.2_1": "bhagavatā evaṁ dhammaṁ desitaṁ ājānāmi:",
  "mn14:2.3_0": "‘lobho cittassa upakkileso, doso cittassa upakkileso, moho cittassa upakkileso’ti. ",
  "mn14:2.4_0": "Evañcāhaṁ, bhante,",
  "mn14:2.4_1": "bhagavatā dhammaṁ desitaṁ ājānāmi:",
  "mn14:2.5_0": "‘lobho cittassa upakkileso, doso cittassa upakkileso, moho cittassa upakkileso’ti. ",
  "mn14:2.6_0": "Atha ca pana me ekadā lobhadhammāpi cittaṁ pariyādāya tiṭṭhanti,",
  "mn14:2.6_1": "dosadhammāpi cittaṁ pariyādāya tiṭṭhanti,",
  "mn14:2.6_2": "mohadhammāpi cittaṁ pariyādāya tiṭṭhanti.",
  "mn14:2.7_0": "Tassa mayhaṁ, bhante, evaṁ hoti: ",
  "mn14:2.8_0": "‘kosu nāma me dhammo ajjhattaṁ appahīno yena me ekadā lobhadhammāpi cittaṁ pariyādāya tiṭṭhanti,",
  "mn14:2.8_1": "dosadhammāpi cittaṁ pariyādāya tiṭṭhanti,",
  "mn14:2.8_2": "mohadhammāpi cittaṁ pariyādāya tiṭṭhantī’”ti.",
  "mn14:3.1_0": "“So eva kho te, mahānāma,",
  "mn14:3.1_1": "dhammo ajjhattaṁ appahīno yena te ekadā lobhadhammāpi cittaṁ pariyādāya tiṭṭhanti,",
  "mn14:3.1_2": "dosadhammāpi cittaṁ pariyādāya tiṭṭhanti,",
  "mn14:3.1_3": "mohadhammāpi cittaṁ pariyādāya tiṭṭhanti.",
  "mn14:3.2_0": "So ca hi te, mahānāma,",
  "mn14:3.2_1": "dhammo ajjhattaṁ pahīno abhavissa,",
  "mn14:3.2_2": "na tvaṁ agāraṁ ajjhāvaseyyāsi, na kāme paribhuñjeyyāsi.",
  "mn14:3.3_0": "Yasmā ca kho te, mahānāma,",
  "mn14:3.3_1": "so eva dhammo ajjhattaṁ appahīno tasmā tvaṁ agāraṁ ajjhāvasasi, kāme paribhuñjasi.",
  "mn14:4.1_0": "‘Appassādā kāmā bahudukkhā bahupāyāsā, ādīnavo ettha bhiyyo’ti—",
  "mn14:4.2_0": "iti cepi, mahānāma,",
  "mn14:4.2_1": "ariyasāvakassa yathābhūtaṁ sammappaññāya sudiṭṭhaṁ hoti,",
  "mn14:4.2_2": "so ca aññatreva kāmehi aññatra akusalehi dhammehi pītisukhaṁ nādhigacchati, aññaṁ vā tato santataraṁ;",
  "mn14:4.3_0": "atha kho so neva tāva anāvaṭṭī kāmesu hoti. ",
  "mn14:4.4_0": "Yato ca kho, mahānāma,",
  "mn14:4.4_1": "ariyasāvakassa ‘appassādā kāmā bahudukkhā bahupāyāsā,",
  "mn14:4.4_2": "ādīnavo ettha bhiyyo’ti—evametaṁ yathābhūtaṁ sammappaññāya sudiṭṭhaṁ hoti,",
  "mn14:4.4_3": "so ca aññatreva kāmehi aññatra akusalehi dhammehi pītisukhaṁ adhigacchati aññaṁ vā tato santataraṁ;",
  "mn14:4.5_0": "atha kho so anāvaṭṭī kāmesu hoti. ",
  "mn14:5.1_0": "Mayhampi kho, mahānāma, pubbeva sambodhā,",
  "mn14:5.1_1": "anabhisambuddhassa bodhisattasseva sato,",
  "mn14:5.2_0": "‘appassādā kāmā bahudukkhā bahupāyāsā,",
  "mn14:5.2_1": "ādīnavo ettha bhiyyo’ti—evametaṁ yathābhūtaṁ sammappaññāya sudiṭṭhaṁ hoti,",
  "mn14:5.3_0": "so ca aññatreva kāmehi aññatra akusalehi dhammehi pītisukhaṁ nājjhagamaṁ, aññaṁ vā tato santataraṁ; ",
  "mn14:5.4_0": "atha khvāhaṁ neva tāva anāvaṭṭī kāmesu paccaññāsiṁ. ",
  "mn14:5.5_0": "Yato ca kho me, mahānāma,",
  "mn14:5.5_1": "‘appassādā kāmā bahudukkhā bahupāyāsā,",
  "mn14:5.5_2": "ādīnavo ettha bhiyyo’ti—evametaṁ yathābhūtaṁ sammappaññāya sudiṭṭhaṁ ahosi,",
  "mn14:5.5_3": "so ca aññatreva kāmehi aññatra akusalehi dhammehi pītisukhaṁ ajjhagamaṁ, aññaṁ vā tato santataraṁ;",
  "mn14:5.6_0": "athāhaṁ anāvaṭṭī kāmesu paccaññāsiṁ. ",
  "mn14:6.1_0": "Ko ca, mahānāma, kāmānaṁ assādo? ",
  "mn14:6.2_0": "Pañcime, mahānāma, kāmaguṇā. ",
  "mn14:6.3_0": "Katame pañca? ",
  "mn14:6.4_0": "Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā; ",
  "mn14:6.5_0": "sotaviññeyyā saddā …pe… ",
  "mn14:6.6_0": "ghānaviññeyyā gandhā … ",
  "mn14:6.7_0": "jivhāviññeyyā rasā … ",
  "mn14:6.8_0": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā—",
  "mn14:6.9_0": "ime kho, mahānāma, pañca kāmaguṇā. ",
  "mn14:6.10_0": "Yaṁ kho, mahānāma,",
  "mn14:6.10_1": "ime pañca kāmaguṇe paṭicca uppajjati sukhaṁ somanassaṁ—",
  "mn14:6.11_0": "ayaṁ kāmānaṁ assādo. ",
  "mn14:7.1_0": "Ko ca, mahānāma, kāmānaṁ ādīnavo? ",
  "mn14:7.2_0": "Idha, mahānāma,",
  "mn14:7.2_1": "kulaputto yena sippaṭṭhānena jīvikaṁ kappeti—",
  "mn14:7.3_0": "yadi muddāya yadi gaṇanāya yadi saṅkhānena yadi kasiyā yadi vaṇijjāya yadi gorakkhena yadi issatthena yadi rājaporisena yadi sippaññatarena, ",
  "mn14:7.4_0": "sītassa purakkhato uṇhassa purakkhato ḍaṁsamakasavātātapasarīsapasamphassehi rissamāno khuppipāsāya mīyamāno; ",
  "mn14:7.5_0": "ayampi, mahānāma,",
  "mn14:7.5_1": "kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu.",
  "mn14:8.1_0": "Tassa ce, mahānāma,",
  "mn14:8.1_1": "kulaputtassa evaṁ uṭṭhahato ghaṭato vāyamato te bhogā nābhinipphajjanti,",
  "mn14:8.2_0": "so socati kilamati paridevati urattāḷiṁ kandati sammohaṁ āpajjati ‘moghaṁ vata me uṭṭhānaṁ, aphalo vata me vāyāmo’ti. ",
  "mn14:8.3_0": "Ayampi, mahānāma,",
  "mn14:8.3_1": "kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu.",
  "mn14:9.1_0": "Tassa ce, mahānāma,",
  "mn14:9.1_1": "kulaputtassa evaṁ uṭṭhahato ghaṭato vāyamato te bhogā abhinipphajjanti.",
  "mn14:9.2_0": "So tesaṁ bhogānaṁ ārakkhādhikaraṇaṁ dukkhaṁ domanassaṁ paṭisaṁvedeti: ",
  "mn14:9.3_0": "‘kinti me bhoge neva rājāno hareyyuṁ, na corā hareyyuṁ, na aggi daheyya, na udakaṁ vaheyya,",
  "mn14:9.3_1": "na appiyā vā dāyādā hareyyun’ti.",
  "mn14:9.4_0": "Tassa evaṁ ārakkhato gopayato te bhoge rājāno vā haranti, corā vā haranti, aggi vā dahati, udakaṁ vā vahati, appiyā vā dāyādā haranti. ",
  "mn14:9.5_0": "So socati kilamati paridevati urattāḷiṁ kandati sammohaṁ āpajjati: ",
  "mn14:9.6_0": "‘yampi me ahosi tampi no natthī’ti. ",
  "mn14:9.7_0": "Ayampi, mahānāma,",
  "mn14:9.7_1": "kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu.",
  "mn14:10.1_0": "Puna caparaṁ, mahānāma,",
  "mn14:10.1_1": "kāmahetu kāmanidānaṁ kāmādhikaraṇaṁ kāmānameva hetu rājānopi rājūhi vivadanti,",
  "mn14:10.1_2": "khattiyāpi khattiyehi vivadanti,",
  "mn14:10.1_3": "brāhmaṇāpi brāhmaṇehi vivadanti,",
  "mn14:10.1_4": "gahapatīpi gahapatīhi vivadanti, mātāpi puttena vivadati, puttopi mātarā vivadati, pitāpi puttena vivadati, puttopi pitarā vivadati, bhātāpi bhātarā vivadati, bhātāpi bhaginiyā vivadati, bhaginīpi bhātarā vivadati, sahāyopi sahāyena vivadati.",
  "mn14:10.2_0": "Te tattha kalahaviggahavivādāpannā aññamaññaṁ pāṇīhipi upakkamanti, leḍḍūhipi upakkamanti, daṇḍehipi upakkamanti, satthehipi upakkamanti. ",
  "mn14:10.3_0": "Te tattha maraṇampi nigacchanti, maraṇamattampi dukkhaṁ. ",
  "mn14:10.4_0": "Ayampi, mahānāma,",
  "mn14:10.4_1": "kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu.",
  "mn14:11.1_0": "Puna caparaṁ, mahānāma,",
  "mn14:11.1_1": "kāmahetu kāmanidānaṁ kāmādhikaraṇaṁ kāmānameva hetu asicammaṁ gahetvā, dhanukalāpaṁ sannayhitvā,",
  "mn14:11.1_2": "ubhatobyūḷhaṁ saṅgāmaṁ pakkhandanti usūsupi khippamānesu, sattīsupi khippamānāsu, asīsupi vijjotalantesu.",
  "mn14:11.2_0": "Te tattha usūhipi vijjhanti, sattiyāpi vijjhanti, asināpi sīsaṁ chindanti. ",
  "mn14:11.3_0": "Te tattha maraṇampi nigacchanti, maraṇamattampi dukkhaṁ. ",
  "mn14:11.4_0": "Ayampi, mahānāma,",
  "mn14:11.4_1": "kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu.",
  "mn14:12.1_0": "Puna caparaṁ, mahānāma,",
  "mn14:12.1_1": "kāmahetu kāmanidānaṁ kāmādhikaraṇaṁ kāmānameva hetu asicammaṁ gahetvā, dhanukalāpaṁ sannayhitvā,",
  "mn14:12.1_2": "addāvalepanā upakāriyo pakkhandanti usūsupi khippamānesu, sattīsupi khippamānāsu, asīsupi vijjotalantesu.",
  "mn14:12.2_0": "Te tattha usūhipi vijjhanti, sattiyāpi vijjhanti, chakaṇakāyapi osiñcanti, abhivaggenapi omaddanti, asināpi sīsaṁ chindanti. ",
  "mn14:12.3_0": "Te tattha maraṇampi nigacchanti, maraṇamattampi dukkhaṁ. ",
  "mn14:12.4_0": "Ayampi, mahānāma,",
  "mn14:12.4_1": "kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu.",
  "mn14:13.1_0": "Puna caparaṁ, mahānāma,",
  "mn14:13.1_1": "kāmahetu kāmanidānaṁ kāmādhikaraṇaṁ kāmānameva hetu sandhimpi chindanti, nillopampi haranti, ekāgārikampi karonti, paripanthepi tiṭṭhanti, paradārampi gacchanti.",
  "mn14:13.2_0": "Tamenaṁ rājāno gahetvā vividhā kammakāraṇā kārenti—",
  "mn14:13.3_0": "kasāhipi tāḷenti, vettehipi tāḷenti, aḍḍhadaṇḍakehipi tāḷenti; hatthampi chindanti, pādampi chindanti, hatthapādampi chindanti, kaṇṇampi chindanti, nāsampi chindanti, kaṇṇanāsampi chindanti; bilaṅgathālikampi karonti, saṅkhamuṇḍikampi karonti, rāhumukhampi karonti, jotimālikampi karonti, hatthapajjotikampi karonti, erakavattikampi karonti, cīrakavāsikampi karonti, eṇeyyakampi karonti, baḷisamaṁsikampi karonti, kahāpaṇikampi karonti, khārāpatacchikampi karonti,",
  "mn14:13.3_1": "palighaparivattikampi karonti, palālapīṭhakampi karonti, tattenapi telena osiñcanti, sunakhehipi khādāpenti, jīvantampi sūle uttāsenti, asināpi sīsaṁ chindanti.",
  "mn14:13.4_0": "Te tattha maraṇampi nigacchanti, maraṇamattampi dukkhaṁ. ",
  "mn14:13.5_0": "Ayampi, mahānāma,",
  "mn14:13.5_1": "kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu.",
  "mn14:14.1_0": "Puna caparaṁ, mahānāma,",
  "mn14:14.1_1": "kāmahetu kāmanidānaṁ kāmādhikaraṇaṁ kāmānameva hetu kāyena duccaritaṁ caranti, vācāya duccaritaṁ caranti, manasā duccaritaṁ caranti.",
  "mn14:14.2_0": "Te kāyena duccaritaṁ caritvā, vācāya duccaritaṁ caritvā, manasā duccaritaṁ caritvā, kāyassa bhedā paraṁ maraṇā,",
  "mn14:14.2_1": "apāyaṁ duggatiṁ vinipātaṁ nirayaṁ upapajjanti.",
  "mn14:14.3_0": "Ayampi, mahānāma, kāmānaṁ ādīnavo samparāyiko,",
  "mn14:14.3_1": "dukkhakkhandho kāmahetu kāmanidānaṁ kāmādhikaraṇaṁ kāmānameva hetu.",
  "mn14:15.1_0": "Ekamidāhaṁ, mahānāma,",
  "mn14:15.1_1": "samayaṁ rājagahe viharāmi gijjhakūṭe pabbate.",
  "mn14:15.2_0": "Tena kho pana samayena sambahulā nigaṇṭhā isigilipasse kāḷasilāyaṁ ubbhaṭṭhakā honti āsanapaṭikkhittā,",
  "mn14:15.2_1": "opakkamikā dukkhā tibbā kharā kaṭukā vedanā vedayanti.",
  "mn14:16.1_0": "Atha khvāhaṁ, mahānāma,",
  "mn14:16.1_1": "sāyanhasamayaṁ paṭisallānā vuṭṭhito yena isigilipasse kāḷasilā yena te nigaṇṭhā tenupasaṅkamiṁ;",
  "mn14:16.1_2": "upasaṅkamitvā te nigaṇṭhe etadavocaṁ:",
  "mn14:16.2_0": "‘kiṁ nu tumhe, āvuso nigaṇṭhā,",
  "mn14:16.2_1": "ubbhaṭṭhakā āsanapaṭikkhittā,",
  "mn14:16.2_2": "opakkamikā dukkhā tibbā kharā kaṭukā vedanā vedayathā’ti?",
  "mn14:17.1_0": "Evaṁ vutte, mahānāma, te nigaṇṭhā maṁ etadavocuṁ: ",
  "mn14:17.2_0": "‘nigaṇṭho, āvuso,",
  "mn14:17.2_1": "nāṭaputto sabbaññū sabbadassāvī aparisesaṁ ñāṇadassanaṁ paṭijānāti:",
  "mn14:17.3_0": "“carato ca me tiṭṭhato ca suttassa ca jāgarassa ca satataṁ samitaṁ ñāṇadassanaṁ paccupaṭṭhitan”ti. ",
  "mn14:17.4_0": "So evamāha: ",
  "mn14:17.5_0": "“atthi kho vo, nigaṇṭhā, pubbe pāpakammaṁ kataṁ,",
  "mn14:17.5_1": "taṁ imāya kaṭukāya dukkarakārikāya nijjīretha;",
  "mn14:17.6_0": "yaṁ panettha etarahi kāyena saṁvutā vācāya saṁvutā manasā saṁvutā taṁ āyatiṁ pāpassa kammassa akaraṇaṁ; ",
  "mn14:17.7_0": "iti purāṇānaṁ kammānaṁ tapasā byantibhāvā, navānaṁ kammānaṁ akaraṇā, āyatiṁ anavassavo; ",
  "mn14:17.8_0": "āyatiṁ anavassavā kammakkhayo, kammakkhayā dukkhakkhayo, dukkhakkhayā vedanākkhayo,",
  "mn14:17.8_1": "vedanākkhayā sabbaṁ dukkhaṁ nijjiṇṇaṁ bhavissatī”ti.",
  "mn14:17.9_0": "Tañca panamhākaṁ ruccati ceva khamati ca, tena camha attamanā’ti. ",
  "mn14:18.1_0": "Evaṁ vutte, ahaṁ, mahānāma, te nigaṇṭhe etadavocaṁ: ",
  "mn14:18.2_0": "‘kiṁ pana tumhe, āvuso nigaṇṭhā, jānātha—",
  "mn14:18.3_0": "ahuvamheva mayaṁ pubbe na nāhuvamhā’ti? ",
  "mn14:18.4_0": "‘No hidaṁ, āvuso’. ",
  "mn14:18.5_0": "‘Kiṁ pana tumhe, āvuso nigaṇṭhā, jānātha—",
  "mn14:18.6_0": "akaramheva mayaṁ pubbe pāpakammaṁ na nākaramhā’ti? ",
  "mn14:18.7_0": "‘No hidaṁ, āvuso’. ",
  "mn14:18.8_0": "‘Kiṁ pana tumhe, āvuso nigaṇṭhā, jānātha—",
  "mn14:18.9_0": "evarūpaṁ vā evarūpaṁ vā pāpakammaṁ akaramhā’ti? ",
  "mn14:18.10_0": "‘No hidaṁ, āvuso’. ",
  "mn14:18.11_0": "‘Kiṁ pana tumhe, āvuso nigaṇṭhā, jānātha—",
  "mn14:18.12_0": "ettakaṁ vā dukkhaṁ nijjiṇṇaṁ,",
  "mn14:18.12_1": "ettakaṁ vā dukkhaṁ nijjīretabbaṁ,",
  "mn14:18.12_2": "ettakamhi vā dukkhe nijjiṇṇe sabbaṁ dukkhaṁ nijjiṇṇaṁ bhavissatī’ti?",
  "mn14:18.13_0": "‘No hidaṁ, āvuso’. ",
  "mn14:18.14_0": "‘Kiṁ pana tumhe, āvuso nigaṇṭhā, jānātha—",
  "mn14:18.15_0": "diṭṭheva dhamme akusalānaṁ dhammānaṁ pahānaṁ,",
  "mn14:18.15_1": "kusalānaṁ dhammānaṁ upasampadan’ti?",
  "mn14:18.16_0": "‘No hidaṁ, āvuso’. ",
  "mn14:19.1_0": "‘Iti kira tumhe, āvuso nigaṇṭhā, na jānātha—",
  "mn14:19.2_0": "ahuvamheva mayaṁ pubbe na nāhuvamhāti, na jānātha—",
  "mn14:19.3_0": "akaramheva mayaṁ pubbe pāpakammaṁ na nākaramhāti, na jānātha—",
  "mn14:19.4_0": "evarūpaṁ vā evarūpaṁ vā pāpakammaṁ akaramhāti, na jānātha—",
  "mn14:19.5_0": "ettakaṁ vā dukkhaṁ nijjiṇṇaṁ,",
  "mn14:19.5_1": "ettakaṁ vā dukkhaṁ nijjīretabbaṁ,",
  "mn14:19.5_2": "ettakamhi vā dukkhe nijjiṇṇe sabbaṁ dukkhaṁ nijjiṇṇaṁ bhavissatīti.",
  "mn14:19.6_0": "Na jānātha—",
  "mn14:19.7_0": "diṭṭheva dhamme akusalānaṁ dhammānaṁ pahānaṁ,",
  "mn14:19.7_1": "kusalānaṁ dhammānaṁ upasampadaṁ.",
  "mn14:19.8_0": "Evaṁ sante, āvuso nigaṇṭhā,",
  "mn14:19.8_1": "ye loke luddā lohitapāṇino kurūrakammantā manussesu paccājātā te nigaṇṭhesu pabbajantī’ti?",
  "mn14:20.1_0": "‘Na kho, āvuso gotama,",
  "mn14:20.1_1": "sukhena sukhaṁ adhigantabbaṁ,",
  "mn14:20.1_2": "dukkhena kho sukhaṁ adhigantabbaṁ;",
  "mn14:20.2_0": "sukhena cāvuso gotama,",
  "mn14:20.2_1": "sukhaṁ adhigantabbaṁ abhavissa,",
  "mn14:20.2_2": "rājā māgadho seniyo bimbisāro sukhaṁ adhigaccheyya,",
  "mn14:20.2_3": "rājā māgadho seniyo bimbisāro sukhavihāritaro āyasmatā gotamenā’ti.",
  "mn14:20.3_0": "‘Addhāyasmantehi nigaṇṭhehi sahasā appaṭisaṅkhā vācā bhāsitā: ",
  "mn14:20.4_0": "“na kho, āvuso gotama,",
  "mn14:20.4_1": "sukhena sukhaṁ adhigantabbaṁ,",
  "mn14:20.4_2": "dukkhena kho sukhaṁ adhigantabbaṁ;",
  "mn14:20.5_0": "sukhena cāvuso gotama,",
  "mn14:20.5_1": "sukhaṁ adhigantabbaṁ abhavissa,",
  "mn14:20.5_2": "rājā māgadho seniyo bimbisāro sukhaṁ adhigaccheyya,",
  "mn14:20.5_3": "rājā māgadho seniyo bimbisāro sukhavihāritaro āyasmatā gotamenā”ti.",
  "mn14:20.6_0": "Api ca ahameva tattha paṭipucchitabbo: ",
  "mn14:20.7_0": "“ko nu kho āyasmantānaṁ sukhavihāritaro rājā vā māgadho seniyo bimbisāro āyasmā vā gotamo”ti? ",
  "mn14:20.8_0": "Addhāvuso gotama,",
  "mn14:20.8_1": "amhehi sahasā appaṭisaṅkhā vācā bhāsitā, na kho, āvuso gotama,",
  "mn14:20.8_2": "sukhena sukhaṁ adhigantabbaṁ,",
  "mn14:20.8_3": "dukkhena kho sukhaṁ adhigantabbaṁ;",
  "mn14:20.9_0": "sukhena cāvuso gotama,",
  "mn14:20.9_1": "sukhaṁ adhigantabbaṁ abhavissa,",
  "mn14:20.9_2": "rājā māgadho seniyo bimbisāro sukhaṁ adhigaccheyya,",
  "mn14:20.9_3": "rājā māgadho seniyo bimbisāro sukhavihāritaro āyasmatā gotamenāti.",
  "mn14:20.10_0": "Api ca tiṭṭhatetaṁ,",
  "mn14:20.10_1": "idānipi mayaṁ āyasmantaṁ gotamaṁ pucchāma:",
  "mn14:20.11_0": "“ko nu kho āyasmantānaṁ sukhavihāritaro rājā vā māgadho seniyo bimbisāro āyasmā vā gotamo”ti? ",
  "mn14:21.1_0": "Tena hāvuso nigaṇṭhā,",
  "mn14:21.1_1": "tumheva tattha paṭipucchissāmi,",
  "mn14:21.1_2": "yathā vo khameyya tathā naṁ byākareyyātha.",
  "mn14:21.2_0": "Taṁ kiṁ maññathāvuso nigaṇṭhā,",
  "mn14:21.2_1": "pahoti rājā māgadho seniyo bimbisāro,",
  "mn14:21.3_0": "aniñjamāno kāyena, abhāsamāno vācaṁ,",
  "mn14:21.3_1": "satta rattindivāni ekantasukhaṁ paṭisaṁvedī viharitun’ti?",
  "mn14:21.4_0": "‘No hidaṁ, āvuso’. ",
  "mn14:21.5_0": "‘Taṁ kiṁ maññathāvuso nigaṇṭhā,",
  "mn14:21.5_1": "pahoti rājā māgadho seniyo bimbisāro,",
  "mn14:21.6_0": "aniñjamāno kāyena, abhāsamāno vācaṁ, cha rattindivāni …pe… ",
  "mn14:21.7_0": "pañca rattindivāni … ",
  "mn14:21.8_0": "cattāri rattindivāni … ",
  "mn14:21.9_0": "tīṇi rattindivāni … ",
  "mn14:21.10_0": "dve rattindivāni … ",
  "mn14:21.11_0": "ekaṁ rattindivaṁ ekantasukhaṁ paṭisaṁvedī viharitun’ti? ",
  "mn14:21.12_0": "‘No hidaṁ, āvuso’. ",
  "mn14:21.13_0": "‘Ahaṁ kho, āvuso nigaṇṭhā, pahomi aniñjamāno kāyena, abhāsamāno vācaṁ,",
  "mn14:21.13_1": "ekaṁ rattindivaṁ ekantasukhaṁ paṭisaṁvedī viharituṁ.",
  "mn14:21.14_0": "Ahaṁ kho, āvuso nigaṇṭhā, pahomi aniñjamāno kāyena, abhāsamāno vācaṁ, dve rattindivāni … ",
  "mn14:21.15_0": "tīṇi rattindivāni … ",
  "mn14:21.16_0": "cattāri rattindivāni … ",
  "mn14:21.17_0": "pañca rattindivāni … ",
  "mn14:21.18_0": "cha rattindivāni … ",
  "mn14:21.19_0": "satta rattindivāni ekantasukhaṁ paṭisaṁvedī viharituṁ. ",
  "mn14:21.20_0": "Taṁ kiṁ maññathāvuso nigaṇṭhā,",
  "mn14:21.20_1": "evaṁ sante ko sukhavihāritaro rājā vā māgadho seniyo bimbisāro ahaṁ vā’ti?",
  "mn14:21.21_0": "‘Evaṁ sante āyasmāva gotamo sukhavihāritaro raññā māgadhena seniyena bimbisārenā’”ti. ",
  "mn14:21.22_0": "Idamavoca bhagavā. ",
  "mn14:21.23_0": "Attamano mahānāmo sakko bhagavato bhāsitaṁ abhinandīti. ",
  "mn14:21.24_0": "Cūḷadukkhakkhandhasuttaṁ niṭṭhitaṁ catutthaṁ. "
}