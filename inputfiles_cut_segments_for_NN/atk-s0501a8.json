{
  "atk-s0501a8:0_0": "8. Nidhikaṇḍasuttavaṇṇanā",
  "atk-s0501a8:1_0": "Nikkhepakāraṇaṁ",
  "atk-s0501a8:2_0": "Idāni yadidaṁ tirokuṭṭānantaraṁ “nidhiṁ nidheti puriso”tiādinā nidhikaṇḍaṁ nikkhittaṁ, tassa –",
  "atk-s0501a8:3_0": "“Bhāsitvā nidhikaṇḍassa, idha nikkhepakāraṇaṁ;",
  "atk-s0501a8:4_0": "Aṭṭhuppattiñca dīpetvā, karissāmatthavaṇṇanaṁ”.",
  "atk-s0501a8:5_0": "Tattha idha nikkhepakāraṇaṁ tāvassa evaṁ veditabbaṁ.",
  "atk-s0501a8:5_1": "Idañhi nidhikaṇḍaṁ bhagavatā iminā anukkamena avuttampi yasmā anumodanavasena vuttassa tirokuṭṭassa mithunabhūtaṁ,",
  "atk-s0501a8:5_2": "tasmā idha nikkhittaṁ.",
  "atk-s0501a8:5_3": "Tirokuṭṭena vā puññavirahitānaṁ vipattiṁ dassetvā iminā katapuññānaṁ sampattidassanatthampi idaṁ idha nikkhittanti veditabbaṁ.",
  "atk-s0501a8:5_4": "Idamassa idha nikkhepakāraṇaṁ.",
  "atk-s0501a8:6_0": "Suttaṭṭhuppatti",
  "atk-s0501a8:7_0": "Aṭṭhuppatti panassa –",
  "atk-s0501a8:7_1": "sāvatthiyaṁ kira aññataro kuṭumbiko aḍḍho mahaddhano mahābhogo.",
  "atk-s0501a8:7_2": "So ca saddho hoti pasanno,",
  "atk-s0501a8:7_3": "vigatamalamaccherena cetasā agāraṁ ajjhāvasati.",
  "atk-s0501a8:7_4": "So ekasmiṁ divase buddhappamukhassa bhikkhusaṅghassa dānaṁ deti.",
  "atk-s0501a8:7_5": "Tena ca samayena rājā dhanatthiko hoti,",
  "atk-s0501a8:7_6": "so tassa santike purisaṁ pesesi “gaccha, bhaṇe,",
  "atk-s0501a8:7_7": "itthannāmaṁ kuṭumbikaṁ ānehī”ti.",
  "atk-s0501a8:7_8": "So gantvā taṁ kuṭumbikaṁ āha “rājā taṁ gahapati āmantetī”ti.",
  "atk-s0501a8:7_9": "Kuṭumbiko saddhādiguṇasamannāgatena cetasā buddhappamukhaṁ bhikkhusaṅghaṁ parivisanto āha “gaccha,",
  "atk-s0501a8:7_10": "bho purisa,",
  "atk-s0501a8:7_11": "pacchā āgamissāmi,",
  "atk-s0501a8:7_12": "idāni tāvamhi nidhiṁ nidhento ṭhito”ti.",
  "atk-s0501a8:7_13": "Atha bhagavā bhuttāvī pavārito tameva puññasampadaṁ paramatthato nidhīti dassetuṁ tassa kuṭumbikassa",
  "atk-s0501a8:7_14": "anumodanatthaṁ “nidhiṁ nidheti puriso”ti imā gāthāyo abhāsi.",
  "atk-s0501a8:7_15": "Ayamassa aṭṭhuppatti.",
  "atk-s0501a8:8_0": "Evamassa –",
  "atk-s0501a8:9_0": "“Bhāsitvā nidhikaṇḍassa, idha nikkhepakāraṇaṁ;",
  "atk-s0501a8:10_0": "Aṭṭhuppattiñca dīpetvā, karissāmatthavaṇṇanaṁ”.",
  "atk-s0501a8:11_0": "Paṭhamagāthāvaṇṇanā",
  "atk-s0501a8:12_0": "1.",
  "atk-s0501a8:12_1": "Tattha nidhiṁ nidheti purisoti nidhīyatīti nidhi,",
  "atk-s0501a8:12_2": "ṭhapīyati rakkhīyati gopīyatīti attho.",
  "atk-s0501a8:12_3": "So catubbidho thāvaro, jaṅgamo, aṅgasamo,",
  "atk-s0501a8:12_4": "anugāmikoti.",
  "atk-s0501a8:12_5": "Tattha thāvaro nāma bhūmigataṁ vā vehāsaṭṭhaṁ vā hiraññaṁ vā suvaṇṇaṁ vā khettaṁ vā vatthu vā,",
  "atk-s0501a8:12_6": "yaṁ vā panaññampi evarūpaṁ iriyāpathavirahitaṁ,",
  "atk-s0501a8:12_7": "ayaṁ thāvaro nidhi.",
  "atk-s0501a8:12_8": "Jaṅgamo nāma dāsidāsaṁ hatthigavassavaḷavaṁ ajeḷakaṁ kukkuṭasūkaraṁ yaṁ vā panaññampi evarūpaṁ iriyāpathapaṭisaṁyuttaṁ.",
  "atk-s0501a8:12_9": "Ayaṁ jaṅgamo nidhi aṅgasamo nāma kammāyatanaṁ,",
  "atk-s0501a8:12_10": "sippāyatanaṁ,",
  "atk-s0501a8:12_11": "vijjāṭṭhānaṁ,",
  "atk-s0501a8:12_12": "bāhusaccaṁ,",
  "atk-s0501a8:12_13": "yaṁ vā panaññampi evarūpaṁ sikkhitvā gahitaṁ aṅgapaccaṅgamiva attabhāvappaṭibaddhaṁ,",
  "atk-s0501a8:12_14": "ayaṁ aṅgasamo nidhi.",
  "atk-s0501a8:12_15": "Anugāmiko nāma dānamayaṁ puññaṁ sīlamayaṁ bhāvanāmayaṁ dhammassavanamayaṁ dhammadesanāmayaṁ,",
  "atk-s0501a8:12_16": "yaṁ vā panaññampi evarūpaṁ puññaṁ tattha tattha anugantvā viya iṭṭhaphalamanuppadeti,",
  "atk-s0501a8:12_17": "ayaṁ anugāmiko nidhi.",
  "atk-s0501a8:12_18": "Imasmiṁ pana ṭhāne thāvaro adhippeto.",
  "atk-s0501a8:13_0": "Nidhetīti ṭhapeti paṭisāmeti gopeti.",
  "atk-s0501a8:13_1": "Purisoti manusso.",
  "atk-s0501a8:13_2": "Kāmañca purisopi itthīpi paṇḍakopi nidhiṁ nidheti,",
  "atk-s0501a8:13_3": "idha pana purisasīsena desanā katā,",
  "atk-s0501a8:13_4": "atthato pana tesampi idha samodhānaṁ daṭṭhabbaṁ.",
  "atk-s0501a8:13_5": "Gambhīre odakantiketi ogāhetabbaṭṭhena gambhīraṁ,",
  "atk-s0501a8:13_6": "udakassa antikabhāvena odakantikaṁ.",
  "atk-s0501a8:13_7": "Atthi gambhīraṁ na odakantikaṁ jaṅgale bhūmibhāge satikaporiso āvāṭo viya,",
  "atk-s0501a8:13_8": "atthi odakantikaṁ na gambhīraṁ ninne pallale ekadvividatthiko āvāṭo viya,",
  "atk-s0501a8:13_9": "atthi gambhīrañceva odakantikañca jaṅgale bhūmibhāge yāva idāni udakaṁ āgamissatīti,",
  "atk-s0501a8:13_10": "tāva khato āvāṭo viya.",
  "atk-s0501a8:13_11": "Taṁ sandhāya idaṁ vuttaṁ “gambhīre odakantike”ti.",
  "atk-s0501a8:13_12": "Atthe kicce samuppanneti atthā anapetanti atthaṁ,",
  "atk-s0501a8:13_13": "atthāvahaṁ hitāvahanti vuttaṁ hoti.",
  "atk-s0501a8:13_14": "Kātabbanti kiccaṁ,",
  "atk-s0501a8:13_15": "kiñcideva karaṇīyanti vuttaṁ hoti.",
  "atk-s0501a8:13_16": "Uppannaṁ eva samuppannaṁ,",
  "atk-s0501a8:13_17": "kattabbabhāvena upaṭṭhitanti vuttaṁ hoti.",
  "atk-s0501a8:13_18": "Tasmiṁ atthe kicce samuppanne.",
  "atk-s0501a8:13_19": "Atthāya me bhavissatīti nidhānappayojananidassanametaṁ.",
  "atk-s0501a8:13_20": "Etadatthañhi so nidheti “atthāvahe kismiñcideva karaṇīye samuppanne atthāya me bhavissati,",
  "atk-s0501a8:13_21": "tassa me kiccassa nipphattiyā bhavissatī”ti.",
  "atk-s0501a8:13_22": "Kiccanipphattiyeva hi tassa kicce samuppanne atthoti veditabbo.",
  "atk-s0501a8:14_0": "Dutiyagāthāvaṇṇanā",
  "atk-s0501a8:15_0": "Evaṁ nidhānappayojanaṁ dassento atthādhigamādhippāyaṁ dassetvā idāni anatthāpagamādhippāyaṁ dassetumāha –",
  "atk-s0501a8:16_0": "2. “Rājato vā duruttassa, corato pīḷitassa vā.",
  "atk-s0501a8:17_0": "Iṇassa vā pamokkhāya, dubbhikkhe āpadāsu vā”ti.",
  "atk-s0501a8:18_0": "Tassattho “atthāya me bhavissatī”ti ca “iṇassa vā pamokkhāyā”ti ca ettha vuttehi dvīhi bhavissatipamokkhāya-padehi",
  "atk-s0501a8:18_1": "saddhiṁ yathāsambhavaṁ yojetvā veditabbo.",
  "atk-s0501a8:19_0": "Tatthāyaṁ yojanā –",
  "atk-s0501a8:19_1": "na kevalaṁ atthāya me bhavissatīti eva puriso nidhiṁ nidheti,",
  "atk-s0501a8:19_2": "kintu “ayaṁ coro”ti vā “pāradāriko”ti vā “suṅkaghātako”ti vā evamādinā nayena paccatthikehi paccāmittehi",
  "atk-s0501a8:19_3": "duruttassa me sato rājato vā pamokkhāya bhavissati,",
  "atk-s0501a8:19_4": "sandhicchedādīhi dhanaharaṇena vā,",
  "atk-s0501a8:19_5": "“ettakaṁ hiraññasuvaṇṇaṁ dehī”ti jīvaggāhena vā corehi me pīḷitassa sato corato vā pamokkhāya bhavissati.",
  "atk-s0501a8:19_6": "Santi me iṇāyikā,",
  "atk-s0501a8:19_7": "te maṁ “iṇaṁ dehī”ti codessanti,",
  "atk-s0501a8:19_8": "tehi me codiyamānassa iṇassa vā pamokkhāya bhavissati.",
  "atk-s0501a8:19_9": "Hoti so samayo,",
  "atk-s0501a8:19_10": "yaṁ dubbhikkhaṁ hoti dussassaṁ dullabhapiṇḍaṁ,",
  "atk-s0501a8:19_11": "tattha na sukaraṁ appadhanena yāpetuṁ,",
  "atk-s0501a8:19_12": "tathāvidhe āgate dubbhikkhe vā me bhavissati.",
  "atk-s0501a8:19_13": "Yathārūpā āpadā uppajjanti aggito vā udakato vā appiyadāyādato vā,",
  "atk-s0501a8:19_14": "tathārūpāsu vā uppannāsu āpadāsu me bhavissatītipi puriso nidhiṁ nidhetīti.",
  "atk-s0501a8:20_0": "Evaṁ atthādhigamādhippāyaṁ anatthāpagamādhippāyañcāti dvīhi gāthāhi duvidhaṁ nidhānappayojanaṁ dassetvā",
  "atk-s0501a8:20_1": "idāni tameva duvidhaṁ payojanaṁ nigamento āha –",
  "atk-s0501a8:21_0": "“Etadatthāya lokasmiṁ, nidhi nāma nidhīyatī”ti.",
  "atk-s0501a8:22_0": "Tassattho –",
  "atk-s0501a8:22_1": "yvāyaṁ “atthāya me bhavissatī”ti ca “rājato vā duruttassā”ti evamādīhi ca atthādhigamo anatthāpagamo ca dassito.",
  "atk-s0501a8:22_2": "Etadatthāya etesaṁ nipphādanatthāya imasmiṁ okāsaloke yo koci hiraññasuvaṇṇādibhedo nidhi nāma nidhīyati ṭhapīyati paṭisāmīyatīti.",
  "atk-s0501a8:23_0": "Tatiyagāthāvaṇṇanā",
  "atk-s0501a8:24_0": "Idāni yasmā evaṁ nihitopi so nidhi puññavataṁyeva adhippetatthasādhako hoti,",
  "atk-s0501a8:24_1": "na aññesaṁ,",
  "atk-s0501a8:24_2": "tasmā tamatthaṁ dīpento āha –",
  "atk-s0501a8:25_0": "3. “Tāvassunihito santo, gambhīre odakantike.",
  "atk-s0501a8:26_0": "Na sabbo sabbadā eva, tassa taṁ upakappatī”ti.",
  "atk-s0501a8:27_0": "Tassattho –",
  "atk-s0501a8:27_1": "so nidhi tāva sunihito santo,",
  "atk-s0501a8:27_2": "tāva suṭṭhu nikhaṇitvā ṭhapito samānoti vuttaṁ hoti.",
  "atk-s0501a8:27_3": "Kīva suṭṭhūti?",
  "atk-s0501a8:27_4": "Gambhīre odakantike,",
  "atk-s0501a8:27_5": "yāva gambhīre odakantike nihitoti saṅkhaṁ gacchati,",
  "atk-s0501a8:27_6": "tāva suṭṭhūti vuttaṁ hoti.",
  "atk-s0501a8:27_7": "Na sabbo sabbadā eva,",
  "atk-s0501a8:27_8": "tassa taṁ upakappatīti yena purisena nihito,",
  "atk-s0501a8:27_9": "tassa sabbopi sabbakālaṁ na upakappati na sampajjati,",
  "atk-s0501a8:27_10": "yathāvuttakiccakaraṇasamattho na hotīti vuttaṁ hoti.",
  "atk-s0501a8:27_11": "Kintu kocideva kadācideva upakappati,",
  "atk-s0501a8:27_12": "neva vā upakappatīti.",
  "atk-s0501a8:27_13": "Ettha ca nti padapūraṇamatte nipāto daṭṭhabbo “yathā taṁ appamattassa ātāpino”ti evamādīsu viya.",
  "atk-s0501a8:27_14": "Liṅgabhedaṁ vā katvā “so”ti vattabbe “ta”nti vuttaṁ.",
  "atk-s0501a8:27_15": "Evaṁ hi vuccamāne so attho sukhaṁ bujjhatīti.",
  "atk-s0501a8:28_0": "Catutthapañcamagāthāvaṇṇanā",
  "atk-s0501a8:29_0": "Evaṁ “na sabbo sabbadā eva,",
  "atk-s0501a8:29_1": "tassa taṁ upakappatī”ti vatvā idāni yehi kāraṇehi na upakappati,",
  "atk-s0501a8:29_2": "tāni dassento āha –",
  "atk-s0501a8:30_0": "4. “Nidhi vā ṭhānā cavati, saññā vāssa vimuyhati.",
  "atk-s0501a8:31_0": "Nāgā vā apanāmenti, yasmā vāpi haranti naṁ.",
  "atk-s0501a8:32_0": "5. “Appiyā vāpi dāyādā, uddharanti apassato”ti.",
  "atk-s0501a8:33_0": "Tassattho –",
  "atk-s0501a8:33_1": "yasmiṁ ṭhāne sunihito hoti nidhi,",
  "atk-s0501a8:33_2": "so vā nidhi tamhā ṭhānā cavati apeti vigacchati,",
  "atk-s0501a8:33_3": "acetanopi samāno puññakkhayavasena aññaṁ ṭhānaṁ gacchati.",
  "atk-s0501a8:33_4": "Saññā vā assa vimuyhati,",
  "atk-s0501a8:33_5": "yasmiṁ ṭhāne nihito nidhi,",
  "atk-s0501a8:33_6": "taṁ na jānāti,",
  "atk-s0501a8:33_7": "assa puññakkhayacoditā nāgā vā taṁ nidhiṁ apanāmenti aññaṁ ṭhānaṁ gamenti.",
  "atk-s0501a8:33_8": "Yakkhā vāpi haranti yenicchakaṁ ādāya gacchanti.",
  "atk-s0501a8:33_9": "Apassato vā assa appiyā vā dāyādā bhūmiṁ khaṇitvā taṁ nidhiṁ uddharanti.",
  "atk-s0501a8:33_10": "Evamassa etehi ṭhānā cavanādīhi kāraṇehi so nidhi na upakappatīti.",
  "atk-s0501a8:34_0": "Evaṁ ṭhānā cavanādīni lokasammatāni anupakappanakāraṇāni vatvā idāni yaṁ taṁ etesampi kāraṇānaṁ mūlabhūtaṁ ekaññeva puññakkhayasaññitaṁ kāraṇaṁ,",
  "atk-s0501a8:34_1": "taṁ dassento āha –",
  "atk-s0501a8:35_0": "“Yadā puññakkhayo hoti, sabbametaṁ vinassatī”ti.",
  "atk-s0501a8:36_0": "Tassattho –",
  "atk-s0501a8:36_1": "yasmiṁ samaye bhogasampattinipphādakassa puññassa khayo hoti,",
  "atk-s0501a8:36_2": "bhogapārijuññasaṁvattanikamapuññamokāsaṁ katvā ṭhitaṁ hoti,",
  "atk-s0501a8:36_3": "atha yaṁ nidhiṁ nidhentena nihitaṁ hiraññasuvaṇṇādidhanajātaṁ,",
  "atk-s0501a8:36_4": "sabbametaṁ vinassatīti.",
  "atk-s0501a8:37_0": "Chaṭṭhagāthāvaṇṇanā",
  "atk-s0501a8:38_0": "Evaṁ bhagavā tena tena adhippāyena nihitampi yathādhippāyaṁ anupakappantaṁ nānappakārehi nassanadhammaṁ",
  "atk-s0501a8:38_1": "lokasammataṁ nidhiṁ vatvā idāni yaṁ puññasampadaṁ paramatthato nidhīti dassetuṁ tassa kuṭumbikassa anumodanatthamidaṁ",
  "atk-s0501a8:38_2": "nidhikaṇḍamāraddhaṁ,",
  "atk-s0501a8:38_3": "taṁ dassento āha –",
  "atk-s0501a8:39_0": "6. “Yassa dānena sīlena, saṁyamena damena ca.",
  "atk-s0501a8:40_0": "Nidhī sunihito hoti, itthiyā purisassa vā”ti.",
  "atk-s0501a8:41_0": "Tatthadānanti “dānañca dhammacariyā cā”ti ettha vuttanayeneva gahetabbaṁ.",
  "atk-s0501a8:41_1": "Sīlanti kāyikavācasiko avītikkamo.",
  "atk-s0501a8:41_2": "Pañcaṅgadasaṅgapātimokkhasaṁvarādi vā sabbampi sīlaṁ idha sīlanti adhippetaṁ.",
  "atk-s0501a8:41_3": "Saṁyamoti saṁyamanaṁ saṁyamo,",
  "atk-s0501a8:41_4": "cetaso nānārammaṇagatinivāraṇanti vuttaṁ hoti,",
  "atk-s0501a8:41_5": "samādhissetaṁ adhivacanaṁ.",
  "atk-s0501a8:41_6": "Yena saṁyamena samannāgato “hatthasaṁyato,",
  "atk-s0501a8:41_7": "pādasaṁyato,",
  "atk-s0501a8:41_8": "vācāsaṁyato,",
  "atk-s0501a8:41_9": "saṁyatuttamo”ti ettha saṁyatuttamoti vutto.",
  "atk-s0501a8:41_10": "Apare āhu “saṁyamanaṁ saṁyamo,",
  "atk-s0501a8:41_11": "saṁvaraṇanti vuttaṁ hoti,",
  "atk-s0501a8:41_12": "indriyasaṁvarassetaṁ adhivacana”nti.",
  "atk-s0501a8:41_13": "Damoti damanaṁ,",
  "atk-s0501a8:41_14": "kilesūpasamananti vuttaṁ hoti,",
  "atk-s0501a8:41_15": "paññāyetaṁ adhivacanaṁ.",
  "atk-s0501a8:41_16": "Paññā hi katthaci paññātveva vuccati “sussūsā labhate pañña”nti evamādīsu.",
  "atk-s0501a8:41_17": "Katthaci dhammoti “saccaṁ dhammo dhiti cāgo”ti evamādīsu.",
  "atk-s0501a8:41_18": "Katthaci damoti “yadi saccā damā cāgā,",
  "atk-s0501a8:41_19": "khantyā bhiyyo na vijjatī”tiādīsu.",
  "atk-s0501a8:42_0": "Evaṁ dānādīni ñatvā idāni evaṁ imissā gāthāya sampiṇḍetvā attho veditabbo –",
  "atk-s0501a8:42_1": "yassa itthiyā vā purisassa vā dānena sīlena saṁyamena damena cāti imehi catūhi dhammehi yathā hiraññena",
  "atk-s0501a8:42_2": "suvaṇṇena muttāya maṇinā vā dhanamayo nidhi tesaṁ suvaṇṇādīnaṁ ekattha pakkhipanena nidhīyati,",
  "atk-s0501a8:42_3": "evaṁ puññamayo nidhi tesaṁ dānādīnaṁ ekacittasantāne cetiyādimhi vā vatthumhi suṭṭhu karaṇena sunihito hotīti.",
  "atk-s0501a8:43_0": "Sattamagāthāvaṇṇanā",
  "atk-s0501a8:44_0": "Evaṁ bhagavā “yassa dānenā”ti imāya gāthāya puññasampadāya paramatthato nidhibhāvaṁ dassetvā idāni yattha nihito,",
  "atk-s0501a8:44_1": "so nidhi sunihito hoti,",
  "atk-s0501a8:44_2": "taṁ vatthuṁ dassento āha –",
  "atk-s0501a8:45_0": "7. “Cetiyamhi ca saṅghe vā, puggale atithīsu vā.",
  "atk-s0501a8:46_0": "Mātari pitari cāpi, atho jeṭṭhamhi bhātarī”ti.",
  "atk-s0501a8:47_0": "Tattha cayitabbanti cetiyaṁ,",
  "atk-s0501a8:47_1": "pūjetabbanti vuttaṁ hoti,",
  "atk-s0501a8:47_2": "citattā vā cetiyaṁ.",
  "atk-s0501a8:47_3": "Taṁ panetaṁ cetiyaṁ tividhaṁ hoti paribhogacetiyaṁ,",
  "atk-s0501a8:47_4": "uddissakacetiyaṁ,",
  "atk-s0501a8:47_5": "dhātukacetiyanti.",
  "atk-s0501a8:47_6": "Tattha bodhirukkho paribhogacetiyaṁ,",
  "atk-s0501a8:47_7": "buddhapaṭimā uddissakacetiyaṁ,",
  "atk-s0501a8:47_8": "dhātugabbhathūpā sadhātukā dhātukacetiyaṁ.",
  "atk-s0501a8:47_9": "Saṅghoti buddhappamukhādīsu yo koci.",
  "atk-s0501a8:47_10": "Puggaloti gahaṭṭhapabbajitesu yo koci.",
  "atk-s0501a8:47_11": "Natthi assa tithi,",
  "atk-s0501a8:47_12": "yamhi vā tamhi divase āgacchatīti atithi.",
  "atk-s0501a8:47_13": "Taṅkhaṇe āgatapāhunakassetaṁ adhivacanaṁ.",
  "atk-s0501a8:47_14": "Sesaṁ vuttanayameva.",
  "atk-s0501a8:48_0": "Evaṁ cetiyādīni ñatvā idāni evaṁ imissā gāthāya sampiṇḍetvā attho veditabbo –",
  "atk-s0501a8:48_1": "yo so nidhi “sunihito hotī”ti vutto,",
  "atk-s0501a8:48_2": "so imesu vatthūsu sunihito hoti. Kasmā?",
  "atk-s0501a8:48_3": "Dīgharattaṁ iṭṭhaphalānuppadānasamatthatāya.",
  "atk-s0501a8:48_4": "Tathā hi appakampi cetiyamhi datvā dīgharattaṁ iṭṭhaphalalābhino honti. Yathāha –",
  "atk-s0501a8:49_0": "“Ekapupphaṁ yajitvāna, asītikappakoṭiyo;",
  "atk-s0501a8:50_0": "Duggatiṁ nābhijānāmi, pupphadānassidaṁ phala”nti ca.",
  "atk-s0501a8:51_0": "“Mattāsukhapariccāgā, passe ce vipulaṁ sukha”nti ca. ;",
  "atk-s0501a8:52_0": "Evaṁ dakkhiṇāvisuddhivelāmasuttādīsu vuttanayena saṅghādivatthūsupi dānaphalavibhāgo veditabbo.",
  "atk-s0501a8:52_1": "Yathā ca cetiyādīsu dānassa pavatti phalavibhūti ca dassitā,",
  "atk-s0501a8:52_2": "evaṁ yathāyogaṁ sabbattha taṁ taṁ ārabhitvā cārittavārittavasena sīlassa,",
  "atk-s0501a8:52_3": "buddhānussativasena saṁyamassa,",
  "atk-s0501a8:52_4": "tabbatthukavipassanāmanasikārapaccavekkhaṇavasena damassa ca pavatti tassa tassa phalavibhūti ca veditabbā.",
  "atk-s0501a8:53_0": "Aṭṭhamagāthāvaṇṇanā",
  "atk-s0501a8:54_0": "Evaṁ bhagavā dānādīhi nidhīyamānassa puññamayanidhino cetiyādibhedaṁ vatthuṁ dassetvā idāni etesu vatthūsu",
  "atk-s0501a8:54_1": "sunihitassa tassa nidhino gambhīre odakantike nihitanidhito visesaṁ dassento āha –",
  "atk-s0501a8:55_0": "8. “Eso nidhi sunihito, ajeyyo anugāmiko.",
  "atk-s0501a8:56_0": "Pahāya gamanīyesu, etaṁ ādāya gacchatī”ti.",
  "atk-s0501a8:57_0": "Tattha pubbapadena taṁ dānādīhi sunihitanidhiṁ niddisati “eso nidhi sunihito”ti.",
  "atk-s0501a8:57_1": "Ajeyyoti parehi jetvā gahetuṁ na sakkā,",
  "atk-s0501a8:57_2": "acceyyotipi pāṭho,",
  "atk-s0501a8:57_3": "tassa accitabbo accanāraho hitasukhatthikena upacitabboti attho.",
  "atk-s0501a8:57_4": "Etasmiñca pāṭhe eso nidhi acceyyoti sambandhitvā puna “kasmā”ti anuyogaṁ dassetvā “yasmā sunihito anugāmiko”ti sambandhitabbaṁ.",
  "atk-s0501a8:57_5": "Itarathā hi sunihitassa acceyyattaṁ vuttaṁ bhaveyya,",
  "atk-s0501a8:57_6": "na ca sunihito accanīyo.",
  "atk-s0501a8:57_7": "Accito eva hi soti.",
  "atk-s0501a8:57_8": "Anugacchatīti anugāmiko,",
  "atk-s0501a8:57_9": "paralokaṁ gacchantampi tattha tattha phaladānena na vijahatīti attho.",
  "atk-s0501a8:58_0": "Pahāyagamanīyesu etaṁ ādāya gacchatīti maraṇakāle paccupaṭṭhite sabbabhogesu pahāya gamanīyesu etaṁ nidhiṁ",
  "atk-s0501a8:58_1": "ādāya paralokaṁ gacchatīti ayaṁ kira etassa attho.",
  "atk-s0501a8:58_2": "So pana na yujjati. Kasmā?",
  "atk-s0501a8:58_3": "Bhogānaṁ agamanīyato.",
  "atk-s0501a8:58_4": "Pahātabbā eva hi te te bhogā,",
  "atk-s0501a8:58_5": "na gamanīyā,",
  "atk-s0501a8:58_6": "gamanīyā pana te te gativisesā.",
  "atk-s0501a8:58_7": "Yato yadi esa attho siyā,",
  "atk-s0501a8:58_8": "pahāya bhoge gamanīyesu gativisesesu iti vadeyya.",
  "atk-s0501a8:58_9": "Tasmā evamettha attho veditabbo –",
  "atk-s0501a8:58_10": "“nidhi vā ṭhānā cavatī”ti evamādinā pakārena pahāya maccaṁ bhogesu gacchantesu etaṁ ādāya gacchatīti.",
  "atk-s0501a8:58_11": "Eso hi anugāmikattā taṁ nappajahatīti.",
  "atk-s0501a8:59_0": "Tattha siyā “gamanīyesūti ettha gantabbesūti attho,",
  "atk-s0501a8:59_1": "na gacchantesū”ti.",
  "atk-s0501a8:59_2": "Taṁ na ekaṁsato gahetabbaṁ.",
  "atk-s0501a8:59_3": "Yathā hi “ariyā niyyānikā”ti ettha niyyantāti attho,",
  "atk-s0501a8:59_4": "na niyyātabbāti,",
  "atk-s0501a8:59_5": "evamidhāpi gacchantesūti attho,",
  "atk-s0501a8:59_6": "na gantabbesūti.",
  "atk-s0501a8:60_0": "Atha vā yasmā esa maraṇakāle kassaci dātukāmo bhoge āmasitumpi na labhati,",
  "atk-s0501a8:60_1": "tasmā tena te bhogā pubbaṁ kāyena pahātabbā,",
  "atk-s0501a8:60_2": "pacchā vihatāsena cetasā gantabbā,",
  "atk-s0501a8:60_3": "atikkamitabbāti vuttaṁ hoti.",
  "atk-s0501a8:60_4": "Tasmā pubbaṁ kāyena pahāya pacchā cetasā gamanīyesu bhogesūti evamettha attho daṭṭhabbo.",
  "atk-s0501a8:60_5": "Purimasmiṁ atthe niddhāraṇe bhummavacanaṁ,",
  "atk-s0501a8:60_6": "pahāya gamanīyesu bhogesu ekamevetaṁ puññanidhivibhavaṁ tato nīharitvā ādāya gacchatīti.",
  "atk-s0501a8:60_7": "Pacchime atthe bhāvenabhāvalakkhaṇe bhummavacanaṁ.",
  "atk-s0501a8:60_8": "Bhogānañhi gamanīyabhāvena etassa nidhissa ādāya gamanīyabhāvo lakkhīyatīti.",
  "atk-s0501a8:61_0": "Navamagāthāvaṇṇanā",
  "atk-s0501a8:62_0": "Evaṁ bhagavā imassa puññanidhino gambhīre odakantike nihitanidhito visesaṁ dassetvā puna attano bhaṇḍaguṇasaṁvaṇṇanena",
  "atk-s0501a8:62_1": "kayajanassa ussāhaṁ janento uḷārabhaṇḍavāṇijo viya attanā desitapuññanidhiguṇasaṁvaṇṇanena tasmiṁ puññanidhimhi",
  "atk-s0501a8:62_2": "devamanussānaṁ ussāhaṁ janento āha –",
  "atk-s0501a8:63_0": "9. “Asādhāraṇamaññesaṁ, acorāharaṇo nidhi.",
  "atk-s0501a8:64_0": "Kayirātha dhīro puññāni, yo nidhi anugāmiko”ti.",
  "atk-s0501a8:65_0": "Tattha asādhāraṇamaññesanti asādhāraṇo aññesaṁ,",
  "atk-s0501a8:65_1": "makāro padasandhikaro “adukkhamasukhāya vedanāya sampayuttā”tiādīsu viya.",
  "atk-s0501a8:65_2": "Na corehi āharaṇo acorāharaṇo,",
  "atk-s0501a8:65_3": "corehi ādātabbo na hotīti attho.",
  "atk-s0501a8:65_4": "Nidhātabboti nidhi.",
  "atk-s0501a8:65_5": "Evaṁ dvīhi padehi puññanidhiguṇaṁ saṁvaṇṇetvā tato dvīhi tattha ussāhaṁ janeti “kayirātha dhīro puññāni,",
  "atk-s0501a8:65_6": "yo nidhi anugāmiko”ti.",
  "atk-s0501a8:65_7": "Tassattho –",
  "atk-s0501a8:65_8": "yasmā puññāni nāma asādhāraṇo aññesaṁ,",
  "atk-s0501a8:65_9": "acorāharaṇo ca nidhi hoti.",
  "atk-s0501a8:65_10": "Na kevalañca asādhāraṇo acorāharaṇo ca nidhi,",
  "atk-s0501a8:65_11": "atha kho pana “eso nidhi sunihito,",
  "atk-s0501a8:65_12": "ajeyyo anugāmiko”ti ettha vutto yo nidhi anugāmiko.",
  "atk-s0501a8:65_13": "So ca yasmā puññāniyeva,",
  "atk-s0501a8:65_14": "tasmā kayirātha kareyya dhīro buddhisampanno dhitisampanno ca puggalo puññānīti.",
  "atk-s0501a8:66_0": "Dasamagāthāvaṇṇanā",
  "atk-s0501a8:67_0": "Evaṁ bhagavā guṇasaṁvaṇṇanena puññanidhimhi devamanussānaṁ ussāhaṁ janetvā idāni ye ussahitvā puññanidhikiriyāya sampādenti,",
  "atk-s0501a8:67_1": "tesaṁ so yaṁ phalaṁ deti,",
  "atk-s0501a8:67_2": "taṁ saṅkhepato dassento āha –",
  "atk-s0501a8:68_0": "10.",
  "atk-s0501a8:69_0": "“Esa devamanussānaṁ, sabbakāmadado nidhī”ti.",
  "atk-s0501a8:70_0": "Idāni yasmā patthanāya paṭibandhitassa sabbakāmadadattaṁ, na vinā patthanaṁ hoti. Yathāha –",
  "atk-s0501a8:71_0": "“Ākaṅkheyya ce gahapatayo dhammacārī samacārī ‘aho vatāhaṁ kāyassa bhedā paraṁ maraṇā khattiyamahāsālānaṁ sahabyataṁ upapajjeyya’nti,",
  "atk-s0501a8:71_1": "ṭhānaṁ kho panetaṁ vijjati yaṁ so kāyassa bhedā paraṁ maraṇā khattiyamahāsālānaṁ sahabyataṁ upapajjeyya.",
  "atk-s0501a8:71_2": "Taṁ kissa hetu?",
  "atk-s0501a8:71_3": "Tathā hi so dhammacārī samacārī”.",
  "atk-s0501a8:72_0": "Evaṁ “anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihareyya.",
  "atk-s0501a8:72_1": "Taṁ kissa hetu?",
  "atk-s0501a8:72_2": "Tathā hi so dhammacārī samacārī”ti.",
  "atk-s0501a8:73_0": "Tathā cāha –",
  "atk-s0501a8:74_0": "“Idha,",
  "atk-s0501a8:74_1": "bhikkhave,",
  "atk-s0501a8:74_2": "bhikkhu saddhāya samannāgato hoti, sīlena, sutena, cāgena,",
  "atk-s0501a8:74_3": "paññāya samannāgato hoti,",
  "atk-s0501a8:74_4": "tassa evaṁ hoti ‘aho vatāhaṁ kāyassa bhedā paraṁ maraṇā khattiyamahāsālānaṁ sahabyataṁ upapajjeyya’nti.",
  "atk-s0501a8:74_5": "So taṁ cittaṁ padahati,",
  "atk-s0501a8:74_6": "taṁ cittaṁ adhiṭṭhāti,",
  "atk-s0501a8:74_7": "taṁ cittaṁ bhāveti.",
  "atk-s0501a8:74_8": "Tassa te saṅkhārā ca vihārā ca evaṁ bhāvitā evaṁ bahulīkatā tatrūpapattiyā saṁvattantī”ti evamādi.",
  "atk-s0501a8:75_0": "Tasmā taṁ tathā tathā ākaṅkhapariyāyaṁ cittapadahanādhiṭṭhānabhāvanāparikkhāraṁ patthanaṁ tassa sabbakāmadadatte hetuṁ dassento āha –",
  "atk-s0501a8:76_0": "“Yaṁ yadevābhipatthenti, sabbametena labbhatī”ti.",
  "atk-s0501a8:77_0": "Ekādasamagāthāvaṇṇanā",
  "atk-s0501a8:78_0": "11.",
  "atk-s0501a8:78_1": "Idāni yaṁ taṁ sabbaṁ etena labbhati,",
  "atk-s0501a8:78_2": "taṁ odhiso odhiso dassento “suvaṇṇatā susaratā”ti evamādigāthāyo āha.",
  "atk-s0501a8:79_0": "Tattha paṭhamagāthāya tāva suvaṇṇatā nāma sundaracchavivaṇṇatā kañcanasannibhattacatā,",
  "atk-s0501a8:79_1": "sāpi etena puññanidhinā labbhati. Yathāha –",
  "atk-s0501a8:80_0": "“Yampi,",
  "atk-s0501a8:80_1": "bhikkhave,",
  "atk-s0501a8:80_2": "tathāgato purimaṁ jātiṁ…pe…",
  "atk-s0501a8:80_3": "pubbe manussabhūto samāno akkodhano ahosi anupāyāsabahulo,",
  "atk-s0501a8:80_4": "bahumpi vutto samāno nābhisajji na kuppi na byāpajji na patitthīyi,",
  "atk-s0501a8:80_5": "na kopañca dosañca appaccayañca pātvākāsi,",
  "atk-s0501a8:80_6": "dātā ca ahosi sukhumānaṁ mudukānaṁ attharaṇānaṁ pāvuraṇānaṁ khomasukhumānaṁ kappāsika…pe…",
  "atk-s0501a8:80_7": "koseyya…pe…",
  "atk-s0501a8:80_8": "kambalasukhumānaṁ.",
  "atk-s0501a8:80_9": "So tassa kammassa katattā upacitattā…pe…",
  "atk-s0501a8:80_10": "itthattaṁ āgato samāno imaṁ mahāpurisalakkhaṇaṁ paṭilabhati.",
  "atk-s0501a8:80_11": "Suvaṇṇavaṇṇo hoti kañcanasannibhattaco”ti.",
  "atk-s0501a8:81_0": "Susaratā nāma brahmassaratā karavīkabhāṇitā, sāpi etena labbhati. Yathāha –",
  "atk-s0501a8:82_0": "“Yampi,",
  "atk-s0501a8:82_1": "bhikkhave,",
  "atk-s0501a8:82_2": "tathāgato purimaṁ jātiṁ…pe…",
  "atk-s0501a8:82_3": "pharusaṁ vācaṁ pahāya pharusāya vācāya paṭivirato ahosi,",
  "atk-s0501a8:82_4": "yā sā vācā nelā kaṇṇasukhā…pe…",
  "atk-s0501a8:82_5": "tathārūpiṁ vācaṁ bhāsitā ahosi.",
  "atk-s0501a8:82_6": "So tassa kammassa katattā upacitattā…pe…",
  "atk-s0501a8:82_7": "itthattaṁ āgato samāno imāni dve mahāpurisalakkhaṇāni paṭilabhati.",
  "atk-s0501a8:82_8": "Pahutajivho ca hoti brahmassaro ca karavīkabhāṇī”ti.",
  "atk-s0501a8:83_0": "Susaṇṭhānāti suṭṭhu saṇṭhānatā,",
  "atk-s0501a8:83_1": "samacitavaṭṭitayuttaṭṭhānesu aṅgapaccaṅgānaṁ samacitavaṭṭitabhāvena sannivesoti vuttaṁ hoti.",
  "atk-s0501a8:83_2": "Sāpi etena labbhati. Yathāha –",
  "atk-s0501a8:84_0": "“Yampi,",
  "atk-s0501a8:84_1": "bhikkhave,",
  "atk-s0501a8:84_2": "tathāgato purimaṁ jātiṁ…pe…",
  "atk-s0501a8:84_3": "pubbe manussabhūto samāno bahujanassa atthakāmo ahosi hitakāmo phāsukāmo yogakkhemakāmo ‘kinti me saddhāya vaḍḍheyyuṁ,",
  "atk-s0501a8:84_4": "sīlena sutena cāgena paññāya dhanadhaññena khettavatthunā dvipadacatuppadehi puttadārehi dāsakammakaraporisehi",
  "atk-s0501a8:84_5": "ñātīhi mittehi bandhavehi vaḍḍheyyu’nti,",
  "atk-s0501a8:84_6": "so tassa kammassa…pe…",
  "atk-s0501a8:84_7": "samāno imāni tīṇi mahāpurisalakkhaṇāni paṭilabhati,",
  "atk-s0501a8:84_8": "sīhapubbaḍḍhakāyo ca hoti citantaraṁso ca samavaṭṭakkhandho cā”ti evamādi.",
  "atk-s0501a8:85_0": "Iminā nayena ito paresampi iminā puññanidhinā paṭilābhasādhakāni suttapadāni tato tato ānetvā vattabbāni.",
  "atk-s0501a8:85_1": "Ativitthārabhayena tu saṁkhittaṁ,",
  "atk-s0501a8:85_2": "idāni avasesapadānaṁ vaṇṇanaṁ karissāmi.",
  "atk-s0501a8:86_0": "Surūpatāti ettha sakalasarīraṁ rūpanti veditabbaṁ “ākāso parivārito rūpaṁtveva saṅkhaṁ gacchatī”tiādīsu viya,",
  "atk-s0501a8:86_1": "tassa rūpassa sundaratā surūpatā nātidīghatā nātirassatā nātikisatā nātithūlatā nātikāḷatā naccodātatāti vuttaṁ hoti.",
  "atk-s0501a8:86_2": "Ādhipaccanti adhipatibhāvo,",
  "atk-s0501a8:86_3": "khattiyamahāsālādibhāvena sāmikabhāvoti attho.",
  "atk-s0501a8:86_4": "Parivāroti agārikānaṁ sajanaparijanasampatti,",
  "atk-s0501a8:86_5": "anagārikānaṁ parisasampatti,",
  "atk-s0501a8:86_6": "ādhipaccañca parivāro ca ādhipaccaparivāro.",
  "atk-s0501a8:86_7": "Ettha ca suvaṇṇatādīhi sarīrasampatti,",
  "atk-s0501a8:86_8": "ādhipaccena bhogasampatti,",
  "atk-s0501a8:86_9": "parivārena sajanaparijanasampatti vuttāti veditabbā.",
  "atk-s0501a8:86_10": "Sabbametena labbhatīti yaṁ taṁ “yaṁ yadevābhipatthenti,",
  "atk-s0501a8:86_11": "sabbametena labbhatī”ti vuttaṁ,",
  "atk-s0501a8:86_12": "tattha idampi tāva paṭhamaṁ odhiso vuttasuvaṇṇatādi sabbametena labbhatīti veditabbanti dasseti.",
  "atk-s0501a8:87_0": "Dvādasamagāthāvaṇṇanā",
  "atk-s0501a8:88_0": "12.",
  "atk-s0501a8:88_1": "Evamimāya gāthāya puññānubhāvena labhitabbaṁ rajjasampattito oraṁ devamanussasampattiṁ dassetvā idāni",
  "atk-s0501a8:88_2": "tadubhayarajjasampattiṁ dassento “padesarajja”nti imaṁ gāthamāha.",
  "atk-s0501a8:89_0": "Tattha padesarajjanti ekadīpampi sakalaṁ apāpuṇitvā pathaviyā ekamekasmiṁ padese rajjaṁ.",
  "atk-s0501a8:89_1": "Issarabhāvo issariyaṁ,",
  "atk-s0501a8:89_2": "iminā dīpacakkavattirajjaṁ dasseti.",
  "atk-s0501a8:89_3": "Cakkavattisukhaṁ piyanti iṭṭhaṁ kantaṁ manāpaṁ cakkavattisukhaṁ.",
  "atk-s0501a8:89_4": "Iminā cāturantacakkavattirajjaṁ dasseti.",
  "atk-s0501a8:89_5": "Devesu rajjaṁ devarajjaṁ,",
  "atk-s0501a8:89_6": "etena mandhātādīnampi manussānaṁ devarajjaṁ dassitaṁ hoti.",
  "atk-s0501a8:89_7": "Api dibbesūti iminā ye te divi bhavattā “dibbā”ti vuccanti,",
  "atk-s0501a8:89_8": "tesu dibbesu kāyesu uppannānampi devarajjaṁ dasseti.",
  "atk-s0501a8:89_9": "Sabbametena labbhatīti yaṁ taṁ “yaṁ yadevābhipatthenti,",
  "atk-s0501a8:89_10": "sabbametena labbhatī”ti vuttaṁ,",
  "atk-s0501a8:89_11": "tattha idampi dutiyaṁ odhiso padesarajjādi sabbametena labbhatīti veditabbanti dasseti.",
  "atk-s0501a8:90_0": "Terasamagāthāvaṇṇanā",
  "atk-s0501a8:91_0": "13.",
  "atk-s0501a8:91_1": "Evamimāya gāthāya puññānubhāvena labhitabbaṁ devamanussarajjasampattiṁ dassetvā idāni dvīhi gāthāhi vuttaṁ",
  "atk-s0501a8:91_2": "sampattiṁ samāsato purakkhatvā nibbānasampattiṁ dassento “mānussikā ca sampattī”ti imaṁ gāthamāha.",
  "atk-s0501a8:92_0": "Tassāyaṁ padavaṇṇanā –",
  "atk-s0501a8:92_1": "manussānaṁ ayanti mānussī,",
  "atk-s0501a8:92_2": "mānussī eva mānussikā.",
  "atk-s0501a8:92_3": "Sampajjanaṁ sampatti.",
  "atk-s0501a8:92_4": "Devānaṁ loko devaloko.",
  "atk-s0501a8:92_5": "Tasmiṁ devaloke.",
  "atk-s0501a8:92_6": "Yāti anavasesapariyādānaṁ,",
  "atk-s0501a8:92_7": "ramanti etāya ajjhattaṁ uppannāya bahiddhā vā upakaraṇabhūtāyāti rati,",
  "atk-s0501a8:92_8": "sukhassa sukhavatthuno cetaṁ adhivacanaṁ.",
  "atk-s0501a8:92_9": "Yāti aniyatavacanaṁ casaddo pubbasampattiyā saha sampiṇḍanattho.",
  "atk-s0501a8:92_10": "Nibbānaṁyeva nibbānasampatti.",
  "atk-s0501a8:93_0": "Ayaṁ pana atthavaṇṇanā –",
  "atk-s0501a8:93_1": "yā esā “suvaṇṇatā”tiādīhi padehi mānussikā ca sampatti devaloke ca yā rati vuttā,",
  "atk-s0501a8:93_2": "sā ca sabbā,",
  "atk-s0501a8:93_3": "yā cāyamaparā saddhānusāribhāvādivasena pattabbā nibbānasampatti,",
  "atk-s0501a8:93_4": "sā cāti idaṁ tatiyampi odhiso sabbametena labbhatīti.",
  "atk-s0501a8:94_0": "Atha vā yā pubbe suvaṇṇatādīhi avuttā “sūrā satimanto idha brahmacariyavāso”ti evamādinā nayena niddiṭṭhā",
  "atk-s0501a8:94_1": "paññāveyyattiyādibhedā ca mānussikā sampatti,",
  "atk-s0501a8:94_2": "aparā devaloke ca yā jhānādirati,",
  "atk-s0501a8:94_3": "yā ca yathāvuttappakārā nibbānasampatti cāti idampi tatiyaṁ odhiso sabbametena labbhatīti.",
  "atk-s0501a8:94_4": "Evampettha atthavaṇṇanā veditabbā.",
  "atk-s0501a8:95_0": "Cuddasamagāthāvaṇṇanā",
  "atk-s0501a8:96_0": "14.",
  "atk-s0501a8:96_1": "Evamimāya gāthāya puññānubhāvena labhitabbaṁ saddhānusārībhāvādivasena pattabbaṁ nibbānasampattimpi dassetvā",
  "atk-s0501a8:96_2": "idāni tevijjaubhatobhāgavimuttabhāvavasenapi pattabbaṁ tameva tassa upāyañca dassento “mittasampadamāgammā”ti",
  "atk-s0501a8:96_3": "imaṁ gāthamāha.",
  "atk-s0501a8:97_0": "Tassāyaṁ padavaṇṇanā –",
  "atk-s0501a8:97_1": "sampajjati etāya guṇavibhūtiṁ pāpuṇātīti sampadā,",
  "atk-s0501a8:97_2": "mitto eva sampadā mittasampadā,",
  "atk-s0501a8:97_3": "taṁ mittasampadaṁ.",
  "atk-s0501a8:97_4": "Āgammāti nissāya.",
  "atk-s0501a8:97_5": "Yonisoti upāyena.",
  "atk-s0501a8:97_6": "Payuñjatoti yogānuṭṭhānaṁ karoto.",
  "atk-s0501a8:97_7": "Vijānāti etāyāti vijjā,",
  "atk-s0501a8:97_8": "vimuccati etāya,",
  "atk-s0501a8:97_9": "sayaṁ vā vimuccatīti vimutti,",
  "atk-s0501a8:97_10": "vijjā ca vimutti ca vijjāvimuttiyo,",
  "atk-s0501a8:97_11": "vijjāvimuttīsu vasībhāvo vijjāvimuttivasībhāvo.",
  "atk-s0501a8:98_0": "Ayaṁ pana atthavaṇṇanā –",
  "atk-s0501a8:98_1": "yvāyaṁ mittasampadamāgamma satthāraṁ vā aññataraṁ vā garuṭṭhāniyaṁ sabrahmacāriṁ nissāya tato ovādañca",
  "atk-s0501a8:98_2": "anusāsaniñca gahetvā yathānusiṭṭhaṁ paṭipattiyā yoniso payuñjato pubbenivāsādīsu tīsu vijjāsu “tattha",
  "atk-s0501a8:98_3": "katamā vimutti?",
  "atk-s0501a8:98_4": "Cittassa ca adhimutti nibbānañcā”ti evaṁ āgatāya aṭṭhasamāpattinibbānabhedāya vimuttiyā ca tathā tathā adandhāyitattena vasībhāvo,",
  "atk-s0501a8:98_5": "idampi catutthaṁ odhiso sabbametena labbhatīti.",
  "atk-s0501a8:99_0": "Pannarasamagāthāvaṇṇanā",
  "atk-s0501a8:100_0": "15.",
  "atk-s0501a8:100_1": "Evamimāya gāthāya pubbe kathitavijjāvimuttivasībhāvabhāgiyapuññānubhāvena labhitabbaṁ tevijjaubhatobhāgavimuttabhāvavasenapi",
  "atk-s0501a8:100_2": "pattabbaṁ nibbānasampattiṁ dassetvā idāni yasmā vijjāvimuttivasībhāvappattā tevijjā ubhatobhāgavimuttāpi",
  "atk-s0501a8:100_3": "sabbe paṭisambhidādiguṇavibhūtiṁ labhanti,",
  "atk-s0501a8:100_4": "imāya puññasampadāya ca tassā guṇavibhūtiyā padaṭṭhānavasena tathā tathā sāpi labbhati,",
  "atk-s0501a8:100_5": "tasmā tampi dassento “paṭisambhidā vimokkhā cā”ti imaṁ gāthamāha.",
  "atk-s0501a8:101_0": "“Yato sammā katena yā cāyaṁ dhammatthaniruttipaṭibhānesu pabhedagatā paññā paṭisambhidā”ti vuccati,",
  "atk-s0501a8:101_1": "ye cime “rūpī rūpāni passatī”tiādinā nayena aṭṭha vimokkhā,",
  "atk-s0501a8:101_2": "yā cāyaṁ bhagavato sāvakehi pattabbā sāvakasampattisādhikā sāvakapāramī,",
  "atk-s0501a8:101_3": "yā ca sayambhubhāvasādhikā paccekabodhi,",
  "atk-s0501a8:101_4": "yā ca sabbasattuttamabhāvasādhikā buddhabhūmi,",
  "atk-s0501a8:101_5": "idampi pañcamaṁ odhiso sabbametena labbhatīti veditabbaṁ.",
  "atk-s0501a8:102_0": "Soḷasamagāthāvaṇṇanā",
  "atk-s0501a8:103_0": "16.",
  "atk-s0501a8:103_1": "Evaṁ bhagavā yaṁ taṁ “yaṁ yadevābhipatthenti,",
  "atk-s0501a8:103_2": "sabbametena labbhatī”ti vuttaṁ,",
  "atk-s0501a8:103_3": "taṁ imāhi pañcahi gāthāhi odhiso odhiso dassetvā idāni sabbamevidaṁ sabbakāmadadanidhisaññitaṁ puññasampadaṁ",
  "atk-s0501a8:103_4": "pasaṁsanto “evaṁ mahatthikā esā”ti imāya gāthāya desanaṁ niṭṭhapesi.",
  "atk-s0501a8:104_0": "Tassāyaṁ padavaṇṇanā –",
  "atk-s0501a8:104_1": "evanti atītatthanidassanaṁ.",
  "atk-s0501a8:104_2": "Mahanto attho assāti mahatthikā,",
  "atk-s0501a8:104_3": "mahato atthāya saṁvattatīti vuttaṁ hoti,",
  "atk-s0501a8:104_4": "mahiddhikātipi pāṭho.",
  "atk-s0501a8:104_5": "Esāti uddesavacanaṁ,",
  "atk-s0501a8:104_6": "tena “yassa dānena sīlenā”ti ito pabhuti yāva “kayirātha dhīro puññānī”ti vuttaṁ puññasampadaṁ uddisati.",
  "atk-s0501a8:104_7": "Yadidanti abhimukhakaraṇatthe nipāto,",
  "atk-s0501a8:104_8": "tena esāti uddiṭṭhaṁ niddisituṁ yā esāti abhimukhaṁ karoti.",
  "atk-s0501a8:104_9": "Puññānaṁ sampadā puññasampadā.",
  "atk-s0501a8:104_10": "Tasmāti kāraṇavacanaṁ.",
  "atk-s0501a8:104_11": "Dhīrāti dhitimanto.",
  "atk-s0501a8:104_12": "Pasaṁsantīti vaṇṇayanti.",
  "atk-s0501a8:104_13": "Paṇḍitāti paññāsampannā.",
  "atk-s0501a8:104_14": "Katapuññatanti katapuññabhāvaṁ.",
  "atk-s0501a8:105_0": "Ayaṁ pana atthavaṇṇanā –",
  "atk-s0501a8:105_1": "iti bhagavā suvaṇṇatādiṁ buddhabhūmipariyosānaṁ puññasampadānubhāvena adhigantabbamatthaṁ vaṇṇayitvā",
  "atk-s0501a8:105_2": "idāni tamevatthaṁ sampiṇḍetvā dassento tenevatthena yathāvuttappakārāya puññasampadāya mahatthikattaṁ",
  "atk-s0501a8:105_3": "thunanto āha –",
  "atk-s0501a8:105_4": "evaṁ mahato atthassa āvahanena mahatthikā esā,",
  "atk-s0501a8:105_5": "yadidaṁ mayā “yassa dānena sīlenā”tiādinā nayena desitā puññasampadā,",
  "atk-s0501a8:105_6": "tasmā mādisā sattānaṁ hitasukhāvahāya dhammadesanāya akilāsutāya yathābhūtaguṇena ca dhīrā paṇḍitā “asādhāraṇamaññesaṁ,",
  "atk-s0501a8:105_7": "acorāharaṇo nidhī”tiādīhi idha vuttehi ca,",
  "atk-s0501a8:105_8": "avuttehi ca “mā,",
  "atk-s0501a8:105_9": "bhikkhave,",
  "atk-s0501a8:105_10": "puññānaṁ bhāyittha,",
  "atk-s0501a8:105_11": "sukhassetaṁ,",
  "atk-s0501a8:105_12": "bhikkhave,",
  "atk-s0501a8:105_13": "adhivacanaṁ,",
  "atk-s0501a8:105_14": "yadidaṁ puññānī”tiādīhi vacanehi anekākāravokāraṁ katapuññataṁ pasaṁsanti,",
  "atk-s0501a8:105_15": "na pakkhapātenāti.",
  "atk-s0501a8:106_0": "Desanāpariyosāne so upāsako bahujanena saddhiṁ sotāpattiphale patiṭṭhāsi,",
  "atk-s0501a8:106_1": "rañño ca pasenadikosalassa santikaṁ gantvā etamatthaṁ ārocesi,",
  "atk-s0501a8:106_2": "rājā ativiya tuṭṭho hutvā “sādhu, gahapati,",
  "atk-s0501a8:106_3": "sādhu kho tvaṁ, gahapati,",
  "atk-s0501a8:106_4": "mādisehipi anāharaṇīyaṁ nidhiṁ nidhesī”ti saṁrādhetvā mahatiṁ pūjamakāsīti.",
  "atk-s0501a8:107_0": "Paramatthajotikāya khuddakapāṭha-aṭṭhakathāya",
  "atk-s0501a8:108_0": "Nidhikaṇḍasuttavaṇṇanā niṭṭhitā."
}