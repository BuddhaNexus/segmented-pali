{
  "mn22:0.1_0": "Majjhima Nikāya 22 ",
  "mn22:0.2_0": "Alagaddūpamasutta ",
  "mn22:1.1_0": "Evaṁ me sutaṁ—",
  "mn22:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn22:2.1_0": "Tena kho pana samayena ariṭṭhassa nāma bhikkhuno gaddhabādhipubbassa evarūpaṁ pāpakaṁ diṭṭhigataṁ uppannaṁ hoti: ",
  "mn22:2.2_0": "“tathāhaṁ bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā”ti. ",
  "mn22:2.3_0": "Assosuṁ kho sambahulā bhikkhū: ",
  "mn22:2.4_0": "“ariṭṭhassa kira nāma bhikkhuno gaddhabādhipubbassa evarūpaṁ pāpakaṁ diṭṭhigataṁ uppannaṁ: ",
  "mn22:2.5_0": "‘tathāhaṁ bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti. ",
  "mn22:3.1_0": "Atha kho te bhikkhū yena ariṭṭho bhikkhu gaddhabādhipubbo tenupasaṅkamiṁsu;",
  "mn22:3.1_1": "upasaṅkamitvā ariṭṭhaṁ bhikkhuṁ gaddhabādhipubbaṁ etadavocuṁ:",
  "mn22:3.2_0": "“saccaṁ kira te, āvuso ariṭṭha,",
  "mn22:3.2_1": "evarūpaṁ pāpakaṁ diṭṭhigataṁ uppannaṁ:",
  "mn22:3.3_0": "‘tathāhaṁ bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti. ",
  "mn22:3.4_0": "“Evaṁ byā kho ahaṁ, āvuso,",
  "mn22:3.4_1": "bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā”ti.",
  "mn22:3.5_0": "Atha kho tepi bhikkhū ariṭṭhaṁ bhikkhuṁ gaddhabādhipubbaṁ etasmā pāpakā diṭṭhigatā vivecetukāmā samanuyuñjanti samanugāhanti samanubhāsanti: ",
  "mn22:3.6_0": "“mā hevaṁ, āvuso ariṭṭha, avaca, mā bhagavantaṁ abbhācikkhi;",
  "mn22:3.6_1": "na hi sādhu bhagavato abbhakkhānaṁ, na hi bhagavā evaṁ vadeyya.",
  "mn22:3.7_0": "Anekapariyāyenāvuso ariṭṭha,",
  "mn22:3.7_1": "antarāyikā dhammā antarāyikā vuttā bhagavatā,",
  "mn22:3.7_2": "alañca pana te paṭisevato antarāyāya.",
  "mn22:3.8_0": "Appassādā kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "mn22:3.9_0": "Aṭṭhikaṅkalūpamā kāmā vuttā bhagavatā … ",
  "mn22:3.10_0": "maṁsapesūpamā kāmā vuttā bhagavatā … ",
  "mn22:3.11_0": "tiṇukkūpamā kāmā vuttā bhagavatā … ",
  "mn22:3.12_0": "aṅgārakāsūpamā kāmā vuttā bhagavatā … ",
  "mn22:3.13_0": "supinakūpamā kāmā vuttā bhagavatā … ",
  "mn22:3.14_0": "yācitakūpamā kāmā vuttā bhagavatā … ",
  "mn22:3.15_0": "rukkhaphalūpamā kāmā vuttā bhagavatā … ",
  "mn22:3.16_0": "asisūnūpamā kāmā vuttā bhagavatā … ",
  "mn22:3.17_0": "sattisūlūpamā kāmā vuttā bhagavatā … ",
  "mn22:3.18_0": "sappasirūpamā kāmā vuttā bhagavatā bahudukkhā bahupāyāsā, ādīnavo ettha bhiyyo”ti. ",
  "mn22:3.19_0": "Evampi kho ariṭṭho bhikkhu gaddhabādhipubbo tehi bhikkhūhi samanuyuñjiyamāno samanugāhiyamāno samanubhāsiyamāno tadeva pāpakaṁ diṭṭhigataṁ thāmasā parāmāsā abhinivissa voharati: ",
  "mn22:3.20_0": "“evaṁ byā kho ahaṁ, āvuso,",
  "mn22:3.20_1": "bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā”ti.",
  "mn22:3.21_0": "Yato kho te bhikkhū nāsakkhiṁsu ariṭṭhaṁ bhikkhuṁ gaddhabādhipubbaṁ etasmā pāpakā diṭṭhigatā vivecetuṁ,",
  "mn22:3.21_1": "atha kho te bhikkhū yena bhagavā tenupasaṅkamiṁsu;",
  "mn22:3.21_2": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "mn22:3.21_3": "Ekamantaṁ nisinnā kho te bhikkhū bhagavantaṁ etadavocuṁ:",
  "mn22:3.22_0": "“ariṭṭhassa nāma, bhante,",
  "mn22:3.22_1": "bhikkhuno gaddhabādhipubbassa evarūpaṁ pāpakaṁ diṭṭhigataṁ uppannaṁ:",
  "mn22:3.23_0": "‘tathāhaṁ bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā’ti. ",
  "mn22:3.24_0": "Assumha kho mayaṁ, bhante: ",
  "mn22:3.25_0": "‘ariṭṭhassa kira nāma bhikkhuno gaddhabādhipubbassa evarūpaṁ pāpakaṁ diṭṭhigataṁ uppannaṁ—",
  "mn22:3.26_0": "tathāhaṁ bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā’ti. ",
  "mn22:3.27_0": "Atha kho mayaṁ, bhante,",
  "mn22:3.27_1": "yena ariṭṭho bhikkhu gaddhabādhipubbo tenupasaṅkamimha;",
  "mn22:3.27_2": "upasaṅkamitvā ariṭṭhaṁ bhikkhuṁ gaddhabādhipubbaṁ etadavocumha:",
  "mn22:3.28_0": "‘saccaṁ kira te, āvuso ariṭṭha,",
  "mn22:3.28_1": "evarūpaṁ pāpakaṁ diṭṭhigataṁ uppannaṁ—",
  "mn22:3.29_0": "tathāhaṁ bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā’ti? ",
  "mn22:3.30_0": "Evaṁ vutte, bhante,",
  "mn22:3.30_1": "ariṭṭho bhikkhu gaddhabādhipubbo amhe etadavoca:",
  "mn22:3.31_0": "‘evaṁ byā kho ahaṁ, āvuso,",
  "mn22:3.31_1": "bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā’ti.",
  "mn22:3.32_0": "Atha kho mayaṁ, bhante,",
  "mn22:3.32_1": "ariṭṭhaṁ bhikkhuṁ gaddhabādhipubbaṁ etasmā pāpakā diṭṭhigatā vivecetukāmā samanuyuñjimha samanugāhimha samanubhāsimha:",
  "mn22:3.33_0": "‘mā hevaṁ, āvuso ariṭṭha, avaca, mā bhagavantaṁ abbhācikkhi;",
  "mn22:3.33_1": "na hi sādhu bhagavato abbhakkhānaṁ, na hi bhagavā evaṁ vadeyya.",
  "mn22:3.34_0": "Anekapariyāyenāvuso ariṭṭha,",
  "mn22:3.34_1": "antarāyikā dhammā antarāyikā vuttā bhagavatā,",
  "mn22:3.34_2": "alañca pana te paṭisevato antarāyāya.",
  "mn22:3.35_0": "Appassādā kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "mn22:3.36_0": "Aṭṭhikaṅkalūpamā kāmā vuttā bhagavatā …pe… ",
  "mn22:3.37_0": "sappasirūpamā kāmā vuttā bhagavatā bahudukkhā bahupāyāsā, ādīnavo ettha bhiyyo’ti. ",
  "mn22:3.38_0": "Evampi kho, bhante,",
  "mn22:3.38_1": "ariṭṭho bhikkhu gaddhabādhipubbo amhehi samanuyuñjiyamāno samanugāhiyamāno samanubhāsiyamāno tadeva pāpakaṁ diṭṭhigataṁ thāmasā parāmāsā abhinivissa voharati:",
  "mn22:3.39_0": "‘evaṁ byā kho ahaṁ, āvuso,",
  "mn22:3.39_1": "bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā’ti.",
  "mn22:4.1_0": "Yato kho mayaṁ, bhante,",
  "mn22:4.1_1": "nāsakkhimha ariṭṭhaṁ bhikkhuṁ gaddhabādhipubbaṁ etasmā pāpakā diṭṭhigatā vivecetuṁ,",
  "mn22:4.1_2": "atha mayaṁ etamatthaṁ bhagavato ārocemā”ti.",
  "mn22:5.1_0": "Atha kho bhagavā aññataraṁ bhikkhuṁ āmantesi: ",
  "mn22:5.2_0": "“ehi tvaṁ, bhikkhu,",
  "mn22:5.2_1": "mama vacanena ariṭṭhaṁ bhikkhuṁ gaddhabādhipubbaṁ āmantehi:",
  "mn22:5.3_0": "‘satthā taṁ, āvuso ariṭṭha, āmantetī’”ti. ",
  "mn22:5.4_0": "“Evaṁ,",
  "mn22:5.4_1": "bhante”ti kho so bhikkhu bhagavato paṭissutvā,",
  "mn22:5.4_2": "yena ariṭṭho bhikkhu gaddhabādhipubbo tenupasaṅkami;",
  "mn22:5.4_3": "upasaṅkamitvā ariṭṭhaṁ bhikkhuṁ gaddhabādhipubbaṁ etadavoca:",
  "mn22:5.5_0": "“satthā taṁ, āvuso ariṭṭha, āmantetī”ti. ",
  "mn22:5.6_0": "“Evamāvuso”ti kho ariṭṭho bhikkhu gaddhabādhipubbo tassa bhikkhuno paṭissutvā yena bhagavā tenupasaṅkami;",
  "mn22:5.6_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn22:5.6_2": "Ekamantaṁ nisinnaṁ kho ariṭṭhaṁ bhikkhuṁ gaddhabādhipubbaṁ bhagavā etadavoca:",
  "mn22:5.7_0": "“saccaṁ kira te, ariṭṭha,",
  "mn22:5.7_1": "evarūpaṁ pāpakaṁ diṭṭhigataṁ uppannaṁ:",
  "mn22:5.8_0": "‘tathāhaṁ bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti? ",
  "mn22:5.9_0": "“Evaṁ byā kho ahaṁ, bhante,",
  "mn22:5.9_1": "bhagavatā dhammaṁ desitaṁ ājānāmi:",
  "mn22:5.9_2": "‘yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti.",
  "mn22:6.1_0": "“Kassa kho nāma tvaṁ, moghapurisa,",
  "mn22:6.1_1": "mayā evaṁ dhammaṁ desitaṁ ājānāsi?",
  "mn22:6.2_0": "Nanu mayā, moghapurisa,",
  "mn22:6.2_1": "anekapariyāyena antarāyikā dhammā antarāyikā vuttā?",
  "mn22:6.2_2": "Alañca pana te paṭisevato antarāyāya.",
  "mn22:6.3_0": "Appassādā kāmā vuttā mayā, bahudukkhā bahupāyāsā, ādīnavo ettha bhiyyo. ",
  "mn22:6.4_0": "Aṭṭhikaṅkalūpamā kāmā vuttā mayā … ",
  "mn22:6.5_0": "maṁsapesūpamā kāmā vuttā mayā … ",
  "mn22:6.6_0": "tiṇukkūpamā kāmā vuttā mayā … ",
  "mn22:6.7_0": "aṅgārakāsūpamā kāmā vuttā mayā … ",
  "mn22:6.8_0": "supinakūpamā kāmā vuttā mayā … ",
  "mn22:6.9_0": "yācitakūpamā kāmā vuttā mayā … ",
  "mn22:6.10_0": "rukkhaphalūpamā kāmā vuttā mayā … ",
  "mn22:6.11_0": "asisūnūpamā kāmā vuttā mayā … ",
  "mn22:6.12_0": "sattisūlūpamā kāmā vuttā mayā … ",
  "mn22:6.13_0": "sappasirūpamā kāmā vuttā mayā, bahudukkhā bahupāyāsā, ādīnavo ettha bhiyyo. ",
  "mn22:6.14_0": "Atha ca pana tvaṁ, moghapurisa,",
  "mn22:6.14_1": "attanā duggahitena amhe ceva abbhācikkhasi, attānañca khanasi, bahuñca apuññaṁ pasavasi.",
  "mn22:6.15_0": "Tañhi te, moghapurisa,",
  "mn22:6.15_1": "bhavissati dīgharattaṁ ahitāya dukkhāyā”ti.",
  "mn22:7.1_0": "Atha kho bhagavā bhikkhū āmantesi: ",
  "mn22:7.2_0": "“Taṁ kiṁ maññatha, bhikkhave, ",
  "mn22:7.3_0": "api nāyaṁ ariṭṭho bhikkhu gaddhabādhipubbo usmīkatopi imasmiṁ dhammavinaye”ti? ",
  "mn22:7.4_0": "“Kiñhi siyā, bhante; ",
  "mn22:7.5_0": "no hetaṁ, bhante”ti. ",
  "mn22:7.6_0": "Evaṁ vutte,",
  "mn22:7.6_1": "ariṭṭho bhikkhu gaddhabādhipubbo tuṇhībhūto maṅkubhūto pattakkhandho adhomukho pajjhāyanto appaṭibhāno nisīdi.",
  "mn22:7.7_0": "Atha kho bhagavā ariṭṭhaṁ bhikkhuṁ gaddhabādhipubbaṁ tuṇhībhūtaṁ maṅkubhūtaṁ pattakkhandhaṁ adhomukhaṁ pajjhāyantaṁ appaṭibhānaṁ viditvā ariṭṭhaṁ bhikkhuṁ gaddhabādhipubbaṁ etadavoca: ",
  "mn22:7.8_0": "“paññāyissasi kho tvaṁ, moghapurisa,",
  "mn22:7.8_1": "etena sakena pāpakena diṭṭhigatena.",
  "mn22:7.9_0": "Idhāhaṁ bhikkhū paṭipucchissāmī”ti. ",
  "mn22:8.1_0": "Atha kho bhagavā bhikkhū āmantesi: ",
  "mn22:8.2_0": "“tumhepi me, bhikkhave,",
  "mn22:8.2_1": "evaṁ dhammaṁ desitaṁ ājānātha yathāyaṁ ariṭṭho bhikkhu gaddhabādhipubbo attanā duggahitena amhe ceva abbhācikkhati, attānañca khanati, bahuñca apuññaṁ pasavatī”ti?",
  "mn22:8.3_0": "“No hetaṁ, bhante. ",
  "mn22:8.4_0": "Anekapariyāyena hi no, bhante,",
  "mn22:8.4_1": "antarāyikā dhammā antarāyikā vuttā bhagavatā;",
  "mn22:8.5_0": "alañca pana te paṭisevato antarāyāya. ",
  "mn22:8.6_0": "Appassādā kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "mn22:8.7_0": "Aṭṭhikaṅkalūpamā kāmā vuttā bhagavatā …pe… ",
  "mn22:8.8_0": "sappasirūpamā kāmā vuttā bhagavatā bahudukkhā bahupāyāsā, ādīnavo ettha bhiyyo”ti. ",
  "mn22:8.9_0": "“Sādhu sādhu, bhikkhave, sādhu, kho me tumhe, bhikkhave,",
  "mn22:8.9_1": "evaṁ dhammaṁ desitaṁ ājānātha.",
  "mn22:8.10_0": "Anekapariyāyena hi kho, bhikkhave,",
  "mn22:8.10_1": "antarāyikā dhammā vuttā mayā,",
  "mn22:8.10_2": "alañca pana te paṭisevato antarāyāya.",
  "mn22:8.11_0": "Appassādā kāmā vuttā mayā, bahudukkhā bahupāyāsā, ādīnavo ettha bhiyyo. ",
  "mn22:8.12_0": "Aṭṭhikaṅkalūpamā kāmā vuttā mayā …pe… ",
  "mn22:8.13_0": "sappasirūpamā kāmā vuttā mayā, bahudukkhā bahupāyāsā, ādīnavo ettha bhiyyo. ",
  "mn22:8.14_0": "Atha ca panāyaṁ ariṭṭho bhikkhu gaddhabādhipubbo attanā duggahitena amhe ceva abbhācikkhati, attānañca khanati, bahuñca apuññaṁ pasavati. ",
  "mn22:8.15_0": "Tañhi tassa moghapurisassa bhavissati dīgharattaṁ ahitāya dukkhāya. ",
  "mn22:9.1_0": "So vata, bhikkhave,",
  "mn22:9.1_1": "aññatreva kāmehi aññatra kāmasaññāya aññatra kāmavitakkehi kāme paṭisevissatīti—netaṁ ṭhānaṁ vijjati.",
  "mn22:10.1_0": "Idha, bhikkhave,",
  "mn22:10.1_1": "ekacce moghapurisā dhammaṁ pariyāpuṇanti—",
  "mn22:10.2_0": "suttaṁ, geyyaṁ, veyyākaraṇaṁ, gāthaṁ, udānaṁ, itivuttakaṁ, jātakaṁ, abbhutadhammaṁ, vedallaṁ. ",
  "mn22:10.3_0": "Te taṁ dhammaṁ pariyāpuṇitvā tesaṁ dhammānaṁ paññāya atthaṁ na upaparikkhanti. ",
  "mn22:10.4_0": "Tesaṁ te dhammā paññāya atthaṁ anupaparikkhataṁ na nijjhānaṁ khamanti. ",
  "mn22:10.5_0": "Te upārambhānisaṁsā ceva dhammaṁ pariyāpuṇanti itivādappamokkhānisaṁsā ca. ",
  "mn22:10.6_0": "Yassa catthāya dhammaṁ pariyāpuṇanti tañcassa atthaṁ nānubhonti. ",
  "mn22:10.7_0": "Tesaṁ te dhammā duggahitā dīgharattaṁ ahitāya dukkhāya saṁvattanti. ",
  "mn22:10.8_0": "Taṁ kissa hetu? ",
  "mn22:10.9_0": "Duggahitattā, bhikkhave, dhammānaṁ. ",
  "mn22:10.10_0": "Seyyathāpi, bhikkhave,",
  "mn22:10.10_1": "puriso alagaddatthiko alagaddagavesī alagaddapariyesanaṁ caramāno.",
  "mn22:10.11_0": "So passeyya mahantaṁ alagaddaṁ. ",
  "mn22:10.12_0": "Tamenaṁ bhoge vā naṅguṭṭhe vā gaṇheyya. ",
  "mn22:10.13_0": "Tassa so alagaddo paṭiparivattitvā hatthe vā bāhāya vā aññatarasmiṁ vā aṅgapaccaṅge ḍaṁseyya. ",
  "mn22:10.14_0": "So tatonidānaṁ maraṇaṁ vā nigaccheyya maraṇamattaṁ vā dukkhaṁ. ",
  "mn22:10.15_0": "Taṁ kissa hetu? ",
  "mn22:10.16_0": "Duggahitattā, bhikkhave, alagaddassa. ",
  "mn22:10.17_0": "Evameva kho, bhikkhave,",
  "mn22:10.17_1": "idhekacce moghapurisā dhammaṁ pariyāpuṇanti—",
  "mn22:10.18_0": "suttaṁ, geyyaṁ, veyyākaraṇaṁ, gāthaṁ, udānaṁ, itivuttakaṁ, jātakaṁ, abbhutadhammaṁ, vedallaṁ. ",
  "mn22:10.19_0": "Te taṁ dhammaṁ pariyāpuṇitvā tesaṁ dhammānaṁ paññāya atthaṁ na upaparikkhanti. ",
  "mn22:10.20_0": "Tesaṁ te dhammā paññāya atthaṁ anupaparikkhataṁ na nijjhānaṁ khamanti. ",
  "mn22:10.21_0": "Te upārambhānisaṁsā ceva dhammaṁ pariyāpuṇanti itivādappamokkhānisaṁsā ca. ",
  "mn22:10.22_0": "Yassa catthāya dhammaṁ pariyāpuṇanti tañcassa atthaṁ nānubhonti. ",
  "mn22:10.23_0": "Tesaṁ te dhammā duggahitā dīgharattaṁ ahitāya dukkhāya saṁvattanti. ",
  "mn22:10.24_0": "Taṁ kissa hetu? ",
  "mn22:10.25_0": "Duggahitattā, bhikkhave, dhammānaṁ. ",
  "mn22:11.1_0": "Idha pana, bhikkhave,",
  "mn22:11.1_1": "ekacce kulaputtā dhammaṁ pariyāpuṇanti—",
  "mn22:11.2_0": "suttaṁ, geyyaṁ, veyyākaraṇaṁ, gāthaṁ, udānaṁ, itivuttakaṁ, jātakaṁ, abbhutadhammaṁ, vedallaṁ. ",
  "mn22:11.3_0": "Te taṁ dhammaṁ pariyāpuṇitvā tesaṁ dhammānaṁ paññāya atthaṁ upaparikkhanti. ",
  "mn22:11.4_0": "Tesaṁ te dhammā paññāya atthaṁ upaparikkhataṁ nijjhānaṁ khamanti. ",
  "mn22:11.5_0": "Te na ceva upārambhānisaṁsā dhammaṁ pariyāpuṇanti na itivādappamokkhānisaṁsā ca. ",
  "mn22:11.6_0": "Yassa catthāya dhammaṁ pariyāpuṇanti tañcassa atthaṁ anubhonti. ",
  "mn22:11.7_0": "Tesaṁ te dhammā suggahitā dīgharattaṁ hitāya sukhāya saṁvattanti. ",
  "mn22:11.8_0": "Taṁ kissa hetu? ",
  "mn22:11.9_0": "Suggahitattā bhikkhave dhammānaṁ. ",
  "mn22:11.10_0": "Seyyathāpi, bhikkhave,",
  "mn22:11.10_1": "puriso alagaddatthiko alagaddagavesī alagaddapariyesanaṁ caramāno.",
  "mn22:11.11_0": "So passeyya mahantaṁ alagaddaṁ. ",
  "mn22:11.12_0": "Tamenaṁ ajapadena daṇḍena suniggahitaṁ niggaṇheyya. ",
  "mn22:11.13_0": "Ajapadena daṇḍena suniggahitaṁ niggahitvā, gīvāya suggahitaṁ gaṇheyya. ",
  "mn22:11.14_0": "Kiñcāpi so, bhikkhave,",
  "mn22:11.14_1": "alagaddo tassa purisassa hatthaṁ vā bāhaṁ vā aññataraṁ vā aṅgapaccaṅgaṁ bhogehi paliveṭheyya,",
  "mn22:11.14_2": "atha kho so neva tatonidānaṁ maraṇaṁ vā nigaccheyya maraṇamattaṁ vā dukkhaṁ.",
  "mn22:11.15_0": "Taṁ kissa hetu? ",
  "mn22:11.16_0": "Suggahitattā, bhikkhave, alagaddassa. ",
  "mn22:11.17_0": "Evameva kho, bhikkhave,",
  "mn22:11.17_1": "idhekacce kulaputtā dhammaṁ pariyāpuṇanti—",
  "mn22:11.18_0": "suttaṁ, geyyaṁ, veyyākaraṇaṁ, gāthaṁ, udānaṁ, itivuttakaṁ, jātakaṁ, abbhutadhammaṁ, vedallaṁ. ",
  "mn22:11.19_0": "Te taṁ dhammaṁ pariyāpuṇitvā tesaṁ dhammānaṁ paññāya atthaṁ upaparikkhanti. ",
  "mn22:11.20_0": "Tesaṁ te dhammā paññāya atthaṁ upaparikkhataṁ nijjhānaṁ khamanti. ",
  "mn22:11.21_0": "Te na ceva upārambhānisaṁsā dhammaṁ pariyāpuṇanti,",
  "mn22:11.21_1": "na itivādappamokkhānisaṁsā ca.",
  "mn22:11.22_0": "Yassa catthāya dhammaṁ pariyāpuṇanti, tañcassa atthaṁ anubhonti. ",
  "mn22:11.23_0": "Tesaṁ te dhammā suggahitā dīgharattaṁ atthāya hitāya sukhāya saṁvattanti. ",
  "mn22:11.24_0": "Taṁ kissa hetu? ",
  "mn22:11.25_0": "Suggahitattā, bhikkhave, dhammānaṁ. ",
  "mn22:12.1_0": "Tasmātiha, bhikkhave,",
  "mn22:12.1_1": "yassa me bhāsitassa atthaṁ ājāneyyātha, tathā naṁ dhāreyyātha.",
  "mn22:12.2_0": "Yassa ca pana me bhāsitassa atthaṁ na ājāneyyātha,",
  "mn22:12.2_1": "ahaṁ vo tattha paṭipucchitabbo,",
  "mn22:12.2_2": "ye vā panāssu viyattā bhikkhū.",
  "mn22:13.1_0": "Kullūpamaṁ vo, bhikkhave,",
  "mn22:13.1_1": "dhammaṁ desessāmi nittharaṇatthāya, no gahaṇatthāya.",
  "mn22:13.2_0": "Taṁ suṇātha, sādhukaṁ manasikarotha, bhāsissāmī”ti. ",
  "mn22:13.3_0": "“Evaṁ,",
  "mn22:13.3_1": "bhante”ti kho te bhikkhū bhagavato paccassosuṁ.",
  "mn22:13.4_0": "Bhagavā etadavoca: ",
  "mn22:13.5_0": "“Seyyathāpi, bhikkhave,",
  "mn22:13.5_1": "puriso addhānamaggappaṭipanno.",
  "mn22:13.6_0": "So passeyya mahantaṁ udakaṇṇavaṁ,",
  "mn22:13.6_1": "orimaṁ tīraṁ sāsaṅkaṁ sappaṭibhayaṁ,",
  "mn22:13.6_2": "pārimaṁ tīraṁ khemaṁ appaṭibhayaṁ;",
  "mn22:13.7_0": "na cassa nāvā santāraṇī uttarasetu vā apārā pāraṁ gamanāya. ",
  "mn22:13.8_0": "Tassa evamassa: ",
  "mn22:13.9_0": "‘ayaṁ kho mahāudakaṇṇavo,",
  "mn22:13.9_1": "orimaṁ tīraṁ sāsaṅkaṁ sappaṭibhayaṁ,",
  "mn22:13.9_2": "pārimaṁ tīraṁ khemaṁ appaṭibhayaṁ;",
  "mn22:13.10_0": "natthi ca nāvā santāraṇī uttarasetu vā apārā pāraṁ gamanāya. ",
  "mn22:13.11_0": "Yannūnāhaṁ tiṇakaṭṭhasākhāpalāsaṁ saṅkaḍḍhitvā, kullaṁ bandhitvā,",
  "mn22:13.11_1": "taṁ kullaṁ nissāya hatthehi ca pādehi ca vāyamamāno sotthinā pāraṁ uttareyyan’ti.",
  "mn22:13.12_0": "Atha kho so, bhikkhave,",
  "mn22:13.12_1": "puriso tiṇakaṭṭhasākhāpalāsaṁ saṅkaḍḍhitvā,",
  "mn22:13.12_2": "kullaṁ bandhitvā taṁ kullaṁ nissāya hatthehi ca pādehi ca vāyamamāno sotthinā pāraṁ uttareyya.",
  "mn22:13.13_0": "Tassa purisassa uttiṇṇassa pāraṅgatassa evamassa: ",
  "mn22:13.14_0": "‘bahukāro kho me ayaṁ kullo; ",
  "mn22:13.15_0": "imāhaṁ kullaṁ nissāya hatthehi ca pādehi ca vāyamamāno sotthinā pāraṁ uttiṇṇo. ",
  "mn22:13.16_0": "Yannūnāhaṁ imaṁ kullaṁ sīse vā āropetvā khandhe vā uccāretvā yena kāmaṁ pakkameyyan’ti. ",
  "mn22:13.17_0": "Taṁ kiṁ maññatha, bhikkhave, ",
  "mn22:13.18_0": "api nu so puriso evaṅkārī tasmiṁ kulle kiccakārī assā”ti? ",
  "mn22:13.19_0": "“No hetaṁ, bhante”. ",
  "mn22:13.20_0": "“Kathaṅkārī ca so, bhikkhave,",
  "mn22:13.20_1": "puriso tasmiṁ kulle kiccakārī assa?",
  "mn22:13.21_0": "Idha, bhikkhave,",
  "mn22:13.21_1": "tassa purisassa uttiṇṇassa pāraṅgatassa evamassa:",
  "mn22:13.22_0": "‘bahukāro kho me ayaṁ kullo; ",
  "mn22:13.23_0": "imāhaṁ kullaṁ nissāya hatthehi ca pādehi ca vāyamamāno sotthinā pāraṁ uttiṇṇo. ",
  "mn22:13.24_0": "Yannūnāhaṁ imaṁ kullaṁ thale vā ussādetvā udake vā opilāpetvā yena kāmaṁ pakkameyyan’ti. ",
  "mn22:13.25_0": "Evaṅkārī kho so, bhikkhave,",
  "mn22:13.25_1": "puriso tasmiṁ kulle kiccakārī assa.",
  "mn22:13.26_0": "Evameva kho, bhikkhave,",
  "mn22:13.26_1": "kullūpamo mayā dhammo desito nittharaṇatthāya, no gahaṇatthāya.",
  "mn22:14.1_0": "Kullūpamaṁ vo, bhikkhave, dhammaṁ desitaṁ,",
  "mn22:14.1_1": "ājānantehi dhammāpi vo pahātabbā pageva adhammā.",
  "mn22:15.1_0": "Chayimāni, bhikkhave, diṭṭhiṭṭhānāni. ",
  "mn22:15.2_0": "Katamāni cha? ",
  "mn22:15.3_0": "Idha, bhikkhave,",
  "mn22:15.3_1": "assutavā puthujjano ariyānaṁ adassāvī ariyadhammassa akovido ariyadhamme avinīto,",
  "mn22:15.3_2": "sappurisānaṁ adassāvī sappurisadhammassa akovido sappurisadhamme avinīto,",
  "mn22:15.4_0": "rūpaṁ ‘etaṁ mama, esohamasmi, eso me attā’ti samanupassati; ",
  "mn22:15.5_0": "vedanaṁ ‘etaṁ mama, esohamasmi, eso me attā’ti samanupassati; ",
  "mn22:15.6_0": "saññaṁ ‘etaṁ mama, esohamasmi, eso me attā’ti samanupassati; ",
  "mn22:15.7_0": "saṅkhāre ‘etaṁ mama, esohamasmi, eso me attā’ti samanupassati; ",
  "mn22:15.8_0": "yampi taṁ diṭṭhaṁ sutaṁ mutaṁ viññātaṁ pattaṁ pariyesitaṁ,",
  "mn22:15.8_1": "anuvicaritaṁ manasā tampi ‘etaṁ mama, esohamasmi, eso me attā’ti samanupassati;",
  "mn22:15.9_0": "yampi taṁ diṭṭhiṭṭhānaṁ—",
  "mn22:15.10_0": "so loko so attā,",
  "mn22:15.10_1": "so pecca bhavissāmi nicco dhuvo sassato avipariṇāmadhammo,",
  "mn22:15.10_2": "sassatisamaṁ tatheva ṭhassāmīti—",
  "mn22:15.11_0": "tampi ‘etaṁ mama, esohamasmi, eso me attā’ti samanupassati. ",
  "mn22:16.1_0": "Sutavā ca kho, bhikkhave,",
  "mn22:16.1_1": "ariyasāvako ariyānaṁ dassāvī ariyadhammassa kovido ariyadhamme suvinīto,",
  "mn22:16.1_2": "sappurisānaṁ dassāvī sappurisadhammassa kovido sappurisadhamme suvinīto,",
  "mn22:16.2_0": "rūpaṁ ‘netaṁ mama, nesohamasmi,",
  "mn22:16.2_1": "na meso attā’ti samanupassati;",
  "mn22:16.3_0": "vedanaṁ ‘netaṁ mama, nesohamasmi,",
  "mn22:16.3_1": "na meso attā’ti samanupassati;",
  "mn22:16.4_0": "saññaṁ ‘netaṁ mama, nesohamasmi,",
  "mn22:16.4_1": "na meso attā’ti samanupassati;",
  "mn22:16.5_0": "saṅkhāre ‘netaṁ mama, nesohamasmi,",
  "mn22:16.5_1": "na meso attā’ti samanupassati;",
  "mn22:16.6_0": "yampi taṁ diṭṭhaṁ sutaṁ mutaṁ viññātaṁ pattaṁ pariyesitaṁ, anuvicaritaṁ manasā, tampi ‘netaṁ mama, nesohamasmi,",
  "mn22:16.6_1": "na meso attā’ti samanupassati;",
  "mn22:16.7_0": "yampi taṁ diṭṭhiṭṭhānaṁ—",
  "mn22:16.8_0": "so loko so attā,",
  "mn22:16.8_1": "so pecca bhavissāmi nicco dhuvo sassato avipariṇāmadhammo,",
  "mn22:16.8_2": "sassatisamaṁ tatheva ṭhassāmīti—",
  "mn22:16.9_0": "tampi ‘netaṁ mama, nesohamasmi,",
  "mn22:16.9_1": "na meso attā’ti samanupassati.",
  "mn22:17.1_0": "So evaṁ samanupassanto asati na paritassatī”ti. ",
  "mn22:18.1_0": "Evaṁ vutte,",
  "mn22:18.1_1": "aññataro bhikkhu bhagavantaṁ etadavoca:",
  "mn22:18.2_0": "“siyā nu kho, bhante,",
  "mn22:18.2_1": "bahiddhā asati paritassanā”ti?",
  "mn22:18.3_0": "“Siyā, bhikkhū”ti—bhagavā avoca. ",
  "mn22:18.4_0": "“Idha bhikkhu ekaccassa evaṁ hoti: ",
  "mn22:18.5_0": "‘ahu vata me, taṁ vata me natthi; ",
  "mn22:18.6_0": "siyā vata me, taṁ vatāhaṁ na labhāmī’ti. ",
  "mn22:18.7_0": "So socati kilamati paridevati urattāḷiṁ kandati sammohaṁ āpajjati. ",
  "mn22:18.8_0": "Evaṁ kho, bhikkhu,",
  "mn22:18.8_1": "bahiddhā asati paritassanā hotī”ti.",
  "mn22:19.1_0": "“Siyā pana, bhante,",
  "mn22:19.1_1": "bahiddhā asati aparitassanā”ti?",
  "mn22:19.2_0": "“Siyā, bhikkhū”ti—bhagavā avoca. ",
  "mn22:19.3_0": "“Idha bhikkhu ekaccassa na evaṁ hoti: ",
  "mn22:19.4_0": "‘ahu vata me, taṁ vata me natthi; ",
  "mn22:19.5_0": "siyā vata me, taṁ vatāhaṁ na labhāmī’ti. ",
  "mn22:19.6_0": "So na socati na kilamati na paridevati na urattāḷiṁ kandati na sammohaṁ āpajjati. ",
  "mn22:19.7_0": "Evaṁ kho, bhikkhu,",
  "mn22:19.7_1": "bahiddhā asati aparitassanā hotī”ti.",
  "mn22:20.1_0": "“Siyā nu kho, bhante,",
  "mn22:20.1_1": "ajjhattaṁ asati paritassanā”ti?",
  "mn22:20.2_0": "“Siyā, bhikkhū”ti—bhagavā avoca. ",
  "mn22:20.3_0": "“Idha, bhikkhu, ekaccassa evaṁ diṭṭhi hoti: ",
  "mn22:20.4_0": "‘so loko so attā,",
  "mn22:20.4_1": "so pecca bhavissāmi nicco dhuvo sassato avipariṇāmadhammo,",
  "mn22:20.4_2": "sassatisamaṁ tatheva ṭhassāmī’ti.",
  "mn22:20.5_0": "So suṇāti tathāgatassa vā tathāgatasāvakassa vā sabbesaṁ diṭṭhiṭṭhānādhiṭṭhānapariyuṭṭhānābhinivesānusayānaṁ samugghātāya sabbasaṅkhārasamathāya sabbūpadhipaṭinissaggāya taṇhākkhayāya virāgāya nirodhāya nibbānāya dhammaṁ desentassa. ",
  "mn22:20.6_0": "Tassa evaṁ hoti: ",
  "mn22:20.7_0": "‘ucchijjissāmi nāmassu, vinassissāmi nāmassu, nassu nāma bhavissāmī’ti. ",
  "mn22:20.8_0": "So socati kilamati paridevati urattāḷiṁ kandati sammohaṁ āpajjati. ",
  "mn22:20.9_0": "Evaṁ kho, bhikkhu,",
  "mn22:20.9_1": "ajjhattaṁ asati paritassanā hotī”ti.",
  "mn22:21.1_0": "“Siyā pana, bhante,",
  "mn22:21.1_1": "ajjhattaṁ asati aparitassanā”ti?",
  "mn22:21.2_0": "“Siyā, bhikkhū”ti bhagavā avoca. ",
  "mn22:21.3_0": "“Idha, bhikkhu, ekaccassa na evaṁ diṭṭhi hoti: ",
  "mn22:21.4_0": "‘so loko so attā,",
  "mn22:21.4_1": "so pecca bhavissāmi nicco dhuvo sassato avipariṇāmadhammo,",
  "mn22:21.4_2": "sassatisamaṁ tatheva ṭhassāmī’ti.",
  "mn22:21.5_0": "So suṇāti tathāgatassa vā tathāgatasāvakassa vā sabbesaṁ diṭṭhiṭṭhānādhiṭṭhānapariyuṭṭhānābhinivesānusayānaṁ samugghātāya sabbasaṅkhārasamathāya sabbūpadhipaṭinissaggāya taṇhākkhayāya virāgāya nirodhāya nibbānāya dhammaṁ desentassa. ",
  "mn22:21.6_0": "Tassa na evaṁ hoti: ",
  "mn22:21.7_0": "‘ucchijjissāmi nāmassu, vinassissāmi nāmassu, nassu nāma bhavissāmī’ti. ",
  "mn22:21.8_0": "So na socati na kilamati na paridevati na urattāḷiṁ kandati na sammohaṁ āpajjati. ",
  "mn22:21.9_0": "Evaṁ kho, bhikkhu,",
  "mn22:21.9_1": "ajjhattaṁ asati aparitassanā hoti.",
  "mn22:22.1_0": "Taṁ, bhikkhave, pariggahaṁ pariggaṇheyyātha,",
  "mn22:22.1_1": "yvāssa pariggaho nicco dhuvo sassato avipariṇāmadhammo,",
  "mn22:22.1_2": "sassatisamaṁ tatheva tiṭṭheyya.",
  "mn22:22.2_0": "Passatha no tumhe, bhikkhave,",
  "mn22:22.2_1": "taṁ pariggahaṁ yvāssa pariggaho nicco dhuvo sassato avipariṇāmadhammo,",
  "mn22:22.2_2": "sassatisamaṁ tatheva tiṭṭheyyā”ti?",
  "mn22:22.3_0": "“No hetaṁ, bhante”. ",
  "mn22:22.4_0": "“Sādhu, bhikkhave. ",
  "mn22:22.5_0": "Ahampi kho taṁ, bhikkhave,",
  "mn22:22.5_1": "pariggahaṁ na samanupassāmi yvāssa pariggaho nicco dhuvo sassato avipariṇāmadhammo sassatisamaṁ tatheva tiṭṭheyya.",
  "mn22:23.1_0": "Taṁ, bhikkhave, attavādupādānaṁ upādiyetha,",
  "mn22:23.1_1": "yaṁsa attavādupādānaṁ upādiyato na uppajjeyyuṁ sokaparidevadukkhadomanassupāyāsā.",
  "mn22:23.2_0": "Passatha no tumhe, bhikkhave,",
  "mn22:23.2_1": "taṁ attavādupādānaṁ yaṁsa attavādupādānaṁ upādiyato na uppajjeyyuṁ sokaparidevadukkhadomanassupāyāsā”ti?",
  "mn22:23.3_0": "“No hetaṁ, bhante”. ",
  "mn22:23.4_0": "“Sādhu, bhikkhave. ",
  "mn22:23.5_0": "Ahampi kho taṁ, bhikkhave,",
  "mn22:23.5_1": "attavādupādānaṁ na samanupassāmi yaṁsa attavādupādānaṁ upādiyato na uppajjeyyuṁ sokaparidevadukkhadomanassupāyāsā.",
  "mn22:24.1_0": "Taṁ, bhikkhave,",
  "mn22:24.1_1": "diṭṭhinissayaṁ nissayetha yaṁsa diṭṭhinissayaṁ nissayato na uppajjeyyuṁ sokaparidevadukkhadomanassupāyāsā.",
  "mn22:24.2_0": "Passatha no tumhe, bhikkhave,",
  "mn22:24.2_1": "taṁ diṭṭhinissayaṁ yaṁsa diṭṭhinissayaṁ nissayato na uppajjeyyuṁ sokaparidevadukkhadomanassupāyāsā”ti?",
  "mn22:24.3_0": "“No hetaṁ, bhante”. ",
  "mn22:24.4_0": "“Sādhu, bhikkhave. ",
  "mn22:24.5_0": "Ahampi kho taṁ, bhikkhave,",
  "mn22:24.5_1": "diṭṭhinissayaṁ na samanupassāmi yaṁsa diṭṭhinissayaṁ nissayato na uppajjeyyuṁ sokaparidevadukkhadomanassupāyāsā”.",
  "mn22:25.1_0": "“Attani vā, bhikkhave,",
  "mn22:25.1_1": "sati ‘attaniyaṁ me’ti assā”ti?",
  "mn22:25.2_0": "“Evaṁ, bhante”. ",
  "mn22:25.3_0": "“Attaniye vā, bhikkhave, sati ‘attā me’ti assā”ti? ",
  "mn22:25.4_0": "“Evaṁ, bhante”. ",
  "mn22:25.5_0": "“Attani ca, bhikkhave,",
  "mn22:25.5_1": "attaniye ca saccato thetato anupalabbhamāne, yampi taṁ diṭṭhiṭṭhānaṁ:",
  "mn22:25.6_0": "‘so loko so attā,",
  "mn22:25.6_1": "so pecca bhavissāmi nicco dhuvo sassato avipariṇāmadhammo,",
  "mn22:25.6_2": "sassatisamaṁ tatheva ṭhassāmī’ti—",
  "mn22:25.7_0": "nanāyaṁ, bhikkhave,",
  "mn22:25.7_1": "kevalo paripūro bāladhammo”ti?",
  "mn22:25.8_0": "“Kiñhi no siyā, bhante, kevalo hi, bhante, paripūro bāladhammo”ti. ",
  "mn22:26.1_0": "“Taṁ kiṁ maññatha, bhikkhave, ",
  "mn22:26.2_0": "rūpaṁ niccaṁ vā aniccaṁ vā”ti? ",
  "mn22:26.3_0": "“Aniccaṁ, bhante”. ",
  "mn22:26.4_0": "“Yaṁ panāniccaṁ dukkhaṁ vā taṁ sukhaṁ vā”ti? ",
  "mn22:26.5_0": "“Dukkhaṁ, bhante”. ",
  "mn22:26.6_0": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ—",
  "mn22:26.7_0": "etaṁ mama, esohamasmi, eso me attā”ti? ",
  "mn22:26.8_0": "“No hetaṁ, bhante”. ",
  "mn22:26.9_0": "“Taṁ kiṁ maññatha, bhikkhave, ",
  "mn22:26.10_0": "vedanā …pe… ",
  "mn22:26.11_0": "saññā … ",
  "mn22:26.12_0": "saṅkhārā … ",
  "mn22:26.13_0": "viññāṇaṁ niccaṁ vā aniccaṁ vā”ti? ",
  "mn22:26.14_0": "“Aniccaṁ, bhante”. ",
  "mn22:26.15_0": "“Yaṁ panāniccaṁ dukkhaṁ vā taṁ sukhaṁ vā”ti? ",
  "mn22:26.16_0": "“Dukkhaṁ, bhante”. ",
  "mn22:26.17_0": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ—",
  "mn22:26.18_0": "etaṁ mama, esohamasmi, eso me attā”ti? ",
  "mn22:26.19_0": "“No hetaṁ, bhante”. ",
  "mn22:27.1_0": "“Tasmātiha, bhikkhave,",
  "mn22:27.1_1": "yaṁ kiñci rūpaṁ atītānāgatapaccuppannaṁ, ajjhattaṁ vā bahiddhā vā, oḷārikaṁ vā sukhumaṁ vā, hīnaṁ vā paṇītaṁ vā, yaṁ dūre santike vā, sabbaṁ rūpaṁ ‘netaṁ mama, nesohamasmi,",
  "mn22:27.1_2": "na meso attā’ti—evametaṁ yathābhūtaṁ sammappaññāya daṭṭhabbaṁ.",
  "mn22:27.2_0": "Yā kāci vedanā …pe… ",
  "mn22:27.3_0": "yā kāci saññā … ",
  "mn22:27.4_0": "ye keci saṅkhārā … ",
  "mn22:27.5_0": "yaṁ kiñci viññāṇaṁ atītānāgatapaccuppannaṁ, ajjhattaṁ vā bahiddhā vā, oḷārikaṁ vā sukhumaṁ vā, hīnaṁ vā paṇītaṁ vā, yaṁ dūre santike vā, sabbaṁ viññāṇaṁ ‘netaṁ mama, nesohamasmi,",
  "mn22:27.5_1": "na meso attā’ti—evametaṁ yathābhūtaṁ sammappaññāya daṭṭhabbaṁ.",
  "mn22:28.1_0": "Evaṁ passaṁ, bhikkhave,",
  "mn22:28.1_1": "sutavā ariyasāvako rūpasmiṁ nibbindati, vedanāya nibbindati, saññāya nibbindati, saṅkhāresu nibbindati, viññāṇasmiṁ nibbindati,",
  "mn22:29.1_0": "nibbidā virajjati, virāgā vimuccati,",
  "mn22:29.1_1": "vimuttasmiṁ vimuttamiti ñāṇaṁ hoti.",
  "mn22:29.2_0": "‘Khīṇā jāti, vusitaṁ brahmacariyaṁ, kataṁ karaṇīyaṁ,",
  "mn22:29.2_1": "nāparaṁ itthattāyā’ti pajānāti.",
  "mn22:30.1_0": "Ayaṁ vuccati, bhikkhave,",
  "mn22:30.1_1": "bhikkhu ukkhittapaligho itipi, saṅkiṇṇaparikkho itipi, abbūḷhesiko itipi, niraggaḷo itipi,",
  "mn22:30.1_2": "ariyo pannaddhajo pannabhāro visaṁyutto itipi.",
  "mn22:31.1_0": "Kathañca, bhikkhave, bhikkhu ukkhittapaligho hoti? ",
  "mn22:31.2_0": "Idha, bhikkhave,",
  "mn22:31.2_1": "bhikkhuno avijjā pahīnā hoti,",
  "mn22:31.2_2": "ucchinnamūlā tālāvatthukatā anabhāvaṅkatā, āyatiṁ anuppādadhammā.",
  "mn22:31.3_0": "Evaṁ kho, bhikkhave, bhikkhu ukkhittapaligho hoti. ",
  "mn22:32.1_0": "Kathañca, bhikkhave,",
  "mn22:32.1_1": "bhikkhu saṅkiṇṇaparikkho hoti?",
  "mn22:32.2_0": "Idha, bhikkhave,",
  "mn22:32.2_1": "bhikkhuno ponobbhaviko jātisaṁsāro pahīno hoti,",
  "mn22:32.2_2": "ucchinnamūlo tālāvatthukato anabhāvaṅkato, āyatiṁ anuppādadhammo.",
  "mn22:32.3_0": "Evaṁ kho, bhikkhave,",
  "mn22:32.3_1": "bhikkhu saṅkiṇṇaparikkho hoti.",
  "mn22:33.1_0": "Kathañca, bhikkhave, bhikkhu abbūḷhesiko hoti? ",
  "mn22:33.2_0": "Idha, bhikkhave, bhikkhuno taṇhā pahīnā hoti,",
  "mn22:33.2_1": "ucchinnamūlā tālāvatthukatā anabhāvaṅkatā, āyatiṁ anuppādadhammā.",
  "mn22:33.3_0": "Evaṁ kho, bhikkhave, bhikkhu abbūḷhesiko hoti. ",
  "mn22:34.1_0": "Kathañca, bhikkhave, bhikkhu niraggaḷo hoti? ",
  "mn22:34.2_0": "Idha, bhikkhave,",
  "mn22:34.2_1": "bhikkhuno pañca orambhāgiyāni saṁyojanāni pahīnāni honti,",
  "mn22:34.2_2": "ucchinnamūlāni tālāvatthukatāni anabhāvaṅkatāni, āyatiṁ anuppādadhammāni.",
  "mn22:34.3_0": "Evaṁ kho, bhikkhave, bhikkhu niraggaḷo hoti. ",
  "mn22:35.1_0": "Kathañca, bhikkhave,",
  "mn22:35.1_1": "bhikkhu ariyo pannaddhajo pannabhāro visaṁyutto hoti?",
  "mn22:35.2_0": "Idha, bhikkhave,",
  "mn22:35.2_1": "bhikkhuno asmimāno pahīno hoti,",
  "mn22:35.2_2": "ucchinnamūlo tālāvatthukato anabhāvaṅkato, āyatiṁ anuppādadhammo.",
  "mn22:35.3_0": "Evaṁ kho, bhikkhave,",
  "mn22:35.3_1": "bhikkhu ariyo pannaddhajo pannabhāro visaṁyutto hoti.",
  "mn22:36.1_0": "Evaṁ vimuttacittaṁ kho, bhikkhave,",
  "mn22:36.1_1": "bhikkhuṁ saindā devā sabrahmakā sapajāpatikā anvesaṁ nādhigacchanti:",
  "mn22:36.2_0": "‘idaṁ nissitaṁ tathāgatassa viññāṇan’ti. ",
  "mn22:36.3_0": "Taṁ kissa hetu? ",
  "mn22:36.4_0": "Diṭṭhevāhaṁ, bhikkhave,",
  "mn22:36.4_1": "dhamme tathāgataṁ ananuvijjoti vadāmi.",
  "mn22:37.1_0": "Evaṁvādiṁ kho maṁ, bhikkhave,",
  "mn22:37.1_1": "evamakkhāyiṁ eke samaṇabrāhmaṇā asatā tucchā musā abhūtena abbhācikkhanti:",
  "mn22:37.2_0": "‘venayiko samaṇo gotamo,",
  "mn22:37.2_1": "sato sattassa ucchedaṁ vināsaṁ vibhavaṁ paññāpetī’ti.",
  "mn22:37.3_0": "Yathā cāhaṁ na, bhikkhave, yathā cāhaṁ na vadāmi,",
  "mn22:37.3_1": "tathā maṁ te bhonto samaṇabrāhmaṇā asatā tucchā musā abhūtena abbhācikkhanti:",
  "mn22:37.4_0": "‘venayiko samaṇo gotamo,",
  "mn22:37.4_1": "sato sattassa ucchedaṁ vināsaṁ vibhavaṁ paññāpetī’ti.",
  "mn22:37.5_0": "Pubbe cāhaṁ, bhikkhave,",
  "mn22:37.5_1": "etarahi ca dukkhañceva paññāpemi, dukkhassa ca nirodhaṁ.",
  "mn22:37.6_0": "Tatra ce, bhikkhave,",
  "mn22:37.6_1": "pare tathāgataṁ akkosanti paribhāsanti rosenti vihesenti, tatra, bhikkhave,",
  "mn22:37.6_2": "tathāgatassa na hoti āghāto na appaccayo na cetaso anabhiraddhi.",
  "mn22:38.1_0": "Tatra ce, bhikkhave,",
  "mn22:38.1_1": "pare tathāgataṁ sakkaronti garuṁ karonti mānenti pūjenti, tatra, bhikkhave,",
  "mn22:38.1_2": "tathāgatassa na hoti ānando na somanassaṁ na cetaso uppilāvitattaṁ.",
  "mn22:38.2_0": "Tatra ce, bhikkhave,",
  "mn22:38.2_1": "pare vā tathāgataṁ sakkaronti garuṁ karonti mānenti pūjenti, tatra, bhikkhave, tathāgatassa evaṁ hoti:",
  "mn22:38.3_0": "‘yaṁ kho idaṁ pubbe pariññātaṁ tattha me evarūpā kārā karīyantī’ti. ",
  "mn22:39.1_0": "Tasmātiha, bhikkhave,",
  "mn22:39.1_1": "tumhe cepi pare akkoseyyuṁ paribhāseyyuṁ roseyyuṁ viheseyyuṁ,",
  "mn22:39.1_2": "tatra tumhe hi na āghāto na appaccayo na cetaso anabhiraddhi karaṇīyā.",
  "mn22:39.2_0": "Tasmātiha, bhikkhave,",
  "mn22:39.2_1": "tumhe cepi pare sakkareyyuṁ garuṁ kareyyuṁ māneyyuṁ pūjeyyuṁ,",
  "mn22:39.2_2": "tatra tumhehi na ānando na somanassaṁ na cetaso uppilāvitattaṁ karaṇīyaṁ.",
  "mn22:39.3_0": "Tasmātiha, bhikkhave,",
  "mn22:39.3_1": "tumhe cepi pare sakkareyyuṁ garuṁ kareyyuṁ māneyyuṁ pūjeyyuṁ, tatra tumhākaṁ evamassa:",
  "mn22:39.4_0": "‘yaṁ kho idaṁ pubbe pariññātaṁ,",
  "mn22:39.4_1": "tatthame evarūpā kārā karīyantī’ti.",
  "mn22:40.1_0": "Tasmātiha, bhikkhave,",
  "mn22:40.1_1": "yaṁ na tumhākaṁ taṁ pajahatha;",
  "mn22:40.2_0": "taṁ vo pahīnaṁ dīgharattaṁ hitāya sukhāya bhavissati. ",
  "mn22:41.1_0": "Kiñca, bhikkhave, na tumhākaṁ? ",
  "mn22:41.2_0": "Rūpaṁ, bhikkhave, na tumhākaṁ, taṁ pajahatha; ",
  "mn22:41.3_0": "taṁ vo pahīnaṁ dīgharattaṁ hitāya sukhāya bhavissati. ",
  "mn22:41.4_0": "Vedanā, bhikkhave, na tumhākaṁ, taṁ pajahatha; ",
  "mn22:41.5_0": "sā vo pahīnā dīgharattaṁ hitāya sukhāya bhavissati. ",
  "mn22:41.6_0": "Saññā, bhikkhave, na tumhākaṁ, taṁ pajahatha; ",
  "mn22:41.7_0": "sā vo pahīnā dīgharattaṁ hitāya sukhāya bhavissati. ",
  "mn22:41.8_0": "Saṅkhārā, bhikkhave, na tumhākaṁ, te pajahatha; ",
  "mn22:41.9_0": "te vo pahīnā dīgharattaṁ hitāya sukhāya bhavissanti. ",
  "mn22:41.10_0": "Viññāṇaṁ, bhikkhave, na tumhākaṁ, taṁ pajahatha; ",
  "mn22:41.11_0": "taṁ vo pahīnaṁ dīgharattaṁ hitāya sukhāya bhavissati. ",
  "mn22:41.12_0": "Taṁ kiṁ maññatha, bhikkhave, ",
  "mn22:41.13_0": "yaṁ imasmiṁ jetavane tiṇakaṭṭhasākhāpalāsaṁ,",
  "mn22:41.13_1": "taṁ jano hareyya vā daheyya vā yathāpaccayaṁ vā kareyya.",
  "mn22:41.14_0": "Api nu tumhākaṁ evamassa: ",
  "mn22:41.15_0": "‘amhe jano harati vā dahati vā yathāpaccayaṁ vā karotī’”ti? ",
  "mn22:41.16_0": "“No hetaṁ, bhante”. ",
  "mn22:41.17_0": "“Taṁ kissa hetu”? ",
  "mn22:41.18_0": "“Na hi no etaṁ, bhante, attā vā attaniyaṁ vā”ti. ",
  "mn22:41.19_0": "“Evameva kho, bhikkhave,",
  "mn22:41.19_1": "yaṁ na tumhākaṁ taṁ pajahatha;",
  "mn22:41.20_0": "taṁ vo pahīnaṁ dīgharattaṁ hitāya sukhāya bhavissati. ",
  "mn22:41.21_0": "Kiñca, bhikkhave, na tumhākaṁ? ",
  "mn22:41.22_0": "Rūpaṁ, bhikkhave, na tumhākaṁ, taṁ pajahatha; ",
  "mn22:41.23_0": "taṁ vo pahīnaṁ dīgharattaṁ hitāya sukhāya bhavissati. ",
  "mn22:41.24_0": "Vedanā, bhikkhave …pe… ",
  "mn22:41.25_0": "saññā, bhikkhave … ",
  "mn22:41.26_0": "saṅkhārā, bhikkhave …pe… ",
  "mn22:41.27_0": "viññāṇaṁ, bhikkhave, na tumhākaṁ, taṁ pajahatha; ",
  "mn22:41.28_0": "taṁ vo pahīnaṁ dīgharattaṁ hitāya sukhāya bhavissati. ",
  "mn22:42.1_0": "Evaṁ svākkhāto, bhikkhave,",
  "mn22:42.1_1": "mayā dhammo uttāno vivaṭo pakāsito chinnapilotiko.",
  "mn22:42.2_0": "Evaṁ svākkhāte, bhikkhave,",
  "mn22:42.2_1": "mayā dhamme uttāne vivaṭe pakāsite chinnapilotike ye te bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā sammadaññāvimuttā,",
  "mn22:42.2_2": "vaṭṭaṁ tesaṁ natthi paññāpanāya.",
  "mn22:43.1_0": "Evaṁ svākkhāto, bhikkhave,",
  "mn22:43.1_1": "mayā dhammo uttāno vivaṭo pakāsito chinnapilotiko.",
  "mn22:43.2_0": "Evaṁ svākkhāte, bhikkhave,",
  "mn22:43.2_1": "mayā dhamme uttāne vivaṭe pakāsite chinnapilotike yesaṁ bhikkhūnaṁ pañcorambhāgiyāni saṁyojanāni pahīnāni, sabbe te opapātikā, tattha parinibbāyino, anāvattidhammā tasmā lokā.",
  "mn22:44.1_0": "Evaṁ svākkhāto, bhikkhave,",
  "mn22:44.1_1": "mayā dhammo uttāno vivaṭo pakāsito chinnapilotiko.",
  "mn22:44.2_0": "Evaṁ svākkhāte, bhikkhave,",
  "mn22:44.2_1": "mayā dhamme uttāne vivaṭe pakāsite chinnapilotike yesaṁ bhikkhūnaṁ tīṇi saṁyojanāni pahīnāni, rāgadosamohā tanubhūtā, sabbe te sakadāgāmino,",
  "mn22:44.2_2": "sakideva imaṁ lokaṁ āgantvā dukkhassantaṁ karissanti.",
  "mn22:45.1_0": "Evaṁ svākkhāto, bhikkhave,",
  "mn22:45.1_1": "mayā dhammo uttāno vivaṭo pakāsito chinnapilotiko.",
  "mn22:45.2_0": "Evaṁ svākkhāte, bhikkhave,",
  "mn22:45.2_1": "mayā dhamme uttāne vivaṭe pakāsite chinnapilotike yesaṁ bhikkhūnaṁ tīṇi saṁyojanāni pahīnāni, sabbe te sotāpannā, avinipātadhammā, niyatā sambodhiparāyanā.",
  "mn22:46.1_0": "Evaṁ svākkhāto, bhikkhave,",
  "mn22:46.1_1": "mayā dhammo uttāno vivaṭo pakāsito chinnapilotiko.",
  "mn22:46.2_0": "Evaṁ svākkhāte, bhikkhave,",
  "mn22:46.2_1": "mayā dhamme uttāne vivaṭe pakāsite chinnapilotike ye te bhikkhū dhammānusārino saddhānusārino sabbe te sambodhiparāyanā.",
  "mn22:47.1_0": "Evaṁ svākkhāto, bhikkhave,",
  "mn22:47.1_1": "mayā dhammo uttāno vivaṭo pakāsito chinnapilotiko.",
  "mn22:47.2_0": "Evaṁ svākkhāte, bhikkhave,",
  "mn22:47.2_1": "mayā dhamme uttāne vivaṭe pakāsite chinnapilotike yesaṁ mayi saddhāmattaṁ pemamattaṁ sabbe te saggaparāyanā”ti.",
  "mn22:47.3_0": "Idamavoca bhagavā. ",
  "mn22:47.4_0": "Attamanā te bhikkhū bhagavato bhāsitaṁ abhinandunti. ",
  "mn22:47.5_0": "Alagaddūpamasuttaṁ niṭṭhitaṁ dutiyaṁ. "
}