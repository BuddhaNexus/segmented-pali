{
  "iti22:0.1_0": "Itivuttaka 22",
  "iti22:0.2_0": "Ekakanipāta",
  "iti22:0.3_0": "Tatiyavagga",
  "iti22:0.4_0": "Mettasutta",
  "iti22:1.1_0": "Vuttañhetaṁ bhagavatā vuttamarahatāti me sutaṁ:",
  "iti22:2.1_0": "“Mā, bhikkhave, puññānaṁ bhāyittha.",
  "iti22:2.2_0": "Sukhassetaṁ, bhikkhave,",
  "iti22:2.2_1": "adhivacanaṁ iṭṭhassa kantassa piyassa manāpassa yadidaṁ puññāni.",
  "iti22:2.3_0": "Abhijānāmi kho panāhaṁ, bhikkhave,",
  "iti22:2.3_1": "dīgharattaṁ katānaṁ puññānaṁ iṭṭhaṁ kantaṁ piyaṁ manāpaṁ vipākaṁ paccanubhūtaṁ.",
  "iti22:2.4_0": "Satta vassāni mettacittaṁ bhāvetvā satta saṁvaṭṭavivaṭṭakappe nayimaṁ lokaṁ punarāgamāsiṁ.",
  "iti22:2.5_0": "Saṁvaṭṭamāne sudaṁ, bhikkhave, kappe ābhassarūpago homi;",
  "iti22:2.6_0": "vivaṭṭamāne kappe suññaṁ brahmavimānaṁ upapajjāmi.",
  "iti22:3.1_0": "Tatra sudaṁ, bhikkhave,",
  "iti22:3.1_1": "brahmā homi mahābrahmā abhibhū anabhibhūto aññadatthudaso vasavattī.",
  "iti22:3.2_0": "Chattiṁsakkhattuṁ kho panāhaṁ, bhikkhave, sakko ahosiṁ devānamindo;",
  "iti22:3.3_0": "anekasatakkhattuṁ rājā ahosiṁ cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato.",
  "iti22:3.4_0": "Ko pana vādo padesarajjassa.",
  "iti22:4.1_0": "Tassa mayhaṁ, bhikkhave, etadahosi:",
  "iti22:4.2_0": "‘kissa nu kho me idaṁ kammassa phalaṁ, kissa kammassa vipāko,",
  "iti22:4.2_1": "yenāhaṁ etarahi evaṁmahiddhiko evaṁmahānubhāvo’ti?",
  "iti22:4.3_0": "Tassa mayhaṁ, bhikkhave, etadahosi:",
  "iti22:4.4_0": "‘tiṇṇaṁ kho me idaṁ kammānaṁ phalaṁ, tiṇṇaṁ kammānaṁ vipāko,",
  "iti22:4.4_1": "yenāhaṁ etarahi evaṁmahiddhiko evaṁmahānubhāvoti, seyyathidaṁ—",
  "iti22:4.5_0": "dānassa, damassa, saññamassā’”ti.",
  "iti22:4.6_0": "Etamatthaṁ bhagavā avoca.",
  "iti22:4.7_0": "Tatthetaṁ iti vuccati:",
  "iti22:5.1_0": "“Puññameva so sikkheyya,",
  "iti22:5.2_0": "āyataggaṁ sukhudrayaṁ;",
  "iti22:5.3_0": "Dānañca samacariyañca,",
  "iti22:5.4_0": "mettacittañca bhāvaye.",
  "iti22:6.1_0": "Ete dhamme bhāvayitvā,",
  "iti22:6.2_0": "tayo sukhasamuddaye;",
  "iti22:6.3_0": "Abyāpajjaṁ sukhaṁ lokaṁ,",
  "iti22:6.4_0": "paṇḍito upapajjatī”ti.",
  "iti22:7.1_0": "Ayampi attho vutto bhagavatā, iti me sutanti.",
  "iti22:7.2_0": "Dutiyaṁ."
}