{
  "tika-vin08t24:0_0": "24. Sīmāvinicchayakathā",
  "tika-vin08t24:1_0": "156.",
  "tika-vin08t24:1_1": "Evaṁ nissayavinicchayaṁ kathetvā idāni sīmāvinicchayaṁ kathetuṁ ‘‘sīmāti ettha’’tyādimāha.",
  "tika-vin08t24:1_2": "Tattha sīmāti sinīyate samaggena saṅghena kammavācāya bandhīyateti sīmā. Si bandhaneti dhātu, ma-paccayo, kiyādigaṇoyaṁ.",
  "tika-vin08t24:1_3": "Vibhāgavantānaṁ sabhāvavibhāvanaṁ vibhāgena vinā na hotīti āha ‘‘sīmā nāmesā…pe… hotī’’ti.",
  "tika-vin08t24:1_4": "Tattha baddhasīmaṁ tāva dassetuṁ ‘‘tattha ekādasa’’tyādimāha.",
  "tika-vin08t24:2_0": "Vīsativaggakaraṇīyaparamattā saṅghakammassa heṭṭhimantato yattha kammārahena saddhiṁ ekavīsati bhikkhū nisīdituṁ sakkonti,",
  "tika-vin08t24:2_1": "tattake padese sīmaṁ bandhituṁ vaṭṭati,",
  "tika-vin08t24:2_2": "na tato oranti āha ‘‘atikhuddakā nāma yattha ekavīsati bhikkhū nisīdituṁ na sakkontī’’ti.",
  "tika-vin08t24:2_3": "Puratthimāya disāyāti idaṁ nidassanamattaṁ,",
  "tika-vin08t24:2_4": "tassaṁ pana disāyaṁ nimitte asati yattha atthi,",
  "tika-vin08t24:2_5": "tato paṭṭhāya paṭhamaṁ ‘‘puratthimāya anudisāya,",
  "tika-vin08t24:2_6": "dakkhiṇāya disāyā’’tiādinā samantā vijjamānaṭṭhānesu nimittāni kittetvā puna ‘‘puratthimāya anudisāyā’’ti paṭhamakittitaṁ paṭikittetuṁ vaṭṭati tīhi nimittehi siṅghāṭakasaṇṭhānāyapi sīmāya sammannitabbato.",
  "tika-vin08t24:2_7": "Tikkhattuṁ sīmamaṇḍalaṁ sambandhantenāti vinayadharena sayaṁ ekasmiṁyeva ṭhāne ṭhatvā kevalaṁ nimittakittanavacaneneva sīmamaṇḍalaṁ samantā nimittena nimittaṁ bandhantenāti attho.",
  "tika-vin08t24:2_8": "Taṁtaṁnimittaṭṭhānaṁ agantvāpi hi kittetuṁ vaṭṭati.",
  "tika-vin08t24:2_9": "Tiyojanaparamāyapi sīmāya samantato tikkhattuṁ anuparigamanassa ekadivasena dukkarattā vinayadharena sayaṁ adiṭṭhampi pubbe bhikkhūhi yathāvavatthitaṁ nimittaṁ ‘‘pāsāṇo bhante’’tiādinā kenaci vuttānusārena sallakkhetvā ‘‘eso pāsāṇo nimitta’’ntiādinā kittetumpi vaṭṭati eva.",
  "tika-vin08t24:3_0": "Saṁsaṭṭhaviṭapāti iminā aññamaññassa āsannataṁ dīpeti.",
  "tika-vin08t24:3_1": "Baddhā hotīti pacchimadisābhāge sīmaṁ sandhāya vuttaṁ.",
  "tika-vin08t24:3_2": "Ekaratanamattā suviññeyyatarā hotīti katvā vuttaṁ ‘‘pacchimakoṭiyā hatthamattā sīmantarikā ṭhapetabbā’’ti.",
  "tika-vin08t24:3_3": "Ekaṅgulimattāpi sīmantarikā vaṭṭatiyeva.",
  "tika-vin08t24:3_4": "Tattakenapi hi sīmā asambhinnāva hoti.",
  "tika-vin08t24:3_5": "Dvinnaṁ sīmānaṁ nimittaṁ hotīti nimittassa sīmato bāhirattā sīmasambhedo na hotīti vuttaṁ.",
  "tika-vin08t24:3_6": "Sīmasaṅkaraṁ karotīti vaḍḍhitvā sīmappadesaṁ paviṭṭhe dvinnaṁ sīmānaṁ gataṭṭhānassa duviññeyyattā vuttaṁ, na,",
  "tika-vin08t24:3_7": "pana tattha kammaṁ kātuṁ na vaṭṭatīti dassanatthaṁ.",
  "tika-vin08t24:3_8": "Na hi sīmā tattakena asīmā hoti,",
  "tika-vin08t24:3_9": "dve pana sīmā pacchā vaḍḍhitarukkhena ajjhotthaṭattā ekābaddhā honti,",
  "tika-vin08t24:3_10": "tasmā ekattha ṭhatvā kammaṁ karontehi itaraṁ sodhetvā kātabbaṁ.",
  "tika-vin08t24:3_11": "Tassā padesanti yattha ṭhatvā bhikkhūhi kammaṁ kātuṁ sakkā hoti, tādisaṁ padesaṁ,",
  "tika-vin08t24:3_12": "yattha pana ṭhitehi kammaṁ kātuṁ na sakkā hoti,",
  "tika-vin08t24:3_13": "tādisaṁ padesaṁ antokaritvā bandhantā sīmāya sīmaṁ saṁbhindanti nāma.",
  "tika-vin08t24:3_14": "Na kammavācaṁ vaggaṁ karontīti kammavācaṁ na bhindanti,",
  "tika-vin08t24:3_15": "kammaṁ na kopentīti adhippāyo.",
  "tika-vin08t24:4_0": "158.Suddhapaṁsupabbatoti na kenaci kato sayaṁjātova vutto. Tathā sesāpi.",
  "tika-vin08t24:4_1": "Itaropīti suddhapaṁsupabbatādiko pabbatopi.",
  "tika-vin08t24:4_2": "Hatthippamāṇoti ettha bhūmito uggatapadesena hatthippamāṇaṁ gahetabbaṁ. Sāratthadīpaniyaṁ (sārattha. ṭī.",
  "tika-vin08t24:4_3": "mahāvagga 3.138) pana vajirabuddhiṭīkāyañca (vajira. ṭī.",
  "tika-vin08t24:4_4": "mahāvagga 138) ‘‘hatthippamāṇo nāma pabbato heṭṭhimakoṭiyā aḍḍhaṭṭhamaratanubbedho’’ti vuttaṁ.",
  "tika-vin08t24:4_5": "Catūhi vā tīhi vāti sīmabhūmiyaṁ catūsu, tīsu vā disāsu ṭhitehi,",
  "tika-vin08t24:4_6": "ekissā eva pana disāya ṭhitehi tato bahūhipi sammannituṁ na vaṭṭati,",
  "tika-vin08t24:4_7": "dvīhi pana dvīsu disāsu ṭhitehipi na vaṭṭati.",
  "tika-vin08t24:4_8": "Tasmāti yasmā ekena na vaṭṭati, tasmā.",
  "tika-vin08t24:4_9": "Taṁ bahiddhā katvāti kittitanimittassa asīmattā antosīmāya karaṇaṁ ayuttanti vuttaṁ. Tenāha ‘‘sace’’tiādi.",
  "tika-vin08t24:5_0": "Dvattiṁsapalaguḷapiṇḍappamāṇatā saṇṭhānato gahetabbā, na tulagaṇanāvasena,",
  "tika-vin08t24:5_1": "bhārato palaparimāṇañca magadhatulāya gahetabbaṁ,",
  "tika-vin08t24:5_2": "sā ca lokiyatulāya dviguṇāti vadanti. Sāratthadīpaniyaṁ (sārattha. ṭī.",
  "tika-vin08t24:5_3": "mahāvagga 3.138) pana ‘‘dvattiṁsapalaguḷapiṇḍappamāṇatā tulatāya gahetabbā, na tulagaṇanāyā’’ti vuttaṁ.",
  "tika-vin08t24:5_4": "Atimahantopīti bhūmito hatthippamāṇaṁ anugantvā heṭṭhābhūmiyaṁ otiṇṇaghanato anekayojanappamāṇopi.",
  "tika-vin08t24:5_5": "Sace hi tato hatthippamāṇaṁ kūṭaṁ uggacchati, pabbatasaṅkhameva gacchati. Vajirabuddhiṭīkāyaṁ (vajira. ṭī.",
  "tika-vin08t24:5_6": "mahāvagga 138) – sace ekābaddho hoti,",
  "tika-vin08t24:5_7": "na kātabboti ettha catūsu disāsu catunnaṁ pabbatakūṭānaṁ heṭṭhā piṭṭhipāsāṇasadise pāsāṇe ṭhitattā ekābaddhabhāve satipi pathavito uddhaṁ tesaṁ sambandhe asati heṭṭhā pathavīgatasambandhamatte abbohārikaṁ katvā kittetuṁ vaṭṭati.",
  "tika-vin08t24:5_8": "Teneva ‘‘piṭṭhipāsāṇo atimahantopi pāsāṇasaṅkhyameva gacchatī’’ti vuttaṁ.",
  "tika-vin08t24:5_9": "Pathavito heṭṭhā tassa mahantabhāve gayhamāne pabbatameva hotīti anugaṇṭhipade vuttaṁ.",
  "tika-vin08t24:5_10": "Cinitvā katapaṁsupuñje tiṇagumbarukkhā ce jāyanti,",
  "tika-vin08t24:5_11": "pabbato hotīti dhammasiritthero,",
  "tika-vin08t24:5_12": "nevāti upatissattheroti vuttaṁ.",
  "tika-vin08t24:5_13": "Pāsāṇoti sudhāmayapāsāṇopi vaṭṭatīti vadanti,",
  "tika-vin08t24:5_14": "vīmaṁsitabbaṁ iṭṭhakāya paṭikkhittattā.",
  "tika-vin08t24:5_15": "Sopīti khāṇuko viya uṭṭhitapāsāṇopi.",
  "tika-vin08t24:5_16": "Catupañcarukkhanimittamattampīti ekaccesu nimittasaddo natthīti vuttaṁ.",
  "tika-vin08t24:6_0": "Antosārānanti tasmiṁ khaṇe taruṇatāya sāre avijjamānepi pariṇāmena bhavissamānasārepi sandhāya vuttaṁ .",
  "tika-vin08t24:6_1": "Tādisānañhi sūcidaṇḍakappamāṇapariṇāhānaṁ catupañcamattānampi vanaṁ vaṭṭati.",
  "tika-vin08t24:6_2": "Antosāramissakānanti antosārehi rukkhehi sammissānaṁ.",
  "tika-vin08t24:6_3": "Etena tacasārarukkhamissakānampi vanaṁ vaṭṭatīti dasseti.",
  "tika-vin08t24:6_4": "Catupañcarukkhamattampīti sārarukkhe sandhāya vuttaṁ. Vajirabuddhiṭīkāyaṁ (vajira. ṭī.",
  "tika-vin08t24:6_5": "mahāvagga 138) pana ‘‘ettha tayo ce sārarukkhā honti, dve asārā,",
  "tika-vin08t24:6_6": "sārarukkhānaṁ bahuttaṁ icchitabbaṁ.",
  "tika-vin08t24:6_7": "Susānampi idha vanamevāti saṅkhyaṁ gacchati sayaṁjātattāti vuttaṁ.",
  "tika-vin08t24:6_8": "Keci pana ‘catūsu dve antosārā ce, vaṭṭati, antosārā adhikā, samā vā, vaṭṭati,",
  "tika-vin08t24:6_9": "tasmā bahūsupi dve ce antosārā atthi,",
  "tika-vin08t24:6_10": "vaṭṭatī’ti vadantī’’ti vuttaṁ.",
  "tika-vin08t24:6_11": "Vanamajjhe vihāraṁ karontīti rukkhaghaṭāya antare rukkhe acchinditvā vatiādīhi vihāraparicchedaṁ katvāva antorukkhantaresu eva pariveṇapaṇṇasālādīnaṁ karaṇavasena yathā antovihārampi vanameva hoti, evaṁ vihāraṁ karontīti attho.",
  "tika-vin08t24:6_12": "Yadi hi sabbaṁ rukkhaṁ chinditvā vihāraṁ kareyyuṁ,",
  "tika-vin08t24:6_13": "vihārassa avanattā taṁ parikkhipitvā ṭhitavanaṁ ekattha kittetabbaṁ siyā,",
  "tika-vin08t24:6_14": "idha pana antopi vanattā ‘‘vanaṁ na kittetabba’’nti vuttaṁ. Sace hi taṁ kittenti,",
  "tika-vin08t24:6_15": "‘‘nimittassa upari vihāro hotī’’tiādinā anantare vuttadoso āpajjati . Ekadesanti vanekadesaṁ,",
  "tika-vin08t24:6_16": "rukkhavirahitaṭṭhāne katavihārassa ekapasse ṭhitavanassa ekadesanti attho.",
  "tika-vin08t24:7_0": "Sūcidaṇḍakappamāṇoti vaṁsadaṇḍappamāṇo.",
  "tika-vin08t24:7_1": "‘‘Lekhanidaṇḍappamāṇo’’ti keci. Mātikāṭṭhakathāyaṁ (kaṅkhā. aṭṭha.",
  "tika-vin08t24:7_2": "dubbalasikkhāpadavaṇṇanā) pana avebhaṅgiyavinicchaye ‘‘yo koci aṭṭhaṅgulasūcidaṇḍamattopi veḷu…pe… garubhaṇḍa’’nti vuttattā tanutaro veḷudaṇḍoti ca sūcidaṇḍoti ca gahetabbaṁ.",
  "tika-vin08t24:7_3": "Vaṁsanaḷakasarāvādīsūti veḷupabbe vā naḷapabbe vā kapallakādimattikabhājanesu vāti attho.",
  "tika-vin08t24:7_4": "Taṅkhaṇampīti taruṇapotake amilāyitvā viruhanajātike sandhāya vuttaṁ.",
  "tika-vin08t24:7_5": "Ye pana pariṇatā samūlaṁ uddharitvā ropitāpi chinnasākhā viya milāyitvā cirena navamūlaṅkuruppattiyā jīvanti, miyantiyeva vā, tādise kittetuṁ na vaṭṭati.",
  "tika-vin08t24:7_6": "Etanti navamūlasākhāniggamanaṁ. Sāratthadīpaniyaṁ (sārattha. ṭī.",
  "tika-vin08t24:7_7": "mahāvagga 3.138) pana ‘‘sūcidaṇḍakappamāṇoti sīhaḷadīpe lekhanidaṇḍappamāṇoti vadanti,",
  "tika-vin08t24:7_8": "so ca kaniṭṭhaṅguliparimāṇoti daṭṭhabba’’nti vuttaṁ.",
  "tika-vin08t24:8_0": "Majjheti sīmāya mahādisānaṁ anto.",
  "tika-vin08t24:8_1": "Koṇanti sīmāya catūsu koṇesu dvinnaṁ dvinnaṁ maggānaṁ sambandhaṭṭhānaṁ.",
  "tika-vin08t24:8_2": "Parabhāge kittetuṁ vaṭṭatīti tesaṁ catunnaṁ koṇānaṁ bahi nikkhamitvā ṭhitesu aṭṭhasu maggesu ekissā disāya ekaṁ,",
  "tika-vin08t24:8_3": "aññissā disāya cāparanti evaṁ cattāropi maggā catūsu disāsu kittetuṁ vaṭṭatīti adhippāyo.",
  "tika-vin08t24:8_4": "Evaṁ pana kittitamattena kathaṁ ekābaddhatā vigacchatīti viññāyati.",
  "tika-vin08t24:8_5": "Parato gataṭṭhānepi ete eva te cattāro maggā.",
  "tika-vin08t24:8_6": "‘‘Cattāro maggā catūsu disāsu gacchantī’’ti hi vuttaṁ,",
  "tika-vin08t24:8_7": "tasmā ettha kāraṇaṁ vicinitabbanti vimativinodaniyaṁ (vi. vi. ṭī. mahāvagga 2.138) vuttaṁ.",
  "tika-vin08t24:8_8": "Vicinanto pana evaṁ kāraṇaṁ paññāyati – pubbavākyepi ‘‘vihāraṁ parikkhipitvā cattāro maggā’’ti,",
  "tika-vin08t24:8_9": "paravākyepi ‘‘vihāramajjhena nibbijjhitvā gatamaggopī’’ti vihārameva sandhāya vutto,",
  "tika-vin08t24:8_10": "tasmā idhāpi ‘‘koṇaṁ nibbijjhitvā gataṁ panā’’ti (mahāva. aṭṭha.",
  "tika-vin08t24:8_11": "138) aṭṭhakathāyaṁ vuttattā ete maggā vihārassa koṇameva nibbijjhiṁsu, na aññamaññaṁ missiṁsu,",
  "tika-vin08t24:8_12": "tasmā ekābaddhabhāvābhāvā catunnaṁ maggānaṁ catūsu ṭhānesu kittetuṁ vaṭṭatīti.",
  "tika-vin08t24:8_13": "Sāratthadīpaniyaṁ pana ‘‘parabhāge kittetuṁ vaṭṭatīti bahi nikkhamitvā ṭhitesu aṭṭhasu maggesu ekissā disāya ekaṁ,",
  "tika-vin08t24:8_14": "aparāya ekanti evaṁ catūsu ṭhānesu kittetuṁ vaṭṭatī’’ti ettakameva vuttaṁ. Vajirabuddhiṭīkāyaṁ (vajira. ṭī.",
  "tika-vin08t24:8_15": "mahāvagga 138) pana ‘‘parabhāgeti ettha etehi baddhaṭṭhānato gatattā vaṭṭati,",
  "tika-vin08t24:8_16": "tathā dīghamaggepi gahitaṭṭhānato gataṭṭhānassa aññattāti vadantī’’ti vuttaṁ.",
  "tika-vin08t24:8_17": "Tampi ekābaddhanimittattā vicāretabbaṁ.",
  "tika-vin08t24:9_0": "Uttarantiyā bhikkhuniyāti idañca pāḷiyaṁ bhikkhunīnaṁ nadīpāragamane nadīlakkhaṇassa āgatattā vuttaṁ,",
  "tika-vin08t24:9_1": "bhikkhūnaṁ antaravāsakatemanamattampi vaṭṭatiyeva.",
  "tika-vin08t24:9_2": "Sāratthadīpaniyampi (sārattha. ṭī.",
  "tika-vin08t24:9_3": "mahāvagga 3.138) ‘‘bhikkhuniyā eva gahaṇañcettha bhikkhunīvibhaṅge bhikkhunīvasena nadīlakkhaṇassa pāḷiyaṁ āgatattā teneva nayena dassanatthaṁ kataṁ.",
  "tika-vin08t24:9_4": "Sīmaṁ bandhantānaṁ nimittaṁ hotīti ayaṁ vuttalakkhaṇā nadī samuddaṁ vā pavisatu taḷākaṁ vā,",
  "tika-vin08t24:9_5": "pabhavato paṭṭhāya nimittaṁ hotī’’ti vuttaṁ. Vajirabuddhiṭīkāyaṁ (vajira. ṭī.",
  "tika-vin08t24:9_6": "mahāvagga 138) pana ‘‘antaravāsako temiyatīti vuttattā tattakappamāṇaudakeyeva kātuṁ vaṭṭatīti keci.",
  "tika-vin08t24:9_7": "‘Temiyatī’ti iminā heṭṭhimakoṭiyā nadīlakkhaṇaṁ vuttaṁ,",
  "tika-vin08t24:9_8": "evarūpāya nadiyā yasmiṁ ṭhāne cattāro māse appaṁ vā bahuṁ vā udakaṁ ajjhottharitvā pavattati,",
  "tika-vin08t24:9_9": "tasmiṁ ṭhāne appodakepi ṭhatvā kātuṁ vaṭṭatīti eke’’ti vuttaṁ.",
  "tika-vin08t24:10_0": "Nadīcatukkepi eseva nayoti iminā ekattha kittetvā aññattha parato gataṭṭhānepi kittetuṁ na vaṭṭatīti dasseti.",
  "tika-vin08t24:10_1": "Teneva ca ‘‘asammissā nadiyo pana catassopi kittetuṁ vaṭṭatī’’ti asammissaggahaṇaṁ kataṁ.",
  "tika-vin08t24:10_2": "Ajjhottharitvā āvaraṇaṁ pavattatiyevāti āvaraṇaṁ ajjhottharitvā sandatiyeva.",
  "tika-vin08t24:10_3": "Apavattamānāti asandamānudakā.",
  "tika-vin08t24:10_4": "Āvaraṇañhi patvā nadiyā yattake padese udakaṁ asandamānaṁ santiṭṭhati,",
  "tika-vin08t24:10_5": "tattha nadīnimittaṁ kātuṁ na vaṭṭati,",
  "tika-vin08t24:10_6": "upari sandamānaṭṭhāneyeva vaṭṭati.",
  "tika-vin08t24:10_7": "Asandamānaṭṭhāne pana udakanimittaṁ kātuṁ vaṭṭati.",
  "tika-vin08t24:10_8": "Ṭhitameva hi udakaṁ udakanimitte vaṭṭati, na sandamānaṁ.",
  "tika-vin08t24:10_9": "Tenevāha ‘‘pavattanaṭṭhāne nadīnimittaṁ,",
  "tika-vin08t24:10_10": "apavattanaṭṭhāne udakanimittaṁ kātuṁ vaṭṭatī’’ti.",
  "tika-vin08t24:10_11": "‘‘Pavattanaṭṭhāne nadīnimittanti vuttattā setuto parato tattakaṁ udakaṁ yadi pavattati, nadī evāti vadanti.",
  "tika-vin08t24:10_12": "Jātassarādīsu ṭhitodakaṁ jātassarādipadesena antarikampi nimittaṁ kātuṁ vaṭṭati nadīpārasīmāya nimittaṁ viya.",
  "tika-vin08t24:10_13": "Sace so padeso kālantarena gāmakhettabhāvaṁ pāpuṇāti,",
  "tika-vin08t24:10_14": "tattha aññaṁ sīmaṁ sammannituṁ vaṭṭatī’’ti vajirabuddhiṭīkāyaṁ (vajira. ṭī. mahāvagga 138) vuttaṁ. Mūleti ādikāle.",
  "tika-vin08t24:10_15": "Nadiṁ bhinditvāti yathā udakaṁ anicchantehi kassakehi mahoghe nivaṭṭetuṁ na sakkā, evaṁ kūlaṁ bhinditvā.",
  "tika-vin08t24:10_16": "Nadiṁ bhinditvāti vā mātikāmukhadvārena nadīkūlaṁ bhinditvā.",
  "tika-vin08t24:11_0": "Ukkhepimanti dīgharajjunā kūṭehi ussiñcanīyaṁ.",
  "tika-vin08t24:11_1": "Ukkhepimanti vā kūpato viya ukkhipitvā gahetabbaṁ.",
  "tika-vin08t24:11_2": "Ukkhepimanti vā uddharitvā gahetabbakaṁ.",
  "tika-vin08t24:12_0": "Asammissehīti sabbadisāsu ṭhitapabbatehi eva vā pāsāṇādīsu aññatarehi vā nimittantarābyavahitehi.",
  "tika-vin08t24:12_1": "Sammissehīti ekattha pabbato,",
  "tika-vin08t24:12_2": "aññattha pāsāṇoti evaṁ ṭhitehi aṭṭhahi.",
  "tika-vin08t24:12_3": "Nimittānaṁ satenāpīti iminā ekissāyeva disāya bahūnipi nimittāni ‘‘puratthimāya disāya kiṁ nimittaṁ, pabbato, bhante.",
  "tika-vin08t24:12_4": "Puna puratthimāya disāya kiṁ nimittaṁ, pāsāṇo, bhante’’tiādinā (mahāva. aṭṭha.",
  "tika-vin08t24:12_5": "138) kittetuṁ vaṭṭatīti dasseti. Siṅghāṭakasaṇṭhānāti tikoṇā.",
  "tika-vin08t24:12_6": "Siṅghāṭakasaṇṭhānāti vā tikoṇaracchāsaṇṭhānā. Caturassāti samacaturassā.",
  "tika-vin08t24:12_7": "Mudiṅgasaṇṭhānā pana āyatacaturassā, ekakoṭiyaṁ saṅkocitā, tadaññāya vitthiṇṇā vā hoti.",
  "tika-vin08t24:12_8": "Mudiṅgasaṇṭhānāti vā mudiṅgabherī viya majjhe vitthatā ubhosu koṭīsu saṅkocitā hoti.",
  "tika-vin08t24:13_0": "159.",
  "tika-vin08t24:13_1": "Evaṁ baddhasīmāya nimittasampattiyuttataṁ dassetvā idāni parisasampattiyuttataṁ dassetuṁ ‘‘parisasampattiyuttā nāmā’’tiādimāha .",
  "tika-vin08t24:13_2": "Tattha sabbantimena paricchedenāti sabbaheṭṭhimena gaṇanaparicchedena,",
  "tika-vin08t24:13_3": "appataro ce gaṇo hotīti adhippāyo.",
  "tika-vin08t24:13_4": "Imassa pana sīmāsammutikammassa catuvaggakaraṇīyattā ‘‘catūhi bhikkhūhī’’ti vuttaṁ.",
  "tika-vin08t24:13_5": "Sannipatitāti samaggā hutvā aññamaññassa hatthapāsaṁ avijahitvā sannipatitā.",
  "tika-vin08t24:13_6": "Iminā ‘‘catuvaggakaraṇīye kamme cattāro bhikkhū pakatattā kammappattā,",
  "tika-vin08t24:13_7": "te āgatā hontī’’ti vuttaṁ paṭhamasampattilakkhaṇaṁ dasseti.",
  "tika-vin08t24:13_8": "Yāvatikā tasmiṁ gāmakkhetteti yasmiṁ padese sīmaṁ bandhitukāmā,",
  "tika-vin08t24:13_9": "tasmiṁ ekassa gāmabhojakassa āyuppattiṭṭhānabhūte gāmakkhette ṭhitā bhikkhūti sambandho.",
  "tika-vin08t24:13_10": "Baddhasīmaṁ vā nadīsamuddajātassare vā anokkamitvāti etena etā baddhasīmādayo gāmasīmato sīmantarabhūtā,",
  "tika-vin08t24:13_11": "na tāsu ṭhitā gāmasīmāya kammaṁ karontānaṁ vaggaṁ karonti,",
  "tika-vin08t24:13_12": "tasmā na tesaṁ chando āharitabboti dasseti.",
  "tika-vin08t24:13_13": "Te sabbe hatthapāse vā katvāti vaggakammapariharaṇatthaṁ sannipatituṁ samatthe te gāmakkhettaṭṭhe sabbe bhikkhū saṅghassa hatthapāse katvāti attho.",
  "tika-vin08t24:13_14": "Chandaṁ vā āharitvāti sannipatituṁ asamatthānaṁ chandaṁ āharitvā.",
  "tika-vin08t24:13_15": "Tasmiṁ gāmakkhette yadipi sahassabhikkhū honti,",
  "tika-vin08t24:13_16": "tesu cattāroyeva kammappattā, avasesā chandārahā,",
  "tika-vin08t24:13_17": "tasmā anāgatānaṁ chando āharitabboti attho,",
  "tika-vin08t24:13_18": "iminā ‘‘chandārahānaṁ chando āhaṭo hotī’’ti vuttaṁ dutiyasampattilakkhaṇamāha.",
  "tika-vin08t24:13_19": "‘‘Sammukhībhūtā na paṭikkosantī’’ti vuttaṁ tatiyasampattilakkhaṇaṁ pana imesaṁ sāmatthiyena vuttaṁ hoti.",
  "tika-vin08t24:14_0": "160.",
  "tika-vin08t24:14_1": "Evaṁ baddhasīmāya parisasampattiyuttataṁ dassetvā idāni kammavācāsampattiyuttataṁ dassetuṁ ‘‘kammavācāsampattiyuttā nāmā’’tiādimāha.",
  "tika-vin08t24:14_2": "Tattha ‘‘suṇātu me’’tiādīnaṁ attho heṭṭhā upasampadakammavācāvaṇṇanāyaṁ vuttova .",
  "tika-vin08t24:14_3": "Evaṁ vuttāyāti evaṁ iminā anukkamena uposathakkhandhake (mahāva. 138-139) bhagavatā vuttāya.",
  "tika-vin08t24:14_4": "Parisuddhāyāti ñattidosaanaussāvanadosehi parisamantato suddhāya.",
  "tika-vin08t24:14_5": "Ñattidutiyakammavācāyāti ekāya ñattiyā ekāya anussāvanāya kariyamānattā ñatti eva dutiyā imissā kammavācāyāti ñattidutiyakammavācā, tāya. Nimittānaṁ anto sīmā hoti,",
  "tika-vin08t24:14_6": "nimittāni sīmato bahi honti nimittāni bahi katvā heṭṭhā pathavīsandhāraudakaṁ pariyantaṁ katvā sīmāya gatattā.",
  "tika-vin08t24:15_0": "161.",
  "tika-vin08t24:15_1": "Evaṁ samānasaṁvāsakasīmāsammutiyā kammavācāsampattiṁ dassetvā idāni adhiṭṭhitatecīvarikānaṁ bhikkhūnaṁ cīvare sukhaparibhogatthaṁ bhagavatā paññattaṁ avippavāsasīmāsammutikammavācāsampattiṁ dassento ‘‘evaṁ baddhāya ca’’tyādimāha.",
  "tika-vin08t24:15_2": "Tattha ticīvarena avippavāsaṁ sammanneyyāti yathā adhiṭṭhitatecīvariko bhikkhu antosīmāyaṁ ticīvarena vippavasantopi avippavāsoyeva hoti,",
  "tika-vin08t24:15_3": "dutiyakathinasikkhāpadena (pārā. 471 ādayo) āpatti na hoti,",
  "tika-vin08t24:15_4": "evaṁ taṁ samānasaṁvāsakasīmaṁ ticīvarena avippavāsaṁ sammanneyyāti attho.",
  "tika-vin08t24:15_5": "Ṭhapetvā gāmañca gāmūpacārañcāti yadi tissā samānasaṁvāsakasīmāya anto gāmo atthi,",
  "tika-vin08t24:15_6": "taṁ gāmañca gāmūpacārañca ṭhapetvā tato vinimuttaṁ taṁ samānasaṁvāsakasīmaṁ ticīvarena avippavāsaṁ sammanneyyāti attho.",
  "tika-vin08t24:16_0": "Sīmasaṅkhyaṁyeva gacchatīti avippavāsasīmasaṅkhyaṁyeva gacchati.",
  "tika-vin08t24:16_1": "Ekampi kulaṁ paviṭṭhaṁ vāti abhinavakatagehesu sabbapaṭhamaṁ ekampi kulaṁ paviṭṭhaṁ atthi.",
  "tika-vin08t24:16_2": "Agataṁ vāti porāṇakagāme aññesu kulesu gehāni chaḍḍetvā gatesupi ekampi kulaṁ agataṁ atthīti attho.",
  "tika-vin08t24:17_0": "162.",
  "tika-vin08t24:17_1": "Evaṁ saṅkhepena sīmāsammutiṁ dassetvā puna vitthārena dassento ‘‘ayamettha saṅkhepo,",
  "tika-vin08t24:17_2": "ayaṁ pana vitthāro’’tiādimāha.",
  "tika-vin08t24:17_3": "Sīmāya upacāraṁ ṭhapetvāti āyatiṁ bandhitabbāya sīmāya nesaṁ vihārānaṁ paricchedato bahi sīmantarikappahonakaṁ upacāraṁ ṭhapetvā. Baddhā sīmāyesu vihāresu, te baddhasīmā. Pāṭiyekkanti paccekaṁ.",
  "tika-vin08t24:17_4": "Baddhasīmāsadisānīti yathā baddhasīmāsu ṭhitā aññamaññaṁ chandādiṁ anapekkhitvā paccekaṁ kammaṁ kātuṁ labhanti,",
  "tika-vin08t24:17_5": "evaṁ gāmasīmāsu ṭhitāpīti dasseti.",
  "tika-vin08t24:17_6": "Antonimittagatehi panāti ekassa gāmassa upaḍḍhaṁ antokattukāmatāya sati sabbesaṁ āgamane payojanaṁ natthīti katvā vuttaṁ.",
  "tika-vin08t24:17_7": "Āgantabbanti ca sāmīcivasena vuttaṁ,",
  "tika-vin08t24:17_8": "nāyaṁ niyamo ‘‘āgantabbamevā’’ti.",
  "tika-vin08t24:17_9": "Tenevāha ‘‘āgamanampi anāgamanampi vaṭṭatī’’ti.",
  "tika-vin08t24:17_10": "Abaddhāya hi sīmāya nānāgāmakkhettānaṁ nānāsīmasabhāvattā tesaṁ anāgamanepi vaggakammaṁ na hoti, tasmā anāgamanampi vaṭṭati.",
  "tika-vin08t24:17_11": "Baddhāya pana sīmāya ekasīmabhāvato puna aññasmiṁ kamme kariyamāne antosīmagatehi āgantabbamevāti āha ‘‘avippavāsasīmā…pe… āgantabba’’nti.",
  "tika-vin08t24:17_12": "Nimittakittanakāle asodhitāyapi sīmāya nevatthi doso nimittakittanassa apalokanādīsu aññatarābhāvato.",
  "tika-vin08t24:18_0": "Bherisaññaṁ vāti sammannanapariyosānaṁ karomāti vatvāti likhitaṁ.",
  "tika-vin08t24:18_1": "Tena tādise kāle taṁ kappatīti siddhaṁ hoti.",
  "tika-vin08t24:18_2": "Bherisaññaṁ vā saṅkhasaññaṁ vāti pana tesaṁ saddaṁ sutvā idāni saṅgho sīmaṁ bandhatīti ñatvā āgantukabhikkhūnaṁ taṁ gāmakkhettaṁ appavesanatthaṁ,",
  "tika-vin08t24:18_3": "ārāmikādīnañca tesaṁ nivāraṇatthaṁ kammavācāraddhakāleyeva saññā karīyati,",
  "tika-vin08t24:18_4": "evaṁ sati taṁ karaṇaṁ sappayojanaṁ hoti.",
  "tika-vin08t24:18_5": "Teneva ‘‘bherisaṅkhasaddaṁ katvā’’ti avatvā ‘‘bherisaṅkhasaññaṁ katvā’’ti saññāggahaṇaṁ kataṁ.",
  "tika-vin08t24:18_6": "‘‘Saññaṁ katvā’’ti ca pubbakālakiriyaṁ vatvā ‘‘kammavācāya sīmā bandhitabbā’’ti aparakālakiriyaṁ vadati,",
  "tika-vin08t24:18_7": "pariyosānakāle pana sabbatūriyātālikasaṅghuṭṭhaṁ katvā devamanussānaṁ anumodanaṁ kāretabbaṁ hotīti veditabbaṁ.",
  "tika-vin08t24:19_0": "163.",
  "tika-vin08t24:19_1": "Bhaṇḍukammāpucchanaṁ sandhāya pabbajjāggahaṇaṁ.",
  "tika-vin08t24:19_2": "Sukhakaraṇatthanti sabbesaṁ sannipātanaparissamaṁ pahāya appatarehi sukhakaraṇatthaṁ.",
  "tika-vin08t24:19_3": "Ekavīsati bhikkhū gaṇhātīti vīsativaggakaraṇīyaparamattā saṅghakammassa kammārahena saddhiṁ ekavīsati bhikkhū gaṇhāti.",
  "tika-vin08t24:19_4": "Idañca nisinnānaṁ vasena vuttaṁ.",
  "tika-vin08t24:19_5": "Heṭṭhimantato hi yattha ekavīsati bhikkhū nisīdituṁ sakkonti,",
  "tika-vin08t24:19_6": "tattake padese sīmaṁ bandhituṁ vaṭṭati.",
  "tika-vin08t24:19_7": "Idañca kammārahena saha abbhānakārakānampi pahonakatthaṁ vuttaṁ.",
  "tika-vin08t24:19_8": "Nimittupagā pāsāṇā ṭhapetabbāti idaṁ yathārucitaṭṭhāne rukkhanimittādīnaṁ dullabhatāya vaḍḍhitvā ubhinnaṁ baddhasīmānaṁ saṅkarakaraṇato ca pāsāṇanimittassa ca tadabhāvato yattha katthaci ānetvā ṭhapetuṁ sukaratāya ca vuttaṁ.",
  "tika-vin08t24:19_9": "Tathā sīmantarikapāsāṇā ṭhapetabbāti etthāpi.",
  "tika-vin08t24:19_10": "Caturaṅgulappamāṇāpīti yathā khaṇḍasīmaparicchedato bahi nimittapāsāṇaṁ caturaṅgulamattaṁ ṭhānaṁ samantā nigacchati,",
  "tika-vin08t24:19_11": "avasesaṁ ṭhānaṁ antokhaṇḍasīmāyaṁ hotiyeva,",
  "tika-vin08t24:19_12": "evaṁ tesu ṭhapitesu caturaṅgulamattā sīmantarikā hotīti daṭṭhabbaṁ.",
  "tika-vin08t24:20_0": "Sīmantarikapāsāṇāti sīmantarikāya ṭhapitanimittapāsāṇā.",
  "tika-vin08t24:20_1": "Te pana kittentena dakkhiṇato anupariyāyanteneva kittetabbā. Kathaṁ?",
  "tika-vin08t24:20_2": "Khaṇḍasīmato hi pacchimāya disāya puratthimābhimukhena ṭhatvā ‘‘puratthimāya disāya kiṁ nimitta’’nti tattha sabbāni nimittāni anukkamena kittetvā,",
  "tika-vin08t24:20_3": "tathā uttarāya disāya dakkhiṇābhimukhena ṭhatvā ‘‘dakkhiṇāya disāya kiṁ nimitta’’nti anukkamena kittetvā,",
  "tika-vin08t24:20_4": "tathā puratthimāya disāya pacchimābhimukhena ṭhatvā ‘‘pacchimāya disāya kiṁ nimitta’’nti anukkamena kittetvā,",
  "tika-vin08t24:20_5": "tathā dakkhiṇāya disāya uttarābhimukhena ṭhatvā ‘‘uttarāya disāya kiṁ nimitta’’nti tattha sabbāni nimittāni anukkamena kittetvā puna pacchimāya disāya puratthimābhimukhena ṭhatvā purimakittitaṁ vuttanayena puna kittetabbaṁ.",
  "tika-vin08t24:20_6": "Evaṁ bahūnampi khaṇḍasīmānaṁ sīmantarikapāsāṇā paccekaṁ kittetabbā. Tatoti pacchā.",
  "tika-vin08t24:20_7": "Avasesanimittānīti mahāsīmāya bāhirantaresu avasesanimittāni.",
  "tika-vin08t24:20_8": "Na sakkhissantīti avippavāsasīmāya baddhabhāvaṁ asallakkhetvā ‘‘samānasaṁvāsakasīmameva samūhanissāmā’’ti vāyamantā na sakkhissanti.",
  "tika-vin08t24:20_9": "Baddhāya hi avippavāsasīmāya taṁ samūhanitvā ‘‘samānasaṁvāsakasīmaṁ samūhanissāmā’’ti katāyapi kammavācāya asamūhatāva hoti sīmā.",
  "tika-vin08t24:20_10": "Paṭhamañhi avippavāsaṁ samūhanitvā pacchā sīmā samūhanitabbā.",
  "tika-vin08t24:20_11": "Khaṇḍasīmato paṭṭhāya bandhanaṁ āciṇṇaṁ,",
  "tika-vin08t24:20_12": "āciṇṇakaraṇeneva ca sammoho na hotīti āha ‘‘khaṇḍasīmatova paṭṭhāya bandhitabbā’’ti.",
  "tika-vin08t24:20_13": "Ubhinnampi na kopentīti ubhinnampi kammaṁ na kopenti.",
  "tika-vin08t24:20_14": "Evaṁ baddhāsu pana…pe… sīmantarikā hi gāmakkhettaṁ bhajatīti na āvāsavasena sāmaggiparicchedo,",
  "tika-vin08t24:20_15": "kintu sīmāvasenevāti dassanatthaṁ vuttaṁ.",
  "tika-vin08t24:21_0": "Kuṭigeheti bhūmiyaṁ katatiṇakuṭiyaṁ.",
  "tika-vin08t24:21_1": "Udukkhalanti udukkhalāvāṭasadisakhuddakāvāṭaṁ.",
  "tika-vin08t24:21_2": "Nimittaṁ na kātabbanti rāji vā udukkhalaṁ vā nimittaṁ na kātabbaṁ.",
  "tika-vin08t24:21_3": "Idañca yathāvuttesu aṭṭhasu nimittesu anāgatattena na vaṭṭatīti siddhampi ‘‘avinassakasaññāṇamida’’nti saññāya koci mohena nimittaṁ kareyyāti dūrato vipattiparihāratthaṁ vuttaṁ.",
  "tika-vin08t24:21_4": "Nimittupagapāsāṇe ṭhapetvāti sañcārimanimittassa kampanatāya vuttaṁ.",
  "tika-vin08t24:21_5": "Evaṁ upari ‘‘bhittiṁ akittetvā’’tiādīsupi siddhamevatthaṁ punappunaṁ kathane kāraṇaṁ veditabbaṁ.",
  "tika-vin08t24:21_6": "Sīmāvipatti hi upasampadādisabbakammavipattimūlanti tassa dvāraṁ sabbathāpi pidahanavasena vattabbaṁ.",
  "tika-vin08t24:21_7": "Sabbaṁ vatvāva idha ācariyā vinicchayaṁ kathesunti daṭṭhabbaṁ.",
  "tika-vin08t24:22_0": "Bhittinti iṭṭhakadārumattikāmayaṁ.",
  "tika-vin08t24:22_1": "Silāmayāya pana bhittiyā nimittupagaṁ ekaṁ pāsāṇaṁ taṁtaṁdisāya kittetuṁ vaṭṭati.",
  "tika-vin08t24:22_2": "Anekasilāhi cinitaṁ sakalaṁ bhittiṁ kittetuṁ na vaṭṭati ‘‘eso pāsāṇo nimitta’’nti ekavacanena vattabbato.",
  "tika-vin08t24:22_3": "Antokuṭṭamevāti ettha antokuṭṭepi nimittānaṁ ṭhitokāsato anto eva sīmāti gahetabbaṁ.",
  "tika-vin08t24:22_4": "Pamukhe nimittapāsāṇe ṭhapetvāti gabbhābhimukhepi bahipamukhe gabbhavitthārappamāṇe ṭhāne pāsāṇe ṭhapetvā sammannitabbā.",
  "tika-vin08t24:22_5": "Evañhi gabbhapamukhānaṁ antare ṭhitakuṭṭampi upādāya anto ca bahi ca caturassasaṇṭhānāva sīmā hoti.",
  "tika-vin08t24:22_6": "Bahīti sakalassa kuṭileṇassa samantato bahi.",
  "tika-vin08t24:23_0": "Anto ca bahi ca sīmā hotīti majjhe ṭhitabhittiyā saha caturassasīmā hoti.",
  "tika-vin08t24:23_1": "Uparipāsādeyeva hotī’’ti iminā gabbhassa ca pamukhassa ca antarā ṭhitabhittiyā ekattā tattha ca ekavīsatiyā bhikkhūnaṁ okāsābhāvena heṭṭhā na otarati,",
  "tika-vin08t24:23_2": "uparibhitti pana sīmaṭṭhāva hotīti dasseti.",
  "tika-vin08t24:23_3": "Heṭṭhā na otaratīti bhittito oraṁ nimittāni ṭhapetvā kittitattā heṭṭhā ākāsappadesaṁ na otarati, upari kate pāsādeti attho.",
  "tika-vin08t24:23_4": "Heṭṭhimatale kuṭṭoti heṭṭhimatale catūsu disāsu ṭhitakuṭṭo. Sace hi dvīsu,",
  "tika-vin08t24:23_5": "tīsu eva vā disāsu kuṭṭo tiṭṭheyya, heṭṭhā na otarati.",
  "tika-vin08t24:23_6": "Heṭṭhāpi otaratīti sace heṭṭhā antobhittiyaṁ ekavīsatiyā bhikkhūnaṁ okāso hoti, otarati.",
  "tika-vin08t24:23_7": "Otaramānā ca na uparisīmappamāṇena otarati,",
  "tika-vin08t24:23_8": "samantā bhittippamāṇena otarati.",
  "tika-vin08t24:23_9": "Catunnaṁ pana bhittīnaṁ bāhirantaparicchedena heṭṭhābhūmibhāge udakapariyantaṁ katvā otarati,",
  "tika-vin08t24:23_10": "na pana bhittīnaṁ bahi kesaggamattampi ṭhānaṁ.",
  "tika-vin08t24:23_11": "Pāsādabhittitoti uparimatale bhittito.",
  "tika-vin08t24:23_12": "Otaraṇānotaraṇaṁ vuttanayeneva veditabbanti sace heṭṭhā ekavīsatiyā bhikkhūnaṁ okāso hoti, otarati, no ce,",
  "tika-vin08t24:23_13": "na otaratīti adhippāyoti sāratthadīpaniyaṁ (sārattha. ṭī. mahāvagga 3.138) vuttaṁ. Vimativinodaniyaṁ (vi. vi. ṭī.",
  "tika-vin08t24:23_14": "mahāvagga 2.138) pana ‘‘uparisīmappamāṇassa antogadhānaṁ heṭṭhimatale catūsu disāsu kuṭṭānaṁ tulārukkhehi ekasambandhataṁ,",
  "tika-vin08t24:23_15": "tadanto pacchimasīmappamāṇatādiñca sandhāya vutta’’nti vuttaṁ .",
  "tika-vin08t24:23_16": "Kiñcāpettha niyyūhakādayo nimittānaṁ ṭhitokāsatāya bajjhamānakkhaṇe sīmā na honti,",
  "tika-vin08t24:23_17": "baddhāya pana sīmāya sīmaṭṭhāva hontīti daṭṭhabbā.",
  "tika-vin08t24:24_0": "Pariyantathambhānanti nimittagatapāsāṇatthambhe sandhāya vuttaṁ.",
  "tika-vin08t24:24_1": "Uparimatalena sambaddho hotīti idaṁ kuṭṭānaṁ antarā sīmaṭṭhānaṁ thambhānaṁ abhāvato vuttaṁ. Yadi hi bhaveyyuṁ,",
  "tika-vin08t24:24_2": "kuṭṭe uparimatalena asambandhepi sīmaṭṭhathambhānaṁ upari ṭhito pāsādo sīmaṭṭhova hoti.",
  "tika-vin08t24:24_3": "Sace pana bahūnaṁ thambhapantīnaṁ upari katapāsādassa heṭṭhāpathaviyaṁ sabbabāhirāya thambhapantiyā anto nimittapāsāṇe ṭhapetvā sīmā baddhā hoti, ettha kathanti?",
  "tika-vin08t24:24_4": "Etthāpi ‘‘yaṁ tāva sīmaṭṭhathambheheva dhāriyamānānaṁ tulānaṁ uparimatalaṁ, sabbaṁ taṁ sīmaṭṭhameva, ettha vivādo natthi,",
  "tika-vin08t24:24_5": "yaṁ pana sīmaṭṭhathambhapantiyā,",
  "tika-vin08t24:24_6": "asīmaṭṭhāya bāhirathambhapantiyā ca samadhuraṁ dhārayamānānaṁ tulānaṁ uparimatalaṁ,",
  "tika-vin08t24:24_7": "tattha upaḍḍhaṁ sīmā’’ti keci vadanti.",
  "tika-vin08t24:24_8": "‘‘Sakalampi gāmasīmā’’ti apare. ‘‘Baddhasīmā evā’’ti aññe.",
  "tika-vin08t24:24_9": "Tasmā kammaṁ karontehi garūhi nirāsaṅkaṭṭhāne ṭhatvā sabbaṁ taṁ āsaṅkaṭṭhānaṁ sodhetvāva kammaṁ kātabbaṁ,",
  "tika-vin08t24:24_10": "sanniṭṭhānakāraṇaṁ vā gavesitvā tadanuguṇaṁ kātabbaṁ.",
  "tika-vin08t24:25_0": "Tālamūlakapabbateti tālakkhandhamūlasadise heṭṭhā thūlo hutvā kamena kiso hutvā uggato hintālamūlasadiso nāma hoti.",
  "tika-vin08t24:25_1": "Vitānasaṇṭhānoti ahicchattakasaṇṭhāno.",
  "tika-vin08t24:25_2": "Paṇavasaṇṭhānoti majjhe tanuko, heṭṭhā ca upari ca vitthiṇṇo.",
  "tika-vin08t24:25_3": "Heṭṭhā vā majjhe vāti mudiṅgasaṇṭhānassa heṭṭhā, paṇavasaṇṭhānassa majjhe.",
  "tika-vin08t24:25_4": "Sappaphaṇasadiso pabbatoti sappaphaṇo viya khujjo,",
  "tika-vin08t24:25_5": "mūlaṭṭhānato aññattha avanatasīso.",
  "tika-vin08t24:25_6": "Ākāsapabbhāranti bhittiyā aparikkhittapabbhāraṁ.",
  "tika-vin08t24:25_7": "Sīmappamāṇoti anto ākāsena saddhiṁ pacchimasīmappamāṇo.",
  "tika-vin08t24:25_8": "So ca pāsāṇo sīmaṭṭhoti iminā īdisehi susirapāsāṇaleṇakuṭṭādīhi paricchinne bhūmibhāge eva sīmā patiṭṭhāti, na aparicchinne.",
  "tika-vin08t24:25_9": "Te pana sīmaṭṭhattā sīmā honti,",
  "tika-vin08t24:25_10": "na sarūpena sīmaṭṭhamañcādi viyāti dasseti.",
  "tika-vin08t24:25_11": "Sace pana so susirapāsāṇo bhūmiṁ anāhacca ākāsagato olambati, sīmā na otarati.",
  "tika-vin08t24:25_12": "Susirapāsāṇo pana sayaṁ sīmāpaṭibaddhattā sīmā hoti,",
  "tika-vin08t24:25_13": "kathaṁ pana pacchimappamāṇarahitehi etehi susirapāsāṇādīhi sīmā na otaratīti idaṁ saddhātabbanti? Aṭṭhakathāpamāṇato.",
  "tika-vin08t24:26_0": "Apicettha susirapāsāṇabhittianusārena mūsikādīnaṁ viya sīmāya heṭṭhimatale otaraṇakiccaṁ natthi,",
  "tika-vin08t24:26_1": "heṭṭhā pana pacchimasīmappamāṇe ākāse dvaṅgulamattabahalehi pāsāṇabhittiādīhipi uparimatalaṁ āhacca ṭhitehi sabbaso,",
  "tika-vin08t24:26_2": "yebhuyyena vā paricchinne sati upari bajjhamānā sīmā tehi pāsāṇādīhi antaritāya tapparicchinnāya heṭṭhābhūmiyāpi uparimatalena saddhiṁ ekakkhaṇe patiṭṭhāti,",
  "tika-vin08t24:26_3": "nadīpārasīmā viya nadīantaritesu ubhosu tīresu leṇādīsu apanītesupi heṭṭhā otiṇṇasīmā yāva sāsanantaradhānā na vigacchati,",
  "tika-vin08t24:26_4": "paṭhamaṁ pana upari sīmāya baddhāya pacchā leṇādikatesupi heṭṭhābhūmiyaṁ sīmā otarati eva, keci taṁ na icchanti,",
  "tika-vin08t24:26_5": "evaṁ ubhayattha patiṭṭhitā ca sā sīmā ekāva hoti gottādijāti viya byattibhedesūti gahetabbaṁ.",
  "tika-vin08t24:26_6": "Sabbā eva hi baddhasīmā abaddhasīmā ca attano attano pakatinissayake gāmāraññādike khette yathāparicchedaṁ sabbattha sākalyena ekasmiṁ khaṇe byāpinī paramatthato avijjamānampi te te nissayabhūte paramatthadhamme,",
  "tika-vin08t24:26_7": "taṁ taṁ kiriyāvisesampi vā upādāya lokiyehi sāsanikehi ca yathārahaṁ ekattena paññattattā sanissayekarūpā eva.",
  "tika-vin08t24:26_8": "Tathā hi eko gāmo araññaṁ nadī jātassaro samuddoti evaṁ loke, ‘‘sammatā sā sīmā saṅghena, agāmake ce, bhikkhave,",
  "tika-vin08t24:26_9": "araññe samantā sattabbhantarā,",
  "tika-vin08t24:26_10": "ayaṁ tattha samānasaṁvāsā ekūposathā’’tiādinā sāsane ca ekavohāro dissati, na paramatthato.",
  "tika-vin08t24:26_11": "Ekassa anekadhammesu byāpanamatthi kasiṇekadesādivikappāsamānatāya ekattahānitoti ayaṁ no mati.",
  "tika-vin08t24:27_0": "Assa heṭṭhāti sappaphaṇapabbatassa heṭṭhā ākāsapabbhāre. Leṇassāti leṇaṁ ce kataṁ, tassa leṇassāti attho.",
  "tika-vin08t24:27_1": "Tameva puna leṇaṁ pañcahi pakārehi vikappetvā otaraṇānotaraṇavinicchayaṁ dassetuṁ āha ‘‘sace pana heṭṭhā’’tiādi.",
  "tika-vin08t24:27_2": "Tattha ‘‘heṭṭhā’’ti imassa ‘‘leṇaṁ hotī’’ti iminā sambandho.",
  "tika-vin08t24:27_3": "Heṭṭhā leṇañca ekasmiṁ padeseti āha ‘‘anto’’ti, pabbatassa anto, pabbatamūleti attho.",
  "tika-vin08t24:27_4": "Tameva antosaddaṁ sīmāparicchedena visesetuṁ ‘‘uparimassa sīmāparicchedassa pārato’’ti vuttaṁ.",
  "tika-vin08t24:27_5": "Pabbatapādaṁ pana apekkhitvā ‘‘orato’’ti vattabbepi sīmānissayaṁ pabbataggaṁ sandhāya ‘‘pārato’’ti vuttanti daṭṭhabbaṁ.",
  "tika-vin08t24:27_6": "Teneva ‘‘bahi leṇa’’nti ettha bahisaddaṁ visesento ‘‘uparimassasīmāparicchedassa orato’’ti āha.",
  "tika-vin08t24:27_7": "Bahisīmā na otaratīti ettha bahīti pabbatapāde leṇaṁ sandhāya vuttaṁ.",
  "tika-vin08t24:27_8": "Leṇassa ca bahibhūte uparisīmāparicchedassa heṭṭhābhāge sīmā na otaratīti attho.",
  "tika-vin08t24:27_9": "Anto sīmāti leṇassa ca pabbatapādassa ca anto attano otaraṇārahaṭṭhāne na otaratīti attho. ‘‘Bahi sīmā na otarati,",
  "tika-vin08t24:27_10": "anto sīmā na otaratī’’ti cettha attano otaraṇārahaṭṭhāne leṇābhāvena sīmāya sabbathā anotaraṇameva dassitanti gahetabbaṁ.",
  "tika-vin08t24:27_11": "Tattha hi anotarantī upari eva hotīti ayaṁ vimativinodaniyaṁ (vi. vi. ṭī.",
  "tika-vin08t24:27_12": "mahāvagga 2.138) āgato vinicchayo.",
  "tika-vin08t24:28_0": "Sāratthadīpaniyaṁ (sārattha. ṭī.",
  "tika-vin08t24:28_1": "mahāvagga 3.138) pana ‘‘antoleṇaṁ hotīti pabbatassa antoleṇaṁ hotī’’ti ettakameva āgato. Vajirabuddhiṭīkāyaṁ (vajira. ṭī.",
  "tika-vin08t24:28_2": "mahāvagga 138) na ‘‘antoleṇanti pabbatassa antoleṇaṁ.",
  "tika-vin08t24:28_3": "Dvāraṁ pana sandhāya ‘pārato orato’ti vuttaṁ,",
  "tika-vin08t24:28_4": "sabbathāpi sīmato bahileṇena otaratīti adhippāyo’’ti āgato.",
  "tika-vin08t24:28_5": "Ayaṁ pana antoleṇabahileṇavinicchayo gambhīro duddaso duranubodhoti ācariyā vadanti,",
  "tika-vin08t24:28_6": "tathāpi vimativinodaniyaṁ (vi. vi. ṭī.",
  "tika-vin08t24:28_7": "mahāvagga 2.138) āgataṁ nayaṁ nissāya suṭṭhu vinicchitabbo viññūhīti.",
  "tika-vin08t24:28_8": "Bahi patitaṁ asīmātiādinā uparipāsādādīsu athiranissayesu ṭhitā sīmāpi tesaṁ vināsena vinassatīti dassitanti daṭṭhabbaṁ.",
  "tika-vin08t24:29_0": "Pokkharaṇiṁ khaṇanti,",
  "tika-vin08t24:29_1": "sīmāyevāti ettha sace heṭṭhā umaṅganadī sīmappamāṇato anūnā paṭhamameva pavattā hoti,",
  "tika-vin08t24:29_2": "sīmā ca pacchā baddhā nadito upari eva hoti,",
  "tika-vin08t24:29_3": "nadiṁ āhacca pokkharaṇiyā ca khatāya sīmā vinassatīti daṭṭhabbaṁ.",
  "tika-vin08t24:29_4": "Heṭṭhāpathavītaleti anantarā bhūmivivare.",
  "tika-vin08t24:30_0": "Sīmamāḷaketi khaṇḍasīmaṅgaṇe.",
  "tika-vin08t24:30_1": "Vaṭarukkhoti idaṁ pārohopatthambhena atidūrampi gantuṁ samatthasākhāsamaṅgitāya vuttaṁ.",
  "tika-vin08t24:30_2": "Sabbarukkhalatādīnampi sambandho na vaṭṭati eva.",
  "tika-vin08t24:30_3": "Teneva nāvārajjusetusambandhopi paṭikkhitto. Tatoti tato sākhato.",
  "tika-vin08t24:30_4": "Mahāsīmāya pathavītalanti ettha āsannatarampi gāmasīmaṁ aggahetvā baddhasīmāya eva gahitattā gāmasīmabaddhasīmānaṁ aññamaññaṁ rukkhādisambandhepi sambhedadoso natthi aññamaññaṁ nissayanissitabhāvena pavattitoti gahetabbaṁ.",
  "tika-vin08t24:30_5": "Yadi hi tāsampi sambandhadoso bhaveyya,",
  "tika-vin08t24:30_6": "kathaṁ gāmasīmāya baddhasīmā sammannitabbā bhaveyya?",
  "tika-vin08t24:30_7": "Yassā hi sīmāya yāya sīmāya saddhiṁ sambandhe doso bhaveyya,",
  "tika-vin08t24:30_8": "sā tattha bandhitumeva na vaṭṭati baddhasīmaudakukkhepasīmāsu baddhasīmā viya,",
  "tika-vin08t24:30_9": "attano anissayabhūtagāmasīmādīsu udakukkhepasīmā viya ca,",
  "tika-vin08t24:30_10": "teneva ‘‘sace pana rukkhassa sākhā vātato nikkhantapāroho vā bahinadītīre vihārasīmāya vā gāmasīmāya vā patiṭṭhito’’tiādinā udakukkhepasīmāya attano anissayabhūtagāmasīmādīhi eva sambandhadoso dassito, na nadīsīmāya , evamidhāpīti daṭṭhabbaṁ.",
  "tika-vin08t24:30_11": "Ayañcattho upari pākaṭo bhavissati. Āhaccāti phusitvā.",
  "tika-vin08t24:31_0": "Mahāsīmaṁ vā sodhetvāti mahāsīmagatānaṁ sabbesaṁ bhikkhūnaṁ hatthapāsānayanachandāharaṇādivasena sakalaṁ mahāsīmaṁ sodhetvā.",
  "tika-vin08t24:31_1": "Etena sabbavipattiyo mocetvā pubbe suṭṭhu baddhānampi dvinnaṁ baddhasīmānaṁ pacchā rukkhādisambandhena uppajjanato īdiso pāḷimuttako sambandhadoso atthīti dasseti, so ca ‘‘na, bhikkhave,",
  "tika-vin08t24:31_2": "sīmāya sīmā sambhinditabbā’’tiādinā baddhasīmānaṁ aññamaññaṁ sambhedajjhottharaṇaṁ paṭikkhipitvā ‘‘anujānāmi bhikkhave sīmaṁ sammannantena sīmantarikaṁ ṭhapetvā sīmaṁ sammannitu’’nti (mahāva.",
  "tika-vin08t24:31_3": "148) ubhinnaṁ baddhasīmānaṁ antarā sīmantarikaṁ ṭhapetvā bandhituṁ anujānanena sambhedajjhottharaṇe viya tāsaṁ aññamaññaṁ phusitvā tiṭṭhanavasena bandhanampi na vaṭṭatīti siddhattā baddhānampi tāsaṁ pacchā aññamaññaṁ ekarukkhādīhi phusitvā ṭhānampi na vaṭṭatīti bhagavato adhippāyaññūhi saṅgītikārakehi niddhārito bandhanakāle paṭikkhittassa sambandhadosassa anulomena akappiyānulomattā.",
  "tika-vin08t24:31_4": "Ayaṁ pana sambandhadoso pubbe suṭṭhu baddhānaṁ pacchā sañjātattā bajjhamānakkhaṇe viya asīmattaṁ kātuṁ na sakkoti,",
  "tika-vin08t24:31_5": "tasmā rukkhādisambandhe apanītamatte tā sīmā pākatikā honti.",
  "tika-vin08t24:31_6": "Yathā cāyaṁ pacchā na vaṭṭati,",
  "tika-vin08t24:31_7": "evaṁ bajjhamānakkhaṇepi tāsaṁ rukkhādisambandhe sati tā bandhituṁ na vaṭṭatīti daṭṭhabbaṁ.",
  "tika-vin08t24:32_0": "Keci pana mahāsīmaṁ vā sodhetvāti ettha ‘‘mahāsīmagatā bhikkhū yathā taṁ sākhaṁ vā pārohaṁ vā kāyakāyapaṭibaddhehi na phusanti,",
  "tika-vin08t24:32_1": "evaṁ sodhanameva idhādhippetaṁ,",
  "tika-vin08t24:32_2": "na sakalasīmāsodhana’’nti vadanti,",
  "tika-vin08t24:32_3": "taṁ na yuttaṁ aṭṭhakathāya virujjhanato.",
  "tika-vin08t24:32_4": "Tathā hi ‘‘mahāsīmāya pathavītalaṁ vā tatthajātakarukkhādīni vā āhacca tiṭṭhatī’’ti evaṁ sākhāpārohānaṁ mahāsīmaṁ phusitvā ṭhānameva sambandhadose kāraṇattena vuttaṁ,",
  "tika-vin08t24:32_5": "na pana tattha ṭhitabhikkhūhi sākhādīnaṁ phusanaṁ.",
  "tika-vin08t24:32_6": "Yadi hi bhikkhūnaṁ sākhādiṁ phusitvā ṭhānameva kāraṇaṁ siyā,",
  "tika-vin08t24:32_7": "‘‘tassa sākhaṁ vā tato niggatapārohaṁ vā mahāsīmāya paviṭṭhaṁ tatraṭṭho koci bhikkhu phusitvā tiṭṭhatī’’ti bhikkhuphusanameva vattabbaṁ siyā.",
  "tika-vin08t24:32_8": "Yañhi tattha mahāsīmāsodhane kāraṇaṁ,",
  "tika-vin08t24:32_9": "tadeva tasmiṁ vākye padhānato dassetabbaṁ.",
  "tika-vin08t24:32_10": "Na hi āhaccaṭṭhitameva sākhādiṁ phusitvā ṭhito bhikkhu sodhetabbo ākāsaṭṭhasākhādiṁ phusitvā ṭhitabhikkhussapi sodhetabbato,",
  "tika-vin08t24:32_11": "kiṁ niratthakena āhaccaṭṭhānavacanena,",
  "tika-vin08t24:32_12": "ākāsaṭṭhasākhāsu ca bhikkhuphusanameva kāraṇattena vuttaṁ ,",
  "tika-vin08t24:32_13": "sodhanañca tasseva bhikkhussa hatthapāsānayanādivasena sodhanaṁ vuttaṁ.",
  "tika-vin08t24:32_14": "Idha pana ‘‘mahāsīmaṁ sodhetvā’’ti sakalasīmāsādhāraṇavacanena sodhanaṁ vuttaṁ,",
  "tika-vin08t24:32_15": "api ca sākhādiṁ phusitvā ṭhitabhikkhumattasodhane abhimate ‘‘mahāsīmāya pathavītala’’nti visesasīmopādānaṁ niratthakaṁ siyā yattha katthaci antamaso ākāsepi ṭhatvā sākhādiṁ phusitvā ṭhitassa sodhetabbato.",
  "tika-vin08t24:33_0": "Chinditvā bahiṭṭhakā kātabbāti tattha patiṭṭhitabhāvaviyojanavacanato ca visabhāgasīmānaṁ phusaneneva sakalasīmāsodhanahetuko aṭṭhakathāsiddhoyaṁ eko sambandhadoso atthevāti gahetabbo.",
  "tika-vin08t24:33_1": "Teneva udakukkhepasīmākathāyampi (mahāva. aṭṭha.",
  "tika-vin08t24:33_2": "147) ‘‘vihārasīmāya vā gāmasīmāya vā patiṭṭhito’’ti ca ‘‘nadītīre pana khāṇukaṁ koṭṭetvā tattha baddhanāvāya vā na vaṭṭatī’’ti ca ‘‘sace pana setu vā setupādā vā bahitīre patiṭṭhitā,",
  "tika-vin08t24:33_3": "kammaṁ kātuṁ na vaṭṭatī’’ti ca evaṁ visabhāgāsu gāmasīmāsu sākhādīnaṁ phusanameva saṅkaradosakāraṇattena vuttaṁ, na bhikkhuphusanaṁ.",
  "tika-vin08t24:33_4": "Tathā hi ‘‘antonadiyaṁ jātarukkhe bandhitvā kammaṁ kātabba’’nti nadiyaṁ nāvābandhanaṁ anuññātaṁ udakukkhepanissayattena nadīsīmāya sabhāgattā.",
  "tika-vin08t24:33_5": "Yadi hi bhikkhūnaṁ phusanameva paṭicca sabbattha sambandhadoso vutto siyā,",
  "tika-vin08t24:33_6": "nadiyampi bandhanaṁ paṭikkhipitabbaṁ bhaveyya.",
  "tika-vin08t24:33_7": "Tatthāpi hi bhikkhuphusanaṁ kammakopakāraṇaṁ hoti,",
  "tika-vin08t24:33_8": "tasmā sabhāgasīmāsu pavisitvā bhūmiādiṁ phusitvā,",
  "tika-vin08t24:33_9": "aphusitvā vā sākhādimhi ṭhite taṁ sākhādiṁ phusantova bhikkhu sodhetabbo.",
  "tika-vin08t24:33_10": "Visabhāgasīmāsu pana sākhādimhi phusitvā ṭhite taṁ sākhādiṁ aphusantāpi sabbe bhikkhū sodhetabbā,",
  "tika-vin08t24:33_11": "aphusitvā ṭhite pana taṁ sākhādiṁ phusantāva bhikkhū sodhetabbāti niṭṭhamettha gantabbaṁ.",
  "tika-vin08t24:34_0": "Yaṁ panettha keci ‘‘baddhasīmānaṁ dvinnaṁ aññamaññaṁ viya baddhasīmagāmasīmānampi tadaññāsampi sabbāsaṁ samānasaṁvāsakasīmānaṁ aññamaññaṁ rukkhādisambandhe sati tadubhayampi ekasīmaṁ viya sodhetvā ekattheva kammaṁ kātabbaṁ,",
  "tika-vin08t24:34_1": "aññathā kataṁ kammaṁ vipajjati,",
  "tika-vin08t24:34_2": "natthettha sabhāgavisabhāgabhedo’’ti vadanti,",
  "tika-vin08t24:34_3": "taṁ tesaṁ matimattaṁ sabhāgasīmānaṁ aññamaññaṁ sambandhadosābhāvassa visabhāgasīmānameva tabbhāvassa suttasuttānulomādivinayanayehi siddhattā. Tathā hi ‘‘anujānāmi, bhikkhave,",
  "tika-vin08t24:34_4": "sīmaṁ sammannitu’’nti (mahāva.",
  "tika-vin08t24:34_5": "138) gāmasīmāyameva baddhasīmaṁ sammannituṁ anuññātattā tāsaṁ nissayanissitabhāvena sabhāgatā,",
  "tika-vin08t24:34_6": "sambhedajjhottharaṇadosābhāvo ca suttatova siddho.",
  "tika-vin08t24:34_7": "Bandhanakāle pana anuññātassa sambandhassa anulomato pacchā sañjātarukkhādisambandhopi tāsaṁ vaṭṭati eva. ‘‘Yaṁ,",
  "tika-vin08t24:34_8": "bhikkhave…pe… kappiyaṁ anulometi, akappiyaṁ paṭibāhati, taṁ vo kappatī’’ti (mahāva.",
  "tika-vin08t24:34_9": "305) vuttattā evaṁ tāva gāmabaddhasīmānaṁ aññamaññaṁ sabhāgatā,",
  "tika-vin08t24:34_10": "sambhedādidosābhāvo ca suttasuttānulomato siddho,",
  "tika-vin08t24:34_11": "iminā eva nayena araññasīmasattabbhantarasīmānaṁ nadīādisīmaudakukkhepasīmānañca suttasuttānulomato aññamaññaṁ sabhāgatā,",
  "tika-vin08t24:34_12": "sambhedādidosābhāvo ca siddhoti veditabbo.",
  "tika-vin08t24:35_0": "Baddhasīmāya pana aññāya baddhasīmāya nadīādisīmāsu ca bandhituṁ paṭikkhepasiddhito ceva udakukkhepasattabbhantarasīmānaṁ nadīādīsu eva kātuṁ niyamanasuttasāmatthiyena baddhasīmagāmasīmāsu karaṇapaṭikkhepasiddho ca tāsaṁ aññamaññasabhāgatā uppattikkhaṇe pacchā ca rukkhādīhi sambhedādidosasambhavo ca vuttanayena suttasuttānulomatova sijjhanti.",
  "tika-vin08t24:35_1": "Teneva aṭṭhakathāyaṁ visabhāgasīmānameva vaṭarukkhādivacanehi sambandhadosaṁ dassetvā sabhāgānaṁ baddhasīmagāmasīmādīnaṁ sambandhadoso na dassito. Na kevalañca na dassito,",
  "tika-vin08t24:35_2": "atha kho tāsaṁ sabhāgasīmānaṁ rukkhādisambandhepi dosābhāvopi pāḷiaṭṭhakathāsu ñāpito eva. Tathā hi pāḷiyaṁ (mahāva.",
  "tika-vin08t24:35_3": "138) ‘‘pabbatanimittaṁ pāsāṇanimittaṁ vananimittaṁ rukkhanimitta’’ntiādinā vaḍḍhanakanimittāni anuññātāni,",
  "tika-vin08t24:35_4": "tena nesaṁ rukkhādinimittānaṁ vaḍḍhane baddhasīmagāmasīmānaṁ saṅkaradosābhāvo ñāpitova hoti,",
  "tika-vin08t24:35_5": "dvinnaṁ pana baddhasīmānaṁ īdiso sambandho na vaṭṭati.",
  "tika-vin08t24:35_6": "Vuttañhi ‘‘ekarukkhopi dvinnaṁ sīmānaṁ nimittaṁ hoti,",
  "tika-vin08t24:35_7": "so pana vaḍḍhanto sīmasaṅkaraṁ karoti, tasmā na kātabbo’’ti. ‘‘Anujānāmi, bhikkhave,",
  "tika-vin08t24:35_8": "tiyojanaparamaṁ sīmaṁ bandhitu’’nti (mahāva. 140) vacanatopi cāyaṁ ñāpito.",
  "tika-vin08t24:35_9": "Tiyojanaparamāya hi sīmāya samantā pariyantesu rukkhalatāgumbādīhi baddhagāmasīmānaṁ niyamena aññamaññaṁ sambandhassa sambhavato ‘‘īdisaṁ sambandhaṁ vināsetvāva sīmā sammannitabbā’’ti aṭṭhakathāyampi na vuttaṁ.",
  "tika-vin08t24:36_0": "Yadi cettha rukkhādisambandhena kammavipatti bhaveyya, avassameva vattabbaṁ siyā.",
  "tika-vin08t24:36_1": "Vipattiparihāratthañhi ācariyā nirāsaṅkaṭṭhānesupi ‘‘bhittiṁ akittetvā’’tiādinā siddhamevatthaṁ punappunaṁ avocuṁ,",
  "tika-vin08t24:36_2": "idha pana ‘‘vanamajjhe vihāraṁ karonti,",
  "tika-vin08t24:36_3": "vanaṁ na kittetabba’’ntiādinā rukkhalatādīhi nirantare vanamajjhepi sīmābandhanamavocuṁ.",
  "tika-vin08t24:36_4": "Tathā thambhānaṁ upari katapāsādādīsu heṭṭhā thambhādīhi ekābaddhesu uparimatalādīsu sīmābandhanaṁ bahudhā vuttaṁ,",
  "tika-vin08t24:36_5": "tasmā baddhasīmagāmasīmānaṁ rukkhādisambandho tehi mukhatova vihito,",
  "tika-vin08t24:36_6": "apica gāmasīmānampi pāṭekkaṁ baddhasīmāsadisatāya ekāya gāmasīmāya kammaṁ karontehi dabbatiṇamattenapi sambandhā gāmantaraparamparā araññanadīsamuddā ca sodhetabbāti sakalaṁ dīpaṁ sodhetvāva kātabbaṁ siyā.",
  "tika-vin08t24:36_7": "Evaṁ pana asodhetvā paṭhamamahāsaṅgītikālato pabhuti katānaṁ upasampadādikammānaṁ sīmāsammutīnañca vipajjanato sabbesampi bhikkhūnaṁ anupasampannasaṅkāpasaṅgo ca dunnivāro hoti, na cetaṁ yuttaṁ,",
  "tika-vin08t24:36_8": "tasmā vuttanayena visabhāgasīmānameva rukkhādisambandhadoso,",
  "tika-vin08t24:36_9": "na baddhasīmagāmasīmādīnaṁ sabhāgasīmānanti gahetabbaṁ.",
  "tika-vin08t24:37_0": "Mahāsīmāsodhanassa dukkaratāya khaṇḍasīmāyameva yebhuyyena saṅghakammakaraṇanti āha ‘‘sīmamāḷake’’tiādi.",
  "tika-vin08t24:37_1": "Mahāsaṅghasannipātesu pana khaṇḍasīmāya appahonakatāya mahāsīmāya kamme kariyamānepi ayaṁ nayo gahetabbova.",
  "tika-vin08t24:37_2": "Ukkhipāpetvāti iminā kāyapaṭibaddhena sīmaṁ phusantopi sīmaṭṭhova hotīti dasseti.",
  "tika-vin08t24:37_3": "Purimanayepīti khaṇḍasīmato mahāsīmaṁ paviṭṭhasākhānayepi.",
  "tika-vin08t24:37_4": "Sīmaṭṭharukkhasākhāya nisinno sīmaṭṭhova hotīti āha ‘hatthapāsameva ānetabbo’’ti.",
  "tika-vin08t24:37_5": "Ettha ca ‘‘rukkhasākhādīhi aññamaññasambandhāsu etāsu khaṇḍasīmāya tayo bhikkhū,",
  "tika-vin08t24:37_6": "mahāsīmāya dveti evaṁ dvīsu sīmāsu sīmantarikaṁ aphusitvā,",
  "tika-vin08t24:37_7": "hatthapāsañca avijahitvā ṭhitehi pañcahi bhikkhūhi upasampadādi kammaṁ kātuṁ vaṭṭatī’’ti keci vadanti,",
  "tika-vin08t24:37_8": "taṁ na yuttaṁ ‘‘nānāsīmāyaṁ ṭhitacatuttho kammaṁ kareyya,",
  "tika-vin08t24:37_9": "akammaṁ na ca karaṇīya’’ntiādivacanato (mahāva. 389).",
  "tika-vin08t24:37_10": "Tenevetthāpi mahāsīmaṁ sodhetvā māḷakasīmāyameva kammakaraṇaṁ vihitaṁ.",
  "tika-vin08t24:37_11": "Aññathā bhinnasīmaṭṭhatāya tatraṭṭhassa gaṇapūrakattābhāvā kammakopova hotīti.",
  "tika-vin08t24:38_0": "Yadi evaṁ kathaṁ chandapārisuddhiāharaṇavasena mahāsīmāsodhananti? Tampi vinayaññū na icchanti,",
  "tika-vin08t24:38_1": "hatthapāsānayanabahisīmakaraṇavasena panettha sodhanaṁ icchanti,",
  "tika-vin08t24:38_2": "dinnassapi chandassa anāgamanena mahāsīmaṭṭho kammaṁ kopetīti.",
  "tika-vin08t24:38_3": "Yadi cassa chandādi nāgacchati, kathaṁ so kammaṁ kopessatīti?",
  "tika-vin08t24:38_4": "Dvinnaṁ visabhāgasīmānaṁ sambandhadosato,",
  "tika-vin08t24:38_5": "so ca sambandhadoso aṭṭhakathāvacanappamāṇato.",
  "tika-vin08t24:38_6": "Na hi vinaye sabbattha yutti sakkā ñātuṁ buddhagocarattāti veditabbaṁ.",
  "tika-vin08t24:38_7": "Keci pana ‘‘sace dvepi sīmāyo pūretvā nirantaraṁ ṭhitesu bhikkhūsu kammaṁ karontesu ekāya eva sīmāya gaṇo ca upasampadāpekkho ca anussāvako ca ekato tiṭṭhati , kammaṁ sukatameva hoti.",
  "tika-vin08t24:38_8": "Sace pana kammāraho vā anussāvako vā sīmantaraṭṭho hoti,",
  "tika-vin08t24:38_9": "kammaṁ vipajjatī’’ti vadanti,",
  "tika-vin08t24:38_10": "tañca baddhasīmagāmasīmādisabhāgasīmāsu eva yujjati.",
  "tika-vin08t24:38_11": "Yāsu aññamaññaṁ rukkhādisambandhesupi doso natthi, yāsu pana atthi, na tāsu,",
  "tika-vin08t24:38_12": "visabhāgasīmāsu rukkhādisambandhe sati ekattha ṭhito itaraṭṭhānaṁ kammaṁ kopeti eva aṭṭhakathāya sāmaññato sodhanassa vuttattāti amhākaṁ khanti, vīmaṁsitvā gahetabbaṁ.",
  "tika-vin08t24:39_0": "Sāratthadīpaniyaṁ (sārattha. ṭī.",
  "tika-vin08t24:39_1": "mahāvagga 3.138) ‘‘ukkhipāpetvā kātuṁ na vaṭṭatīti khaṇḍasīmāya anto ṭhitattā rukkhassa tattha ṭhito hatthapāsameva ānetabboti ukkhipāpetvā kātuṁ na vaṭṭatī’’ti vuttaṁ. Vajirabuddhiṭīkāyaṁ (vajira. ṭī.",
  "tika-vin08t24:39_2": "mahāvagga 138) pana ‘‘ukkhipāpetvā kātuṁ na vaṭṭati, kasmā? Anto ṭhitattā.",
  "tika-vin08t24:39_3": "Rukkhassa hi heṭṭhā pathavīgataṁ mūlaṁ khaṇḍasīmāyeva hoti. Abbohārikaṁ vāti apare.",
  "tika-vin08t24:39_4": "‘Majjhe pana chinne mahāsīmāya ṭhitaṁ mūlaṁ mahāsīmameva bhajati,",
  "tika-vin08t24:39_5": "khaṇḍasīmāya ṭhitaṁ khaṇḍasīmameva bhajati tadāyattapathavīādīhi anuggahitattā’ti ca vuttaṁ.",
  "tika-vin08t24:39_6": "‘Sīmāya pacchā uṭṭhitarukkhe nisīditvā kammaṁ kātuṁ vaṭṭati pacchā sīmāyaṁ katagehe viyā’ti vatvā ‘bandhanakāle ṭhite rukkhe nisīditvā kātuṁ na vaṭṭati uparisīmāya agamanato’ti kāraṇaṁ vadanti.",
  "tika-vin08t24:39_7": "Evaṁ sati bandhanakāle puna ārohaṇaṁ nāma natthi,",
  "tika-vin08t24:39_8": "bandhitakāle eva ārohatīti āpajjati pacchā uṭṭhitarukkho pana tappaṭibaddhattā sīmāsaṅkhameva gato.",
  "tika-vin08t24:39_9": "Evaṁ pubbe uṭṭhitarukkhopīti gahetabbaṁ.",
  "tika-vin08t24:39_10": "‘‘Yaṁ kiñcī’’ti vacanato tiṇādipi saṅgahitaṁ,",
  "tika-vin08t24:39_11": "mahātherāpi tiṇaṁ sodhetvāva karontī’’ti vuttaṁ.",
  "tika-vin08t24:40_0": "Na otaratīti paṇavasaṇṭhānapabbatādīsu heṭṭhā pamāṇarahitaṁ ṭhānaṁ na otarati.",
  "tika-vin08t24:40_1": "Kiñcāpi panettha bajjhamānakkhaṇe uddhampi pamāṇarahitapabbatādi nārohati,",
  "tika-vin08t24:40_2": "tathāpi taṁ pacchā sīmaṭṭhatāya sīmā hoti.",
  "tika-vin08t24:40_3": "Heṭṭhā paṇavasaṇṭhānādi pana upari baddhāyapi sīmāya sīmasaṅkhaṁ na gacchati,",
  "tika-vin08t24:40_4": "tasseva vasena ‘‘na otaratī’’ti vuttaṁ,",
  "tika-vin08t24:40_5": "itarathā orohaṇārohaṇānaṁ sādhāraṇavasena ‘‘na otaratī’’tiādinā vattabbato.",
  "tika-vin08t24:40_6": "Jātaṁ yaṁ kiñcīti niṭṭhitasīmāya upari jātaṁ vijjamānaṁ pubbe ṭhitaṁ pacchā sañjātaṁ paviṭṭhañca yaṁ kiñci saviññāṇakāviññāṇakaṁ sabbampīti attho.",
  "tika-vin08t24:40_7": "Antosīmāya hi hatthikkhandhādisaviññāṇakesu nisinnopi bhikkhu sīmaṭṭhova hoti.",
  "tika-vin08t24:40_8": "Baddhāya sīmāyāti idañca pakaraṇavasena upalakkhaṇato vuttaṁ.",
  "tika-vin08t24:40_9": "Abaddhasīmāsupi sabbāsu ṭhitaṁ taṁ sīmāsaṅkhameva gacchati.",
  "tika-vin08t24:40_10": "Ekasambandhena gatanti rukkhalatāditatrajātamevasandhāya vuttaṁ.",
  "tika-vin08t24:40_11": "Tādisañhi ‘‘ito gata’’nti vattabbataṁ arahati.",
  "tika-vin08t24:41_0": "Yaṁ pana ‘‘ito gata’’nti vā ‘‘tato āgata’’nti vā vattuṁ asakkuṇeyyaṁ ubhosu baddhasīmagāmasīmāsu udakukkhepanadīādīsu ca tiriyaṁ patitarajjudaṇḍādi, tattha kiṁ kātabbanti?",
  "tika-vin08t24:41_1": "Ettha pana ‘‘baddhasīmāya patiṭṭhitabhāgo baddhasīmā,",
  "tika-vin08t24:41_2": "gāmasīmāya patiṭṭhitabhāgo gāmasīmā tadubhayasīmaṭṭhapabbatādi viya,",
  "tika-vin08t24:41_3": "baddhasīmato uṭṭhitavaṭarukkhassa pārohe,",
  "tika-vin08t24:41_4": "gāmasīmāya gāmasīmato uṭṭhitavaṭarukkhassa pārohe ca baddhasīmāya patiṭṭhitepi eseva nayo.",
  "tika-vin08t24:41_5": "Mūle patiṭṭhitakālato paṭṭhāya hi ‘ito gataṁ,",
  "tika-vin08t24:41_6": "tato āgata’nti vattuṁ asakkuṇeyyato so bhāgo yathāpaviṭṭhasīmaṭṭhasaṅkhameva gacchati.",
  "tika-vin08t24:41_7": "Tesaṁ rukkhapārohānaṁ antarā pana ākāsaṭṭhasākhā bhūmiyaṁ sīmāparicchedappamāṇena tadubhayasīmā hotī’’ti keci vadanti.",
  "tika-vin08t24:41_8": "Yasmā panassā sākhāya pāroho paviṭṭhasīmāya pathaviyaṁ mūlehi patiṭṭhahitvāpi yāva sākhaṁ vinā ṭhātuṁ na sakkoti,",
  "tika-vin08t24:41_9": "tāva mūlasīmaṭṭhataṁ na vijahati. Yadā pana saṇṭhātuṁ sakkoti,",
  "tika-vin08t24:41_10": "tadāpi pārohamattameva paviṭṭhasīmataṁ samupeti,",
  "tika-vin08t24:41_11": "tasmā sabbopi ākāsaṭṭhasākhābhāgo purimasīmaṭṭhataṁ na vijahati tato āgatabhāgassa avijahitattāti amhākaṁ khanti.",
  "tika-vin08t24:41_12": "Udakukkhepanadīādīsupi eseva nayo.",
  "tika-vin08t24:41_13": "Tattha ca visabhāgasīmāya eva paviṭṭhe sakalasīmāsodhanaṁ,",
  "tika-vin08t24:41_14": "sabhāgāya paviṭṭhe phusitvā ṭhitamattabhikkhusodhanañca sabbaṁ pubbe vuttanayameva.",
  "tika-vin08t24:42_0": "164.",
  "tika-vin08t24:42_1": "Ettha ca nadīpārasīmākathāya pārayatīti ajjhottharati.",
  "tika-vin08t24:42_2": "Nadiyā ubhosu tīresu patiṭṭhahamānā sīmā nadīajjhottharā nāma hotīti āha ‘‘nadiṁ ajjhottharamāna’’nti.",
  "tika-vin08t24:42_3": "Antonadiyañhi sīmā na otarati.",
  "tika-vin08t24:42_4": "Nadīlakkhaṇe pana asati otarati.",
  "tika-vin08t24:42_5": "Sā ca tadā nadīpārasīmā na hotīti āha ‘‘nadiyā lakkhaṇaṁ nadīnimitte vuttanayamevā’’ti. Assāti bhaveyya.",
  "tika-vin08t24:42_6": "Avassaṁ labbhaneyyā pana dhuvanāvāva hotīti sambandho.",
  "tika-vin08t24:42_7": "Na nāvāyāti iminā nāvaṁ vināpi sīmā baddhā subaddhā eva hoti,",
  "tika-vin08t24:42_8": "āpattiparihāratthā nāvāti dasseti.",
  "tika-vin08t24:43_0": "Rukkhasaṅghāṭamayoti anekarukkhe ekato ghaṭetvā katasetu.",
  "tika-vin08t24:43_1": "Rukkhaṁ chinditvā katoti pāṭhaseso.",
  "tika-vin08t24:43_2": "‘‘Sabbanimittānaṁ anto ṭhitabhikkhū hatthapāse katvāti idaṁ ubhinnaṁ tīrānaṁ ekagāmakhettabhāvaṁ sandhāya vuttaṁ.",
  "tika-vin08t24:43_3": "Pabbatasaṇṭhānāti ekato uggatadīpasikharattā samantapāsādikāyaṁ vuttaṁ.",
  "tika-vin08t24:44_0": "165.",
  "tika-vin08t24:44_1": "Sīmāsamūhanakathāyaṁ soti bhikkhunisaṅgho.",
  "tika-vin08t24:44_2": "Dvepīti dve samānasaṁvāsaavippavāsasīmāyo.",
  "tika-vin08t24:44_3": "Avippavāsasīmāti mahāsīmaṁ sandhāya vadati.",
  "tika-vin08t24:44_4": "Tattheva yebhuyyena avippavāsāti.",
  "tika-vin08t24:44_5": "Avippavāsaṁ ajānantāpīti idaṁ mahāsīmāya vijjamānāvijjamānattaṁ,",
  "tika-vin08t24:44_6": "tassā bāhiraparicchedañca ajānantānaṁ vasena vuttaṁ.",
  "tika-vin08t24:44_7": "Evaṁ ajānantehipi antosīmāya ṭhatvā kammavācāya katāya sā sīmā samūhatāva hotīti āha ‘‘samūhanituñceva bandhituñca sakkhissantī’’ti.",
  "tika-vin08t24:44_8": "Nirāsaṅkaṭṭhāneti khaṇḍasīmārahitaṭṭhāne.",
  "tika-vin08t24:44_9": "Idañca mahāsīmāya vijjamānāyapi kammakaraṇasukhatthaṁ khaṇḍasīmā icchitāti taṁ cetiyaṅgaṇādibahusannipātaṭṭhāne na bandhatīti vuttaṁ.",
  "tika-vin08t24:44_10": "Tatthāpi sā baddhā subaddhā eva mahāsīmā viya.",
  "tika-vin08t24:44_11": "Paṭibandhituṁ pana na sakkhissantevāti idaṁ khaṇḍasīmāya asamūhatattā,",
  "tika-vin08t24:44_12": "tassā avijjamānattassa ajānanato ca mahāsīmābandhanaṁ sandhāya vuttaṁ.",
  "tika-vin08t24:44_13": "Khaṇḍasīmā pana nirāsaṅkaṭṭhāne bandhituṁ sakkhissanteva.",
  "tika-vin08t24:44_14": "Sīmāsambhedaṁ katvāti khaṇḍasīmāya vijjamānapakkhe sīmāya sīmaṁ ajjhottharaṇasambhedaṁ katvā avijjamānapakkhepi sambhedasaṅkāya anivattanena sambhedasaṅkaṁ katvā.",
  "tika-vin08t24:44_15": "Avihāraṁ kareyyunti saṅghakammānārahaṁ kareyyuṁ.",
  "tika-vin08t24:44_16": "Pubbe hi cetiyaṅgaṇādinirāsaṅkaṭṭhāne kammaṁ kātuṁ sakkā,",
  "tika-vin08t24:44_17": "idāni tampi vināsitanti adhippāyo.",
  "tika-vin08t24:44_18": "Na samūhanitabbāti khaṇḍasīmaṁ ajānantehi na samūhanitabbā.",
  "tika-vin08t24:44_19": "Ubhopi na jānantīti ubhinnaṁ padesaniyamaṁ vā tāsaṁ dvinnampi vā aññatarāya vā vijjamānataṁ vā avijjamānataṁ vā na jānanti, sabbattha saṅkā eva hoti. Neva samūhanituṁ,",
  "tika-vin08t24:44_20": "na bandhituṁ sakkhissantīti idaṁ nirāsaṅkaṭṭhāne ṭhatvā samūhanituṁ sakkontāpi mahāsīmaṁ paṭibandhituṁ na sakkhissantīti imamatthaṁ sandhāya vuttaṁ.",
  "tika-vin08t24:44_21": "Na ca sakkā…pe… kammavācā kātunti idaṁ sīmābandhanakammavācaṁ sandhāya vuttaṁ.",
  "tika-vin08t24:44_22": "Tasmāti yasmā bandhituṁ na sakkā,",
  "tika-vin08t24:44_23": "tasmā na samūhanitabbāti attho.",
  "tika-vin08t24:45_0": "Keci pana ‘‘īdisesupi vihāresu chapañcamatte bhikkhū gahetvā vihārakoṭito paṭṭhāya vihāraparikkhepassa anto ca bahi ca samantā leḍḍupāte sabbattha mañcappamāṇe okāse nirantaraṁ ṭhatvā paṭhamaṁ avippavāsasīmaṁ,",
  "tika-vin08t24:45_1": "tato samānasaṁvāsakasīmañca samūhananavasena sīmāya samugghāte kate tasmiṁ vihāre khaṇḍasīmāya,",
  "tika-vin08t24:45_2": "mahāsīmāya vā ṭhitavijjamānatte sati avassaṁ ekasmiṁ mañcaṭṭhāne tāsaṁ majjhagatā te bhikkhū tā samūhaneyyuṁ,",
  "tika-vin08t24:45_3": "tato gāmasīmā eva avasisseyya. Na hettha sīmāya,",
  "tika-vin08t24:45_4": "tapparicchedassa vā jānanaṁ aṅgaṁ.",
  "tika-vin08t24:45_5": "Sīmāya pana antoṭhānaṁ ‘samūhanissāmā’ti kammavācākaraṇañcettha aṅgaṁ.",
  "tika-vin08t24:45_6": "Aṭṭhakathāyaṁ ‘khaṇḍasīmaṁ pana jānantā avippavāsaṁ ajānantāpi samūhanituñceva bandhituñca sakkhissantī’ti evaṁ mahāsīmāya paricchedassa ajānanepi samūhananassa vuttattā gāmasīmāya eva ca avasiṭṭhāya tattha yathāruci duvidhampi sīmaṁ bandhituñceva upasampadādikammaṁ kātuñca vaṭṭatī’’ti vadanti, taṁ yuttaṁ viya dissati,",
  "tika-vin08t24:45_7": "vīmaṁsitvā gahetabbanti vimativinodaniyaṁ (vi. vi. ṭī.",
  "tika-vin08t24:45_8": "mahāvagga 2.144) āgato vinicchayo. Sāratthadīpaniyaṁ (sārattha. ṭī.",
  "tika-vin08t24:45_9": "mahāvagga 3.144) pana ‘‘avippavāsasīmā na samūhantabbāti mahāsīmaṁ sandhāya vadati.",
  "tika-vin08t24:45_10": "Nirāsaṅkaṭṭhānesu ṭhatvāti cetiyaṅgaṇādīnaṁ khaṇḍasīmāya anokāsattā vuttaṁ.",
  "tika-vin08t24:45_11": "Khaṇḍasīmañhi bandhantā tādisaṁ ṭhānaṁ pahāya aññasmiṁ vivitte okāse bandhanti.",
  "tika-vin08t24:45_12": "Appeva nāma samūhanituṁ sakkhissantīti avippavāsasīmaṁyeva samūhanituṁ sakkhissanti, na khaṇḍasīmaṁ.",
  "tika-vin08t24:45_13": "Paṭibandhituṁ pana na sakkhissantevāti khaṇḍasīmāyaṁ aññātattā na sakkhissanti.",
  "tika-vin08t24:45_14": "Na samūhanitabbāti khaṇḍasīmaṁ ajānantehi na samūhanitabbā’’ti vuttaṁ.",
  "tika-vin08t24:46_0": "166.",
  "tika-vin08t24:46_1": "Evaṁ baddhasīmāvinicchayaṁ kathetvā idāni abaddhasīmāvinicchayaṁ dassetuṁ ‘‘abaddhasīmā panā’’ti āha.",
  "tika-vin08t24:46_2": "Sā katividhāti āha ‘‘gāmasīmā sattabbhantarasīmā udakukkhepasīmāti tividhā’’ti. Pāḷiyaṁ (mahāva. 147) ‘‘asammatāya, bhikkhave,",
  "tika-vin08t24:46_3": "sīmāyā’’tiādinā gāmasīmā eva baddhasīmāya khettaṁ araññanadīādayo viya sattabbhantaraudakukkhepādīnaṁ,",
  "tika-vin08t24:46_4": "sā ca gāmasīmā baddhasīmāya rahitaṭṭhāne sayameva samānasaṁvāsā hotīti dasseti.",
  "tika-vin08t24:46_5": "‘‘Yā tassa gāmassa gāmasīmā’’ti ettha gāmaparikkhepassa anto ca bahi ca khettavatthuaraññapabbatādikaṁ sabbaṁ gāmakkhettaṁ sandhāya ‘‘gāmassā’’ti vuttaṁ, na antaragharameva,",
  "tika-vin08t24:46_6": "tasmā tassa sakalassa gāmakkhettassa sambandhanīyā gāmasīmāti evamattho gahetabbo.",
  "tika-vin08t24:46_7": "Yo hi so antaragharakhettādīsu anekesu bhūmibhāgesu ‘‘gāmo’’ti ekattena lokajanehi paññatto gāmavohāro,",
  "tika-vin08t24:46_8": "sova idha ‘‘gāmasīmā’’tipi vuccatīti adhippāyo. Gāmo eva hi gāmasīmā.",
  "tika-vin08t24:46_9": "Imināva nayena upari araññaṁ nadī samuddo jātassaroti,",
  "tika-vin08t24:46_10": "evaṁ tesu tesu bhūmippadesesu ekattena lokajanapaññattānameva araññādīnaṁ araññasīmādibhāvo veditabbo,",
  "tika-vin08t24:46_11": "loke pana gāmasīmādivohāro gāmādīnaṁ mariyādāyameva vattuṁ vaṭṭati, na gāmakkhettādīsu sabbattha.",
  "tika-vin08t24:46_12": "Sāsane pana te gāmādayo itaranivattiatthena sayameva attano mariyādāti katvā gāmo eva gāmasīmā, araññameva araññasīmā,",
  "tika-vin08t24:46_13": "samuddo eva samuddasīmāti sīmāvohārena vuttāti veditabbo.",
  "tika-vin08t24:46_14": "Pāḷiyaṁ nigamassa vāti idaṁ gāmasīmappabhedaṁ upalakkhaṇavasena dassetuṁ vuttaṁ.",
  "tika-vin08t24:46_15": "Tenāha ‘‘nagarampi gahitamevā’’ti.",
  "tika-vin08t24:47_0": "Baliṁ labhantīti idaṁ yebhuyyavasena vuttaṁ.",
  "tika-vin08t24:47_1": "‘‘Ayaṁ gāmo ettako karīsabhāgo’’tiādinā pana rājapaṇṇesu āropitesu bhūmibhāgesu yasmiṁ yasmiṁ taḷākamātikāsusānapabbatādike padese baliṁ na gaṇhanti, sopi gāmasīmā eva.",
  "tika-vin08t24:47_2": "Rājādīhi paricchinnabhūmibhāgo hi sabbova ṭhapetvā nadīloṇijātassare gāmasīmāti veditabbā.",
  "tika-vin08t24:47_3": "Tenāha ‘‘paricchinditvā rājā kassaci detī’’ti.",
  "tika-vin08t24:47_4": "Sace pana tattha rājā kañci padesaṁ gāmantarena yojeti,",
  "tika-vin08t24:47_5": "so paviṭṭhagāmasīmataṁ eva bhajati.",
  "tika-vin08t24:47_6": "Nadījātassare vināsetvā taḷākādibhāvaṁ vā pūretvā khettādibhāvaṁ vā pāpitesupi eseva nayo.",
  "tika-vin08t24:48_0": "Ye pana gāmā rājacorādibhayapīḷitehi manussehi chaḍḍitā cirampi nimmanussā tiṭṭhanti, samantā pana gāmā santi, tepi pāṭekkaṁ gāmasīmāva.",
  "tika-vin08t24:48_1": "Tesu hi rājāno samantagāmavāsīhi kasāpetvā vā yehi kehici kasitaṭṭhānaṁ likhitvā vā baliṁ gaṇhanti,",
  "tika-vin08t24:48_2": "aññena vā gāmena ekībhāvaṁ upanenti,",
  "tika-vin08t24:48_3": "ye pana gāmā rājūhipi pariccattā gāmakhettānantarikā mahāaraññena ekībhūtā,",
  "tika-vin08t24:48_4": "te agāmakāraññasīmataṁ pāpuṇanti, purimā gāmasīmā vinassati,",
  "tika-vin08t24:48_5": "rājāno pana ekasmiṁ araññādipadese mahantaṁ gāmaṁ katvā anekasahassāni kulāni vāsāpetvā tattha vāsīnaṁ bhogagāmāti samantā bhūtagāme paricchinditvā denti,",
  "tika-vin08t24:48_6": "purāṇanāmaṁ pana paricchedañca na vināsenti, tepi paccekaṁ gāmasīmā eva,",
  "tika-vin08t24:48_7": "ettāvatā purimagāmasīmataṁ na vijahanti.",
  "tika-vin08t24:48_8": "Sā ca itarā cātiādi ‘‘samānasaṁvāsā ekūposathā’’ti pāḷipadassa (mahāva. 143) adhippāyavivaraṇaṁ.",
  "tika-vin08t24:48_9": "Tattha hi sā ca rājicchāvasena parivattetvā samuppannā abhinavā,",
  "tika-vin08t24:48_10": "itarā ca aparivattā pakatigāmasīmā yathā baddhasīmāya sabbaṁ saṅghakammaṁ kātuṁ vaṭṭati,",
  "tika-vin08t24:48_11": "evametāpi sabbakammārahatāsadisena baddhasīmāsadisā samānasaṁvāsā ekūposathāti adhippāyo .",
  "tika-vin08t24:48_12": "Sāmaññato ‘‘baddhasīmāsadisā’’ti vutte ticīvarāvippavāsasīmaṁ baddhasīmaṁ eva maññantīti taṁsadisatānivattanamukhena uparisattabbhantarasīmāya taṁsadisatāpi atthīti dassananayassa idheva pasaṅgaṁ dassetuṁ ‘‘kevala’’ntiādi vuttaṁ.",
  "tika-vin08t24:49_0": "Viñjhāṭavisadise araññeti yattha ‘‘asukagāmassa idaṁ khetta’’nti gāmavohāro natthi,",
  "tika-vin08t24:49_1": "yattha ca neva kasanti na vapanti, tādise araññe.",
  "tika-vin08t24:49_2": "Macchabandhānaṁ agamanapathā nimmanussāvāsā samuddantaradīpakāpi ettheva saṅgayhanti.",
  "tika-vin08t24:49_3": "Yaṁ yañhi agāmakkhettabhūtaṁ nadīsamuddajātassaravirahitapadesaṁ,",
  "tika-vin08t24:49_4": "taṁ sabbaṁ araññasīmāti veditabbaṁ.",
  "tika-vin08t24:49_5": "Sā ca sattabbhantarasīmaṁ vinā sayameva samānasaṁvāsā baddhasīmāsadisā,",
  "tika-vin08t24:49_6": "nadīādisīmāsu viya sabbamettha saṅghakammaṁ kātuṁ vaṭṭati.",
  "tika-vin08t24:49_7": "Nadīsamuddajātassarānaṁ tāva aṭṭhakathāyaṁ ‘‘attano sabhāveneva baddhasīmāsadisā’’tiādinā vuttattā sīmatā siddhā.",
  "tika-vin08t24:49_8": "Araññassa pana sīmatā kathanti?",
  "tika-vin08t24:49_9": "Sattabbhantarasīmānujānanasuttādisāmatthiyato.",
  "tika-vin08t24:49_10": "Yathā hi gāmasīmāya vaggakammaparihāratthaṁ bahū baddhasīmāyo anuññātā,",
  "tika-vin08t24:49_11": "tāsañca dvinnaṁ antarā aññamaññaṁ asambhedatthaṁ sīmantarikā anuññātā,",
  "tika-vin08t24:49_12": "evamidha araññepi sattabbhantarasīmā.",
  "tika-vin08t24:49_13": "Tāsañca dvinnaṁ antarāpi sīmantarikāya pāḷiaṭṭhakathāsu vidhānasāmatthiyato araññassapi sabhāveneva nadīādīnaṁ viya sīmabhāvo tattha vaggakammaparihāratthameva sattabbhantarasīmāya anuññātattāva siddhoti veditabbaṁ.",
  "tika-vin08t24:49_14": "Tattha sīmāyameva hi ṭhitā sīmaṭṭhānaṁ vaggakammaṁ karonti,",
  "tika-vin08t24:49_15": "na asīmāyaṁ ākāse ṭhitā viya ākāsaṭṭhānaṁ.",
  "tika-vin08t24:49_16": "Evameva hi sāmatthiyaṁ gahetvā ‘‘sabbā, bhikkhave, nadī asīmā’’tiādinā (mahāva.",
  "tika-vin08t24:49_17": "147) paṭikkhittabaddhasīmānampi nadīsamuddajātassarānaṁ attano sabhāveneva sīmabhāvo aṭṭhakathāyaṁ (mahāva. aṭṭha. 147) vuttoti gahetabbo.",
  "tika-vin08t24:50_0": "Athassaṭhitokāsatoti tassa bhikkhussa ṭhitokāsato.",
  "tika-vin08t24:50_1": "Sacepi hi bhikkhusahassaṁ tiṭṭhati,",
  "tika-vin08t24:50_2": "tassa ṭhitokāsassa bāhirantato paṭṭhāya bhikkhūnaṁ vaggakammaparihāratthaṁ sīmāpekkhāya uppannāya tāya saha sayameva uppannā sattabbhantarasīmā samānasaṁvāsakāti adhippāyo.",
  "tika-vin08t24:50_3": "Yattha pana khuddake araññe mahantehi bhikkhūhi paripuṇṇatāya vaggakammasaṅkābhāvena sattabbhantarasīmāpekkhā natthi,",
  "tika-vin08t24:50_4": "tattha sattabbhantarasīmā na uppajjati. Kevalāraññasīmāyameva,",
  "tika-vin08t24:50_5": "tattha saṅghena kammaṁ kātabbaṁ. Nadīādīsupi eseva nayo.",
  "tika-vin08t24:50_6": "Vakkhati hi ‘‘sace nadī nātidīghā hoti,",
  "tika-vin08t24:50_7": "pabhavato paṭṭhāya yāva mukhadvārā sabbattha saṅgho nisīdati,",
  "tika-vin08t24:50_8": "udakukkhepasīmāya kammaṁ natthī’’tiādi (vi. saṅga. aṭṭha. 167),",
  "tika-vin08t24:50_9": "iminā eva ca vacanena vaggakammaparihāratthaṁ sīmāpekkhāya sati eva udakukkhepasattabbhantarasīmā uppajjanti, nāsatīti daṭṭhabbaṁ.",
  "tika-vin08t24:51_0": "Keci pana ‘‘samantā abbhantaraṁ minitvā paricchedakaraṇeneva sīmā sañjāyati, na sayamevā’’ti vadanti, taṁ na gahetabbaṁ.",
  "tika-vin08t24:51_1": "Yadi hi abbhantaraparicchedakaraṇappakārena sīmā uppajjeyya,",
  "tika-vin08t24:51_2": "abaddhasīmāva na siyā bhikkhūnaṁ kiriyāpakārasiddhito.",
  "tika-vin08t24:51_3": "Apica vaḍḍhakihatthānaṁ pakatihatthānañca loke anekavidhattā,",
  "tika-vin08t24:51_4": "vinaye ‘‘īdisaṁ hatthapamāṇa’’nti avuttattā ca ‘‘yena kenaci minite bhagavatā anuññātena nu kho hatthena minitaṁ,",
  "tika-vin08t24:51_5": "na nu kho’’ti sīmāya vipattisaṅkā bhaveyya,",
  "tika-vin08t24:51_6": "minantehi ca anumattampi ūnamadhikamakatvā minituṁ asakkuṇeyyatāya vipatti eva siyā,",
  "tika-vin08t24:51_7": "parisavasena cāyaṁ vaḍḍhamānā tesaṁ minanena vaḍḍhati, hāyati vā.",
  "tika-vin08t24:51_8": "Saṅghe ca kammaṁ katvā gate ayaṁ bhikkhūnaṁ payogena samuppannā sīmā tesaṁ payogena vigacchati na vigacchati ca,",
  "tika-vin08t24:51_9": "kathaṁ baddhasīmā viya yāva sāsanantaradhānā na tiṭṭheyya,",
  "tika-vin08t24:51_10": "ṭhitiyā ca purāṇavihāresu viya sakalepi visuṁ araññe katasīmā sambhedasaṅkā na bhaveyya,",
  "tika-vin08t24:51_11": "tasmā sīmāpekkhāya eva samuppajjati,",
  "tika-vin08t24:51_12": "tabbigamena vigacchatīti gahetabbaṁ. Yathā cettha,",
  "tika-vin08t24:51_13": "evaṁ udakukkhepasīmāyampi nadīādīsupi.",
  "tika-vin08t24:52_0": "Tatthāpi hi majjhimapuriso na paññāyati, tathā sabbathāmena khipanaṁ,",
  "tika-vin08t24:52_1": "ubhayatthapi ca yassaṁ disāyaṁ sattabbhantarassa,",
  "tika-vin08t24:52_2": "udakukkhepassa vā okāso nappahoti, tattha kathaṁ minanaṁ, khipanaṁ vā bhaveyya,",
  "tika-vin08t24:52_3": "gāmakkhettādīsu pavisanato akhette sīmā paviṭṭhā kinnāma sīmā na vipajjeyya.",
  "tika-vin08t24:52_4": "Apekkhāya sīmuppattiyaṁ pana yato pahoti,",
  "tika-vin08t24:52_5": "tattha sattabbhantaraudakukkhepasīmā sayameva paripuṇṇā jāyanti. Yato pana nappahoti,",
  "tika-vin08t24:52_6": "tattha attano khettappamāṇeneva jāyanti, na bahi.",
  "tika-vin08t24:52_7": "Yaṁ panettha abbhantaraminanappamāṇassa vālukādikhipanakammassa ca dassanaṁ,",
  "tika-vin08t24:52_8": "taṁ sayaṁjātasīmānaṁ ṭhitaṭṭhānassa paricchedanatthaṁ kataṁ gāmūpacāragharūpacārajānanatthaṁ leḍḍusuppādikhipanavidhānadassanaṁ viya.",
  "tika-vin08t24:52_9": "Teneva mātikāṭṭhakathāyaṁ (kaṅkhā. aṭṭha.",
  "tika-vin08t24:52_10": "ūnavīsativassasikkhāpadavaṇṇanā) ‘‘sīmaṁ vā sammannati,",
  "tika-vin08t24:52_11": "udakukkhepaṁ vā paricchindatī’’ti vuttaṁ.",
  "tika-vin08t24:52_12": "Evaṁ katepi tassa paricchedassa yāthāvato ñātuṁ asakkuṇeyyattena puthulato ñatvā anto tiṭṭhantehi nirāsaṅkaṭṭhāne ṭhātabbaṁ,",
  "tika-vin08t24:52_13": "aññaṁ bahi karontehi atidūre nirāsaṅkaṭṭhāne pesetabbaṁ.",
  "tika-vin08t24:53_0": "Apare pana ‘‘sīmāpekkhāya kiccaṁ natthi,",
  "tika-vin08t24:53_1": "maggagamananahānādiatthehi ekabhikkhusmimpi araññe vā nadīādīsu vā paviṭṭhe taṁ parikkhipitvā sattabbhantaraudakukkhepasīmā sayameva pabhā viya padīpassa samuppajjati.",
  "tika-vin08t24:53_2": "Gāmakkhettādīsu tasmiṁ otiṇṇamatte vigacchati.",
  "tika-vin08t24:53_3": "Tenevettha dvinnaṁ saṅghānaṁ visuṁ kammaṁ karontānaṁ sīmādvayassa antarā sīmantarikaṁ aññaṁ sattabbhantaraṁ udakukkhepañca ṭhapetuṁ anuññātaṁ.",
  "tika-vin08t24:53_4": "Sīmāpariyante hi kenaci kammena pesitassa bhikkhuno samantā sañjātā sīmā itaresaṁ sīmāya phusitvā sīmāsambhedaṁ kareyya, so mā hotūti vā,",
  "tika-vin08t24:53_5": "itarathā hatthacaturaṅgulamattāyapettha sīmantarikāya anujānitabbato.",
  "tika-vin08t24:53_6": "Apica sīmantarikāya ṭhitassa ubhayattha kammakopavacanatopi cetaṁ sijjhati tampi parikkhipitvā sayameva sañjātāya sīmāya ubhinnampi sīmānaṁ, ekāya eva vā saṅkarato.",
  "tika-vin08t24:53_7": "Itarathā tassa kammakopavacanaṁ na yujjeyya.",
  "tika-vin08t24:53_8": "Vuttañhi mātikāṭṭhakathāyaṁ (kaṅkhā. aṭṭha.",
  "tika-vin08t24:53_9": "nidānavaṇṇanā) ‘paricchedabbhantare hatthapāsaṁ vijahitvā ṭhitopi paricchedato bahi aññaṁ tattakaṁyeva paricchedaṁ anatikkamitvā ṭhitopi kammaṁ kopetī’ti.",
  "tika-vin08t24:53_10": "Kiñca agāmakāraññe ṭhitassa kammakaraṇicchāvirahitassapi bhikkhuno sattabbhantaraparicchinne abbhokāse cīvaravippavāso bhagavatā anuññāto, so ca paricchedo sīmā,",
  "tika-vin08t24:53_11": "evaṁ apekkhaṁ vinā samuppannā.",
  "tika-vin08t24:53_12": "Tenevettha ‘ayaṁ sīmā cīvaravippavāsaparihārampi labhatī’ti (mahāva. aṭṭha. 147) vuttaṁ,",
  "tika-vin08t24:53_13": "tasmā kammakaraṇicchaṁ vināpi vuttanayena samuppatti gahetabbā’’ti vadanti.",
  "tika-vin08t24:53_14": "Taṁ na yuttaṁ padīpapabhā viya sabbapuggalānampi paccekaṁ sīmāsambhavena saṅghe,",
  "tika-vin08t24:53_15": "gaṇe vā kammaṁ karonte tattha ṭhitānaṁ bhikkhūnaṁ samantā paccekaṁ samuppannānaṁ anekasīmānaṁ aññamaññaṁ saṅkaradosappasaṅgato.",
  "tika-vin08t24:53_16": "Parisavasena cassā vaḍḍhi hāni ca sambhavati,",
  "tika-vin08t24:53_17": "pacchā āgatānaṁ abhinavasīmantaruppatti eva,",
  "tika-vin08t24:53_18": "gatānaṁ samantā ṭhitasīmāvināso ca bhaveyya.",
  "tika-vin08t24:54_0": "Pāḷiyaṁ (mahāva.",
  "tika-vin08t24:54_1": "147) pana ‘‘samantā sattabbhantarā,",
  "tika-vin08t24:54_2": "ayaṁ tattha samānasaṁvāsā’’tiādinā ekā eva sattabbhantarā udakukkhepā ca anuññātā, na cesā sīmā sabhāvena,",
  "tika-vin08t24:54_3": "kāraṇasāmatthiyena vā pabhā viya padīpassa uppajjati,",
  "tika-vin08t24:54_4": "kintu bhagavato anujānaneneva.",
  "tika-vin08t24:54_5": "Bhagavā ca imā anujānanto bhikkhūnaṁ vaggakammaparihārena kammakaraṇasukhatthameva anuññāsīti kathaṁ nahānādikiccena paviṭṭhānampi samantā tāsaṁ sīmānaṁ samuppatti payojanābhāvā,",
  "tika-vin08t24:54_6": "payojane ca ekaṁ eva payojananti kathaṁ paccekaṁ bhikkhugaṇanāya anekasīmāsamuppatti.",
  "tika-vin08t24:54_7": "‘‘Ekasīmāya hatthapāsaṁ avijahitvā ṭhitā’’ti (kaṅkhā. aṭṭha. nidānavaṇṇanā) hi vuttaṁ.",
  "tika-vin08t24:54_8": "Yaṁ pana dvinnaṁ sīmānaṁ antarā tattakaparicchedeneva sīmantarikāṭhapanavacanaṁ,",
  "tika-vin08t24:54_9": "tattha ṭhitānaṁ kammakopavacanañca,",
  "tika-vin08t24:54_10": "tampi imāsaṁ sīmānaṁ paricchedassa dubbodhatāya sīmāya sambhedasaṅkaṁ kammakopasaṅkañca dūrato pariharituṁ vuttaṁ.",
  "tika-vin08t24:55_0": "Yo ca cīvaravippavāsatthaṁ bhagavatā abbhokāse dassito sattabbhantaraparicchedo, so sīmā eva na hoti,",
  "tika-vin08t24:55_1": "khettataḷākādiparicchedo viya ayamettha eko paricchedova.",
  "tika-vin08t24:55_2": "Tattha ca bahūsu bhikkhūsu ekato ṭhitesu tesaṁ visuṁ visuṁ attano ṭhitaṭṭhānato paṭṭhāya samantā sattabbhantaraparicchedabbhantare eva cīvaraṁ ṭhapetabbaṁ, na parisapariyantato.",
  "tika-vin08t24:55_3": "Parisapariyantato paṭṭhāya hi abbhantare gayhamāne sattabbhantarapariyosāne ṭhapitacīvaraṁ majjhe ṭhitassa sattabbhantarato bahi hotīti taṁ aruṇuggamane nissaggiyaṁ siyā.",
  "tika-vin08t24:55_4": "Sīmā pana parisapariyantatova gahetabbā.",
  "tika-vin08t24:55_5": "Cīvaravippavāsaparihāropettha ajjhokāsaparicchedassa vijjamānattā vutto,",
  "tika-vin08t24:55_6": "na pana yāva sīmāparicchedaṁ labbhamānattā mahāsīmāya avippavāsasīmāvohāro viya.",
  "tika-vin08t24:55_7": "Mahāsīmāyampi hi gāmagāmūpacāresu cīvaraṁ nissaggiyaṁ hoti,",
  "tika-vin08t24:55_8": "idhāpi majjhe ṭhitassa sīmāpariyante nissaggiyaṁ hoti,",
  "tika-vin08t24:55_9": "tasmā yathāvuttasīmāpekkhāvaseneva tāsaṁ sattabbhantaraudakukkhepasīmānaṁ uppatti,",
  "tika-vin08t24:55_10": "tabbigamena vināso ca gahetabboti amhākaṁ khanti, vīmaṁsitvā gahetabbaṁ.",
  "tika-vin08t24:55_11": "Añño vā pakāro ito yuttataro gavesitabbo.",
  "tika-vin08t24:56_0": "Idha pana ‘‘araññe samantā sattabbhantarā’’ti evaṁ pāḷiyaṁ (mahāva. 147),",
  "tika-vin08t24:56_1": "‘‘viñjhāṭavisadise araññe samantā sattabbhantarā’’ti aṭṭhakathāyañca (mahāva. aṭṭha.",
  "tika-vin08t24:56_2": "147) rukkhādinirantarepi araññe sattabbhantarasīmāya vihitattā attano nissayabhūtāya araññasīmāya saha etissā rukkhādisambandhe dosābhāvo,",
  "tika-vin08t24:56_3": "pageva agāmake rukkheti nissitepi padese cīvaravippavāsassa rukkhaparihāraṁ vināva ajjhokāsaparihāro ca anumatoti siddhoti veditabbaṁ.",
  "tika-vin08t24:57_0": "Upacāratthāyāti sīmantarikatthāya.",
  "tika-vin08t24:57_1": "Sattabbhantarato adhikaṁ vaṭṭati,",
  "tika-vin08t24:57_2": "ūnakaṁ pana na vaṭṭati eva sattabbhantaraparicchedassa dubbijānattā.",
  "tika-vin08t24:57_3": "Tasmā saṅghaṁ vinā ekenapi bhikkhunā bahi tiṭṭhantena aññaṁ sattabbhantaraṁ atikkamitvā dūre eva ṭhātabbaṁ. Itarathā kammakopasaṅkarato. Udakukkhepepi eseva nayo.",
  "tika-vin08t24:57_4": "Teneva vakkhati ‘‘ūnakaṁ pana na vaṭṭatī’’ti (vi. saṅga.aṭṭha. 167).",
  "tika-vin08t24:57_5": "Idañcettha sīmantarikāvidhānaṁ dvinnaṁ baddhasīmānaṁ sīmantarikānujānanasuttānulomato siddhanti daṭṭhabbaṁ.",
  "tika-vin08t24:57_6": "Kiñcāpi hi bhagavatā nidānavasena ekagāmanissitānaṁ ekasabhāgānañca dvinnaṁ baddhasīmānameva aññamaññaṁ sambhedaajjhottharaṇadosaparihārāya sīmantarikā anuññātā,",
  "tika-vin08t24:57_7": "tathāpi tadanulomato ekaṁ araññasīmaṁ nadīādisīmañca nissitānaṁ ekasabhāgānaṁ dvinnaṁ sattabbhantarasīmānampi udakukkhepasīmānampi aññamaññaṁ sambhedajjhottharaṇaṁ,",
  "tika-vin08t24:57_8": "sīmantarikaṁ vinā abyavadhānena ṭhānañca bhagavatā anabhimatamevāti ñatvā aṭṭhakathācariyā idhāpi sīmantarikāvidhānamakaṁsu.",
  "tika-vin08t24:57_9": "Visabhāgasīmānampi hi ekasīmānissitattaṁ ekasabhāgattañcāti dvīhaṅgehi samannāgame sati eva sīmantarikaṁ vinā ṭhānaṁ sambhedāya hoti, nāsatīti daṭṭhabbaṁ.",
  "tika-vin08t24:57_10": "Sīmantarikavidhānasāmatthiyeneva cetāsaṁ rukkhādisambandhopi baddhasīmā viya aññamaññaṁ na vaṭṭatīti ayampi nayato dassitovāti gahetabbaṁ.",
  "tika-vin08t24:58_0": "167.Sabhāvenevāti iminā gāmasīmā viya abaddhasīmāti dasseti.",
  "tika-vin08t24:58_1": "Sabbamettha saṅghakammaṁ kātuṁ vaṭṭatīti samānasaṁvāsā ekūposathāti dasseti.",
  "tika-vin08t24:58_2": "Yena kenacīti antamaso sūkarādinā sattena.",
  "tika-vin08t24:58_3": "Mahoghena pana uṇṇataṭṭhānato ninnaṭṭhāne patantena khato khuddako vā mahanto vā lakkhaṇayutto ‘‘jātassaro’’tveva vuccati.",
  "tika-vin08t24:58_4": "Etthapi khuddake udakukkhepakiccaṁ natthi.",
  "tika-vin08t24:58_5": "Samudde pana sabbattha udakukkhepasīmāyameva kammaṁ kātabbaṁ sodhetuṁ dukkarattā.",
  "tika-vin08t24:58_6": "Puna tatthāti lokavohārasiddhīsu eva tāsu nadīādīsu tīsu abaddhasīmāsu puna vaggakammaparihāratthaṁ sāsanavohārasiddhāya abaddhasīmāya paricchedaṁ dassentoti adhippāyo. Pāḷiyaṁ (mahāva.",
  "tika-vin08t24:58_7": "147) ‘‘yaṁ majjhimassa purisassā’’tiādīsu udakaṁ ukkhipitvā khipīyati etthāti udakukkhepo, udakassa patanokāso, tasmā udakukkhepā,",
  "tika-vin08t24:58_8": "ayañhettha padasambandhavasena attho – parisapariyantato paṭṭhāya samantā yāva majjhimassa purisassa udakukkhepo udakassa patanaṭṭhānaṁ,",
  "tika-vin08t24:58_9": "tāva yaṁ taṁ paricchinnaṭṭhānaṁ,",
  "tika-vin08t24:58_10": "ayaṁ tattha nadīādīsu aparā samānasaṁvāsā udakukkhepasīmāti.",
  "tika-vin08t24:59_0": "Tassa antoti tassa udakukkhepaparicchinnassa ṭhānassa anto. Na kevalañca tasseva anto, tato bahipi,",
  "tika-vin08t24:59_1": "‘‘ekassa udakukkhepassa anto ṭhātuṁ na vaṭṭatī’’ti vacanaṁ udakukkhepaparicchedassa dubbijānato kammakopasaṅkā hotīti .",
  "tika-vin08t24:59_2": "Teneva mātikāṭṭhakathāyaṁ (kaṅkhā. aṭṭha.",
  "tika-vin08t24:59_3": "nidānavaṇṇanā) ‘‘paricchedabbhantare hatthapāsaṁ vijahitvā ṭhitopi paricchedato bahi aññaṁ tattakaṁyeva paricchedaṁ anatikkamitvā ṭhitopi kammaṁ kopeti,",
  "tika-vin08t24:59_4": "idaṁ sabbaaṭṭhakathāsu sanniṭṭhāna’’nti vuttaṁ.",
  "tika-vin08t24:59_5": "Yaṁ panettha sāratthadīpaniyaṁ (sārattha. ṭī.",
  "tika-vin08t24:59_6": "mahāvagga 3.147) ‘‘tassa antohatthapāsaṁ vijahitvā ṭhito kammaṁ kopetīti iminā paricchedato bahi yattha katthaci ṭhito kammaṁ na kopetī’’ti vatvā mātikāṭṭhakathāvacanampi paṭikkhipitvā ‘‘neva pāḷiyaṁ na aṭṭhakathāyaṁ upalabbhatī’’tiādi bahu papañcitaṁ,",
  "tika-vin08t24:59_7": "taṁ na sundaraṁ idha aṭṭhakathāvacanena mātikāṭṭhakathāvacanassa nayato saṁsandanato saṅghaṭanato.",
  "tika-vin08t24:59_8": "Tathā hi dvinnaṁ udakukkhepapaacchedānamantarā vidatthicaturaṅgulamattampi sīmantarikaṁ aṭhapetvā ‘‘añño udakukkhepo sīmantarikāya ṭhapetabbo, ‘‘tato adhikaṁ vaṭṭati eva,",
  "tika-vin08t24:59_9": "ūnakaṁ pana na vaṭṭatī’’ti evaṁ idheva vuttena iminā aṭṭhakathāvacanena sīmantarikopacāre udakukkhepato ūnake ṭhapite sīmāya sīmāsambhedato kammakopopi vutto eva. Yadaggena ca evaṁ vutto,",
  "tika-vin08t24:59_10": "tadaggena ca tattha ekabhikkhuno pavesepi sati tassa sīmaṭṭhabhāvato kammakopo vutto eva hoti.",
  "tika-vin08t24:59_11": "Aṭṭhakathāyaṁ ‘‘ūnakaṁ pana na vaṭṭatī’’ti kathanañcetaṁ udakukkhepaparicchedassa dubbijānantenapi sīmāsambhedasaṅkāparihāratthaṁ vuttaṁ.",
  "tika-vin08t24:59_12": "Sattabbhantarasīmānamantarā tattakaparicchedeneva sīmantarikavidhānavacanatopi etāsaṁ dubbijānaparicchedatā,",
  "tika-vin08t24:59_13": "tattha ca ṭhitānaṁ kammakopasaṅkā sijjhati.",
  "tika-vin08t24:59_14": "Kammakopasaṅkaṭṭhānampi ācariyā dūrato parihāratthaṁ ‘‘kammakopaṭṭhāna’’nti vatvāva ṭhapesunti gahetabbaṁ.",
  "tika-vin08t24:60_0": "Sāratthadīpaniyaṁ (sārattha. ṭī.",
  "tika-vin08t24:60_1": "mahāvagga 3.147) pana – aparicchinnāyāti baddhasīmāvasena akataparicchedāya.",
  "tika-vin08t24:60_2": "Yena kenaci khaṇitvā akatoti antamaso tiracchānenapi khaṇitvā akato.",
  "tika-vin08t24:60_3": "Tassa antohatthapāsaṁ vijahitvā ṭhito kammaṁ kopetīti iminā paricchedato bahi yattha katthaci ṭhito kammaṁ na kopetīti dīpeti.",
  "tika-vin08t24:60_4": "Yaṁ pana vuttaṁ mātikāṭṭhakathāyaṁ (kaṅkhā. aṭṭha.",
  "tika-vin08t24:60_5": "nidānavaṇṇanā) ‘‘paricchedabbhantare hatthapāsaṁ vijahitvā ṭhitopi paricchedato bahi aññaṁ tattakaṁyeva paricchedaṁ anatikkamitvā ṭhitopi kammaṁ kopeti,",
  "tika-vin08t24:60_6": "idaṁ sabbaaṭṭhakathāsu sanniṭṭhāna’’nti.",
  "tika-vin08t24:60_7": "Tattha aññaṁ tattakaṁyeva paricchedaṁ anatikkamitvā ṭhitopi kammaṁ kopetīti idaṁ neva pāḷiyaṁ,",
  "tika-vin08t24:60_8": "na aṭṭhakathāyaṁ upalabbhati,",
  "tika-vin08t24:60_9": "yadi cetaṁ dvinnaṁ saṅghānaṁ visuṁ uposathādikammakaraṇādhikāre vuttattā udakukkhepato bahi aññaṁ udakukkhepaṁ anatikkamitvā uposathādikaraṇatthaṁ ṭhito saṅgho sīmāsambhedasambhavato kammaṁ kopetīti iminā adhippāyena vuttaṁ siyā, evampi yujjeyya.",
  "tika-vin08t24:60_10": "Teneva mātikāṭṭhakathāya līnatthappakāsaniyaṁ (kaṅkhā. ṭī.",
  "tika-vin08t24:60_11": "nidānavaṇṇanā) vuttaṁ ‘‘aññaṁ tattakaṁyeva paricchedanti dutiyaṁ udakukkhepaṁ anatikkantopi kopeti. Kasmā?",
  "tika-vin08t24:60_12": "Attano udakukkhepasīmāya paresaṁ udakukkhepasīmāya ajjhotthaṭattā sīmāsambhedo hoti, tasmā kopetī’’ti.",
  "tika-vin08t24:60_13": "‘‘Idaṁ sabbaaṭṭhakathāsu sanniṭṭhāna’’nti ca imināva adhippāyena vuttanti gahetabbaṁ sabbāsupi aṭṭhakathāsu sīmāsambhedassa anicchitattā.",
  "tika-vin08t24:60_14": "Teneva hi ‘‘attano ca aññesañca udakukkhepaparicchedassa antarā añño udakukkhepo sīmantarikatthāya ṭhapetabbo’’ti vuttaṁ.",
  "tika-vin08t24:60_15": "Aññe panettha aññathāpi papañcenti, taṁ na gahetabbaṁ.",
  "tika-vin08t24:61_0": "Sabbattha saṅgho nisīdatīti hatthapāsaṁ avijahitvā nisīdati.",
  "tika-vin08t24:61_1": "Udakukkhepasīmāya kammaṁ natthīti yasmā sabbopi nadīpadeso bhikkhūhi ajjhotthaṭo,",
  "tika-vin08t24:61_2": "tasmā samantato nadiyā abhāvā udakukkhepappayojanaṁ natthi.",
  "tika-vin08t24:61_3": "Udakukkhepappamāṇā sīmantarikā suviññeyyatarā hoti,",
  "tika-vin08t24:61_4": "sīmāsambhedasaṅkā ca na siyāti sāmīcidassanatthaṁ ‘‘añño udakukkhepo sīmantarikatthāya ṭhapetabbo’’ti vuttaṁ.",
  "tika-vin08t24:61_5": "Yattakena pana sīmāsambhedo na hoti,",
  "tika-vin08t24:61_6": "tattakaṁ ṭhapetuṁ vaṭṭatiyeva.",
  "tika-vin08t24:61_7": "Tenevāhu porāṇā ‘‘yattakena sīmāsambhedo na hoti,",
  "tika-vin08t24:61_8": "tattakampi ṭhapetuṁ vaṭṭatī’’ti.",
  "tika-vin08t24:61_9": "Ūnakaṁ pana na vaṭṭatīti idampi udakukkhepasīmāya parisavasena vaḍḍhanato sīmāsambhedasaṅkā siyāti tannivāraṇatthameva vuttanti vuttaṁ.",
  "tika-vin08t24:62_0": "Vajirabuddhiṭīkāyampi (vajira. ṭī.",
  "tika-vin08t24:62_1": "mahāvagga 147) – yaṁ majjhimassa purisassa samantā udakukkhepāti pana etissā nadiyā catuvaggādīnaṁ saṅghānaṁ visuṁ catuvaggakaraṇīyādikammakaraṇakāle sīmāparicchedadassanatthaṁ vuttaṁ ticīvarena vippavāsāvippavāsaparicchedadassanatthampi sattabbhantarasīmāya paricchedadassanaṁ viyāti ācariyā,",
  "tika-vin08t24:62_2": "tasmā udakukkhepaparicchedābhāvepi antonadiyaṁ kammaṁ kātuṁ vaṭṭatīti siddhaṁ.",
  "tika-vin08t24:62_3": "Ayaṁ pana viseso – tattha nāvāgato ce, nāvāyaṁ vuttanayena, satthagato ce, satthe vuttanayena.",
  "tika-vin08t24:62_4": "So ce atirekacātumāsanivuttho ce,",
  "tika-vin08t24:62_5": "gāme vuttanayena ticīvarāvippavāso veditabbo.",
  "tika-vin08t24:62_6": "Tatthāpi ayaṁ viseso – sace sattho udakukkhepassa anto hoti,",
  "tika-vin08t24:62_7": "udakukkhepasīmā pamāṇanti eke. Satthova pamāṇanti ācariyā.",
  "tika-vin08t24:62_8": "Sace panettha bahū bhikkhūtiādimhi keci adhiṭṭhānuposathaṁ, keci gaṇuposathaṁ,",
  "tika-vin08t24:62_9": "keci saṅghuposathanti vattukāmatāya ‘‘bahū saṅghā’’ti avatvā ‘‘bhikkhū’’ti vuttaṁ.",
  "tika-vin08t24:62_10": "Ūnakaṁ pana na vaṭṭatīti ettha sīmāsambhedasambhavatoti upatissatthero.",
  "tika-vin08t24:62_11": "Ṭhapente hi ūnakaṁ na ṭhapetabbaṁ,",
  "tika-vin08t24:62_12": "‘‘aṭṭhapetumpi vaṭṭati evā’’ti vuttanti vuttaṁ.",
  "tika-vin08t24:63_0": "Tanti sīmaṁ.",
  "tika-vin08t24:63_1": "Sīghameva atikkamatīti iminā taṁ anatikkamitvā anto eva parivattamānāya kātuṁ vaṭṭatīti dasseti.",
  "tika-vin08t24:63_2": "Etadatthameva hi vālikādīhi sīmāparicchindanaṁ,",
  "tika-vin08t24:63_3": "itarathā bahi parivattā nu kho,",
  "tika-vin08t24:63_4": "no vāti kammakopasaṅkā bhaveyyāti.",
  "tika-vin08t24:63_5": "Aññissā anussāvanāti kevalāya nadīsīmāya anussāvanā.",
  "tika-vin08t24:63_6": "Antonadiyaṁ jātarukkhe vāti udakukkhepaparicchedassa bahi ṭhite rukkhe vā.",
  "tika-vin08t24:63_7": "Bahinadītīrameva hi visabhāgasīmattā abandhitabbaṭṭhānaṁ,",
  "tika-vin08t24:63_8": "na antonadī nissayattena sabhāgattā.",
  "tika-vin08t24:63_9": "Teneva ‘‘bahinadītīre vihārasīmāya vā’’tiādinā tīrameva abandhitabbaṭṭhānattena dassitaṁ, na pana nadī.",
  "tika-vin08t24:63_10": "Jātarukkhepi ṭhitehīti idaṁ antoudakukkhepaṭṭhaṁ sandhāya vuttaṁ.",
  "tika-vin08t24:63_11": "Na hi bahiudakukkhepe bhikkhūnaṁ ṭhātuṁ vaṭṭati.",
  "tika-vin08t24:64_0": "Rukkhassāti tasseva antoudakukkhepaṭṭhassa rukkhassa.",
  "tika-vin08t24:64_1": "Sīmaṁ vā sodhetvāti yathāvuttaṁ vihāre baddhasīmaṁ gāmasīmañca tattha ṭhitabhikkhūnaṁ hatthapāsānayanabahisīmakaraṇavaseneva sodhetvā.",
  "tika-vin08t24:64_2": "Yathā ca udakukkhepasīmāyaṁ kammaṁ karontehi,",
  "tika-vin08t24:64_3": "evaṁ baddhasīmāyaṁ vā gāmasīmāyaṁ vā kammaṁ karontehipi udakukkhepasīmaṭṭhe sodhetvāva kātabbaṁ.",
  "tika-vin08t24:64_4": "Eteneva sattabbhantaraaraññasīmāhipi saddhiṁ udakukkhepasīmāya,",
  "tika-vin08t24:64_5": "imāya ca saddhiṁ tāsaṁ rukkhādisambandhadosopi nayato dassitova hoti.",
  "tika-vin08t24:64_6": "Imināva nayena sattabbhantarasīmāya baddhasīmagāmasīmāhipi saddhiṁ,",
  "tika-vin08t24:64_7": "etāsañca sattabbhantarasīmāya saddhiṁ sambandhadoso ñātabbo.",
  "tika-vin08t24:64_8": "Aṭṭhakathāyaṁ panetaṁ sabbaṁ vuttanayatova sakkā viññātunti aññamaññāsannānamevettha dassitaṁ.",
  "tika-vin08t24:65_0": "Tatridaṁ suttānulomato nayaggahaṇamukhaṁ – yathā hi baddhasīmāyaṁ sammatā baddhasīmā vipattisīmā hotīti tāsaṁ aññamaññaṁ rukkhādisambandho na vaṭṭati,",
  "tika-vin08t24:65_1": "evaṁ nadīādīsu sammatāpi baddhasīmā vipattisīmāva hotīti tāhipi saddhiṁ tassā rukkhādisambandho na vaṭṭatīti sijjhati.",
  "tika-vin08t24:65_2": "Iminā nayena sattabbhantarasīmāya gāmanadīādīhi saddhiṁ,",
  "tika-vin08t24:65_3": "udakukkhepasīmāya ca araññādīhi saddhiṁ rukkhādisambandhassanavaṭṭanakabhāvo ñātabbo,",
  "tika-vin08t24:65_4": "evametā bhagavatā anuññātā baddhasīmasattabbhantaraudakukkhepasīmā aññamaññañceva attano nissayavirahitāhi itarītarāsaṁ nissayasīmāhi ca rukkhādisambandhe sati sambhedadosamāpajjatīti suttānulomanayo ñātabbova.",
  "tika-vin08t24:66_0": "Attano attano pana nissayabhūtagāmādīhi saddhiṁ baddhasīmādīnaṁ tissannaṁ uppattikāle bhagavatā anuññātassa sambhedajjhottharaṇassa anulomanato rukkhādisambandhopi anuññātova hotīti daṭṭhabbaṁ.",
  "tika-vin08t24:66_1": "Yadi evaṁ udakukkhepabaddhasīmādīnaṁ antarā kasmā sīmantarikā na vihitāti?",
  "tika-vin08t24:66_2": "Nissayabhedasabhāvabhedehi sayameva bhinnattā.",
  "tika-vin08t24:66_3": "Ekanissayaekasabhāvānameva hi sīmantarikāya vināsaṁ karotīti vuttovāyamattho.",
  "tika-vin08t24:66_4": "Eteneva nadīnimittaṁ katvā baddhāya sīmāya saṅghe kammaṁ karonte nadiyampi yāva gāmakkhettaṁ āhacca ṭhitāya udakukkhepasīmāya aññesaṁ kammaṁ kātuṁ vaṭṭatīti siddhaṁ hoti.",
  "tika-vin08t24:66_5": "Yā panetā lokavohārasiddhā gāmāraññanadīsamuddajātassarasīmā pañca,",
  "tika-vin08t24:66_6": "tā aññamaññaṁ rukkhādisambandhepi sambhedadosaṁ nāpajjati tathā lokavohārābhāvato.",
  "tika-vin08t24:66_7": "Na hi gāmādayo gāmantarādīhi nadīādīhi ca rukkhādisambandhamattena sambhinnāti loke voharanti.",
  "tika-vin08t24:66_8": "Lokavohārasiddhānañca lokavohāratova sambhedo vā asambhedo vā gahetabbo, na aññathā.",
  "tika-vin08t24:66_9": "Teneva aṭṭhakathāyaṁ tāsaṁ aññamaññaṁ katthacipi sambhedanayo na dassito,",
  "tika-vin08t24:66_10": "sāsanavohārasiddho eva dassitoti.",
  "tika-vin08t24:67_0": "Ettha pana baddhasīmāya tāva ‘‘heṭṭhā pathavīsandhārakaṁ udakaṁ pariyantaṁ katvā sīmā gatā hotī’’tiādinā adhobhāgaparicchedo aṭṭhakathāyaṁ sabbathā dassito,",
  "tika-vin08t24:67_1": "gāmasīmādīnaṁ pana na dassito. Kathamayaṁ jānitabboti?",
  "tika-vin08t24:67_2": "Keci tāvettha ‘‘gāmasīmādayopi baddhasīmā viya pathavīsandhārakaṁ udakaṁ āhacca tiṭṭhatī’’ti vadanti.",
  "tika-vin08t24:68_0": "Keci pana taṁ paṭikkhipitvā ‘‘nadīsamuddajātassarasīmā,",
  "tika-vin08t24:68_1": "tāva tannissitaudakukkhepasīmā ca pathaviyā uparitale heṭṭhā ca udakena ajjhottharaṇappadese eva tiṭṭhanti,",
  "tika-vin08t24:68_2": "na tato heṭṭhā udakassa ajjhottharaṇābhāvā.",
  "tika-vin08t24:68_3": "Sace pana udakoghādinā yojanappamāṇampi ninnaṭṭhānaṁ hoti, nadīsīmādayova honti, na tato heṭṭhā.",
  "tika-vin08t24:68_4": "Tasmā nadīādīnaṁ heṭṭhā bahitīramukhena umaṅgena,",
  "tika-vin08t24:68_5": "iddhiyā vā paviṭṭho bhikkhu nadiyaṁ ṭhitānaṁ kammaṁ na kopeti,",
  "tika-vin08t24:68_6": "so pana āsannagāme bhikkhūnaṁ kammaṁ kopeti.",
  "tika-vin08t24:68_7": "Sace pana so ubhinnaṁ tīragāmānaṁ majjhe nisinno hoti,",
  "tika-vin08t24:68_8": "ubhayagāmaṭṭhānaṁ kammaṁ kopeti.",
  "tika-vin08t24:68_9": "Sace pana tīraṁ gāmakkhettaṁ na hoti, agāmakāraññameva.",
  "tika-vin08t24:68_10": "Tattha pana tīradvayepi sattabbhantarasīmaṁ vinā kevalāya khuddakāraññasīmāyameva kammaṁ kopeti.",
  "tika-vin08t24:68_11": "Sace sattabbhantarasīmāya karonti,",
  "tika-vin08t24:68_12": "tadā yadi tesaṁ sattabbhantarasīmāya paricchedo etassa nisinnokāsassa parato ekaṁ sattabbhantaraṁ atikkamitvā ṭhito na kammakopo. No ce, kammakopo.",
  "tika-vin08t24:68_13": "Gāmasīmāyaṁ pana antoumaṅge vā bile vā khaṇitvā vā yattha pavisituṁ sakkā,",
  "tika-vin08t24:68_14": "yattha vā suvaṇṇamaṇiādiṁ khaṇitvā gaṇhanti,",
  "tika-vin08t24:68_15": "gahetuṁ sakkāti vā sambhāvanā hoti, tattakaṁ heṭṭhāpi gāmasīmā,",
  "tika-vin08t24:68_16": "tattha iddhiyā anto nisinnopi kammaṁ kopeti.",
  "tika-vin08t24:68_17": "Yattha pana pakatimanussānaṁ pavesasambhāvanāpi natthi,",
  "tika-vin08t24:68_18": "taṁ sabbaṁ yāva pathavīsandhārakaudakā araññasīmāva, na gāmasīmā. Araññasīmāyampi eseva nayo.",
  "tika-vin08t24:68_19": "Tatthapi hi yattake padese pavesasambhāvanā,",
  "tika-vin08t24:68_20": "tattakameva uparitale araññasīmā pavattati.",
  "tika-vin08t24:68_21": "Tato pana heṭṭhā na araññasīmā tattha uparitalena saha ekāraññavohārābhāvato.",
  "tika-vin08t24:68_22": "Na hi tattha paviṭṭhaṁ araññaṁ paviṭṭhoti voharanti,",
  "tika-vin08t24:68_23": "tasmā tatraṭṭho upari araññaṭṭhānaṁ kammaṁ na kopeti umaṅganadiyaṁ ṭhito viya uparinadiyaṁ ṭhitānaṁ.",
  "tika-vin08t24:68_24": "Ekasmiñhi cakkavāḷe gāmanadīsamuddajātassare muñcitvā tadavasesaṁ amanussāvāsaṁ devabrahmalokaṁ upādāya sabbaṁ araññameva.",
  "tika-vin08t24:68_25": "‘Gāmā vā araññā vā’ti vuttattā hi nadīsamuddajātassarādipi araññameva.",
  "tika-vin08t24:68_26": "Idha pana nadīādīnaṁ visuṁ sīmābhāvena gahitattā tadavasesameva araññaṁ gahetabbaṁ.",
  "tika-vin08t24:68_27": "Tattha ca yattake padese ekaṁ araññanti voharanti, ayamekā araññasīmā.",
  "tika-vin08t24:68_28": "Indapurañhi sabbaṁ ekāraññasīmā, tathā asurayakkhapurādi.",
  "tika-vin08t24:68_29": "Ākāsaṭṭhadevabrahmavimānāni pana samantā ākāsaparicchinnāni paccekaṁ araññasīmā samuddamajjhe pabbatadīpakā viya.",
  "tika-vin08t24:68_30": "Tattha sabbattha sattabbhantarasīmāyaṁ,",
  "tika-vin08t24:68_31": "araññasīmāyameva vā kammaṁ kātabbaṁ,",
  "tika-vin08t24:68_32": "tasmā idhāpi upariaraññatalena saddhiṁ heṭṭhāpathaviyā ekāraññavohārābhāvā visuṁ araññasīmāti gahetabbaṁ.",
  "tika-vin08t24:68_33": "Tenevettha gāmanadīādisīmākathāya aṭṭhakathāyaṁ (mahāva. aṭṭha.",
  "tika-vin08t24:68_34": "138) ‘iddhimā bhikkhu heṭṭhāpathavitale ṭhito kammaṁ kopetī’ti baddhasīmāyaṁ dassitanayo na dassito’’ti vadanti.",
  "tika-vin08t24:69_0": "Idañcetāsaṁ gāmasīmādīnaṁ heṭṭhāpamāṇadassanaṁ suttādivirodhābhāvā yuttaṁ viya dissati, vīmaṁsitvā gahetabbaṁ.",
  "tika-vin08t24:69_1": "Evaṁ gahaṇe ca gāmasīmāyaṁ sammatā baddhasīmā uparigāmasīmaṁ,",
  "tika-vin08t24:69_2": "heṭṭhā udakapariyantaṁ araññasīmañca avattharatīti tassā araññasīmāpi khettanti sijjhati. Bhagavatā ca ‘‘sabbā, bhikkhave, nadī asīmā’’tiādinā (mahāva.",
  "tika-vin08t24:69_3": "147) nadīsamuddajātassarā baddhasīmāya akhettabhāvena vuttā, na pana araññaṁ,",
  "tika-vin08t24:69_4": "tasmā araññampi baddhasīmāya khettamevāti gahetabbaṁ.",
  "tika-vin08t24:69_5": "Yadi evaṁ kasmā tattha sā na bajjhatīti? Payojanābhāvā.",
  "tika-vin08t24:69_6": "Sīmāpekkhānantarameva hi sattabbhantarasīmāya sambhavato,",
  "tika-vin08t24:69_7": "tassā ca upari sammatāya baddhasīmāya sambhedajjhottharaṇānulomato vipattisīmā eva siyā.",
  "tika-vin08t24:69_8": "Gāmakkhette pana ṭhatvā agāmakāraññekadesampi antokaritvā sammatā kiñcāpi susammatā agāmakāraññe bhagavatā vihitāya sattabbhantarasīmāyapi anivattanato,",
  "tika-vin08t24:69_9": "tattha pana kammaṁ kātuṁ paviṭṭhānampi tato bahi kevalāraññe karontānampi antarā tīṇi sattabbhantarāni ṭhapetabbāni.",
  "tika-vin08t24:69_10": "Aññathā vipatti eva siyāti sabbathā niratthakameva agāmake araññe baddhasīmākaraṇanti veditabbaṁ.",
  "tika-vin08t24:70_0": "Antonadiyaṁ paviṭṭhasākhāyāti nadiyā pathavītalaṁ āhacca ṭhitāya sākhāyapi, pageva anāhacca ṭhitāya. Pārohepi eseva nayo.",
  "tika-vin08t24:70_1": "Etena sabhāganadīsīmaṁ phusitvā ṭhitena visabhāgasīmāsambandhasākhādinā udakukkhepasīmāya sambandho na vaṭṭatīti dasseti.",
  "tika-vin08t24:70_2": "Eteneva mahāsīmaṁ gāmasīmañca phusitvā ṭhitena sākhādinā māḷakasīmāya sambandho na vaṭṭatīti ñāpitoti daṭṭhabbo.",
  "tika-vin08t24:70_3": "Antonadiyaṁyevāti setupādānaṁ tīraṭṭhitattaṁ nivatteti.",
  "tika-vin08t24:70_4": "Tena udakukkhepaparicchedato bahinadiyaṁ patiṭṭhitattepi sambhedābhāvaṁ dasseti.",
  "tika-vin08t24:70_5": "Tenāha ‘‘bahitīre patiṭṭhitā’’tiādi.",
  "tika-vin08t24:70_6": "Yadi hi udakukkhepato bahi antonadiyampi patiṭṭhitatte sambhedo bhaveyya,",
  "tika-vin08t24:70_7": "tampi paṭikkhipitabbaṁ bhaveyya kammakopassa samānattā, na ca paṭikkhittaṁ,",
  "tika-vin08t24:70_8": "tasmā sabbattha attano nissayasīmāya sambhedadoso natthevāti gahetabbaṁ.",
  "tika-vin08t24:71_0": "Āvaraṇena vāti dāruādīni khaṇitvā udakanivāraṇena.",
  "tika-vin08t24:71_1": "Koṭṭakabandhanena vāti mattikādīhi pūretvā katasetubandhanena vā,",
  "tika-vin08t24:71_2": "ubhayenāpi āvaraṇameva dasseti.",
  "tika-vin08t24:71_3": "‘‘Nadiṁ vināsetvā’’ti vuttamevatthaṁ vibhāveti ‘‘heṭṭhā pāḷibaddhā’’ti,",
  "tika-vin08t24:71_4": "heṭṭhā nadiṁ āvaritvā pāḷi baddhāti attho.",
  "tika-vin08t24:71_5": "Chaḍḍitodakanti atirittodakaṁ.",
  "tika-vin08t24:71_6": "Nadiṁ otaritvā sandanaṭṭhānatoti iminā taḷākanadīnaṁ antarā pavattanaṭṭhāne na vaṭṭatīti dasseti.",
  "tika-vin08t24:71_7": "Uppatitvāti tīrādibhindanavasena vipulā hutvā. Vihārasīmanti baddhasīmaṁ.",
  "tika-vin08t24:72_0": "Agamanapatheti tadaheva gantvā nivattituṁ asakkuṇeyye.",
  "tika-vin08t24:72_1": "Araññasīmāsaṅkhyameva gacchatīti lokavohārasiddhaṁ agāmakāraññasīmaṁ sandhāya vadati.",
  "tika-vin08t24:72_2": "Tatthāti pakatiyā macchabandhānaṁ gamanapathesu dīpakesu.",
  "tika-vin08t24:73_0": "Taṁ ṭhānanti tesaṁ āvāṭādīnaṁ kataṭṭhānameva, na akatanti attho.",
  "tika-vin08t24:73_1": "Loṇīti samuddodakassa uppattiveganinno mātikākārena pavattanako.",
  "tika-vin08t24:74_0": "Sāratthadīpaniyaṁ (sārattha. ṭī.",
  "tika-vin08t24:74_1": "mahāvagga 3.147) pana – gacchantiyā pana nāvāya kātuṁ na vaṭṭatīti ettha udakukkhepamanatikkamitvā parivattamānāya kātuṁ vaṭṭatīti veditabbaṁ.",
  "tika-vin08t24:74_2": "Sīmaṁ vā sodhetvāti ettha sīmāsodhanaṁ nāma gāmasīmādīsu ṭhitānaṁ hatthapāsānayanādi.",
  "tika-vin08t24:74_3": "‘‘Nadiṁ vināsetvā taḷākaṁ karontī’’ti vuttamevatthaṁ vibhāveti ‘‘heṭṭhā pāḷi baddhā’’ti,",
  "tika-vin08t24:74_4": "heṭṭhā nadiṁ āvaritvā pāḷi baddhāti attho.",
  "tika-vin08t24:74_5": "Chaḍḍitodakanti taḷākarakkhaṇatthaṁ ekamantena chaḍḍitamudakaṁ.",
  "tika-vin08t24:74_6": "Deve avassanteti dubbuṭṭhikāle vassānepi deve avassante. Uppatitvāti uttaritvā.",
  "tika-vin08t24:74_7": "Gāmanigamasīmaṁ ottharitvā pavattatīti vuttappakāre vassakāle cattāro māse abbocchinnā pavattati.",
  "tika-vin08t24:74_8": "Vihārasīmanti baddhasīmaṁ sandhāya vadati.",
  "tika-vin08t24:75_0": "Agamanapatheti yattha tadaheva gantvā paccāgantuṁ na sakkoti, tādise padese.",
  "tika-vin08t24:75_1": "Araññasīmāsaṅkhyameva gacchatīti sattabbhantarasīmaṁ sandhāya vadati. Tesanti macchabandhānaṁ.",
  "tika-vin08t24:75_2": "Gamanapariyantassaoratoti gamanapariyantassa orimabhāge dīpakaṁ pabbatañca sandhāya vuttaṁ, na samuddappadesanti vuttaṁ.",
  "tika-vin08t24:76_0": "Sambhindantīti yattha catūhi bhikkhūhi nisīdituṁ na sakkā,",
  "tika-vin08t24:76_1": "tattha tato paṭṭhāya yāva kesaggamattampi attano sīmāya karontā sambhindanti,",
  "tika-vin08t24:76_2": "catunnampi bhikkhūnaṁ pahonakato paṭṭhāya yāva sakalampi antokarontā ajjhottharantīti veditabbaṁ.",
  "tika-vin08t24:76_3": "Saṁsaṭṭhaviṭapāti aññamaññaṁ sibbitvā ṭhitamahāsākhamūlā,",
  "tika-vin08t24:76_4": "etena aññamaññassa atiāsannataṁ dīpeti.",
  "tika-vin08t24:76_5": "Sākhāya sākhaṁ phusantāpi hi dūraṭṭhāpi siyuṁ,",
  "tika-vin08t24:76_6": "tato ekaṁsato sambhedalakkhaṇaṁ na dassitaṁ siyāti taṁ dassetuṁ viṭapaggahaṇaṁ kataṁ.",
  "tika-vin08t24:76_7": "Evañhi bhikkhūnaṁ nisīdituṁ appahonakaṭṭhānaṁ attano sīmāya antosīmaṭṭhaṁ karitvā purāṇavihāraṁ karontā sīmāya sīmaṁ sambhindanti nāma,",
  "tika-vin08t24:76_8": "na tato paranti dassitameva hoti.",
  "tika-vin08t24:76_9": "Baddhā hotīti porāṇakavihārasīmaṁ sandhāya vuttaṁ.",
  "tika-vin08t24:76_10": "Taṁ ambanti aparena samayena purāṇavihāraparikkhepādīnaṁ vinaṭṭhattā ajānantānaṁ taṁ purāṇavihārasīmāya nimittabhūtaṁ ambaṁ.",
  "tika-vin08t24:76_11": "Attano sīmāya antosīmaṭṭhaṁ karitvā purāṇavihārasīmaṭṭhaṁ jambuṁ kittetvā ambajambūnaṁ antare yaṁ ṭhānaṁ,",
  "tika-vin08t24:76_12": "taṁ attano sīmāya pavesetvā baddhāti attho.",
  "tika-vin08t24:76_13": "Ettha ca purāṇasīmāya nimittabhūtassa gāmaṭṭhassa ambarukkhassa antosīmaṭṭhāya jambuyā saha saṁsaṭṭhaviṭapattepi sīmāya bandhanakāle vipatti vā pacchā gāmasīmāya saha sambhedo vā kammavipatti vā nāhosīti mukhatova vuttanti veditabbaṁ.",
  "tika-vin08t24:77_0": "Padesanti saṅghassa nisīdanappahonakaṁ padesaṁ.",
  "tika-vin08t24:77_1": "Sīmantarikaṁ ṭhapetvātiādinā sambhedajjhottharaṇaṁ katvā baddhasīmāpi aññamaññaṁ phusāpetvā abyavadhānena baddhasīmāpi asīmā evāti dasseti,",
  "tika-vin08t24:77_2": "tasmā ekadvaṅgulamattāpi sīmantarikā vaṭṭati eva.",
  "tika-vin08t24:77_3": "Sā pana dubbodhāti aṭṭhakathāsu caturaṅgulādikā vuttāti daṭṭhabbaṁ.",
  "tika-vin08t24:77_4": "Dvinnaṁ sīmānanti dvinnaṁ baddhasīmānaṁ.",
  "tika-vin08t24:77_5": "Nimittaṁ hotīti nimittassa sīmato bāhirattā bandhanakāle tāva sambhedadoso natthīti adhippāyo.",
  "tika-vin08t24:77_6": "Na kevalañca nimittakato eva saṅkaraṁ karoti,",
  "tika-vin08t24:77_7": "atha kho sīmantarikāya ṭhito aññopi rukkho karoti eva,",
  "tika-vin08t24:77_8": "tasmā appamattikāya sīmantarikāya vaḍḍhanakarukkhādayo na vaṭṭanti eva.",
  "tika-vin08t24:77_9": "Ettha ca upari dissamānakhandhasākhādipavesesu eva saṅkaradosassa sabbattha dassitattā adissamānānaṁ mūlānaṁ pavesepi bhūmigatikattā doso natthīti sijjhati.",
  "tika-vin08t24:77_10": "Sace pana mūlānipi dissamānāni neva pavisanti, saṅkarova,",
  "tika-vin08t24:77_11": "pabbatapāsāṇā pana dissamānāpi bhūmigatikāyeva.",
  "tika-vin08t24:77_12": "Yadi pana bandhanakāle eva eko thūlarukkho ubhayampi sīmaṁ āhacca tiṭṭhati,",
  "tika-vin08t24:77_13": "pacchā baddhā asīmā hotīti daṭṭhabbaṁ.",
  "tika-vin08t24:78_0": "Sīmasaṅkaranti sīmasambhedaṁ.",
  "tika-vin08t24:78_1": "Yaṁ panettha sāratthadīpaniyaṁ (sārattha. ṭī.",
  "tika-vin08t24:78_2": "mahāvagga 3.148) vuttaṁ ‘‘sīmasaṅkaraṁ karotīti vaḍḍhitvā sīmappadesaṁ paviṭṭhe dvinnaṁ sīmānaṁ gataṭṭhānassa dubbiññeyyattā vutta’’nti,",
  "tika-vin08t24:78_3": "taṁ na yuttaṁ gāmasīmāyapi saha saṅkaraṁ karotīti vattabbato.",
  "tika-vin08t24:78_4": "Tatthāpi hi nimitte vaḍḍhite gāmasīmabaddhasīmānaṁ gataṭṭhānaṁ dubbiññeyyameva hoti.",
  "tika-vin08t24:78_5": "Tattha pana avatvā dvinnaṁ baddhasīmānameva saṅkarassa vuttattā yathāvuttasambandhadosova saṅkarasaddena vuttoti gahetabbaṁ. Pāḷiyaṁ (mahāva.",
  "tika-vin08t24:78_6": "148) pana nidānavasena ‘‘yesaṁ, bhikkhave, sīmā pacchā sammatā,",
  "tika-vin08t24:78_7": "tesaṁ taṁ kammaṁ adhammika’’ntiādinā pacchā sammatāya asīmatte vuttepi dvīsu gāmasīmāsu ṭhatvā dvīhi saṅghehi sambhedaṁ vā ajjhottharaṇaṁ vā katvā sīmantarikaṁ aṭṭhapetvā vā rukkhapārohādisambandhaṁ aviyojetvā vā ekasmiṁ khaṇe kammavācāniṭṭhāpanavasena ekato sammatānaṁ dvinnampi sīmānaṁ asīmatā pakāsitāti veditabbaṁ.",
  "tika-vin08t24:79_0": "Sāratthadīpaniyaṁ (sārattha. ṭī.",
  "tika-vin08t24:79_1": "mahāvagga 3.148) ‘‘saṁsaṭṭhaviṭapāti iminā aññamaññassa āsannataṁ dīpeti.",
  "tika-vin08t24:79_2": "Baddhā hotīti pacchimadisābhāge sīmaṁ sandhāya vuttaṁ.",
  "tika-vin08t24:79_3": "Tassā padesanti yattha ṭhatvā bhikkhūhi kammaṁ kātuṁ sakkā hoti, tādisaṁ padesaṁ.",
  "tika-vin08t24:79_4": "Yattha pana ṭhitehi kammaṁ kātuṁ na sakkā hoti,",
  "tika-vin08t24:79_5": "tādisaṁ padesaṁ anto karitvā bandhantā sīmāya sīmaṁ sambhindanti nāma.",
  "tika-vin08t24:79_6": "Dvinnaṁ sīmānaṁ nimittaṁ hotīti nimittassa sīmato bāhirattā sīmasambhedo na hotīti vuttaṁ.",
  "tika-vin08t24:79_7": "Sīmasaṅkaraṁ karotīti vaḍḍhitvā sīmappadesaṁ paviṭṭhe dvinnaṁ sīmānaṁ gataṭṭhānassa duviññeyyattā vuttaṁ,",
  "tika-vin08t24:79_8": "na ca pana tattha kammaṁ kātuṁ na vaṭṭatīti dassanatthaṁ.",
  "tika-vin08t24:79_9": "Na hi sīmā tattakena asīmā hoti,",
  "tika-vin08t24:79_10": "dve pana sīmā pacchā vaḍḍhitena rukkhena ajjhotthaṭā ekābaddhā honti,",
  "tika-vin08t24:79_11": "tasmā ekattha ṭhatvā kammaṁ karontehi itaraṁ sodhetvā kātabba’’nti vuttaṁ.",
  "tika-vin08t24:80_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t24:81_0": "Sīmāvinicchayakathālaṅkāro nāma",
  "tika-vin08t24:82_0": "Catuvīsatimo paricchedo.",
  "tika-vin08t24:83_0": "Sīmābandhanavinicchayakathā",
  "tika-vin08t24:84_0": "Evaṁ sīmāvinicchayaṁ kathetvā pāḷiyaṁ sīmakathāya uposathakkhandhakapariyāpannattā uposathakkhandhakānantarañca pavāraṇakkhandhakassa āgatattā tadanukkamena sīmāvinicchayato uposathapavāraṇavinicchayaṁ kathetumāraddhepi sāsanavuddhikaraṇatthaṁ upasampadādivinayakammakaraṇaṭṭhānabhūtaṁ sīmaṁ bandhitukāmānaṁ lajjipesalabahussutasikkhākāmabhikkhūnaṁ paññāsativīriyajananatthaṁ sīmābandhanakathā amhehi ārabhīyate .",
  "tika-vin08t24:84_1": "Tattha apalokanādicatubbidhakammakaraṇaṭṭhānabhūtā sīmā nāma baddhaabaddhavasena duvidhā hoti.",
  "tika-vin08t24:84_2": "Tatthāpi baddhasīmā khaṇḍasīmā, samānasaṁvāsakasīmā,",
  "tika-vin08t24:84_3": "avippavāsasīmāti tibbidhā hoti,",
  "tika-vin08t24:84_4": "tathā abaddhasīmāpi gāmasīmā, udakukkhepasīmā, sattabbhantarasīmāti.",
  "tika-vin08t24:84_5": "Vuttañhetaṁ ācariyabuddhadattattherena vinayavinicchaye –",
  "tika-vin08t24:85_0": "‘‘Khaṇḍasamānasaṁvāsā-vippavāsāti bhedato;",
  "tika-vin08t24:86_0": "Iti baddhā tidhā vuttā, abaddhāpi tidhā matā.",
  "tika-vin08t24:87_0": "‘‘Gāmato udakukkhepā, sattabbhantaratopi ca;",
  "tika-vin08t24:88_0": "Tattha gāmaparicchedo, gāmasīmāti vuccatī’’ti.",
  "tika-vin08t24:89_0": "Tattha baddhasīmaṁ bandhitukāmena atikhuddikā, atimahatī, khaṇḍanimittā, chāyānimittā, animittā, bahisīme ṭhitasammatā, nadiyā sammatā, samudde sammatā, jātassare sammatā,",
  "tika-vin08t24:89_1": "sīmāya sīmaṁ sambhindantena sammatā,",
  "tika-vin08t24:89_2": "sīmāya sīmaṁ ajjhottharantena sammatāti vuttā imā ekādasa vipattisīmāyo atikkamitvā nimittasampatti, parisasampatti,",
  "tika-vin08t24:89_3": "kammavācāsampattīti vuttāya tividhasampattiyā yuttaṁ katvā paṭhamaṁ kittitanimittena sabbapacchimakittitanimittaṁ sambandhaṁ katvā bandhitabbā.",
  "tika-vin08t24:89_4": "Vuttañhetaṁ aṭṭhakathācariyena kaṅkhāvitaraṇiyaṁ (kaṅkhā. aṭṭha.",
  "tika-vin08t24:89_5": "nidānavaṇṇanā) ‘‘tattha ekādasa vipattisīmāyo atikkamitvā tividhasampattiyuttā nimittena nimittaṁ sambandhitvā sammatā sīmā baddhasīmā nāmā’’ti.",
  "tika-vin08t24:89_6": "Etena etesu ekādasasu vipattīsu ekāyapi yuttāya,",
  "tika-vin08t24:89_7": "tividhasampattīsu ekāyapi ayuttāya,",
  "tika-vin08t24:89_8": "nimittena nimittaṁ asambandhaṁ katvā sammatāya ca sati sīmā na hotīti dasseti.",
  "tika-vin08t24:90_0": "Evaṁ sīmaṁ bandhitukāmena bhikkhunā sabbalakkhaṇaparipūratthaṁ mahanto ussāho karaṇīyo hoti,",
  "tika-vin08t24:90_1": "tasmā sīmābandhanakāle tīsu sampattīsu parisasampattisiddhiyā paṭhamaṁ tāva gāmasīmā upaparikkhitabbā.",
  "tika-vin08t24:90_2": "Etthāha ‘‘nanu baddhasīmā vā bandhitabbā,",
  "tika-vin08t24:90_3": "atha kasmā gāmasīmā upaparikkhitabbā’’ti?",
  "tika-vin08t24:90_4": "Gāmasīmāyaṁ ṭhatvā baddhasīmāya bandhitabbato.",
  "tika-vin08t24:90_5": "Vuttañhetaṁ bhagavatā ‘‘asammatāya, bhikkhave,",
  "tika-vin08t24:90_6": "sīmāya aṭṭhapitāya yaṁ gāmaṁ vā nigamaṁ vā upanissāya viharati,",
  "tika-vin08t24:90_7": "yā tassa vā gāmassa gāmasīmā, nigamassa vā nigamasīmā,",
  "tika-vin08t24:90_8": "ayaṁ tattha samānasaṁvāsā ekūposathā’’ti (mahāva. 147).",
  "tika-vin08t24:90_9": "Idha pāḷiyaṁ sarūpena anāgatampi aṭṭhakathāyaṁ (mahāva. aṭṭha.",
  "tika-vin08t24:90_10": "147) ‘‘gāmaggahaṇena cettha nagarampi gahitameva hotī’’ti vuttattā nagarasīmāpi gahitā hoti,",
  "tika-vin08t24:90_11": "tasmā yasmiṁ abaddhasīmavihāre bhikkhū yaṁ gāmaṁ upanissāya viharanti,",
  "tika-vin08t24:90_12": "tassa gāmassa paricchedo gāmasīmā nāma.",
  "tika-vin08t24:90_13": "Yaṁ nigamaṁ upanissāya viharanti,",
  "tika-vin08t24:90_14": "tassa nigamassa paricchedo nigamasīmā nāma.",
  "tika-vin08t24:90_15": "Yaṁ nagaraṁ upanissāya viharanti,",
  "tika-vin08t24:90_16": "tassa nagarassa paricchedo nagarasīmā nāma.",
  "tika-vin08t24:90_17": "Tā sabbāpi gāmasīmāti vuccanti.",
  "tika-vin08t24:90_18": "Tesaṁ bhikkhūnaṁ samānasaṁvāsā ekūposathabaddhasīmā viya ekato uposathādisaṅghakammakaraṇārahā honti,",
  "tika-vin08t24:90_19": "īdiseyeva ca padese sīmaṁ bandhitumarahati,",
  "tika-vin08t24:90_20": "na uposathādisaṅghakammānarahe padeseti vuttaṁ hoti.",
  "tika-vin08t24:91_0": "Tattha ‘‘yattake padese tassa tassa gāmassa gāmabhojakā baliṁ labhanti,",
  "tika-vin08t24:91_1": "so padeso appo vā hotu mahanto vā,",
  "tika-vin08t24:91_2": "gāmasīmātveva saṅkhyaṁ gacchatī’’ti aṭṭhakathāyaṁ vacanato gāmādibhojakānaṁ balilabhanaṭṭhānaṁ gāmasīmā hoti, idañca yebhuyyavasena vuttaṁ.",
  "tika-vin08t24:91_3": "Baliṁ alabhantopi rājapaṇṇe āropitapadese tassa gāmassa gāmasīmāyeva.",
  "tika-vin08t24:91_4": "Vuttañhi vimativinodaniyaṁ (vi. vi. ṭī.",
  "tika-vin08t24:91_5": "mahāvagga 2.147) ‘‘baliṁ labhantīti idaṁ yebhuyyavasena vuttaṁ.",
  "tika-vin08t24:91_6": "‘Ayaṁ gāmo ettako karīsabhāgo’tiādinā pana rājapaṇṇesu āropitesu bhūmibhāgesu yasmiṁ yasmiṁ taḷākamātikāsusānapabbatādike padese baliṁ na gaṇhanti, sopi gāmasīmā eva.",
  "tika-vin08t24:91_7": "Rājādīhi paricchinnabhūmibhāgo hi sabbova ṭhapetvā nadīloṇijātassare gāmasīmāti veditabbo’’ti. Ayaṁ pakatigāmasīmā nāma.",
  "tika-vin08t24:91_8": "‘‘Yampi ekasmiṁyeva gāmakkhette ekaṁ padesaṁ,",
  "tika-vin08t24:91_9": "‘ayaṁ visuṁgāmo hotū’ti paricchinditvā rājā kassaci deti,",
  "tika-vin08t24:91_10": "sopi visuṁgāmasīmā hotiyevā’’ti aṭṭhakathāyaṁ (mahāva. aṭṭha.",
  "tika-vin08t24:91_11": "147) vacanato rājā ‘‘pakatigāmakkhetteyeva pakatigāmato visuṁ pakatigāmena asammisso gāmo hotū’’ti yaṁ padesaṁ deti, so padeso visuṁgāmasīmā nāma.",
  "tika-vin08t24:91_12": "Iti pakatigāmasīmā ca rājūnaṁ icchāvasena pavattā visuṁgāmasīmā ca baddhasīmā viya sabbakammārahā,",
  "tika-vin08t24:91_13": "tasmā abhinavabaddhasīmaṁ bandhitukāmehi pakatigāmasīmaṁ vā visuṁgāmasīmaṁ vā sodhetvā kattabbaṁ hoti.",
  "tika-vin08t24:91_14": "Tathā hi vuttaṁ aṭṭhakathāyaṁ ‘‘tasmā sā ca itarā ca pakatigāmanagaranigamasīmā baddhasīmāsadisāyeva hontī’’ti. Vimativinodaniyañca (vi. vi. ṭī.",
  "tika-vin08t24:91_15": "mahāvagga 2.147) ‘‘tattha hi sā ca rājicchāvasena parivattitvā samuppannā abhinavā ca itarā ca aparivattā pakatigāmasīmā,",
  "tika-vin08t24:91_16": "yathā baddhasīmāyaṁ sabbaṁ saṅghakammaṁ kātuṁ vaṭṭati,",
  "tika-vin08t24:91_17": "evametāpi sabbakammārahatāsadisena baddhasīmāsadisā,",
  "tika-vin08t24:91_18": "sā samānasaṁvāsā ekūposathāti adhippāyo’’ti vuttaṁ.",
  "tika-vin08t24:92_0": "Keci pana ācariyā ‘‘mayaṁ sīmaṁ bandhitukāmā,",
  "tika-vin08t24:92_1": "tasmā ettako bhūmiparicchedo visuṁ khettaṁ hotū’’ti rājānaṁ āpucchitvā tena okāse kate ‘‘idaṁ ṭhānaṁ visuṁgāmakkhettaṁ hotī’’ti manasi katvā tatraṭṭheyeva bhikkhū ca hatthapāsānayanādinā sodhetvā sīmāsamūhanasīmābandhanādīni karonti,",
  "tika-vin08t24:92_2": "taṁ karaṇaṁ ‘‘ayaṁ visuṁgāmo hotūti paricchinditvā rājā kassaci detī’’ti aṭṭhakathāvacanena,",
  "tika-vin08t24:92_3": "‘‘sā ca rājicchāvasena parivattitvā samuppannā abhinavā cā’’ti āgatena vimativinodanīṭīkāvacanena ca samentaṁ viya na dissati. Kathaṁ?",
  "tika-vin08t24:92_4": "Aṭṭhakathāvacane tāva ‘‘ayaṁ visuṁgāmo hotū’’ti iminā na kevalaṁ purimagāmoyeva gāmo hotu,",
  "tika-vin08t24:92_5": "atha kho idāni paricchinnapadesopi visuṁyeva gāmo hotūti ekaṁyeva gāmakkhettaṁ dve gāme karotīti dasseti.",
  "tika-vin08t24:92_6": "‘‘Rājā kassaci detī’’ti iminā gāmabhojakassa dinnabhāvaṁ pakāseti,",
  "tika-vin08t24:92_7": "idha pana neva dve gāme karoti, na ca gāmabhojakassa deti,",
  "tika-vin08t24:92_8": "kevalaṁ bhikkhūnaṁ anumatiyā yāvakālikavaseneva okāsaṁ karoti,",
  "tika-vin08t24:92_9": "evaṁ aṭṭhakathāvacanenapi samentaṁ viya na dissati.",
  "tika-vin08t24:92_10": "Vimativinodanīṭīkāvacanenapi ‘‘rājicchāvasena parivattitvā’’ti iminā agāmabhūtaṁ khettaṁ rājicchāvasena parivattitvā gāmo hotīti dasseti.",
  "tika-vin08t24:92_11": "‘‘Abhinavā cā’’ti iminā purāṇagāmasīmā ca abhinavagāmasīmā cāti purimagāmena amissaṁ visuṁgāmalakkhaṇaṁ dasseti.",
  "tika-vin08t24:92_12": "Idha pana rājicchāvasena parivattitvā khettassa visuṁgāmabhūtabhāvo ca abhinavabhāvena visuṁgāmalakkhaṇañca na dissati,",
  "tika-vin08t24:92_13": "evaṁ ṭīkāvacanenapi samentaṁ viya na dissati.",
  "tika-vin08t24:93_0": "Vinayavinicchayaṭīkāyañca ‘‘gāmaparicchedoti sabbadisāsu sammā paricchinditvā ‘imassa padesassa ettako karo’ti evaṁ karena niyamito gāmappadeso’’ti evaṁ āyavaseneva paricchindanaṁ vuttaṁ, na anumatikaraṇamattena,",
  "tika-vin08t24:93_1": "tasmā visuṁgāmalakkhaṇaṁ appattatāya pakatigāmena saṅkaro hoti,",
  "tika-vin08t24:93_2": "na tattha uposathādisaṅghakammaṁ kātumarahati,",
  "tika-vin08t24:93_3": "uposathādisaṅghakammakaraṇārahapadeseyeva sīmāsamūhananasīmābandhanakammampi karaṇārahaṁ hoti ñattidutiyakammattā tesaṁ kammānaṁ,",
  "tika-vin08t24:93_4": "tasmā tesaṁ ācariyānaṁ taṁ karaṇaṁ aññe ācariyā na icchanti.",
  "tika-vin08t24:93_5": "Aññe pana ācariyā ‘‘taṁ paricchinnappadesaṁ ‘visuṁgāmo hotū’ti rājā kassaci deti,",
  "tika-vin08t24:93_6": "gāmabhojako ca tato baliṁ paṭiggaṇhāti, tadā visuṁgāmo hoti, na tato pubbe’’ti vadanti.",
  "tika-vin08t24:93_7": "Tesaṁ taṁ vacanaṁ ‘‘evaṁ karena niyamito padeso’’ti vinicchayaṭīkāvacanañca ‘‘gāmādīnaṁ karaggāhaparicchinno samantato padeso gāmasīmā’’ti sīmālaṅkāragaṇṭhivacanañca sandhāya vuttaṁ siyā,",
  "tika-vin08t24:93_8": "tesu pana ‘‘imassa padesassa ettako karo’’ti evaṁ karaparicchindanaṁ vuttaṁ,",
  "tika-vin08t24:93_9": "na gāmabhojakassa baliggahaṇaṁ.",
  "tika-vin08t24:93_10": "Aṭṭhakathāyañca ‘‘rājā kassaci detī’’ti dānameva vadati,",
  "tika-vin08t24:93_11": "na ‘‘gāmabhojako ca baliṁ gaṇhātī’’ti paṭiggahaṇaṁ,",
  "tika-vin08t24:93_12": "tasmā tampi vacanaṁ aññe paṇḍitā na sampaṭicchanti,",
  "tika-vin08t24:93_13": "tasmā pathavissaro rājā ‘‘imasmiṁ gāmakkhette ettakakarīsamatto padeso purimagāmato visuṁgāmo hotū’’ti paricchinditvā deti,",
  "tika-vin08t24:93_14": "ettāvatā so padeso baliṁ paṭiggahito vā hotu appaṭiggahito vā,",
  "tika-vin08t24:93_15": "visuṁgāmo nāma hotīti daṭṭhabbo.",
  "tika-vin08t24:94_0": "Evaṁ pakatigāmalakkhaṇañca visuṁgāmalakkhaṇañca tathato ñatvā baddhasīmaṁ bandhitukāmo yadi pakatigāmasīmā nātivitthārā hoti sukharakkhitā,",
  "tika-vin08t24:94_1": "tameva pakatigāmasīmaṁ suṭṭhu rakkhāpetvā suṭṭhu sodhetvā sīmāsamūhananasīmāsammutikammāni kātabbāni.",
  "tika-vin08t24:94_2": "Yadi pana pakatigāmasīmā ativitthārā hoti, nigamasīmā, nagarasīmā vā honti,",
  "tika-vin08t24:94_3": "bahūnaṁ bhikkhūnaṁ nisinnaṭṭhānasañcaraṇaṭṭhānattā sodhetuṁ vā rakkhituṁ vā na sakkonti,",
  "tika-vin08t24:94_4": "evañca sati pathavissararājūhi paricchinnāya visuṁgāmasīmāya suṭṭhu sodhetvā surakkhitaṁ katvā sīmāsamūhananasīmāsammutikammaṁ kātabbaṁ.",
  "tika-vin08t24:94_5": "Kathaṁ pana suṭṭhu sodhanañca suṭṭhu rakkhaṇañca kātabbaṁ?",
  "tika-vin08t24:94_6": "Sīmaṁ bandhitukāmena hi sāmantavihāresu bhikkhū tassa tassa vihārassa sīmāparicchedaṁ pucchitvā baddhasīmavihārānaṁ sīmāya sīmantarikaṁ,",
  "tika-vin08t24:94_7": "abaddhasīmavihārānaṁ sīmāya upacāraṁ ṭhapetvā disācārikabhikkhūnaṁ nissañcārasamaye sace ekasmiṁ gāmakkhette sīmaṁ bandhitukāmā, ye tattha baddhasīmavihārā,",
  "tika-vin08t24:94_8": "tesu bhikkhūnaṁ ‘‘mayaṁ ajja sīmaṁ bandhissāma,",
  "tika-vin08t24:94_9": "tumhe sakasakasīmāya paricchedato mā nikkhamathā’’ti pesetabbaṁ. Ye abaddhasīmavihārā,",
  "tika-vin08t24:94_10": "tesu bhikkhū ekajjhaṁ sannipātetabbā,",
  "tika-vin08t24:94_11": "chandārahānaṁ chando āharāpetabbo.",
  "tika-vin08t24:94_12": "Evaṁ sannipatitesu pana bhikkhūsu chandārahānaṁ chande āhaṭe tesu tesu maggesu ca nadītitthagāmadvārādīsu ca āgantukabhikkhūnaṁ sīghaṁ sīghaṁ hatthapāsānayanatthañca bahisīmakaraṇatthañca ārāmike ceva samaṇuddese ca ṭhapetvā bherisaññaṁ vā saṅkhasaññaṁ vā katvā sīmā samūhanitabbāti.",
  "tika-vin08t24:95_0": "Nanu ca idaṁ sodhanaṁ rakkhaṇañca sīmāsammutikāleyeva aṭṭhakathāyaṁ vuttaṁ,",
  "tika-vin08t24:95_1": "atha kasmā idha sīmāsamūhanane vuttanti?",
  "tika-vin08t24:95_2": "Imassapi sīmāsamūhananakammassa ñattidutiyakammattā parisasampattijananatthaṁ vuttanti daṭṭhabbaṁ.",
  "tika-vin08t24:95_3": "Evaṁ santepi idaṁ sīmāsamūhananakammaṁ nāma yadi porāṇā baddhasīmā atthi,",
  "tika-vin08t24:95_4": "tadaṭṭhakasaṅghe hatthapāsagate aññesu bhikkhūsu gāmasīmaṁ paviṭṭhesupi kammabhedo natthi.",
  "tika-vin08t24:95_5": "Yadi porāṇā baddhasīmā natthi,",
  "tika-vin08t24:95_6": "evampi sati kevalaṁ gāmasīmābhūtattā sīmāsamūhananakamme asampajjantepi doso natthi, atha kasmā sodhanā vuttāti? Saccaṁ,",
  "tika-vin08t24:95_7": "tathāpi samūhanitabbā porāṇasīmāparicchedassa duviññeyyattā.",
  "tika-vin08t24:95_8": "Sace hi mahatiyā porāṇabaddhasīmāya ekasmiṁ padese sīmaṁ samūhanissāmāti saṅghe sannipatite tassāyeva sīmāya aññasmiṁ padese bhikkhumhi paviṭṭhe ajānantassapi kammaṁ vipajjati,",
  "tika-vin08t24:95_9": "tasmā mahussāhena sodhetabbāvāti daṭṭhabbaṁ.",
  "tika-vin08t24:95_10": "Evaṁ gāmasīmasodhanaṁ ‘‘parisasampattiyā yuttā nāma sabbantimena paricchedena catūhi bhikkhūhi sannipatitvā yāvatikā tasmiṁ gāmakkhette baddhasīmaṁ vā nadīsamuddajātassare vā anokkamitvā ṭhitā bhikkhū,",
  "tika-vin08t24:95_11": "te sabbe hatthapāse vā katvā chandaṁ vā āharitvā sammatā’’ti kaṅkhāvitaraṇiyaṁ (kaṅkhā. aṭṭha.",
  "tika-vin08t24:95_12": "nidānavaṇṇanā) āgatattā parisasampattikāraṇaṁ hotīti viññāyati.",
  "tika-vin08t24:95_13": "Tato ‘‘sīmāya sīmaṁ sambhindantena sammatā,",
  "tika-vin08t24:95_14": "sīmāya sīmaṁ ajjhottharantena sammatā’’ti vuttehi dvīhi vipattidosehi muccanatthaṁ sīmasamūhananakammaṁ kātabbaṁ.",
  "tika-vin08t24:96_0": "Sīmāya asamūhatāya sati kathaṁ vipattidvayaṁ āpajjeyyāti, tathā sodhitāyapi gāmasīmāya.",
  "tika-vin08t24:96_1": "Yadi porāṇabaddhasīmā vijjamānā bhaveyya,",
  "tika-vin08t24:96_2": "tassā vijjamānabhāvaṁ ajānantā navaṁ baddhasīmaṁ bandheyyuṁ.",
  "tika-vin08t24:96_3": "Porāṇasīmāya hi nimittaṁ anto katvā tassa samīpe porāṇasīmāya anto ṭhitaṁ aññaṁ nimittaṁ katvā navaṁ baddhasīmaṁ bandheyyuṁ,",
  "tika-vin08t24:96_4": "sīmāya sīmaṁ sambhindantena sammatā nāma hoti.",
  "tika-vin08t24:96_5": "Tena vuttaṁ kaṅkhāvitaraṇiyaṁ (kaṅkhā. aṭṭha.",
  "tika-vin08t24:96_6": "nidānavaṇṇanā) ‘‘sīmāya sīmaṁ sambhindantena sammatā nāma attano sīmāya paresaṁ sīmaṁ sambhindantena sammatā.",
  "tika-vin08t24:96_7": "Sace hi porāṇakassa vihārassa puratthimāya disāya ambo ceva jambū cāti dve rukkhā aññamaññaṁ saṁsaṭṭhaviṭapā honti,",
  "tika-vin08t24:96_8": "tesu ambassa pacchimadisābhāge jambū.",
  "tika-vin08t24:96_9": "Vihārasīmā ca jambuṁ anto katvā ambaṁ kittetvā baddhā hoti,",
  "tika-vin08t24:96_10": "atha pacchā tassa vihārassa puratthimadisāyaṁ vihāre kate sīmaṁ bandhantā bhikkhū ambaṁ anto katvā jambuṁ kittetvā bandhanti,",
  "tika-vin08t24:96_11": "sīmāya sīmā sambhinnā nāma hotī’’ti.",
  "tika-vin08t24:96_12": "Porāṇasīmāya ca ekadesaṁ vā sakalaporāṇasīmaṁ vā anto karitvā navaṁ sīmaṁ bandheyyuṁ,",
  "tika-vin08t24:96_13": "sīmāya sīmaṁ ajjhottharantena sammatā nāma .",
  "tika-vin08t24:96_14": "Vuttañhetaṁ kaṅkhāvitaraṇiyaṁ (kaṅkhā. aṭṭha.",
  "tika-vin08t24:96_15": "nidānavaṇṇanā) ‘‘sīmāya sīmaṁ ajjhottharantena sammatā nāma attano sīmāya paresaṁ sīmaṁ ajjhottharantena sammatā.",
  "tika-vin08t24:96_16": "Sace hi paresaṁ baddhasīmaṁ sakalaṁ vā tassā padesaṁ vā anto katvā attano sīmaṁ sammannanti,",
  "tika-vin08t24:96_17": "sīmāya sīmaṁ ajjhottharitā nāma hotī’’ti.",
  "tika-vin08t24:97_0": "Yasmiṁ padese cattāro bhikkhū nisīditvā kammaṁ kātuṁ na sakkonti,",
  "tika-vin08t24:97_1": "tattha tato paṭṭhāya yāva kesaggamattampi aññesaṁ porāṇabaddhasīmappadesaṁ attano sīmāya anto karonto sīmāya sīmaṁ sambhindati nāma.",
  "tika-vin08t24:97_2": "Catunnaṁ bhikkhūnaṁ nisīdituṁ pahonakaṭṭhānato paṭṭhāya yāva sakalampi aññesaṁ porāṇabaddhasīmāpadesaṁ attano sīmāya anto karonto sīmāya sīmaṁ ajjhottharati nāma.",
  "tika-vin08t24:97_3": "Vuttañhetaṁ kaṅkhāvitaraṇiyā līnatthapakāsaniyaṁ (kaṅkhā. abhi. ṭī.",
  "tika-vin08t24:97_4": "nidānavaṇṇanā) ‘‘tassā padesanti tassā ekadesaṁ,",
  "tika-vin08t24:97_5": "yattha ṭhatvā catūhi bhikkhūhi kammaṁ kātuṁ sakkā hoti,",
  "tika-vin08t24:97_6": "tādisaṁ ekadesanti vuttaṁ hoti.",
  "tika-vin08t24:97_7": "Yattha pana ṭhitehi kammaṁ kātuṁ na sakkā,",
  "tika-vin08t24:97_8": "tādisaṁ padesaṁ anto karitvā sīmāya sīmaṁ sambhindanti nāma,",
  "tika-vin08t24:97_9": "na tu ajjhottharanti nāmāti gahetabba’’nti. Vimativinodaniyampi (vi. vi. ṭī.",
  "tika-vin08t24:97_10": "mahāvagga 2.148) ‘‘yattha catūhi bhikkhūhi nisīdituṁ na sakkā,",
  "tika-vin08t24:97_11": "tattakato paṭṭhāya yāva kesaggamattampi attano sīmāya karontā sambhindanti,",
  "tika-vin08t24:97_12": "catunnampi bhikkhūnaṁ pahonakato paṭṭhāya yāva sakalampi anto karontā ajjhottharantīti veditabba’’nti vuttaṁ.",
  "tika-vin08t24:98_0": "Evaṁ hotu,",
  "tika-vin08t24:98_1": "tasmiṁ gāmasīmaparicchede porāṇakasīmāya vijjamānāya vipattidvayamocanatthaṁ sīmāsamūhananakammaṁ sātthakaṁ,",
  "tika-vin08t24:98_2": "avijjamānāya kathaṁ sātthakaṁ bhaveyyāti saṅkānivattanatthaṁ sīmāsamūhananakammaṁ akatvā abhinavasīmāya bajjhamānāya saṅkā uppajjeyya,",
  "tika-vin08t24:98_3": "bhagavato dharamānakālato paṭṭhāya yāvajjatanā gaṇanapathaṁ vītikkantā bhikkhū upasampadādikammakaraṇatthaṁ tasmiṁ tasmiṁ padese sīmaṁ bandhanti. Sā sīmā ettha atthi,",
  "tika-vin08t24:98_4": "ettha natthīti na sakkā jānituṁ,",
  "tika-vin08t24:98_5": "tasmā ‘‘amhākaṁ sīmābandhanaṭṭhāne porāṇakasīmā bhaveyya nu kho’’ti saṅkā bhaveyya,",
  "tika-vin08t24:98_6": "evaṁ sati sā abhinavasīmā ca āsaṅkanīyā hotīti sīmāyaṁ kataṁ upasampadādikammampi āsaṅkanīyaṁ hoti,",
  "tika-vin08t24:98_7": "tasmā saṅkānivattanatthaṁ abhinavasīmaṁ bandhitukāmehi yatipuṅgavehi avassaṁ sīmāsamūhananakammaṁ kātabbaṁ hoti. Samūhanantehi pana ‘‘sīmaṁ, bhikkhave,",
  "tika-vin08t24:98_8": "samūhanantena paṭhamaṁ ticīvarena avippavāso samūhantabbo,",
  "tika-vin08t24:98_9": "pacchā sīmā samūhantabbā’’ti (mahāva.",
  "tika-vin08t24:98_10": "144) vacanato paṭhamaṁ avippavāsasīmā samūhanitabbā,",
  "tika-vin08t24:98_11": "tato samānasaṁvāsakasīmā samūhanitabbā.",
  "tika-vin08t24:98_12": "Tasmiṁ samūhananakāle ca ‘‘khaṇḍasīmāyaṁ ṭhatvā avippavāsasīmā na samūhantabbā,",
  "tika-vin08t24:98_13": "tathā avippavāsasīmāya ṭhatvā khaṇḍasīmāpi.",
  "tika-vin08t24:98_14": "Khaṇḍasīmāya pana ṭhitena khaṇḍasīmāva samūhanitabbā,",
  "tika-vin08t24:98_15": "tathā itarāya ṭhitena itarā’’ti aṭṭhakathāyaṁ (mahāva. aṭṭha.",
  "tika-vin08t24:98_16": "144) vacanato khaṇḍasīmāyaṁ ṭhatvāva khaṇḍasīmā samūhanitabbā,",
  "tika-vin08t24:98_17": "mahāsīmāyameva ṭhatvā mahāsīmā samūhanitabbā,",
  "tika-vin08t24:98_18": "aññissā sīmāya ṭhatvā aññā sīmā na samūhanitabbā.",
  "tika-vin08t24:98_19": "Aṭṭhakathāyaṁ avippavāsasīmāti mahāsīmaṁ vadati tattheva yebhuyyena cīvarena vippavasanato.",
  "tika-vin08t24:99_0": "‘‘Tattha sace khaṇḍasīmañca avippavāsasīmañca jānanti,",
  "tika-vin08t24:99_1": "samūhanituñceva bandhituñca sakkhissanti.",
  "tika-vin08t24:99_2": "Khaṇḍasīmaṁ pana jānantā avippavāsaṁ ajānantāpi samūhanituñceva bandhituñca sakkhissanti.",
  "tika-vin08t24:99_3": "Khaṇḍasīmaṁ pana ajānantā avippavāsaṁyeva jānantā cetiyaṅgaṇabodhiyaṅgaṇauposathāgārādīsu nirāsaṅkaṭṭhānesu ṭhatvā appeva nāma samūhanituṁ sakkhissanti,",
  "tika-vin08t24:99_4": "paṭibandhituṁ pana na sakkhissanteva. Sace bandheyyuṁ,",
  "tika-vin08t24:99_5": "sīmāsambhedaṁ katvā vihāraṁ avihāraṁ kareyyuṁ, tasmā na samūhanitabbā. Ye pana ubhopi na jānanti,",
  "tika-vin08t24:99_6": "teneva samūhanituṁ na bandhituṁ sakkhissanti.",
  "tika-vin08t24:99_7": "Ayañhi sīmā nāma kammavācāya vā asīmā hoti sāsanantaradhānena vā,",
  "tika-vin08t24:99_8": "na ca sakkā sīmaṁ ajānantehi kammavācā kātuṁ, tasmā na samūhanitabbā,",
  "tika-vin08t24:99_9": "sādhukaṁ pana ñatvāyeva samūhanitabbā ca bandhitabbā cā’’ti aṭṭhakathāyaṁ (mahāva. aṭṭha.",
  "tika-vin08t24:99_10": "144) vacanato ‘‘idāni sīmaṁ samūhanissāmā’’ti paricchinnāya gāmasīmāya anto khaṇḍasīmamahāsīmānaṁ atthibhāvaṁ vā natthibhāvaṁ vā tāsaṁ sīmānaṁ paricchedañca na jānanti,",
  "tika-vin08t24:99_11": "evaṁ ajānantā bhikkhū tā porāṇasīmāyo samūhanituṁ na sakkuṇeyyuṁ,",
  "tika-vin08t24:99_12": "porāṇasīmaṁ samūhanituṁ asakkontā ca kathaṁ abhinavasīmaṁ bandhituṁ sakkuṇissantīti paramparehi ācariyehi sammā vinicchitaṁ anulomanayaṁ nissāya mahantaṁ ussāhaṁ karitvā aṅgaṁ aparihāpetvā sammā vihitanayena porāṇasīmaṁ samūhanituṁ sakkhissanti.",
  "tika-vin08t24:100_0": "Kathaṁ?",
  "tika-vin08t24:100_1": "Tasmiṁ sīmāsamūhananakāle yadi pakatigāmasīmāyaṁ āraddhaṁ, taṁ pakatigāmaparicchedaṁ,",
  "tika-vin08t24:100_2": "yadi visuṁgāmasīmāyaṁ āraddhaṁ,",
  "tika-vin08t24:100_3": "taṁ visuṁgāmaparicchedaṁ aññesaṁ bhikkhūnaṁ appavisanatthāya samantato susaṁvihitārakkhaṁ kārāpetvā kammavācaṁ sāvetuṁ samatthena byattibalasampannena vinayadharena saha samānasaṁvāsake lajjipesale imassa kammassa catuvaggakaraṇīyattā cattāro bhikkhū kammappatte bhikkhūnaṁ pakatattabhāvassa dubbiññeyyattā vā tato adhikappamāṇe bhikkhū gahetvā idāni bandhitabbāya sīmāya nimittānaṁ vihāraparikkhepassa ca anto ca sabbattha bahi ca samantā leḍḍupātamatte padese sabbattha mañcappamāṇe mañcappamāṇe ṭhāne hatthapāsaṁ avijahitvā tiṭṭhantā,",
  "tika-vin08t24:100_4": "nisīdantā vā hutvā paṭhamaṁ avippavāsasīmāsamūhananakammavācaṁ,",
  "tika-vin08t24:100_5": "tato samānasaṁvāsakasīmāsamūhananakammavācaṁ sāvetvā sīmāya samugghāte kate porāṇasīmāsu vijjamānāsupi pacchimantena ekavīsatiyā bhikkhūnaṁ nisīdanārahattā sīmāya mañcappamāṇe mañcappamāṇe ṭhāne tiṭṭhantā bhikkhū avassaṁ tāsu sīmāsu tiṭṭhantā bhaveyyuṁ,",
  "tika-vin08t24:100_6": "tasmā sīmaṭṭhā hutvā sīmāsamūhananakammavācaṁ vatvā tā sīmā samūhaneyyuṁ.",
  "tika-vin08t24:100_7": "Tato porāṇabaddhasīmānaṁ samūhatattā gāmasīmāyeva avasiṭṭhā bhaveyyāti.",
  "tika-vin08t24:100_8": "Vuttañhetaṁ vimativinodaniyaṁ (vi. vi. ṭī.",
  "tika-vin08t24:100_9": "mahāvagga 2.144) ‘‘keci pana īdisesu vihāresu chapañcamatte bhikkhū gahetvā vihārakoṭito paṭṭhāya vihāraparikkhepassa anto ca bahi ca samantā leḍḍupāte sabbattha mañcappamāṇe mañcappamāṇe okāse nirantaraṁ ṭhatvā paṭhamaṁ avippavāsasīmaṁ ,",
  "tika-vin08t24:100_10": "tato samānasaṁvāsakasīmañca samūhananavasena sīmāya samugghāte kate tasmiṁ vihāre khaṇḍasīmāya mahāsīmāya ca vijjamānatte satipi avassaṁ ekasmiṁ mañcaṭṭhāne tāsaṁ majjhagatā te bhikkhū tā samūhaneyyuṁ,",
  "tika-vin08t24:100_11": "tato gāmasīmā eva avasisseyyā’’ti.",
  "tika-vin08t24:101_0": "‘‘Sādhukaṁ pana ñatvāyeva samūhanitabbā ceva bandhitabbā cā’’ti aṭṭhakathāyaṁ (mahāva. aṭṭha.",
  "tika-vin08t24:101_1": "144) vacanato sīmaṁ jānantāyeva samūhanituṁ sakkhissanti, kathaṁ ajānantāti.",
  "tika-vin08t24:101_2": "Imasmiṁ sīmāsamūhananādhikāre sīmaṁ vā sīmāparicchedaṁ vā jānanabhāvo aṅgaṁ na hoti, antosīmāyaṁ ṭhitabhāvo,",
  "tika-vin08t24:101_3": "‘‘sīmaṁ samūhanissāmā’’ti kammavācākaraṇanti idameva dvayaṁ aṅgaṁ hoti,",
  "tika-vin08t24:101_4": "tasmā iminā aṅgadvayena sampanne sati imaṁ ajānantāpi samūhanituṁ sakkontīti.",
  "tika-vin08t24:101_5": "Iminā aṅgadvayena sampanne sati sīmaṁ ajānantānaṁ samūhanituṁ samatthabhāvo kathaṁ viññātabboti?",
  "tika-vin08t24:101_6": "Aṭṭhakathāyaṁ ‘‘khaṇḍasīmaṁ pana jānantā avippavāsaṁ ajānantāpi samūhanituñceva bandhituñca sakkhissantī’’ti evaṁ mahāsīmāya paricchedaṁ ajānanaṭṭhānepi samūhananassa vuttattā vimativinodaniyampi (vi. vi. ṭī.",
  "tika-vin08t24:101_7": "mahāvagga 2.144) ‘‘na hettha sīmāya,",
  "tika-vin08t24:101_8": "tapparicchedassa vā jānanaṁ aṅgaṁ, sīmāya pana antoṭhānaṁ,",
  "tika-vin08t24:101_9": "‘samūhanissāmā’ti kammavācākaraṇañca aṅgaṁ. Aṭṭhakathāyaṁ (mahāva. aṭṭha.",
  "tika-vin08t24:101_10": "144) ‘khaṇḍasīmaṁ pana jānantā avippavāsaṁ ajānantāpi samūhanituñceva bandhituñca sakkhissantī’ti evaṁ mahāsīmāya paricchedassa ajānanepi samūhananassa vuttattā’’ti vuttaṁ.",
  "tika-vin08t24:101_11": "Tato porāṇabaddhasīmānaṁ samūhatattā gāmasīmāyeva avasiṭṭhā bhaveyyāti tasmiṁ avasiṭṭhāya tato paraṁ kiṁ kātabbanti.",
  "tika-vin08t24:101_12": "Gāmasīmāya avasiṭṭhāya sati taṁ gāmasīmaṁ pubbe vuttanayena sodhanaṁ rakkhaṇañca katvā tissaṁ gāmasīmāyaṁ khaṇḍasīmaṁ mahāsīmañca yathāruci bandhituṁ labhati,",
  "tika-vin08t24:101_13": "sīmaṁ abandhitvāva kevalāya gāmasīmāya upasampadādisaṅghakammañca kātumpi labhati.",
  "tika-vin08t24:102_0": "Vuttañhi vimativinodaniyaṁ (vi. vi. ṭī.",
  "tika-vin08t24:102_1": "mahāvagga 2.144) – ‘‘gāmasīmāya eva ca avasiṭṭhāya tattha yathāruci duvidhampi sīmaṁ bandhituñceva upasampadādikammaṁ kātuñca vaṭṭatīti vadanti, taṁ yuttaṁ viya dissati, vīmaṁsitvā gahetabba’’nti.",
  "tika-vin08t24:102_2": "Tasmā yadi saṭṭhihatthāyāmaṁ cattālīsahatthavitthāraṁ khaṇḍasīmameva kattukāmā honti,",
  "tika-vin08t24:102_3": "ettake padese mañcaṭṭhānaṁ gaṇhanto pamāṇayuttako mañcoti sabbapacchimappamāṇayutto mañco.",
  "tika-vin08t24:102_4": "So hi pakatividatthiyā navavidatthiko, aṭṭhavidatthiko vā hoti.",
  "tika-vin08t24:102_5": "Tato khuddako mañco sīsupadhānaṁ ṭhapetvā pādaṁ pasāretvā nipajjituṁ nappahotīti sabbapacchimamañcassa āyāmappamāṇassa samantapāsādikāyaṁ vuttattā tato adhikāyāmopi hotiyeva.",
  "tika-vin08t24:102_6": "Mañcassa vitthāro pana āyāmassa upaḍḍho hoti,",
  "tika-vin08t24:102_7": "tasmā mañcappamāṇaṭṭhānaṁ āyāmato pañcahatthaṁ,",
  "tika-vin08t24:102_8": "vitthārato pañcavidatthikanti gahetvā tena pamāṇena gaṇhanto saṭṭhihatthāyāmaṁ sīmaṭṭhānaṁ catuvīsatimañcakaṁ hoti,",
  "tika-vin08t24:102_9": "cattālīsahatthavitthāraṁ aṭṭhamañcakaṁ hoti.",
  "tika-vin08t24:102_10": "Evaṁ gaṇhanto dakkhiṇuttarāyāmo mañco hoti,",
  "tika-vin08t24:102_11": "saṭṭhihatthāyāmaṁ sīmaṭṭhānaṁ dvādasamañcakaṁ hoti,",
  "tika-vin08t24:102_12": "cattālīsahatthavitthāraṁ soḷasamañcakaṁ hoti.",
  "tika-vin08t24:102_13": "Evaṁ gaṇhanto pācīnapacchimāyāmo mañco hoti.",
  "tika-vin08t24:102_14": "Duvidhepi āyāmaṁ vitthārena guṇitaṁ karonto sakalaṁ antosīmaṭṭhānaṁ dvānahuttarasatamañcakaṁ hoti,",
  "tika-vin08t24:102_15": "bahisīmaṭṭhānampi samantato ekamañcakaṁ vā dvitimañcakaṁ vā gahetabbaṁ.",
  "tika-vin08t24:102_16": "Tena saha gaṇanaṁ vaḍḍhetabbaṁ. Vimativinodaniyaṁ (vi. vi. ṭī.",
  "tika-vin08t24:102_17": "mahāvagga 2.144) pana ‘‘samantā leḍḍupāto’’ti vuttaṁ,",
  "tika-vin08t24:102_18": "taṁ pana mahāsīmābandhanakāle vihāraparikkhepassa bahiupacāraṁ sandhāya vuttaṁ siyā.",
  "tika-vin08t24:102_19": "Khaṇḍasīmāyapi dūrato samūhanane doso natthi,",
  "tika-vin08t24:102_20": "dukkarattā pana kārakānaṁ pamāṇaṁ jānitabbaṁ.",
  "tika-vin08t24:102_21": "Kalyāṇiyaṁ nāma sīmāyaṁ pana āyāmato ca vitthārato ca pañcahatthappamāṇaṁ ṭhānaṁ ekakoṭṭhāsaṁ katvā samūhanati.",
  "tika-vin08t24:102_22": "Tampi pacchimamañcappamāṇato adhikamevāti katvā kataṁ.",
  "tika-vin08t24:102_23": "Idāni amheti vuttaṭṭhānaṁ pana pakaraṇanayena saṁsandanattā yuttataranti daṭṭhabbaṁ.",
  "tika-vin08t24:103_0": "Samūhananākāro pana evaṁ veditabbo – idāni bandhitabbāya sīmāya nimittānaṁ anto ca bahi ca yathāvuttanayena samūhanitabbasīmaṭṭhānaṁ ādāsatalaṁ viya samaṁ suddhaṁ vimalaṁ katvā yathāvuttamañcappamāṇaṁ mañcappamāṇaṁ ṭhānaṁ aṭṭhapadakalekhaṁ viya rajjunā vā daṇḍena vā lekhaṁ kārāpetvā lekhānusārena tambamattikacuṇṇena vā setamattikacuṇṇena vā vaṇṇavisesaṁ kārāpetvā panti panti koṭṭhāsaṁ koṭṭhāsaṁ kārāpetvā pubbe vuttanayena ārakkhaṁ sodhanañca kārāpetvā ‘‘idāni sīmaṁ samūhanissāmā’’ti cattāro vā taduttari vā samānasaṁvāsakabhikkhū gahetvā paṭhamapantiyaṁ paṭhamakoṭṭhāse mañcaṭṭhāne ṭhatvā paṭhamaṁ avippavāsasīmāsamūhananakammavācaṁ,",
  "tika-vin08t24:103_1": "tato samānasaṁvāsakasīmāsamūhananakammavācaṁ sāvetvā tasmiṁ koṭṭhāseyeva aññamaññassa ṭhitaṭṭhānaṁ parivattetvā parivattetvā tikkhattuṁ vā sattakkhattuṁ vā samūhanitvā tato nikkhamitvā paṭhamapantiyaṁyeva dutiyakoṭṭhāse ṭhatvā tatheva katvā tato paṭhamapantiyaṁyeva anulomanayena yāva antimakoṭṭhāsā ekekasmiṁ koṭṭhāse tatheva katvā paṭhamapantiyā parikkhīṇāya dutiyapantiyā antimakoṭṭhāse ṭhatvā tatheva katvā tato paṭṭhāya dutiyapantiyaṁyeva paṭilomanayena yāva ādikoṭṭhāsā tatheva katvā evaṁ tatiyapantiādīsupi ekadā anulomato ekadā paṭilomato gantvā sabbāsu pantīsu sabbasmiṁ koṭṭhāse parikkhīṇe idaṁ sīmāsamūhananakammaṁ niṭṭhitaṁ nāma hoti.",
  "tika-vin08t24:103_2": "‘‘Cattāro taduttari vā’’ti idaṁ pana imassa kammassa catuvaggakaraṇīyattā vuttaṁ. Vimativinodaniyaṁ (vi. vi. ṭī.",
  "tika-vin08t24:103_3": "mahāvagga 2.144) pana bhikkhūnaṁ pakatattabhāvassa duviññeyyattā lajjīpesalabhikkhūnañca dullabhattā ‘‘chapañcamatte’’ti vuttaṁ.",
  "tika-vin08t24:104_0": "Kalyāṇīsīmāyaṁ pana sīhaḷadīpato abhinavasikkhaṁ gahetvā nivattantehi garahavivādamattampi alabhantehi dhammacetiyaraññā vicinitvā gahitehi cuddasahi bhikkhūhi katanti pāsāṇalekhāyaṁ āgataṁ.",
  "tika-vin08t24:104_1": "Ratanapūranagare pana sirīsudhammarājādhipatināmakassa cūḷaaggarājino kāle mahāsīhaḷappattoti vissuto sirīsaddhammakittināmako mahātheravaro attano vasanaṭṭhānassa avidūre pabbatamatthake sīmaṁ bandhanto attano nissitake aggahetvā attanā abhirucite lajjipesalabahussutasikkhākāmabhūte aññe mahāthere gahetvā attacatutthova hutvā kammaṁ karotīti vadanti.",
  "tika-vin08t24:104_2": "Taṁ imassa kammassa catuvaggakaraṇīyattā tesañca therānaṁ pakatattabhāve nirāsaṅkattā kataṁ bhaveyya,",
  "tika-vin08t24:104_3": "evaṁ santepi bhikkhūnaṁ pakatattabhāvassa dubbiññeyyattā catuvaggakaraṇīyakammassa atirekacatuvaggena karaṇe dosābhāvato atirekabhikkhūhi katabhāvo pasatthataro hoti.",
  "tika-vin08t24:104_4": "Teneva ca kāraṇena vimativinodanīnāmikāyaṁ vinayaṭīkāyaṁ (vi. vi. ṭī.",
  "tika-vin08t24:104_5": "mahāvagga 2.144) ‘‘chapañcamatte bhikkhū gahetvā’’ti vuttaṁ,",
  "tika-vin08t24:104_6": "kalyāṇīsīmāyañca cuddasahi bhikkhūhi katanti daṭṭhabbaṁ.",
  "tika-vin08t24:104_7": "Evaṁ niṭṭhitepi pana sīmāsamūhananakamme nānāvādānaṁ nānācariyānaṁ nānānikāyānaṁ nānādesavāsikānaṁ bhikkhūnaṁ cittārādhanatthaṁ garahavivādamocanatthañca punappunaṁ tehipi bhikkhūhi tatheva kārāpetabbaṁ. Vuttañhi aṭṭhakathāyaṁ (pari. aṭṭha. 482-483; vi. saṅga. aṭṭha.",
  "tika-vin08t24:104_8": "251) ‘‘punappunaṁ pana kātabbaṁ.",
  "tika-vin08t24:104_9": "Tañhi kuppassa kammassa kammaṁ hutvā tiṭṭhati,",
  "tika-vin08t24:104_10": "akuppassa thirakammabhāvāya hotī’’ti.",
  "tika-vin08t24:104_11": "Teneva ca kāraṇena haṁsāvatīnagare anekapaṇḍarahatthisāmimahādhammarājā sahapuññakammabhūtato mahācetiyato catūsu disāsu sīmāsamūhananakāle rāmaññadesavāsīhi mahātherehi ca marammadesavāsīhi mahātherehi ca visuṁ visuṁ kārāpesīti daṭṭhabbaṁ.",
  "tika-vin08t24:105_0": "Yadi pana mahāsīmaṁ bandhitukāmo hoti,",
  "tika-vin08t24:105_1": "tadā usabhamattaṁ vā dviusabhamattaṁ vā taduttari vā padesaṁ sallakkhetvā ‘‘ettake ṭhāne vihāraṁ karissāmā’’ti parikkhepaṁ kārāpetvā tassa vihāraparikkhepassa anto ca sabbattha bahi ca samantā leḍḍupātaṭṭhāne mañcappamāṇe mañcappamāṇe okāse heṭṭhā vuttanayena pantikoṭṭhāse katvā kammappattehi bhikkhūhi saddhiṁ nirantaraṁ ṭhatvā paṭhamaṁ avippavāsasīmā tato samānasaṁvāsakasīmā ca samūhanitabbā.",
  "tika-vin08t24:105_2": "Evaṁ sīmāya samugghāte kate tasmiṁ vihāre khaṇḍasīmāya mahāsīmāya ca vijjamānatte sati avassaṁ ekasmiṁ mañcaṭṭhāne tāsaṁ majjhagatā te bhikkhū tā samūhaneyyuṁ,",
  "tika-vin08t24:105_3": "tato gāmasīmā eva avasisseyya,",
  "tika-vin08t24:105_4": "tassaṁ gāmasīmāyaṁ khaṇḍasīmāmahāsīmāvasena duvidhā sīmā yathāruci bandhitabbā.",
  "tika-vin08t24:105_5": "Bandhanākāraṁ pana upari vakkhāma.",
  "tika-vin08t24:106_0": "Kasmā pana nimittānaṁ bahipi sīmāsamūhananaṁ kataṁ,",
  "tika-vin08t24:106_1": "nanu nimittānaṁ antoyeva abhinavasīmā icchitabbāti tattheva sambhedajjhottharaṇavimocanatthaṁ porāṇakasīmāya samūhananaṁ kātabbanti? Saccaṁ,",
  "tika-vin08t24:106_2": "duviññeyyattā pana evaṁ katanti daṭṭhabbaṁ.",
  "tika-vin08t24:106_3": "Duviññeyyo hi porāṇakasīmāya vijjamānāvijjamānabhāvo,",
  "tika-vin08t24:106_4": "tasmā yadi nimittānaṁ antoyeva sīmāsamūhananaṁ kareyya,",
  "tika-vin08t24:106_5": "tato bahi porāṇakasīmā tiṭṭheyya,",
  "tika-vin08t24:106_6": "tato appamattakaṁ ṭhānaṁ anto paviseyya,",
  "tika-vin08t24:106_7": "taṁ ṭhānaṁ kammavācāpāṭhakena saha sīmāsamūhananakārakasaṅghassa patiṭṭhahanappahonakaṁ na bhaveyya,",
  "tika-vin08t24:106_8": "evaṁ sante sā porāṇakasīmā asamūhatāva bhaveyya.",
  "tika-vin08t24:106_9": "Taṁ samūhatasaññāya sīmāsammannanakāle antonimittaṭṭhānaṁ sammanneyyuṁ,",
  "tika-vin08t24:106_10": "taṁ asamūhataporāṇasīmākoṭipaviṭṭhattā sīmāya sīmaṁ sambhedadoso,",
  "tika-vin08t24:106_11": "yadi pana taṁ ṭhānaṁ catunnaṁ nisinnappahonakaṁ bhaveyya,",
  "tika-vin08t24:106_12": "sīmāya sīmaṁ ajjhottharaṇadoso, yadipi anto na pavisati,",
  "tika-vin08t24:106_13": "nirantaraṁ phuṭṭhamattaṁ hoti,",
  "tika-vin08t24:106_14": "evampi sīmāsaṅkaradosoti imasmā dosattayā vimocanatthaṁ nimittānaṁ bahipi sīmāsamūhananaṁ kataṁ. Teneva vimativinodaniyaṁ (vi. vi. ṭī.",
  "tika-vin08t24:106_15": "mahāvagga 2.144) ‘‘bahi ca samantā leḍḍupāte’’tiādi vuttanti daṭṭhabbaṁ.",
  "tika-vin08t24:107_0": "Keci pana ācariyā samantā nimittānaṁ anto rajjupasāraṇaṁ katvā anto ṭhatvā rajjuyā heṭṭhā pāde pavesetvā rajjuto bahi kiñcimattaṁ ṭhānaṁ atikkamitvā sīmāsamūhananaṁ karonti, tadetaṁ vicāretabbaṁ.",
  "tika-vin08t24:107_1": "Pādaggaṭṭhapanamattena porāṇasīmāsamugghāto na hoti,",
  "tika-vin08t24:107_2": "atha kho kammavācāpāṭhakena saha kammapattasaṅghassa patiṭṭhānena kammavācāya pāṭhanena ca samugghāto hoti.",
  "tika-vin08t24:107_3": "Vuttañhi vimativinodanippakaraṇe (vi. vi. ṭī.",
  "tika-vin08t24:107_4": "mahāvagga 2.144) ‘‘sīmāya pana antoṭhānaṁ,",
  "tika-vin08t24:107_5": "‘samūhanissāmā’ti kammavācāya karaṇañcettha aṅga’’nti,",
  "tika-vin08t24:107_6": "tasmā ekadesena antopaviṭṭhāya ca ekasambandhena ṭhitāya porāṇakabaddhasīmāya samugghāte akate vuttanayena dosattayato na mucceyya,",
  "tika-vin08t24:107_7": "tasmā nimittato bahipi ṭhatvā samūhananakaraṇabhāvova pāsaṁsataro hoti.",
  "tika-vin08t24:107_8": "Aññe pana ācariyā kammakārakabhikkhūnaṁ padavalañjasambandhaṁ katvā samūhananti,",
  "tika-vin08t24:107_9": "taṁ garukaraṇavasena katanti gayhamāne doso natthi.",
  "tika-vin08t24:107_10": "Ekacce pana therā ‘‘kārakasaṅghassa akkantaṭṭhāneyeva sīmā samūhatā,",
  "tika-vin08t24:107_11": "na anakkantaṭṭhāneti saññāya paṭhamataraṁ sālaṁ karitvā pacchā sīmāya samūhatāya thambhaṭṭhāne akkamituṁ na labhati,",
  "tika-vin08t24:107_12": "tasmā asamūhatā sīmā’’ti vadanti.",
  "tika-vin08t24:108_0": "Pubbepi sirīkhettanagare mahāsattadhammarājassa kāle tena raññā katassa nandanavihārassa purato tassa rañño aggamahesiyā sīmāya patiṭṭhāpitāya paṭhamaṁ jetavanasālaṁ katvā pacchā sīmaṁ samūhaniṁsu,",
  "tika-vin08t24:108_1": "tadā tasmiṁ nagare mahārukkhamūliko nāma eko gaṇapāmokkhatthero ‘‘sace thambhaṁ vijjhitvā pāde ṭhapetuṁ sakkhissāmi,",
  "tika-vin08t24:108_2": "evaṁ sante ahaṁ āgacchissāmī’’ti vatvā nāgacchati.",
  "tika-vin08t24:108_3": "Sabbe therā ‘‘na thambhamattena porāṇasīmā tiṭṭhati,",
  "tika-vin08t24:108_4": "thambhassa samantato ṭhatvā kammavācāya katāya sīmā samūhatā hotī’’ti vatvā tassa vacanaṁ aggahetvā samūhaniṁsu ceva bandhiṁsu ca.",
  "tika-vin08t24:108_5": "Haṁsāvatīnagare dhammacetiyarañño kalyāṇiyasīmābandhanakālepi paṭhamaṁ sālaṁ karitvāva pacchā samūhaniṁsu,",
  "tika-vin08t24:108_6": "na ca pāḷiaṭṭhakathāṭīkādīsu ‘‘padavalañjasambandhaṁ katvā sīmā samūhanitabbā’’ti pāṭho atthi,",
  "tika-vin08t24:108_7": "‘‘mañcappamāṇe mañcappamāṇe ṭhāne’’ti (vi. vi. ṭī. mahāvagga 2.144) pana atthi.",
  "tika-vin08t24:108_8": "Porāṇasīmāya anto ṭhatvā ekasmiṁ ṭhāne sīmāsamūhananakammavācāya katāya sakalāpi sīmā samūhatāva hoti,",
  "tika-vin08t24:108_9": "tasmā ‘‘padavalañjasambandhaṁ katvā samūhanitabba’’nti vacanaṁ paṇḍitā na sampaṭicchanti.",
  "tika-vin08t24:108_10": "Īdisaṁ pana vacanaṁ garukaraṇavasena vuttanti gayhamāne kiñcāpi doso natthi,",
  "tika-vin08t24:108_11": "tathāpi sissānusissānaṁ diṭṭhānugatiāpajjanakāraṇaṁ hoti.",
  "tika-vin08t24:108_12": "Te hi ‘‘amhākaṁ ācariyā evaṁ kathenti,",
  "tika-vin08t24:108_13": "evaṁ karontī’’ti daḷhīkammavasena gahetvā tathā akate sīmā samūhatā na hotīti maññanti,",
  "tika-vin08t24:108_14": "tasmā pakaraṇāgatanayavaseneva karaṇaṁ varaṁ pasatthaṁ hotīti daṭṭhabbaṁ.",
  "tika-vin08t24:109_0": "Aparampi imasmiṁ sīmāsamūhananādhikāre dhammagāravehi vinayadharehi cintetabbaṁ gambhīraṁ duddasaṁ ṭhānaṁ atthi, taṁ katamanti ce? ‘‘Anujānāmi, bhikkhave,",
  "tika-vin08t24:109_1": "tiyojanaparamaṁ sīmaṁ sammannitu’’nti (mahāva.",
  "tika-vin08t24:109_2": "140) vacanato nānāgāmakkhettāni avattharitvā sammatā tiyojanikādikāyo mahāsīmāyo bhagavatā anuññātā atthi,",
  "tika-vin08t24:109_3": "atha ekaṁ gāmakkhettaṁ sodhetvā ārakkhaṁ datvā sīmāya samūhatāya yadi tato aññesu gāmakkhettesu bhikkhū santi,",
  "tika-vin08t24:109_4": "na gāmasīmā baddhasīmaṁ paricchindituṁ sakkoti,",
  "tika-vin08t24:109_5": "tasmā te bhikkhū tasmiṁ kamme vaggaṁ kareyyuṁ,",
  "tika-vin08t24:109_6": "evaṁ sati sīmā samūhatā na bhaveyya,",
  "tika-vin08t24:109_7": "tāya asamūhatāya sati abhinavasīmā sammannitabbā na bhaveyya,",
  "tika-vin08t24:109_8": "iti idaṁ ṭhānaṁ dujjānaṁ duddasaṁ,",
  "tika-vin08t24:109_9": "tasmā pāsāṇacchattaṁ viya bhagavato āṇaṁ garuṁ karontehi lajjipesalabahussutasikkhākāmabhūtehi vinayavidūhi suṭṭhu cintetabbanti.",
  "tika-vin08t24:110_0": "Imasmiṁ adhikāre cintento gavesanto vicinanto idaṁ kāraṇaṁ dissati – tiyojanikādimahāsīmāyo iddhimantānaṁ bhikkhūnaṁ dharamānakāle sannipatituṁ vā visodhetuṁ vā sakkuṇeyyabhāvato tamārabbha bhagavatā anujānitā bhaveyyuṁ.",
  "tika-vin08t24:110_1": "Sabbasmiṁ kāle sabbasmiṁ padese sabbe bhikkhū tādisaṁ mahāsīmaṁ sodhetuṁ vā sannipatituṁ vā na sakkā,",
  "tika-vin08t24:110_2": "na ca bhagavā asakkuṇeyyaṁ alabbhaneyyaṁ kāraṇaṁ vadeyya.",
  "tika-vin08t24:110_3": "Bhagavato dharamānakāle rājagahanagare aṭṭhārasa mahāvihārā ekasīmāva dhammasenāpatisāriputtattherena sammatāti.",
  "tika-vin08t24:110_4": "Sīhaḷadīpe mahāvihārasīmā anurādhapuraṁ antokatvā pavattā mahāmahindattherena sammatāti ca pakaraṇesu dissati,",
  "tika-vin08t24:110_5": "na tathā imasmiṁ nāma dese dviyojanikā vā tiyojanikā vā sīmā asukena bhikkhunā sammatāti dissati.",
  "tika-vin08t24:110_6": "Imasmiñca marammadese tādisānaṁ sīmānaṁ natthibhāvo upaparikkhitvā jānitabbo.",
  "tika-vin08t24:110_7": "Tathā hi anekasataanekasahassavassakālato uppannā baddhasīmā pāsāṇathambhanimittena saha tasmiṁ tasmiṁ padese dissanti.",
  "tika-vin08t24:110_8": "Arimaddanapure ca anuruddhamahārājena sammannāpitā dvāsaṭṭhayādhikasatahatthāyāmā sattacattālīsādhikasatahatthavitthārā mahāsīmā nimittena saha dissati.",
  "tika-vin08t24:110_9": "Ratanapūranagare ca narapatijeyyasūramahārājakāle aṭṭhasattatādhikacatusatakaliyuge sammannitā sīmā pāsāṇalekhāya saddhiṁ dissati.",
  "tika-vin08t24:110_10": "Yadi tiyojanaparamādimahāsīmāyo atthi,",
  "tika-vin08t24:110_11": "porāṇācariyā navaṁ navaṁ baddhasīmaṁ na bandheyyuṁ, atha ca pana bandhanti,",
  "tika-vin08t24:110_12": "tāsu ca navasīmāsu upasampadādisaṅghakammaṁ karonti,",
  "tika-vin08t24:110_13": "tato eva ca gaṇanapathamatikkantā bhikkhū paramparato vaḍḍhentā yāvajjatanā sāsanaṁ patiṭṭhapenti.",
  "tika-vin08t24:110_14": "Iminā ca kāraṇena imasmiṁ padese tiyojanā sīmāyo natthīti viññāyati.",
  "tika-vin08t24:111_0": "Atha vā ‘‘vihāraparikkhepassa anto ca bahi ca samantā leḍḍupāte’’ti vihāraparikkhepassa anto ca vihārūpacārabhūte bahi leḍḍupāte ca ṭhāneyeva sīmāsamūhananassa vimativinodaniyaṁ (vi. vi. ṭī.",
  "tika-vin08t24:111_1": "mahāvagga 2.144) vuttattāpi tādisā mahāsīmāyo natthīti viññāyati. Yadi atthi,",
  "tika-vin08t24:111_2": "sīmāsamūhananaṁ pakaraṇācariyā na katheyyuṁ.",
  "tika-vin08t24:111_3": "Kathentāpi samantā tiyojanaṁ ṭhānaṁ sodhetvā sīmāsamūhananaṁ kareyyuṁ,",
  "tika-vin08t24:111_4": "tathā pana akathetvā vihāravihārūpacāresuyeva sīmāsamūhananassa kathitattā tiyojanikādayo mahāsīmāyo natthīti viññāyati.",
  "tika-vin08t24:112_0": "Atha vā ‘‘khaṇḍasīmaṁ pana jānantā avippavāsaṁ ajānantāpi samūhanituñceva bandhituñca sakkhissantī’’ti aṭṭhakathāyaṁ (mahāva. aṭṭha.",
  "tika-vin08t24:112_1": "144) vacanatopi tesu tesu janapadesu tiyojanikādikāyo mahāsīmāyo natthīti viññāyati. Kathaṁ? Yadi tādisā sīmāyo atthi,",
  "tika-vin08t24:112_2": "sakalampi taṁ sīmaṁ asodhetvā sīmāsamūhananaṁ aṭṭhakathācariyā na katheyyuṁ,",
  "tika-vin08t24:112_3": "atha ca pana khaṇḍasīmaṁ jānantā avippavāsaṁ ajānantāpi sīmaṁ samūhanituṁ bandhituñca samatthabhāvaṁ kathenti,",
  "tika-vin08t24:112_4": "sā kathā khandhasīmāya sīmantarikantaritamattā hutvā tasmiṁ gāmakkhette avippavāsasīmā bhaveyya,",
  "tika-vin08t24:112_5": "tasmā tasmiṁ ṭhāne ṭhatvā samūhanituṁ samatthabhāvena aṭṭhakathācariyehi kathīyati,",
  "tika-vin08t24:112_6": "na nānāgāmakkhettāni avattharitvā sammatāya tiyojanikādibhedāya sīmāya aññesu gāmakkhettesu aññesu bhikkhūsu santesupi samūhanituṁ samatthabhāvena,",
  "tika-vin08t24:112_7": "tena ñāyati ‘‘na sabbesu ṭhānesu tiyojanikādibhedāyo mahāsīmāyo na santī’’ti.",
  "tika-vin08t24:112_8": "Īdisāni kāraṇāni bhagavato āṇaṁ garuṁ karontehi vinayatthavidūhi vinayadharehi punappunaṁ cintetabbāni upaparikkhitabbāni,",
  "tika-vin08t24:112_9": "ito aññānipi kāraṇāni gavesitabbānīti.",
  "tika-vin08t24:113_0": "Ito parampi ‘‘sace aññānipi gāmakkhettāni antokātukāmā,",
  "tika-vin08t24:113_1": "tesu gāmesu ye bhikkhū vasanti,",
  "tika-vin08t24:113_2": "tehipi āgantabba’’ntiādivacanato (mahāva. aṭṭha.",
  "tika-vin08t24:113_3": "138) ekasmiṁyeva gāmakkhette sīmaṁ na bandhanti,",
  "tika-vin08t24:113_4": "atha kho aññānipi gāmakkhettāni antokaritvāpi bandhanti,",
  "tika-vin08t24:113_5": "tasmā idāni sammannitabbāya sīmāya nissayabhūtaṁ pakatigāmakkhettaṁ vā visuṁgāmakkhettaṁ vā sodhitanti manasi na kātabbaṁ.",
  "tika-vin08t24:113_6": "Kaṅkhacchedanatthaṁ sīmāsamūhananakammavācābhaṇanasamaye tena gāmakkhettena sambandhesu aññesu gāmakkhettesu vasante bhikkhūpi yācitvā tato gāmakkhettato bahi dūre vāsāpetabbā.",
  "tika-vin08t24:113_7": "Evañhi karonte aññāni gāmakkhettāni antokaritvā porāṇasīmāya vijjamānāyapi te vaggaṁ kātuṁ na sakkonti.",
  "tika-vin08t24:113_8": "Tato sīmāsamūhananakammavācā sampajjati,",
  "tika-vin08t24:113_9": "tasmā evarūpo sukhumo nipuṇo attho vinayadharehi cintetabbo.",
  "tika-vin08t24:113_10": "Evaṁ sīmāsamūhananavidhānena sīmāya sīmaṁ sambhindantena sammatā,",
  "tika-vin08t24:113_11": "sīmāya sīmaṁ ajjhottharantena sammatāti vuttehi dvīhi vipattidosehi muttā hoti.",
  "tika-vin08t24:114_0": "Tato ‘‘atikhuddikā atimahantī’’ti (pari.",
  "tika-vin08t24:114_1": "486) vuttehi vipattidosehi vimuccanatthaṁ sīmāya pamāṇaṁ jānitabbaṁ. Kathaṁ?",
  "tika-vin08t24:114_2": "Sīmā nāma ekavīsatiyā bhikkhūnaṁ nisīdituṁ appahonte sati atikhuddikā nāma hoti, sammatāpi sīmā na hoti.",
  "tika-vin08t24:114_3": "Tiyojanato paraṁ kesaggamattampi ṭhānaṁ anto karonte sati atimahatī nāma hoti, sammatāpi sīmā na hoti ,",
  "tika-vin08t24:114_4": "tasmā ekavīsatiyā bhikkhūnaṁ nisīdanappahonakato paṭṭhāya tiyojanaṁ anatikkamitvā yattha yaṁ pamāṇaṁ saṅgho icchati,",
  "tika-vin08t24:114_5": "tattha taṁ pamāṇaṁ katvā sīmā sammannitabbā. Kathaṁ viññāyatīti ce?",
  "tika-vin08t24:114_6": "‘‘Tattha atikhuddikā nāma yattha ekavīsati bhikkhū nisīdituṁ na sakkonti.",
  "tika-vin08t24:114_7": "Atimahantī nāma antamaso kesaggamattenapi tiyojanaṁ atikkamitvā sammatā’’ti kaṅkhāvitaraṇiyaṁ (kaṅkhā. aṭṭha.",
  "tika-vin08t24:114_8": "nidānavaṇṇanā) vacanato viññāyati.",
  "tika-vin08t24:114_9": "Evaṁ sīmāya pamāṇaggahaṇena ‘‘atikhuddikā atimahantī’’ti vuttehi dvīhi dosehi muttā hoti.",
  "tika-vin08t24:115_0": "Tato ‘‘khaṇḍanimittā chāyānimittā animittā’’ti (pari.",
  "tika-vin08t24:115_1": "486) vuttehi tīhi vipattidosehi vimuccanatthaṁ nimittakittanaṁ kātabbaṁ,",
  "tika-vin08t24:115_2": "tattha asambandhakittanena nimittā sīmā khaṇḍanimittā nāma. Kathaṁ?",
  "tika-vin08t24:115_3": "Sīmāya catūsu disāsu ṭhapitanimittesu puratthimadisāya nimittaṁ kittetvā anukkamena dakkhiṇapacchimauttaradisāsu nimittāni kittetvā puna puratthimadisāya nimittaṁ kittetabbaṁ,",
  "tika-vin08t24:115_4": "evaṁ kate akhaṇḍanimittā nāma hoti.",
  "tika-vin08t24:115_5": "Yadi pana puratthimadisāya nimittaṁ kittetvā anukkamena dakkhiṇapacchimauttaradisāsu nimittāni kittetvā ṭhapeti,",
  "tika-vin08t24:115_6": "puna puratthimadisāya nimittaṁ na kitteti, evaṁ khaṇḍanimittā nāma hoti.",
  "tika-vin08t24:115_7": "Aparāpi khaṇḍanimittā nāma yā animittupagapāsāṇaṁ vā bahisārarukkhaṁ vā khāṇukaṁ vā paṁsupuñjaṁ vā antarā ekaṁ nimittaṁ katvā sammatā.",
  "tika-vin08t24:115_8": "Pabbatacchāyādīsu yaṁ kiñci chāyaṁ nimittaṁ katvā sammatā chāyānimittā nāma.",
  "tika-vin08t24:115_9": "Sabbaso nimittaṁ akittetvā sammatā animittā nāma.",
  "tika-vin08t24:115_10": "Imehi tīhi dosehi vimuccanatthāya nimittakittanaṁ kātabbaṁ.",
  "tika-vin08t24:116_0": "Kathaṁ?",
  "tika-vin08t24:116_1": "Kammavācāya porāṇasīmāsamūhananaṁ katvā parisuddhāya kevalāya gāmasīmāya saṅghena yathājjhāsayaṁ gahitappamāṇassa sīmamaṇḍalassa catūsu vā disāsu aṭṭhasu vā disāsu nimittupage heṭṭhimaparicchedena dvattiṁsapalaguḷapiṇḍappamāṇe,",
  "tika-vin08t24:116_2": "ukkaṭṭhaparicchedena hatthippamāṇato ūnappamāṇe pāsāṇe ṭhapetvā nimittānaṁ anto ṭhitena kammavācāpāṭhakena vinayadharena ‘‘puratthimāya disāya kiṁ nimitta’’nti pucchitabbaṁ. Aññena ‘‘pāsāṇo, bhante’’ti vattabbaṁ.",
  "tika-vin08t24:116_3": "Puna vinayadharena ‘‘eso pāsāṇo nimitta’’nti vatvā kittetabbaṁ.",
  "tika-vin08t24:116_4": "Iminā nayena sīmamaṇḍalaṁ padakkhiṇaṁ karontena ‘‘puratthimāya anudisāya, dakkhiṇāya disāya, dakkhiṇāya anudisāya, pacchimāya disāya, pacchimāya anudisāya, uttarāya disāya,",
  "tika-vin08t24:116_5": "uttarāya anudisāya kiṁ nimittaṁ? Pāsāṇo, bhante.",
  "tika-vin08t24:116_6": "Eso pāsāṇo nimitta’’nti kittetvā puna ‘‘puratthimāya disāya kiṁ nimittaṁ? Pāsāṇo, bhante.",
  "tika-vin08t24:116_7": "Eso pāsāṇo nimitta’’nti kittetvā niṭṭhapetabbaṁ.",
  "tika-vin08t24:116_8": "Vuttañhi kaṅkhāvitaraṇiyaṁ (kaṅkhā. aṭṭha.",
  "tika-vin08t24:116_9": "nidānavaṇṇanā) ‘‘khaṇḍanimittā nāma aghaṭitanimittā vuccatī’’tiādi.",
  "tika-vin08t24:116_10": "Evaṁ nimittakittanena ‘‘khaṇḍanimittā chāyānimittā animittā’’ti vuttehi tīhi vipattidosehi vimuttā hoti.",
  "tika-vin08t24:117_0": "Tato paraṁ ‘‘bahisīme ṭhitasammatā’’ti (pari.",
  "tika-vin08t24:117_1": "486) vuttavipattidosato vimuccanatthaṁ sīmāsammutikammavācāpāṭhakāle saṅghassa ṭhitaṭṭhānaṁ jānitabbaṁ. Kathaṁ?",
  "tika-vin08t24:117_2": "Yadi nimittāni kittetvā saṅgho nimittānaṁ bahi ṭhatvā kammavācāya sīmaṁ sammannati,",
  "tika-vin08t24:117_3": "bahisīme ṭhitasammatā nāma hoti, sīmā na hoti,",
  "tika-vin08t24:117_4": "tasmā nimittāni kittetvā saṅghena nimittānaṁ anto ṭhatvā kammavācāya sīmā sammannitabbā.",
  "tika-vin08t24:117_5": "Vuttañhetaṁ kaṅkhāvitaraṇiyaṁ ‘‘bahisīme ṭhitasammatā nāma nimittāni kittetvā nimittānaṁ bahi ṭhitena sammatā’’ti.",
  "tika-vin08t24:117_6": "Evaṁ sīmāsammannanaṭṭhānaniyamena ‘‘bahisīme ṭhitasammatā’’ti (pari.",
  "tika-vin08t24:117_7": "486) vuttavipattidosato muttā hoti.",
  "tika-vin08t24:118_0": "Tato paraṁ ‘‘nadiyaṁ sammatā, samudde sammatā, jātassare sammatā’’ti (pari.",
  "tika-vin08t24:118_1": "486) vuttehi tīhi vipattidosehi ca vimuccanatthaṁ evaṁ manasi kātabbaṁ – ‘‘sabbā, bhikkhave, nadī asīmā, sabbo samuddo asīmo,",
  "tika-vin08t24:118_2": "sabbo jātassaro asīmo’’ti (mahāva.",
  "tika-vin08t24:118_3": "147) bhagavatā vacanato nadīsamuddajātassaresu sammatā sīmā na hoti,",
  "tika-vin08t24:118_4": "porāṇasīmavigatāya suddhāya gāmasīmāya sammatā eva sīmā hoti,",
  "tika-vin08t24:118_5": "tasmā gāmasīmāyameva baddhasīmā sammannitabbā, na nadīādīsūti.",
  "tika-vin08t24:118_6": "Vuttañhi kaṅkhāvitaraṇiyaṁ (kaṅkhā. aṭṭha.",
  "tika-vin08t24:118_7": "nidānavaṇṇanā) ‘‘nadiyā samudde jātassare sammatā nāma etesu nadīādīsu sammatā’’tiādi.",
  "tika-vin08t24:118_8": "Ettāvatā ‘‘ayaṁ sīmā atikhuddikā , atimahantī, khaṇḍanimittā, chāyānimittā, animittā, bahisīme ṭhitasammatā, nadiyaṁ sammatā, samudde sammatā, jātassare sammatā,",
  "tika-vin08t24:118_9": "sīmāya sīmaṁ sambhindantena sammatā,",
  "tika-vin08t24:118_10": "sīmāya sīmaṁ ajjhottharantena sammatā’’ti (pari.",
  "tika-vin08t24:118_11": "486) vuttehi ekādasahi dosehi vimuttā hutvā ‘‘abbhā mahikā dhūmo rajo rāhū’’ti vuttehi pañcahi upakkilesehi muttaṁ candamaṇḍalaṁ viya,",
  "tika-vin08t24:118_12": "sūriyamaṇḍalaṁ viya ca suparisuddhā hoti.",
  "tika-vin08t24:119_0": "Tividhasampatti nāma nimittasampattiparisasampattikammavācāsampattiyo.",
  "tika-vin08t24:119_1": "Tāsu ‘‘pabbatanimittaṁ pāsāṇanimittaṁ vananimittaṁ rukkhanimittaṁ magganimittaṁ vammikanimittaṁ nadīnimittaṁ udakanimitta’’nti (mahāva.",
  "tika-vin08t24:119_2": "138) vuttesu aṭṭhasu nimittesu tassaṁ tassaṁ disāyaṁ yathāladdhāni nimittāni kittetvā sammannitabbā.",
  "tika-vin08t24:119_3": "Vuttañhi kaṅkhāvitaraṇiyaṁ (kaṅkhā. aṭṭha.",
  "tika-vin08t24:119_4": "nidānavaṇṇanā) ‘‘puratthimāya disāya kiṁnimittaṁ? Pāsāṇo, bhante.",
  "tika-vin08t24:119_5": "Eso pāsāṇo nimittantiādinā nayena kittetvā sammatā’’ti.",
  "tika-vin08t24:119_6": "Tesu ca aṭṭhasu nimittesu rukkhanimittādīnaṁ yathājjhāsayaṭṭhānesu dullabhabhāvato vaḍḍhitvā dvinnaṁ baddhasīmānaṁ saṅkarakaraṇato ca pāsāṇanimittassa pana tathā saṅkarakaraṇābhāvato yathicchitaṭṭhānaṁ āharitvā ṭhapetuṁ sukarabhāvato ca sīmaṁ bandhantehi bhikkhūhi sīmamaṇḍalassa samantā nimittūpagā pāsāṇā ṭhapetabbā.",
  "tika-vin08t24:119_7": "Tena vuttaṁ mahāvaggaṭṭhakathāyaṁ (mahāva. aṭṭha.",
  "tika-vin08t24:119_8": "138) ‘‘taṁ bandhantehi samantā nimittūpagā pāsāṇā ṭhapetabbā’’ti. Vimativinodaniyañca (vi. vi. ṭī.",
  "tika-vin08t24:119_9": "mahāvagga 2.138) ‘‘nimittūpagā pāsāṇā ṭhapetabbāti idaṁ yathārucitaṭṭhāne rukkhanimittādīnaṁ dullabhatāyā’’tiādi.",
  "tika-vin08t24:119_10": "Ettāvatā nimittasampattisaṅkhātaṁ paṭhamaṅgaṁ sūpapannaṁ hoti.",
  "tika-vin08t24:120_0": "Tato sīmāsammutikaraṇatthaṁ sabbantimena paricchedena cattāro bhikkhū sannipatitvā yāvatā tasmiṁ gāme baddhasīmaṁ vā nadīsamuddajātassare vā anokkamitvā ṭhitā bhikkhū santi,",
  "tika-vin08t24:120_1": "sabbe te hatthapāse vā katvā chandaṁ vā āharitvā yā sīmā sammatā,",
  "tika-vin08t24:120_2": "sā parisasampattiyuttā nāma hoti.",
  "tika-vin08t24:120_3": "Tena vuttaṁ kaṅkhāvitaraṇiyaṁ (kaṅkhā. aṭṭha.",
  "tika-vin08t24:120_4": "nidānavaṇṇanā) ‘‘parisasampattiyuttā nāma sabbantimena paricchedena catūhi bhikkhūhi sannipatitvā’’tiādi.",
  "tika-vin08t24:120_5": "Atha taṁ sīmaṁ bandhantā bhikkhū sāmantavihāresu vasante bhikkhū tassa tassa vihārassa sīmāparicchedaṁ pucchitvā ye baddhasīmavihārā,",
  "tika-vin08t24:120_6": "tesaṁ sīmāya sīmantarikaṁ ṭhapetvā, ye abaddhasīmavihārā,",
  "tika-vin08t24:120_7": "tesaṁ sīmāya upacāraṁ ṭhapetvā disācārikabhikkhūnaṁ nissañcārasamaye yadi ekasmiṁyeva gāmakkhette sīmaṁ bandhitukāmā ,",
  "tika-vin08t24:120_8": "tasmiṁ ye bhikkhū baddhasīmavihārā,",
  "tika-vin08t24:120_9": "tesaṁ pesetabbaṁ ‘‘ajja mayaṁ sīmaṁ bandhissāma,",
  "tika-vin08t24:120_10": "tumhe sakasakasīmāparicchedato mā nikkhamathā’’ti. Ye abaddhasīmavihārā,",
  "tika-vin08t24:120_11": "te sabbe ekajjhaṁ sannipātāpetabbā,",
  "tika-vin08t24:120_12": "chandārahānaṁ chando āharitabbo.",
  "tika-vin08t24:121_0": "Yadi aññaṁ gāmakkhettampi antokattukāmā,",
  "tika-vin08t24:121_1": "tattha nivāsino bhikkhū samānasaṁvāsakasīmāsammannanakāle āgantumpi anāgantumpi vaṭṭanti.",
  "tika-vin08t24:121_2": "Avippavāsasīmāsammannanakāle pana antonimittagatehi bhikkhūhi āgantabbaṁ,",
  "tika-vin08t24:121_3": "anāgacchantānaṁ chando āharitabbo.",
  "tika-vin08t24:121_4": "Vuttañhetaṁ samantapāsādikāyaṁ (mahāva. aṭṭha.",
  "tika-vin08t24:121_5": "138) ‘‘taṁ bandhitukāmehi sāmantavihāresu bhikkhū’’tiādi.",
  "tika-vin08t24:121_6": "Evaṁ bhikkhūsu sannipatitesu chandārahānaṁ chande āhaṭe tesu tesu maggesu nadītitthagāmadvārādīsu ca āgantukabhikkhūnaṁ sīghaṁ sīghaṁ hatthapāsānayanatthañca bahisīmakaraṇatthañca ārāmikasāmaṇere ṭhapetvā bherisaññaṁ vā saṅkhasaññaṁ vā kārāpetvā nimittakittanānantaraṁ vuttāya ‘‘suṇātu me,",
  "tika-vin08t24:121_7": "bhante saṅgho’’tiādikāya (mahāva.",
  "tika-vin08t24:121_8": "139) kammavācāya sīmā bandhitabbā.",
  "tika-vin08t24:121_9": "Vuttañhi aṭṭhakathāyaṁ (mahāva. aṭṭha.",
  "tika-vin08t24:121_10": "138) ‘‘evaṁ sannipatitesu pana bhikkhūsū’’tiādi.",
  "tika-vin08t24:121_11": "Ettāvatā parisasampattisaṅkhātaṁ dutiyaṅgaṁ sūpapannaṁ hoti.",
  "tika-vin08t24:122_0": "Tato paraṁ kammavācāpāṭhasamaye ‘‘sīmaṁ, bhikkhave,",
  "tika-vin08t24:122_1": "sammannantena paṭhamaṁ samānasaṁvāsakasīmā sammannitabbā,",
  "tika-vin08t24:122_2": "pacchā ticīvarena avippavāso sammannitabbo’’ti (mahāva.",
  "tika-vin08t24:122_3": "144) vacanato paṭhamaṁ samānasaṁvāsakasīmā sammannitabbā,",
  "tika-vin08t24:122_4": "pacchā avippavāsasīmā sammannitabbā,",
  "tika-vin08t24:122_5": "samānasaṁvāsakakammavācāpariyosāneyeva nimittāni bahi katvā nimittānaṁ antopamāṇeneva samānasaṁvāsakasīmā catunahutādhikadvilakkhayojanaputhulaṁ mahāpathaviṁ vinivijjhitvā pathavīsandhārakaudakaṁ pariyantaṁ katvā gatā.",
  "tika-vin08t24:122_6": "Tena vuttaṁ samantapāsādikāyaṁ ‘‘kammavācāpariyosāneyeva…pe… gatā hotī’’ti.",
  "tika-vin08t24:122_7": "Avippavāsakammavācāpariyosāne avippavāsasīmā yadi antosīmāya gāmo atthi,",
  "tika-vin08t24:122_8": "gāmañca gāmūpacārañca muñcitvā samānasaṁvāsakasīmāya gataparicchedeneva gatā.",
  "tika-vin08t24:122_9": "Iti ticīvarena avippavāsasīmā gāmañca gāmūpacārañca na avattharati,",
  "tika-vin08t24:122_10": "samānasaṁvāsakasīmāva avattharati,",
  "tika-vin08t24:122_11": "samānasaṁvāsakasīmā attano dhammatāya gacchati.",
  "tika-vin08t24:122_12": "Avippavāsasīmā pana yattha samānasaṁvāsakasīmā, tattheva gacchati.",
  "tika-vin08t24:122_13": "Tena vuttaṁ samantapāsādikāyaṁ ‘‘iti bhikkhūnaṁ avippavāsasīmā…pe… gacchatī’’ti. Tasmā –",
  "tika-vin08t24:123_0": "‘‘Suṇātu me, bhante saṅgho,",
  "tika-vin08t24:123_1": "yāvatā samantā nimittā kittitā. Yadi saṅghassa pattakallaṁ,",
  "tika-vin08t24:123_2": "saṅgho etehi nimittehi sīmaṁ sammanneyya samānasaṁvāsaṁ ekūposathaṁ, esā ñatti.",
  "tika-vin08t24:124_0": "‘‘Suṇātu me, bhante saṅgho,",
  "tika-vin08t24:124_1": "yāvatā samantā nimittā kittitā,",
  "tika-vin08t24:124_2": "saṅgho etehi nimittehi sīmaṁ sammannati samānasaṁvāsaṁ ekūposathaṁ.",
  "tika-vin08t24:124_3": "Yassāyasmato khamati etehi nimittehi sīmāya sammuti samānasaṁvāsāya ekūposathāya, so tuṇhassa. Yassa nakkhamati, so bhāseyya.",
  "tika-vin08t24:124_4": "Sammatā sā sīmā saṅghena etehi nimittehi samānasaṁvāsā ekūposathā, khamati saṅghassa, tasmā tuṇhī.",
  "tika-vin08t24:124_5": "Evametaṁ dhārayāmī’’ti (mahāva. 139).",
  "tika-vin08t24:125_0": "Esā samānasaṁvāsakakammavācā,",
  "tika-vin08t24:126_0": "‘‘Suṇātu me, bhante saṅgho,",
  "tika-vin08t24:126_1": "yā sā saṅghena sīmā sammatā samānasaṁvāsā ekūposathā. Yadi saṅghassa pattakallaṁ,",
  "tika-vin08t24:126_2": "saṅgho taṁ sīmaṁ ticīvarena avippavāsaṁ sammanneyya ṭhapetvā gāmañca gāmūpacārañca, esā ñatti.",
  "tika-vin08t24:127_0": "‘‘Suṇātu me, bhante saṅgho,",
  "tika-vin08t24:127_1": "yā sā saṅghena sīmā sammatā samānasaṁvāsā ekūposathā.",
  "tika-vin08t24:127_2": "Saṅgho taṁ sīmaṁ ticīvarena avippavāsaṁ sammannati ṭhapetvā gāmañca gāmūpacārañca.",
  "tika-vin08t24:127_3": "Yassāyasmato khamati etissā sīmāya ticīvarena avippavāsasammuti ṭhapetvā gāmañca gāmūpacārañca, so tuṇhassa. Yassa nakkhamati, so bhāseyya.",
  "tika-vin08t24:127_4": "Sammatā sā sīmā saṅghena ticīvarena avippavāsā ṭhapetvā gāmañca gāmūpacārañca, khamati saṅghassa, tasmā tuṇhī.",
  "tika-vin08t24:127_5": "Evametaṁ dhārayāmī’’ti (mahāva. 144).",
  "tika-vin08t24:128_0": "Esā avippavāsakammavācā ñattidosaanussāvanādose anuṭṭhapetvā suṭṭhu bhaṇitabbā.",
  "tika-vin08t24:128_1": "Ettāvatā kammavācāsampattisaṅkhātaṁ tatiyaṅgaṁ sūpapannaṁ hoti.",
  "tika-vin08t24:129_0": "Evamayaṁ sīmā anto maṇivimānaṁ bahi rajataparikkhittaṁ vimānasāmikadevaputtoti imehi tīhi aṅgehi sampannaṁ candamaṇḍalaṁ viya,",
  "tika-vin08t24:129_1": "anto kanakavimānaṁ bahi phalikaparikkhittaṁ vimānasāmikadevaputtoti imehi tīhi aṅgehi sampannaṁ sūriyamaṇḍalaṁ viya ca nimittasampattiparisasampattikammavācāsampattisaṅkhātehi tīhi aṅgehi sampannā hutvā ativiya sobhati virocati,",
  "tika-vin08t24:129_2": "jinasāsanassa ciraṭṭhitikāraṇabhūtā hutvā tiṭṭhatīti daṭṭhabbaṁ.",
  "tika-vin08t24:129_3": "Vuttañhetaṁ uposathakkhandhakapāḷiyaṁ ‘‘sīmaṁ, bhikkhave,",
  "tika-vin08t24:129_4": "sammannantena paṭhamaṁ samānasaṁvāsakasīmā sammannitabbā’’tiādi.",
  "tika-vin08t24:130_0": "‘‘Nimittena nimittaṁ sambandhitvā’’ti ettha pana pubbe vuttanayeneva puratthimadisato paṭṭhāya padakkhiṇaṁ katvā sabbanimittāni kittetvā uttarānudisaṁ patvā tattheva aṭṭhapetvā pubbe kittitaṁ puratthimadisāya nimittaṁ puna kittetvā sammatāti attho.",
  "tika-vin08t24:130_1": "Evaṁ sammatā ayaṁ sīmā ekādasahi vipattīhi muttā,",
  "tika-vin08t24:130_2": "tīhi sampattīhi samannāgatā hutvā sabbākārasampannā pañcavassasahassaparimāṇakālaṁ aparimāṇaṁ bhikkhūnaṁ apalokanādicatubbidhakammakaraṇaṭṭhānabhūtā baddhasīmā hotīti daṭṭhabbā.",
  "tika-vin08t24:131_0": "Yadi pana sakhaṇḍasīmaṁ mahāsīmaṁ bandhitukāmā,",
  "tika-vin08t24:131_1": "pubbe vuttanayena suṭṭhu sodhetvā samūhanitaporāṇasīmāya kevalāya pakatigāmasīmāya vā visuṁgāmasīmāya vā bandhitabbā,",
  "tika-vin08t24:131_2": "tāsu ca dvīsu sīmāsupabbajjupasampadādīnaṁ saṅghakammānaṁ sukhakaraṇatthaṁ sīmā paṭhamaṁ bandhitabbā,",
  "tika-vin08t24:131_3": "taṁ pana bandhantehi vattaṁ jānitabbaṁ.",
  "tika-vin08t24:131_4": "Sace hi bodhicetiyabhattasālādīni sabbavatthūni patiṭṭhāpetvā katavihāre bandhanti,",
  "tika-vin08t24:131_5": "vihāramajjhe bahūnaṁ samosaraṇaṭṭhāne abandhitvā vihārapaccante vivittokāse bandhitabbā.",
  "tika-vin08t24:131_6": "Akatavihāre bandhantehi bodhicetiyādīnaṁ sabbavatthūnaṁ patiṭṭhānaṁ sallakkhetvā yathā patiṭṭhitesu vatthūsu vihārapaccante vivittokāse hoti, evaṁ bandhitabbā.",
  "tika-vin08t24:131_7": "Tathā hi vuttaṁ samantapāsādikāyaṁ (mahāva. aṭṭha.",
  "tika-vin08t24:131_8": "138) ‘‘imaṁ pana samānasaṁvāsakasīmaṁ sammannantehī’’tiādi.",
  "tika-vin08t24:132_0": "Kittakappamāṇā pana khaṇḍasīmā bandhitabbāti?",
  "tika-vin08t24:132_1": "Heṭṭhimaparicchedena sace ekavīsati bhikkhū gaṇhāti, vaṭṭati, tato oraṁ na vaṭṭati.",
  "tika-vin08t24:132_2": "Paraṁ bhikkhusahassaṁ gaṇhantīpi vaṭṭati.",
  "tika-vin08t24:132_3": "Vuttañhi aṭṭhakathāyaṁ (mahāva.",
  "tika-vin08t24:132_4": "138) ‘‘sā heṭṭhimaparicchedenā’’tiādi.",
  "tika-vin08t24:132_5": "Ekavīsati bhikkhūti ca nisinne sandhāya vuttaṁ,",
  "tika-vin08t24:132_6": "idañca abbhānakaraṇakāle kammārahabhikkhunā saddhiṁ vīsatigaṇassa saṅghassa nisīdanappahonakatthaṁ vuttaṁ.",
  "tika-vin08t24:132_7": "Vuttañhi vimativinodaniyaṁ (vi. vi. ṭī.",
  "tika-vin08t24:132_8": "mahāvagga 2.138) ‘‘ekavīsati bhikkhū’’tiādi.",
  "tika-vin08t24:132_9": "Taṁ khaṇḍasīmaṁ bandhantehi bhikkhūhi sīmamāḷakassa samantā nimittūpagā pāsāṇā ṭhapetabbā.",
  "tika-vin08t24:132_10": "Antokhaṇḍasīmāyameva ṭhatvā khaṇḍasīmā bandhitabbā.",
  "tika-vin08t24:132_11": "‘‘Eso pāsāṇo nimitta’’nti evaṁ nimittāni kittetvā kammavācāya sīmā bandhitabbā,",
  "tika-vin08t24:132_12": "tassāyeva sīmāya daḷhīkammatthaṁ avippavāsakammavācā kātabbā.",
  "tika-vin08t24:132_13": "Vuttañhi aṭṭhakathāyaṁ (mahāva. aṭṭha.",
  "tika-vin08t24:132_14": "138) ‘‘taṁ bandhantehī’’tiādi.",
  "tika-vin08t24:132_15": "Evaṁ khaṇḍasīmaṁ sammannitvā bahi sīmantarikapāsāṇā ṭhapetabbā.",
  "tika-vin08t24:132_16": "Sīmantarikā pacchimakoṭiyā ekaratanappamāṇā vaṭṭati,",
  "tika-vin08t24:132_17": "vidatthippamāṇāpi caturaṅgulappamāṇāpi vaṭṭati. Sace pana vihāro mahā hoti,",
  "tika-vin08t24:132_18": "dvepi tissopi tatuttaripi khaṇḍasīmāyo bandhitabbā.",
  "tika-vin08t24:132_19": "Vuttañhi aṭṭhakathāyaṁ ‘‘sīmaṁ sammannitvā’’tiādi.",
  "tika-vin08t24:133_0": "Evaṁ khaṇḍasīmaṁ sammannitvā mahāsīmāsammutikāle khaṇḍasīmato nikkhamitvā mahāsīmāya ṭhatvā samantā anupariyāyantehi sīmantarikapāsāṇā kittetabbā,",
  "tika-vin08t24:133_1": "tato avasesanimittāni kittetvā hatthapāsaṁ avijahantehi kammavācāya samānasaṁvāsakasīmaṁ sammannitvā tassa daḷhīkammatthaṁ avippavāsakammavācāpi kātabbā.",
  "tika-vin08t24:133_2": "Tathā hi vuttaṁ aṭṭhakathāyaṁ (mahāva. aṭṭha.",
  "tika-vin08t24:133_3": "138) ‘‘evaṁ khaṇḍasīmaṁ sammannitvā’’tiādi.",
  "tika-vin08t24:134_0": "‘‘Samantā anupariyāyantehi sīmantarikapāsāṇā kittetabbā’’ti vuttaṁ. Kathaṁ kittetabbāti?",
  "tika-vin08t24:134_1": "Dakkhiṇato anupariyāyanteneva kittetabbā.",
  "tika-vin08t24:134_2": "Tathā hi khaṇḍasīmato pacchimāya disāya puratthābhimukhena ṭhatvā ‘‘puratthimāya disāya kiṁ nimitta’’nti tattha sabbāni nimittāni anukkamena kittetvā tathā uttarāya disāya dakkhiṇābhimukhena ṭhatvā ‘‘dakkhiṇāya disāya kiṁ nimitta’’nti anukkamena kittetvā tathā puratthimāya disāya pacchimābhimukhena ṭhatvā ‘‘pacchimāya disāya kiṁ nimitta’’nti anukkamena kittetvā tathā dakkhiṇāya disāya uttarābhimukhena ṭhatvā ‘‘uttarāya disāya kiṁ nimitta’’nti tattha sabbāni nimittāni anukkamena kittetvā puna pacchimāya disāya puratthābhimukhena ṭhatvā purimaṁ kittitaṁ vuttanayeneva puna kittetabbaṁ.",
  "tika-vin08t24:134_3": "Evaṁ bahūnampi khaṇḍasīmānaṁ sīmantarikapāsāṇā paccekaṁ kittetabbā,",
  "tika-vin08t24:134_4": "tato pacchā avasesanimittānīti mahāsīmāya bāhirabandhanesu nimittāni.",
  "tika-vin08t24:134_5": "Evaṁ sīmantarikapāsāṇā mahāsīmāya anto nimittāni honti dvinnaṁ sīmānaṁ saṅkaradosāpagamanatthaṁ sīmantarikapāsāṇānaṁ ṭhapetabbattā.",
  "tika-vin08t24:134_6": "Evaṁ samantā anupariyāyantena sīmantarikapāsāṇā kittetabbā.",
  "tika-vin08t24:134_7": "Tathāhi vuttaṁ vimativinodaniyaṁ (vi. vi. ṭī.",
  "tika-vin08t24:134_8": "mahāvagga 2.138) ‘‘sīmantarikapāsāṇāti sīmantarikāya ṭhapitanimittapāsāṇā,",
  "tika-vin08t24:134_9": "te pana kittentena padakkhiṇato anupariyāyanteneva kittetabbā’’tiādi.",
  "tika-vin08t24:135_0": "Kiṁ iminā anukkameneva sīmā sammannitabbā,",
  "tika-vin08t24:135_1": "udāhu aññenapi anukkamena sammannitabbāti?",
  "tika-vin08t24:135_2": "Sace pana khaṇḍasīmāya nimittāni kittetvā tato sīmantarikāya nimittāni kittetvā mahāsīmāya nimittāni kittenti,",
  "tika-vin08t24:135_3": "evaṁ tīsu ṭhānesu nimittāni kittetvā yaṁ sīmaṁ icchanti,",
  "tika-vin08t24:135_4": "taṁ paṭhamaṁ bandhituṁ vaṭṭati.",
  "tika-vin08t24:135_5": "Evaṁ santepi yathāvuttanayena khaṇḍasīmatova paṭṭhāya bandhitabbā.",
  "tika-vin08t24:135_6": "Tathā hi vuttaṁ aṭṭhakathāyaṁ (mahāva. aṭṭha.",
  "tika-vin08t24:135_7": "138) ‘‘sace pana khaṇḍasīmāya nimittānī’’tiādi.",
  "tika-vin08t24:135_8": "Evaṁ khaṇḍasīmamahāsīmabandhanena bhikkhūnaṁ ko guṇoti ce?",
  "tika-vin08t24:135_9": "Evaṁ baddhāsu pana sīmāsu khaṇḍasīmāya ṭhitā bhikkhū mahāsīmāyaṁ kammaṁ karontānaṁ bhikkhūnaṁ kammaṁ na kopenti,",
  "tika-vin08t24:135_10": "mahāsīmāya vā ṭhitā khaṇḍasīmāya kammaṁ karontānaṁ,",
  "tika-vin08t24:135_11": "sīmantarikāya pana ṭhitā ubhinnampi na kopenti.",
  "tika-vin08t24:135_12": "Gāmakkhette ṭhatvā kammaṁ karontānaṁ pana sīmantarikāya ṭhitā kopenti.",
  "tika-vin08t24:135_13": "Sīmantarikā hi gāmakkhettaṁ bhajati.",
  "tika-vin08t24:135_14": "Tathā hi vuttaṁ aṭṭhakathāyaṁ ‘‘evaṁ baddhāsu pana sīmāsū’’tiādi,",
  "tika-vin08t24:135_15": "evaṁ baddhasīmavihāresu vasantā bhikkhū ticīvarādhiṭṭhānena adhiṭṭhitehi ticīvarehi vinā yathāruci vasituṁ labhanti. Sace pana gāmo atthi,",
  "tika-vin08t24:135_16": "gāmagāmūpacāresu na labhatīti daṭṭhabbaṁ.",
  "tika-vin08t24:136_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t24:137_0": "Sīmābandhanavinicchayakathālaṅkāro."
}