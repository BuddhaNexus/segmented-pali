{
  "iti81:0.1_0": "Itivuttaka 81",
  "iti81:0.2_0": "Tikanipāta",
  "iti81:0.3_0": "Catutthavagga",
  "iti81:0.4_0": "Sakkārasutta",
  "iti81:1.1_0": "Vuttañhetaṁ bhagavatā vuttamarahatāti me sutaṁ:",
  "iti81:2.1_0": "“Diṭṭhā mayā, bhikkhave, sattā sakkārena abhibhūtā, pariyādinnacittā,",
  "iti81:2.1_1": "kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.",
  "iti81:3.1_0": "Diṭṭhā mayā, bhikkhave, sattā asakkārena abhibhūtā, pariyādinnacittā,",
  "iti81:3.1_1": "kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.",
  "iti81:4.1_0": "Diṭṭhā mayā, bhikkhave,",
  "iti81:4.1_1": "sattā sakkārena ca asakkārena ca tadubhayena abhibhūtā, pariyādinnacittā,",
  "iti81:4.1_2": "kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.",
  "iti81:5.1_0": "Taṁ kho panāhaṁ, bhikkhave,",
  "iti81:5.1_1": "nāññassa samaṇassa vā brāhmaṇassa vā sutvā vadāmi;",
  "iti81:5.2_0": "(…) api ca, bhikkhave,",
  "iti81:5.2_1": "yadeva me sāmaṁ ñātaṁ sāmaṁ diṭṭhaṁ sāmaṁ viditaṁ tamevāhaṁ vadāmi.",
  "iti81:6.1_0": "Diṭṭhā mayā, bhikkhave, sattā sakkārena abhibhūtā, pariyādinnacittā,",
  "iti81:6.1_1": "kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.",
  "iti81:7.1_0": "Diṭṭhā mayā, bhikkhave, sattā asakkārena abhibhūtā, pariyādinnacittā,",
  "iti81:7.1_1": "kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.",
  "iti81:8.1_0": "Diṭṭhā mayā, bhikkhave,",
  "iti81:8.1_1": "sattā sakkārena ca asakkārena ca tadubhayena abhibhūtā, pariyādinnacittā,",
  "iti81:8.1_2": "kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā”ti.",
  "iti81:8.2_0": "Etamatthaṁ bhagavā avoca.",
  "iti81:8.3_0": "Tatthetaṁ iti vuccati:",
  "iti81:9.1_0": "“Yassa sakkariyamānassa,",
  "iti81:9.2_0": "asakkārena cūbhayaṁ;",
  "iti81:9.3_0": "Samādhi na vikampati,",
  "iti81:9.4_0": "appamādavihārino.",
  "iti81:10.1_0": "Taṁ jhāyinaṁ sātatikaṁ,",
  "iti81:10.2_0": "sukhumadiṭṭhivipassakaṁ;",
  "iti81:10.3_0": "Upādānakkhayārāmaṁ,",
  "iti81:10.4_0": "āhu sappuriso itī”ti.",
  "iti81:11.1_0": "Ayampi attho vutto bhagavatā, iti me sutanti.",
  "iti81:11.2_0": "Dutiyaṁ."
}