{
  "tika-vin05t10:0_0": "10. Bhaṇḍapaṭisāmanavinicchayakathā",
  "tika-vin05t10:1_0": "53.Bhaṇḍassapaṭisāmananti paresaṁ bhaṇḍassa gopanaṁ. Paresañhi (pāci. aṭṭha.",
  "tika-vin05t10:1_1": "506) kappiyavatthu vā hotu akappiyavatthu vā,",
  "tika-vin05t10:1_2": "antamaso mātu kaṇṇapiḷandhanaṁ kālapaṇṇampi gihisantakaṁ bhaṇḍāgārikasīsena paṭisāmentassa pācittiyaṁ.",
  "tika-vin05t10:1_3": "Sace pana mātāpitūnaṁ santakaṁ avassaṁ paṭisāmetabbaṁ kappiyabhaṇḍaṁ hoti,",
  "tika-vin05t10:1_4": "attano atthāya gahetvā paṭisāmetabbaṁ.",
  "tika-vin05t10:1_5": "‘‘Idaṁ paṭisāmetvā dehī’’ti pana vutte ‘‘na vaṭṭatī’’ti paṭikkhipitabbaṁ.",
  "tika-vin05t10:1_6": "Sace ‘‘paṭisāmehī’’ti pātetvā gacchanti, palibodho nāma hoti, paṭisāmetuṁ vaṭṭati.",
  "tika-vin05t10:1_7": "Vihāre kammaṁ karontā vaḍḍhakīādayo vā rājavallabhā vā ‘‘attano upakaraṇabhaṇḍaṁ vā sayanabhaṇḍaṁ vā paṭisāmetvā dethā’’ti vadanti,",
  "tika-vin05t10:1_8": "chandenapi bhayenapi na kātabbameva,",
  "tika-vin05t10:1_9": "guttaṭṭhānaṁ pana dassetuṁ vaṭṭati,",
  "tika-vin05t10:1_10": "balakkārena pātetvā gatesu ca paṭisāmetuṁ.",
  "tika-vin05t10:2_0": "Sace (pārā. aṭṭha.",
  "tika-vin05t10:2_1": "1.111) attano hatthe paṭisāmanatthāya ṭhapitaṁ bhaṇḍaṁ sāmikena ‘‘dehi me bhaṇḍa’’nti yācito adātukāmo ‘‘nāhaṁ gaṇhāmī’’ti bhaṇati,",
  "tika-vin05t10:2_2": "sampajānamusāvādepi adinnādānassa payogattā dukkaṭaṁ. ‘‘Kiṁ tumhe bhaṇatha, nevidaṁ mayhaṁ anurūpaṁ,",
  "tika-vin05t10:2_3": "na tumhāka’’ntiādīni vadantassapi dukkaṭameva.",
  "tika-vin05t10:2_4": "‘‘Raho mayā etassa hatthe ṭhapitaṁ, na añño koci jānāti, dassati nu kho me,",
  "tika-vin05t10:2_5": "no’’ti sāmiko vimatiṁ uppādeti, bhikkhussa thullaccayaṁ.",
  "tika-vin05t10:2_6": "Tassa pharusādibhāvaṁ disvā sāmiko ‘‘na mayhaṁ dassatī’’ti dhuraṁ nikkhipati,",
  "tika-vin05t10:2_7": "tatra sacāyaṁ bhikkhu ‘‘kilametvā naṁ dassāmī’’ti dāne saussāho, rakkhati tāva. Sacepi so dāne nirussāho,",
  "tika-vin05t10:2_8": "bhaṇḍasāmiko pana gahaṇe saussāho, rakkhatiyeva.",
  "tika-vin05t10:2_9": "Yadi pana tasmiṁ dāne nirussāho bhaṇḍasāmiko ‘‘na mayhaṁ dassatī’’ti dhuraṁ nikkhipati,",
  "tika-vin05t10:2_10": "evaṁ ubhinnaṁ dhuranikkhepena bhikkhuno pārājikaṁ.",
  "tika-vin05t10:2_11": "Yadipi mukhena ‘‘dassāmī’’ti vadati, cittena pana adātukāmo,",
  "tika-vin05t10:2_12": "evampi sāmikassa dhuranikkhepe pārājikaṁ.",
  "tika-vin05t10:2_13": "Taṁ pana saṅgopanatthāya attano hatthe parehi ṭhapitaṁ bhaṇḍaṁ aguttadesato ṭhānā cāvetvā guttaṭṭhāne ṭhapanatthāya harato anāpatti.",
  "tika-vin05t10:2_14": "Theyyacittenapi ṭhānā cāventassa avahāro natthi. Kasmā? Attano hatthe nikkhittattā, bhaṇḍadeyyaṁ pana hoti.",
  "tika-vin05t10:2_15": "Theyyacittena paribhuñjatopi eseva nayo.",
  "tika-vin05t10:3_0": "54.",
  "tika-vin05t10:3_1": "Pañcannaṁ sahadhammikānaṁ santakaṁ pana yaṁ kiñci parikkhāraṁ paṭisāmetuṁ vaṭṭati.",
  "tika-vin05t10:3_2": "Sace āgantuko bhikkhu āvāsikānaṁ cīvarakammaṁ karontānaṁ samīpe pattacīvaraṁ ṭhapetvā ‘‘ete saṅgopessantī’’ti maññamāno nahāyituṁ vā aññatra vā gacchati, sace taṁ āvāsikā saṅgopenti, iccetaṁ kusalaṁ. No ce, naṭṭhe gīvā na hoti. Sacepi so ‘‘idaṁ, bhante, ṭhapethā’’ti vatvā gacchati,",
  "tika-vin05t10:3_3": "itare ca kiccapasutattā na jānanti, eseva nayo. Athāpi te ‘‘idaṁ, bhante,",
  "tika-vin05t10:3_4": "ṭhapethā’’ti vuttā ‘‘mayaṁ byāvaṭā’’ti paṭikkhipanti,",
  "tika-vin05t10:3_5": "itaro ca ‘‘avassaṁ ṭhapessantī’’ti anādiyitvā gacchati, eseva nayo.",
  "tika-vin05t10:3_6": "Sace pana te tena yācitā vā ayācitā vā ‘‘mayaṁ ṭhapessāma, tvaṁ gacchā’’ti vadanti, taṁ saṅgopitabbaṁ. No ce saṅgopenti, naṭṭhe gīvā. Kasmā? Sampaṭicchitattā.",
  "tika-vin05t10:4_0": "Yo bhikkhu bhaṇḍāgāriko hutvā paccūsasamaye eva bhikkhūnaṁ pattacīvarāni heṭṭhāpāsādaṁ oropetvā dvāraṁ apidahitvā tesampi anārocetvāva dūre bhikkhācāraṁ gacchati, tāni ce corā haranti, tasseva gīvā.",
  "tika-vin05t10:4_1": "Yo pana bhikkhu bhikkhūhi ‘‘oropetha, bhante, pattacīvarāni,",
  "tika-vin05t10:4_2": "kālo salākaggahaṇassā’’ti vutto ‘‘samāgatātthā’’ti pucchitvā ‘‘āma samāgatāmhā’’ti vutte pattacīvarāni nīharitvā nikkhipitvā bhaṇḍāgāradvāraṁ bandhitvā ‘‘tumhe pattacīvarāni gahetvā heṭṭhāpāsādadvāraṁ paṭijaggitvā gaccheyyāthā’’ti vatvā gacchati.",
  "tika-vin05t10:4_3": "Tatra ceko alasajātiko bhikkhu bhikkhūsu gatesu pacchā akkhīni puñchanto uṭṭhahitvā udakaṭṭhānaṁ mukhadhovanatthaṁ gacchati,",
  "tika-vin05t10:4_4": "taṁ khaṇaṁ disvā corā tassa pattacīvaraṁ haranti, suhaṭaṁ, bhaṇḍāgārikassa gīvā na hoti.",
  "tika-vin05t10:5_0": "Sacepi koci bhaṇḍāgārikassa anārocetvāva bhaṇḍāgāre attano parikkhāraṁ ṭhapeti,",
  "tika-vin05t10:5_1": "tasmimpi naṭṭhe bhaṇḍāgārikassa gīvā na hoti.",
  "tika-vin05t10:5_2": "Sace pana bhaṇḍāgāriko taṁ disvā ‘‘aṭṭhāne ṭhapita’’nti gahetvā ṭhapeti, naṭṭhe tasseva gīvā.",
  "tika-vin05t10:5_3": "Sacepi ṭhapitabhikkhunā ‘‘mayā, bhante,",
  "tika-vin05t10:5_4": "īdiso nāma parikkhāro ṭhapito,",
  "tika-vin05t10:5_5": "upadhāreyyāthā’’ti vutto ‘‘sādhū’’ti sampaṭicchati,",
  "tika-vin05t10:5_6": "dunnikkhittaṁ vā maññamāno aññasmiṁ ṭhāne ṭhapeti, naṭṭhe tasseva gīvā.",
  "tika-vin05t10:5_7": "‘‘Nāhaṁ jānāmī’’ti paṭikkhipantassa pana natthi gīvā.",
  "tika-vin05t10:5_8": "Yopi tassa passantasseva ṭhapeti,",
  "tika-vin05t10:5_9": "bhaṇḍāgārikañca na sampaṭicchāpeti, naṭṭhaṁ sunaṭṭhameva.",
  "tika-vin05t10:5_10": "Sace pana naṁ bhaṇḍāgāriko aññatra ṭhapeti, naṭṭhe gīvā . Sace bhaṇḍāgāraṁ suguttaṁ,",
  "tika-vin05t10:5_11": "sabbo saṅghassa cetiyassa ca parikkhāro tattheva ṭhapīyati,",
  "tika-vin05t10:5_12": "bhaṇḍāgāriko ca bālo abyatto dvāraṁ vivaritvā dhammakathaṁ vā sotuṁ aññaṁ vā kiñci kātuṁ katthaci gacchati,",
  "tika-vin05t10:5_13": "taṁ khaṇaṁ disvā yattakaṁ corā haranti, sabbaṁ tassa gīvā.",
  "tika-vin05t10:5_14": "Bhaṇḍāgārato nikkhamitvā bahi caṅkamantassa vā dvāraṁ vivaritvā sarīraṁ utuṁ gāhāpentassa vā tattheva samaṇadhammānuyogena nisinnassa vā tattheva nisīditvā kenaci kammena byāvaṭassa vā uccārapassāvapīḷitassapi sato tattheva upacāre vijjamāne bahi gacchato vā aññena vā kenaci ākārena pamattassa sato dvāraṁ vivaritvā vā vivaṭameva pavisitvā vā sandhiṁ chinditvā vā yattakaṁ tassa pamādapaccayā corā haranti, sabbaṁ tasseva gīvā.",
  "tika-vin05t10:5_15": "‘‘Uṇhasamaye pana vātapānaṁ vivaritvā nipajjituṁ vaṭṭatī’’ti vadanti.",
  "tika-vin05t10:5_16": "Uccārapīḷitassa pana tasmiṁ upacāre asati aññattha gacchantassa gilānapakkhe ṭhitattā avisayo, tasmā gīvā na hoti.",
  "tika-vin05t10:6_0": "55.",
  "tika-vin05t10:6_1": "Yo pana anto uṇhapīḷito dvāraṁ suguttaṁ katvā bahi nikkhamati,",
  "tika-vin05t10:6_2": "corā taṁ gahetvā ‘‘dvāraṁ vivarā’’ti vadanti, yāvatatiyaṁ na vivaritabbaṁ.",
  "tika-vin05t10:6_3": "Yadi pana te corā ‘‘sace na vivarasi, tañca māressāma,",
  "tika-vin05t10:6_4": "dvārañca bhinditvā parikkhāraṁ harissāmā’’ti pharasuādīni ukkhipanti,",
  "tika-vin05t10:6_5": "‘‘mayi ca mate saṅghassa ca senāsane vinaṭṭhe guṇo natthī’’ti vivarituṁ vaṭṭati.",
  "tika-vin05t10:6_6": "Idhāpi ‘‘avisayattā gīvā natthī’’ti vadanti.",
  "tika-vin05t10:6_7": "Sace koci āgantuko kuñcikaṁ vā deti, dvāraṁ vā vivarati, yattakaṁ corā haranti, sabbaṁ tassa gīvā.",
  "tika-vin05t10:6_8": "Saṅghena bhaṇḍāgāraṁ guttatthāya sūciyantakañca kuñcikamuddikā ca yojetvā dinnā hoti,",
  "tika-vin05t10:6_9": "bhaṇḍāgāriko ghaṭikamattaṁ datvā nipajjati,",
  "tika-vin05t10:6_10": "corā vivaritvā parikkhāraṁ haranti, tasseva gīvā.",
  "tika-vin05t10:6_11": "Sūciyantakañca kuñcikamuddikañca yojetvā nipannaṁ panetaṁ sace corā āgantvā ‘‘dvāraṁ vivarāhī’’ti vadanti,",
  "tika-vin05t10:6_12": "tattha purimanayeneva paṭipajjitabbaṁ.",
  "tika-vin05t10:6_13": "Evaṁ suguttaṁ katvā nipanne pana sace bhittiṁ vā chadanaṁ vā bhinditvā umaṅgena vā pavisitvā haranti, na tassa gīvā.",
  "tika-vin05t10:7_0": "Sace bhaṇḍāgāre aññepi therā vasanti,",
  "tika-vin05t10:7_1": "vivaṭe dvāre attano attano parikkhāraṁ gahetvā gacchanti,",
  "tika-vin05t10:7_2": "bhaṇḍāgāriko tesu gatesu dvāraṁ na jaggati,",
  "tika-vin05t10:7_3": "sace tattha kiñci avaharīyati,",
  "tika-vin05t10:7_4": "bhaṇḍāgārikassa issaravatāya bhaṇḍāgārikasseva gīvā,",
  "tika-vin05t10:7_5": "therehi pana sahāyehi bhavitabbaṁ. Ayañhi sāmīci.",
  "tika-vin05t10:7_6": "Yadi bhaṇḍāgāriko ‘‘tumhe bahi ṭhatvā tumhākaṁ parikkhāraṁ gaṇhatha , mā pavisitthā’’ti vadati,",
  "tika-vin05t10:7_7": "tesañca eko lolamahāthero sāmaṇerehi ceva upaṭṭhākehi ca saddhiṁ bhaṇḍāgāraṁ pavisitvā nisīdati ceva nipajjati ca, yattakaṁ bhaṇḍaṁ nassati, sabbaṁ tassa gīvā,",
  "tika-vin05t10:7_8": "bhaṇḍāgārikena pana avasesatherehi ca sahāyehi bhavitabbaṁ.",
  "tika-vin05t10:7_9": "Atha bhaṇḍāgārikova lolasāmaṇere ca upaṭṭhāke ca gahetvā bhaṇḍāgāre nisīdati ceva nipajjati ca, yattakaṁ nassati, sabbaṁ tasseva gīvā.",
  "tika-vin05t10:7_10": "Tasmā bhaṇḍāgārikeneva tattha vasitabbaṁ,",
  "tika-vin05t10:7_11": "avasesehi appeva rukkhamūle vasitabbaṁ, na ca bhaṇḍāgāreti.",
  "tika-vin05t10:8_0": "56.",
  "tika-vin05t10:8_1": "Ye pana attano attano sabhāgabhikkhūnaṁ vasanagabbhesu parikkhāraṁ ṭhapenti,",
  "tika-vin05t10:8_2": "parikkhāre naṭṭhe yehi ṭhapito, tesaṁyeva gīvā,",
  "tika-vin05t10:8_3": "itarehi pana sahāyehi bhavitabbaṁ.",
  "tika-vin05t10:8_4": "Yadi pana saṅgho bhaṇḍāgārikassa vihāreyeva yāgubhattaṁ dāpeti,",
  "tika-vin05t10:8_5": "so ca bhikkhācāratthāya gāmaṁ gacchati, naṭṭhaṁ tasseva gīvā.",
  "tika-vin05t10:8_6": "Bhikkhācāraṁ pavisantehi atirekacīvaraṁ rakkhaṇatthāya ṭhapitavihāravārikassapi yāgubhattaṁ vā nivāpaṁ vā labhamānasseva bhikkhācāraṁ gacchato yaṁ tattha nassati, sabbaṁ gīvā. Na kevalañca ettakameva,",
  "tika-vin05t10:8_7": "bhaṇḍāgārikassa viya yaṁ tassa pamādapaccayā nassati, sabbaṁ gīvā.",
  "tika-vin05t10:9_0": "Sace vihāro mahā hoti,",
  "tika-vin05t10:9_1": "aññaṁ padesaṁ rakkhituṁ gacchantassa aññasmiṁ padese nikkhittaṁ haranti, avisayattā gīvā na hoti.",
  "tika-vin05t10:9_2": "Īdise pana vihāre vemajjhe sabbesaṁ osaraṇaṭṭhāne parikkhāre ṭhapetvā nisīditabbaṁ,",
  "tika-vin05t10:9_3": "vihāravārikā vā dve tayo ṭhapetabbā.",
  "tika-vin05t10:9_4": "Sace tesampi appamattānaṁ ito cito ca rakkhataṁyeva kiñci nassati, gīvā na hoti.",
  "tika-vin05t10:9_5": "Vihāravārike bandhitvā haritabhaṇḍampi corānaṁ paṭipathaṁ gatesu aññena maggena haritabhaṇḍampi na tesaṁ gīvā.",
  "tika-vin05t10:9_6": "Sace vihāravārikānaṁ vihāre dātabbaṁ yāgubhattaṁ vā nivāpo vā na hoti,",
  "tika-vin05t10:9_7": "tehi pattabbalābhato atirekā dve tisso yāgusalākā tesaṁ pahonakabhattasalākā ca ṭhapetuṁ vaṭṭati,",
  "tika-vin05t10:9_8": "nibaddhaṁ katvā pana na ṭhapetabbā.",
  "tika-vin05t10:9_9": "Manussā hi vippaṭisārino honti ‘‘vihāravārikāyeva amhākaṁ bhattaṁ bhuñjantī’’ti,",
  "tika-vin05t10:9_10": "tasmā parivattetvā parivattetvā ṭhapetabbā.",
  "tika-vin05t10:9_11": "Sace tesaṁ sabhāgā salākabhattādīni āharitvā denti, iccetaṁ kusalaṁ . No ce denti,",
  "tika-vin05t10:9_12": "vāraṁ gāhāpetvā nīharāpetabbāni.",
  "tika-vin05t10:9_13": "Sace vihāravāriko dve tisso yāgusalākā ca cattāri pañca salākabhattāni ca labhamāno bhikkhācāraṁ gacchati,",
  "tika-vin05t10:9_14": "bhaṇḍāgārikassa viya sabbaṁ naṭṭhaṁ gīvā hoti.",
  "tika-vin05t10:9_15": "Sace saṅghassa vihārapālānaṁ dātabbaṁ bhattaṁ vā nivāpo vā natthi,",
  "tika-vin05t10:9_16": "bhikkhū vihāravāraṁ gahetvā attano attano nissitake vihāraṁ jaggāpenti,",
  "tika-vin05t10:9_17": "sampattavāraṁ aggahetuṁ na labhati. Yathā aññe bhikkhū karonti, tatheva kātabbaṁ.",
  "tika-vin05t10:9_18": "Bhikkhūhi pana asahāyassa vā adutiyassa vā yassa sabhāgo bhikkhu bhattaṁ ānetvā dātā natthi, evarūpassa vāro na pāpetabbo.",
  "tika-vin05t10:10_0": "Yampi pākavaṭṭatthāya vihāre ṭhapenti,",
  "tika-vin05t10:10_1": "taṁ gahetvā upajīvantena ṭhātabbaṁ. Yo taṁ na upajīvati, so vāraṁ na gāhāpetabbo.",
  "tika-vin05t10:10_2": "Phalāphalatthāyapi vihāre bhikkhuṁ ṭhapenti,",
  "tika-vin05t10:10_3": "jaggitvā gopetvā phalavārena bhājetvā khādanti. Yo tāni khādati, tena ṭhātabbaṁ, anupajīvanto na gāhāpetabbo.",
  "tika-vin05t10:10_4": "Senāsanamañcapīṭhapaccattharaṇarakkhaṇatthāyapi ṭhapenti, āvāse vasantena ṭhātabbaṁ,",
  "tika-vin05t10:10_5": "abbhokāsiko pana rukkhamūliko vā na gāhāpetabbo. Eko navako hoti,",
  "tika-vin05t10:10_6": "bahussuto pana bahūnaṁ dhammaṁ vāceti, paripucchaṁ deti, pāḷiṁ vaṇṇeti, dhammakathaṁ katheti, saṅghassa bhāraṁ nittharati,",
  "tika-vin05t10:10_7": "ayaṁ lābhaṁ paribhuñjantopi āvāse vasantopi vāraṁ na gāhāpetabbo.",
  "tika-vin05t10:10_8": "‘‘Purisaviseso nāma ñātabbo’’ti vadanti.",
  "tika-vin05t10:10_9": "Uposathāgārapaṭimāgharajagganakassa pana diguṇaṁ yāgubhattaṁ, devasikaṁ taṇḍulanāḷi,",
  "tika-vin05t10:10_10": "saṁvacchare ticīvaraṁ dasavīsagghanakaṁ kappiyabhaṇḍañca dātabbaṁ.",
  "tika-vin05t10:10_11": "Sace pana tassa taṁ labhamānasseva pamādena tattha kiñci nassati, sabbaṁ gīvā.",
  "tika-vin05t10:10_12": "Bandhitvā balakkārena acchinnaṁ, na gīvā.",
  "tika-vin05t10:10_13": "Tattha cetiyassa vā saṅghassa vā santakena cetiyassa santakaṁ rakkhāpetuṁ vaṭṭati,",
  "tika-vin05t10:10_14": "cetiyassa santakena saṅghassa santakaṁ rakkhāpetuṁ na vaṭṭati.",
  "tika-vin05t10:10_15": "Yaṁ pana cetiyassa santakena saddhiṁ saṅghassa santakaṁ ṭhapitaṁ hoti,",
  "tika-vin05t10:10_16": "taṁ cetiyasantake rakkhāpite rakkhitameva hotīti evaṁ vaṭṭati.",
  "tika-vin05t10:10_17": "Pakkhavārena uposathāgārādīni rakkhatopi pamādavasena naṭṭhaṁ gīvāyevāti.",
  "tika-vin05t10:11_0": "Iti pāḷimuttakavinayavinicchayasaṅgahe",
  "tika-vin05t10:12_0": "Bhaṇḍapaṭisāmanavinicchayakathā samattā."
}