{
  "mn138:0.1_0": "Majjhima Nikāya 138 ",
  "mn138:0.2_0": "Uddesavibhaṅgasutta ",
  "mn138:1.1_0": "Evaṁ me sutaṁ—",
  "mn138:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn138:1.3_0": "Tatra kho bhagavā bhikkhū āmantesi: ",
  "mn138:1.4_0": "“bhikkhavo”ti. ",
  "mn138:1.5_0": "“Bhadante”ti te bhikkhū bhagavato paccassosuṁ. ",
  "mn138:1.6_0": "Bhagavā etadavoca: ",
  "mn138:2.1_0": "“uddesavibhaṅgaṁ vo, bhikkhave, desessāmi. ",
  "mn138:2.2_0": "Taṁ suṇātha, sādhukaṁ manasi karotha, bhāsissāmī”ti. ",
  "mn138:2.3_0": "“Evaṁ, bhante”ti kho te bhikkhū bhagavato paccassosuṁ. ",
  "mn138:2.4_0": "Bhagavā etadavoca: ",
  "mn138:3.1_0": "“Tathā tathā,",
  "mn138:3.1_1": "bhikkhave,",
  "mn138:3.1_2": "bhikkhu upaparikkheyya yathā yathā upaparikkhato bahiddhā cassa viññāṇaṁ avikkhittaṁ avisaṭaṁ,",
  "mn138:3.1_3": "ajjhattaṁ asaṇṭhitaṁ anupādāya na paritasseyya.",
  "mn138:3.2_0": "Bahiddhā,",
  "mn138:3.2_1": "bhikkhave,",
  "mn138:3.2_2": "viññāṇe avikkhitte avisaṭe sati ajjhattaṁ asaṇṭhite anupādāya aparitassato āyatiṁ jātijarāmaraṇadukkhasamudayasambhavo na hotī”ti.",
  "mn138:4.1_0": "Idamavoca bhagavā. ",
  "mn138:4.2_0": "Idaṁ vatvāna sugato uṭṭhāyāsanā vihāraṁ pāvisi. ",
  "mn138:5.1_0": "Atha kho tesaṁ bhikkhūnaṁ, acirapakkantassa bhagavato, etadahosi: ",
  "mn138:5.2_0": "“idaṁ kho no, āvuso,",
  "mn138:5.2_1": "bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho:",
  "mn138:5.3_0": "‘tathā tathā,",
  "mn138:5.3_1": "bhikkhave,",
  "mn138:5.3_2": "bhikkhu upaparikkheyya yathā yathā upaparikkhato bahiddhā cassa viññāṇaṁ avikkhittaṁ avisaṭaṁ,",
  "mn138:5.3_3": "ajjhattaṁ asaṇṭhitaṁ anupādāya na paritasseyya.",
  "mn138:5.4_0": "Bahiddhā,",
  "mn138:5.4_1": "bhikkhave,",
  "mn138:5.4_2": "viññāṇe avikkhitte avisaṭe sati ajjhattaṁ asaṇṭhite anupādāya aparitassato āyatiṁ jātijarāmaraṇadukkhasamudayasambhavo na hotī’ti.",
  "mn138:5.5_0": "Ko nu kho imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajeyyā”ti? ",
  "mn138:5.6_0": "Atha kho tesaṁ bhikkhūnaṁ etadahosi: ",
  "mn138:5.7_0": "“ayaṁ kho āyasmā mahākaccāno satthu ceva saṁvaṇṇito sambhāvito ca viññūnaṁ sabrahmacārīnaṁ; ",
  "mn138:5.8_0": "pahoti cāyasmā mahākaccāno imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ. ",
  "mn138:5.9_0": "Yannūna mayaṁ yenāyasmā mahākaccāno tenupasaṅkameyyāma;",
  "mn138:5.9_1": "upasaṅkamitvā āyasmantaṁ mahākaccānaṁ etamatthaṁ paṭipuccheyyāmā”ti.",
  "mn138:6.1_0": "Atha kho te bhikkhū yenāyasmā mahākaccāno tenupasaṅkamiṁsu;",
  "mn138:6.1_1": "upasaṅkamitvā āyasmatā mahākaccānena saddhiṁ sammodiṁsu.",
  "mn138:6.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu.",
  "mn138:6.2_1": "Ekamantaṁ nisinnā kho te bhikkhū āyasmantaṁ mahākaccānaṁ etadavocuṁ:",
  "mn138:6.3_0": "“Idaṁ kho no,",
  "mn138:6.3_1": "āvuso kaccāna,",
  "mn138:6.3_2": "bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho:",
  "mn138:6.4_0": "‘tathā tathā,",
  "mn138:6.4_1": "bhikkhave,",
  "mn138:6.4_2": "bhikkhu upaparikkheyya yathā yathā upaparikkhato bahiddhā cassa viññāṇaṁ avikkhittaṁ avisaṭaṁ,",
  "mn138:6.4_3": "ajjhattaṁ asaṇṭhitaṁ anupādāya na paritasseyya.",
  "mn138:6.5_0": "Bahiddhā,",
  "mn138:6.5_1": "bhikkhave,",
  "mn138:6.5_2": "viññāṇe avikkhitte avisaṭe sati ajjhattaṁ asaṇṭhite anupādāya aparitassato āyatiṁ jātijarāmaraṇadukkhasamudayasambhavo na hotī’ti.",
  "mn138:6.6_0": "Tesaṁ no, āvuso kaccāna, amhākaṁ, acirapakkantassa bhagavato, etadahosi: ",
  "mn138:6.7_0": "‘idaṁ kho no, āvuso,",
  "mn138:6.7_1": "bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho:",
  "mn138:6.8_0": "“tathā tathā,",
  "mn138:6.8_1": "bhikkhave,",
  "mn138:6.8_2": "bhikkhu upaparikkheyya,",
  "mn138:6.8_3": "yathā yathā upaparikkhato bahiddhā cassa viññāṇaṁ avikkhittaṁ avisaṭaṁ ajjhattaṁ asaṇṭhitaṁ anupādāya na paritasseyya.",
  "mn138:6.9_0": "Bahiddhā,",
  "mn138:6.9_1": "bhikkhave,",
  "mn138:6.9_2": "viññāṇe avikkhitte avisaṭe sati ajjhattaṁ asaṇṭhite anupādāya aparitassato āyatiṁ jātijarāmaraṇadukkhasamudayasambhavo na hotī”ti.",
  "mn138:6.10_0": "Ko nu kho imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajeyyā’ti. ",
  "mn138:6.11_0": "Tesaṁ no, āvuso kaccāna, amhākaṁ etadahosi: ",
  "mn138:6.12_0": "‘ayaṁ kho āyasmā mahākaccāno satthu ceva saṁvaṇṇito, sambhāvito ca viññūnaṁ sabrahmacārīnaṁ. ",
  "mn138:6.13_0": "Pahoti cāyasmā mahākaccāno imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ. ",
  "mn138:6.14_0": "Yannūna mayaṁ yenāyasmā mahākaccāno tenupasaṅkameyyāma;",
  "mn138:6.14_1": "upasaṅkamitvā āyasmantaṁ mahākaccānaṁ etamatthaṁ paṭipuccheyyāmā’ti—",
  "mn138:6.15_0": "vibhajatāyasmā mahākaccāno”ti. ",
  "mn138:7.1_0": "“Seyyathāpi, āvuso,",
  "mn138:7.1_1": "puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva",
  "mn138:7.1_2": "mūlaṁ atikkamma khandhaṁ sākhāpalāse sāraṁ pariyesitabbaṁ maññeyya,",
  "mn138:7.2_0": "evaṁ sampadamidaṁ āyasmantānaṁ satthari sammukhībhūte taṁ bhagavantaṁ atisitvā amhe etamatthaṁ paṭipucchitabbaṁ maññatha. ",
  "mn138:7.3_0": "So hāvuso,",
  "mn138:7.3_1": "bhagavā jānaṁ jānāti,",
  "mn138:7.3_2": "passaṁ passati,",
  "mn138:7.3_3": "cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī tathāgato.",
  "mn138:7.4_0": "So ceva panetassa kālo ahosi yaṁ bhagavantaṁyeva etamatthaṁ paṭipuccheyyātha; ",
  "mn138:7.5_0": "yathā vo bhagavā byākareyya tathā naṁ dhāreyyāthā”ti. ",
  "mn138:8.1_0": "“Addhāvuso kaccāna,",
  "mn138:8.1_1": "bhagavā jānaṁ jānāti,",
  "mn138:8.1_2": "passaṁ passati,",
  "mn138:8.1_3": "cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī tathāgato.",
  "mn138:8.2_0": "So ceva panetassa kālo ahosi yaṁ bhagavantaṁyeva etamatthaṁ paṭipuccheyyāma; ",
  "mn138:8.3_0": "yathā no bhagavā byākareyya tathā naṁ dhāreyyāma. ",
  "mn138:8.4_0": "Api cāyasmā mahākaccāno satthu ceva saṁvaṇṇito sambhāvito ca viññūnaṁ sabrahmacārīnaṁ. ",
  "mn138:8.5_0": "Pahoti cāyasmā mahākaccāno imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ. ",
  "mn138:8.6_0": "Vibhajatāyasmā mahākaccāno agaruṁ karitvā”ti. ",
  "mn138:9.1_0": "“Tena hāvuso, suṇātha, sādhukaṁ manasi karotha, bhāsissāmī”ti. ",
  "mn138:9.2_0": "“Evamāvuso”ti kho te bhikkhū āyasmato mahākaccānassa paccassosuṁ. ",
  "mn138:9.3_0": "Āyasmā mahākaccāno etadavoca: ",
  "mn138:9.4_0": "“Yaṁ kho no, āvuso,",
  "mn138:9.4_1": "bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho:",
  "mn138:9.5_0": "‘tathā tathā,",
  "mn138:9.5_1": "bhikkhave,",
  "mn138:9.5_2": "bhikkhu upaparikkheyya,",
  "mn138:9.5_3": "yathā yathā upaparikkhato bahiddhā cassa viññāṇaṁ avikkhittaṁ avisaṭaṁ ajjhattaṁ asaṇṭhitaṁ anupādāya na paritasseyya, bahiddhā,",
  "mn138:9.5_4": "bhikkhave,",
  "mn138:9.5_5": "viññāṇe avikkhitte avisaṭe sati ajjhattaṁ asaṇṭhite anupādāya aparitassato āyatiṁ jātijarāmaraṇadukkhasamudayasambhavo na hotī’ti.",
  "mn138:9.6_0": "Imassa kho ahaṁ, āvuso,",
  "mn138:9.6_1": "bhagavatā saṅkhittena uddesassa uddiṭṭhassa vitthārena atthaṁ avibhattassa evaṁ vitthārena atthaṁ ājānāmi.",
  "mn138:10.1_0": "Kathañcāvuso, bahiddhā viññāṇaṁ vikkhittaṁ visaṭanti vuccati? ",
  "mn138:10.2_0": "Idhāvuso,",
  "mn138:10.2_1": "bhikkhuno cakkhunā rūpaṁ disvā rūpanimittānusāri viññāṇaṁ hoti rūpanimittassādagadhitaṁ rūpanimittassādavinibandhaṁ",
  "mn138:10.2_2": "rūpanimittassādasaṁyojanasaṁyuttaṁ bahiddhā viññāṇaṁ vikkhittaṁ visaṭanti vuccati.",
  "mn138:10.3_0": "Sotena saddaṁ sutvā …pe… ",
  "mn138:10.4_0": "ghānena gandhaṁ ghāyitvā … ",
  "mn138:10.5_0": "jivhāya rasaṁ sāyitvā … ",
  "mn138:10.6_0": "kāyena phoṭṭhabbaṁ phusitvā … ",
  "mn138:10.7_0": "manasā dhammaṁ viññāya dhammanimittānusāri viññāṇaṁ hoti;",
  "mn138:10.7_1": "dhammanimittassādagadhitaṁ dhammanimittassādavinibandhaṁ dhammanimittassādasaṁyojanasaṁyuttaṁ bahiddhā viññāṇaṁ vikkhittaṁ visaṭanti vuccati.",
  "mn138:10.8_0": "Evaṁ kho, āvuso, bahiddhā viññāṇaṁ vikkhittaṁ visaṭanti vuccati. ",
  "mn138:11.1_0": "Kathañcāvuso, bahiddhā viññāṇaṁ avikkhittaṁ avisaṭanti vuccati? ",
  "mn138:11.2_0": "Idhāvuso,",
  "mn138:11.2_1": "bhikkhuno cakkhunā rūpaṁ disvā na rūpanimittānusāri viññāṇaṁ hoti,",
  "mn138:11.2_2": "na rūpanimittassādagadhitaṁ na rūpanimittassādavinibandhaṁ na rūpanimittassādasaṁyojanasaṁyuttaṁ bahiddhā viññāṇaṁ avikkhittaṁ avisaṭanti vuccati.",
  "mn138:11.3_0": "Sotena saddaṁ sutvā …pe… ",
  "mn138:11.4_0": "ghānena gandhaṁ ghāyitvā … ",
  "mn138:11.5_0": "jivhāya rasaṁ sāyitvā … ",
  "mn138:11.6_0": "kāyena phoṭṭhabbaṁ phusitvā … ",
  "mn138:11.7_0": "manasā dhammaṁ viññāya na dhammanimittānusāri viññāṇaṁ hoti na dhammanimittassādagadhitaṁ na dhammanimittassādavinibandhaṁ",
  "mn138:11.7_1": "na dhammanimittassādasaṁyojanasaṁyuttaṁ bahiddhā viññāṇaṁ avikkhittaṁ avisaṭanti vuccati.",
  "mn138:11.8_0": "Evaṁ kho, āvuso, bahiddhā viññāṇaṁ avikkhittaṁ avisaṭanti vuccati. ",
  "mn138:12.1_0": "Kathañcāvuso, ajjhattaṁ saṇṭhitanti vuccati? ",
  "mn138:12.2_0": "Idhāvuso,",
  "mn138:12.2_1": "bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.",
  "mn138:12.3_0": "Tassa vivekajapītisukhānusāri viññāṇaṁ hoti vivekajapītisukhassādagadhitaṁ vivekajapītisukhassādavinibandhaṁ",
  "mn138:12.3_1": "vivekajapītisukhassādasaṁyojanasaṁyuttaṁ ajjhattaṁ cittaṁ saṇṭhitanti vuccati.",
  "mn138:13.1_0": "Puna caparaṁ, āvuso,",
  "mn138:13.1_1": "bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ",
  "mn138:13.1_2": "pītisukhaṁ dutiyaṁ jhānaṁ upasampajja viharati.",
  "mn138:13.2_0": "Tassa samādhijapītisukhānusāri viññāṇaṁ hoti samādhijapītisukhassādagadhitaṁ samādhijapītisukhassādavinibandhaṁ",
  "mn138:13.2_1": "samādhijapītisukhassādasaṁyojanasaṁyuttaṁ ajjhattaṁ cittaṁ saṇṭhitanti vuccati.",
  "mn138:14.1_0": "Puna caparaṁ, āvuso,",
  "mn138:14.1_1": "bhikkhu pītiyā ca virāgā upekkhako ca viharati sato ca sampajāno sukhañca kāyena paṭisaṁvedeti,",
  "mn138:14.1_2": "yaṁ taṁ ariyā ācikkhanti:",
  "mn138:14.1_3": "‘upekkhako satimā sukhavihārī’ti tatiyaṁ jhānaṁ upasampajja viharati.",
  "mn138:14.2_0": "Tassa upekkhānusāri viññāṇaṁ hoti upekkhāsukhassādagadhitaṁ upekkhāsukhassādavinibandhaṁ upekkhāsukhassādasaṁyojanasaṁyuttaṁ",
  "mn138:14.2_1": "ajjhattaṁ cittaṁ saṇṭhitanti vuccati.",
  "mn138:15.1_0": "Puna caparaṁ, āvuso,",
  "mn138:15.1_1": "bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ",
  "mn138:15.1_2": "upekkhāsatipārisuddhiṁ catutthaṁ jhānaṁ upasampajja viharati.",
  "mn138:15.2_0": "Tassa adukkhamasukhānusāri viññāṇaṁ hoti adukkhamasukhassādagadhitaṁ adukkhamasukhassādavinibandhaṁ adukkhamasukhassādasaṁyojanasaṁyuttaṁ",
  "mn138:15.2_1": "ajjhattaṁ cittaṁ asaṇṭhitanti vuccati.",
  "mn138:15.3_0": "Evaṁ kho, āvuso, ajjhattaṁ saṇṭhitanti vuccati. ",
  "mn138:16.1_0": "Kathañcāvuso, ajjhattaṁ asaṇṭhitanti vuccati? ",
  "mn138:16.2_0": "Idhāvuso,",
  "mn138:16.2_1": "bhikkhu vivicceva kāmehi vivicca akusalehi dhammehi …pe…",
  "mn138:16.2_2": "paṭhamaṁ jhānaṁ upasampajja viharati.",
  "mn138:16.3_0": "Tassa na vivekajapītisukhānusāri viññāṇaṁ hoti na vivekajapītisukhassādagadhitaṁ na vivekajapītisukhassādavinibandhaṁ",
  "mn138:16.3_1": "na vivekajapītisukhassādasaṁyojanasaṁyuttaṁ ajjhattaṁ cittaṁ asaṇṭhitanti vuccati.",
  "mn138:17.1_0": "Puna caparaṁ, āvuso, bhikkhu vitakkavicārānaṁ vūpasamā …pe… dutiyaṁ jhānaṁ upasampajja viharati. ",
  "mn138:17.2_0": "Tassa na samādhijapītisukhānusāri viññāṇaṁ hoti na samādhijapītisukhassādagadhitaṁ na samādhijapītisukhassādavinibandhaṁ",
  "mn138:17.2_1": "na samādhijapītisukhassādasaṁyojanasaṁyuttaṁ ajjhattaṁ cittaṁ asaṇṭhitanti vuccati.",
  "mn138:18.1_0": "Puna caparaṁ, āvuso, bhikkhu pītiyā ca virāgā …pe… tatiyaṁ jhānaṁ upasampajja viharati. ",
  "mn138:18.2_0": "Tassa na upekkhānusāri viññāṇaṁ hoti na upekkhāsukhassādagadhitaṁ na upekkhāsukhassādavinibandhaṁ na",
  "mn138:18.2_1": "upekkhāsukhassādasaṁyojanasaṁyuttaṁ ajjhattaṁ cittaṁ asaṇṭhitanti vuccati.",
  "mn138:19.1_0": "Puna caparaṁ, āvuso,",
  "mn138:19.1_1": "bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ",
  "mn138:19.1_2": "upekkhāsatipārisuddhiṁ catutthaṁ jhānaṁ upasampajja viharati.",
  "mn138:19.2_0": "Tassa na adukkhamasukhānusāri viññāṇaṁ hoti na adukkhamasukhassādagadhitaṁ na adukkhamasukhassādavinibandhaṁ",
  "mn138:19.2_1": "na adukkhamasukhassādasaṁyojanasaṁyuttaṁ ajjhattaṁ cittaṁ asaṇṭhitanti vuccati.",
  "mn138:19.3_0": "Evaṁ kho, āvuso, ajjhattaṁ asaṇṭhitanti vuccati. ",
  "mn138:20.1_0": "Kathañcāvuso, anupādā paritassanā hoti? ",
  "mn138:20.2_0": "Idhāvuso,",
  "mn138:20.2_1": "assutavā puthujjano ariyānaṁ adassāvī ariyadhammassa akovido ariyadhamme avinīto sappurisānaṁ adassāvī",
  "mn138:20.2_2": "sappurisadhammassa akovido sappurisadhamme avinīto",
  "mn138:20.3_0": "rūpaṁ attato samanupassati rūpavantaṁ vā attānaṁ attani vā rūpaṁ rūpasmiṁ vā attānaṁ. ",
  "mn138:20.4_0": "Tassa taṁ rūpaṁ vipariṇamati, aññathā hoti. ",
  "mn138:20.5_0": "Tassa rūpavipariṇāmaññathābhāvā rūpavipariṇāmānuparivatti viññāṇaṁ hoti. ",
  "mn138:20.6_0": "Tassa rūpavipariṇāmānuparivattajā paritassanā dhammasamuppādā cittaṁ pariyādāya tiṭṭhanti. ",
  "mn138:20.7_0": "Cetaso pariyādānā uttāsavā ca hoti vighātavā ca apekkhavā ca anupādāya ca paritassati. ",
  "mn138:20.8_0": "Vedanaṁ …pe… ",
  "mn138:20.9_0": "saññaṁ … ",
  "mn138:20.10_0": "saṅkhāre … ",
  "mn138:20.11_0": "viññāṇaṁ attato samanupassati viññāṇavantaṁ vā attānaṁ attani vā viññāṇaṁ viññāṇasmiṁ vā attānaṁ. ",
  "mn138:20.12_0": "Tassa taṁ viññāṇaṁ vipariṇamati, aññathā hoti. ",
  "mn138:20.13_0": "Tassa viññāṇavipariṇāmaññathābhāvā viññāṇavipariṇāmānuparivatti viññāṇaṁ hoti. ",
  "mn138:20.14_0": "Tassa viññāṇavipariṇāmānuparivattajā paritassanā dhammasamuppādā cittaṁ pariyādāya tiṭṭhanti. ",
  "mn138:20.15_0": "Cetaso pariyādānā uttāsavā ca hoti vighātavā ca apekkhavā ca anupādāya ca paritassati. ",
  "mn138:20.16_0": "Evaṁ kho, āvuso, anupādā paritassanā hoti. ",
  "mn138:21.1_0": "Kathañcāvuso, anupādānā aparitassanā hoti? ",
  "mn138:21.2_0": "Idhāvuso,",
  "mn138:21.2_1": "sutavā ariyasāvako ariyānaṁ dassāvī ariyadhammassa kovido ariyadhamme suvinīto sappurisānaṁ dassāvī sappurisadhammassa kovido sappurisadhamme suvinīto",
  "mn138:21.3_0": "na rūpaṁ attato samanupassati na rūpavantaṁ vā attānaṁ na attani vā rūpaṁ na rūpasmiṁ vā attānaṁ. ",
  "mn138:21.4_0": "Tassa taṁ rūpaṁ vipariṇamati, aññathā hoti. ",
  "mn138:21.5_0": "Tassa rūpavipariṇāmaññathābhāvā na ca rūpavipariṇāmānuparivatti viññāṇaṁ hoti. ",
  "mn138:21.6_0": "Tassa na rūpavipariṇāmānuparivattajā paritassanā dhammasamuppādā cittaṁ pariyādāya tiṭṭhanti. ",
  "mn138:21.7_0": "Cetaso pariyādānā na cevuttāsavā hoti na ca vighātavā na ca apekkhavā anupādāya ca na paritassati. ",
  "mn138:21.8_0": "Na vedanaṁ … ",
  "mn138:21.9_0": "na saññaṁ … ",
  "mn138:21.10_0": "na saṅkhāre … ",
  "mn138:21.11_0": "na viññāṇaṁ attato samanupassati na viññāṇavantaṁ vā attānaṁ na attani vā viññāṇaṁ na viññāṇasmiṁ vā attānaṁ. ",
  "mn138:21.12_0": "Tassa taṁ viññāṇaṁ vipariṇamati, aññathā hoti. ",
  "mn138:21.13_0": "Tassa viññāṇavipariṇāmaññathābhāvā na ca viññāṇavipariṇāmānuparivatti viññāṇaṁ hoti. ",
  "mn138:21.14_0": "Tassa na viññāṇavipariṇāmānuparivattajā paritassanā dhammasamuppādā cittaṁ pariyādāya tiṭṭhanti. ",
  "mn138:21.15_0": "Cetaso pariyādānā na cevuttāsavā hoti na ca vighātavā na ca apekkhavā, anupādāya ca na paritassati. ",
  "mn138:21.16_0": "Evaṁ kho, āvuso, anupādā aparitassanā hoti. ",
  "mn138:22.1_0": "Yaṁ kho no, āvuso,",
  "mn138:22.1_1": "bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho:",
  "mn138:22.2_0": "‘tathā tathā,",
  "mn138:22.2_1": "bhikkhave,",
  "mn138:22.2_2": "bhikkhu upaparikkheyya yathā yathā upaparikkhato bahiddhā cassa viññāṇaṁ avikkhittaṁ avisaṭaṁ,",
  "mn138:22.2_3": "ajjhattaṁ asaṇṭhitaṁ anupādāya na paritasseyya.",
  "mn138:22.3_0": "Bahiddhā,",
  "mn138:22.3_1": "bhikkhave,",
  "mn138:22.3_2": "viññāṇe avikkhitte avisaṭe sati ajjhattaṁ asaṇṭhite anupādāya aparitassato āyatiṁ jātijarāmaraṇadukkhasamudayasambhavo na hotī’ti.",
  "mn138:22.4_0": "Imassa kho ahaṁ, āvuso,",
  "mn138:22.4_1": "bhagavatā saṅkhittena uddesassa uddiṭṭhassa vitthārena atthaṁ avibhattassa evaṁ vitthārena atthaṁ ājānāmi.",
  "mn138:22.5_0": "Ākaṅkhamānā ca pana tumhe āyasmanto bhagavantaṁyeva upasaṅkamitvā etamatthaṁ paṭipuccheyyātha; ",
  "mn138:22.6_0": "yathā vo bhagavā byākaroti tathā naṁ dhāreyyāthā”ti. ",
  "mn138:23.1_0": "Atha kho te bhikkhū āyasmato mahākaccānassa bhāsitaṁ abhinanditvā anumoditvā uṭṭhāyāsanā yena bhagavā tenupasaṅkamiṁsu;",
  "mn138:23.1_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "mn138:23.1_2": "Ekamantaṁ nisinnā kho te bhikkhū bhagavantaṁ etadavocuṁ:",
  "mn138:23.2_0": "“Yaṁ kho no, bhante,",
  "mn138:23.2_1": "bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho:",
  "mn138:23.3_0": "‘tathā tathā,",
  "mn138:23.3_1": "bhikkhave,",
  "mn138:23.3_2": "bhikkhu upaparikkheyya yathā yathā upaparikkhato bahiddhā cassa viññāṇaṁ avikkhittaṁ avisaṭaṁ,",
  "mn138:23.3_3": "ajjhattaṁ asaṇṭhitaṁ anupādāya na paritasseyya.",
  "mn138:23.4_0": "Bahiddhā,",
  "mn138:23.4_1": "bhikkhave,",
  "mn138:23.4_2": "viññāṇe avikkhitte avisaṭe sati ajjhattaṁ asaṇṭhite anupādāya aparitassato āyatiṁ jātijarāmaraṇadukkhasamudayasambhavo na hotī’ti.",
  "mn138:23.5_0": "Tesaṁ no, bhante, amhākaṁ, acirapakkantassa bhagavato, etadahosi: ",
  "mn138:23.6_0": "‘idaṁ kho no, āvuso,",
  "mn138:23.6_1": "bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho—",
  "mn138:23.7_0": "tathā tathā,",
  "mn138:23.7_1": "bhikkhave,",
  "mn138:23.7_2": "bhikkhu upaparikkheyya,",
  "mn138:23.7_3": "yathā yathā upaparikkhato bahiddhā cassa viññāṇaṁ avikkhittaṁ avisaṭaṁ,",
  "mn138:23.7_4": "ajjhattaṁ asaṇṭhitaṁ anupādāya na paritasseyya.",
  "mn138:23.8_0": "Bahiddhā,",
  "mn138:23.8_1": "bhikkhave,",
  "mn138:23.8_2": "viññāṇe avikkhitte avisaṭe sati ajjhattaṁ asaṇṭhite anupādāya aparitassato āyatiṁ jātijarāmaraṇadukkhasamudayasambhavo na hotīti.",
  "mn138:23.9_0": "Ko nu kho imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajeyyā’ti? ",
  "mn138:23.10_0": "Tesaṁ no, bhante, amhākaṁ etadahosi: ",
  "mn138:23.11_0": "‘ayaṁ kho āyasmā mahākaccāno satthu ceva saṁvaṇṇito sambhāvito ca viññūnaṁ sabrahmacārīnaṁ. ",
  "mn138:23.12_0": "Pahoti cāyasmā mahākaccāno imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ. ",
  "mn138:23.13_0": "Yannūna mayaṁ yenāyasmā mahākaccāno tenupasaṅkameyyāma;",
  "mn138:23.13_1": "upasaṅkamitvā āyasmantaṁ mahākaccānaṁ etamatthaṁ paṭipuccheyyāmā’ti.",
  "mn138:23.14_0": "Atha kho mayaṁ, bhante,",
  "mn138:23.14_1": "yenāyasmā mahākaccāno tenupasaṅkamimha;",
  "mn138:23.14_2": "upasaṅkamitvā āyasmantaṁ mahākaccānaṁ etamatthaṁ paṭipucchimha.",
  "mn138:23.15_0": "Tesaṁ no, bhante,",
  "mn138:23.15_1": "āyasmatā mahākaccānena imehi ākārehi imehi padehi imehi byañjanehi attho vibhatto”ti.",
  "mn138:24.1_0": "“Paṇḍito, bhikkhave, mahākaccāno; mahāpañño, bhikkhave, mahākaccāno. ",
  "mn138:24.2_0": "Mañcepi tumhe,",
  "mn138:24.2_1": "bhikkhave,",
  "mn138:24.2_2": "etamatthaṁ paṭipuccheyyātha,",
  "mn138:24.2_3": "ahampi evamevaṁ byākareyyaṁ yathā taṁ mahākaccānena byākataṁ.",
  "mn138:24.3_0": "Eso cevetassa attho. Evañca naṁ dhāreyyāthā”ti. ",
  "mn138:24.4_0": "Idamavoca bhagavā. ",
  "mn138:24.5_0": "Attamanā te bhikkhū bhagavato bhāsitaṁ abhinandunti. ",
  "mn138:24.6_0": "Uddesavibhaṅgasuttaṁ niṭṭhitaṁ aṭṭhamaṁ. "
}