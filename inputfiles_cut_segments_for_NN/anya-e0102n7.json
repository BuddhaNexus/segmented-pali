{
  "anya-e0102n7:0_0": "19. Kaṅkhāvitaraṇavisuddhiniddeso",
  "anya-e0102n7:1_0": "Paccayapariggahakathā",
  "anya-e0102n7:2_0": "678.",
  "anya-e0102n7:2_1": "Etasseva pana nāmarūpassa paccayapariggahaṇena tīsu addhāsu kaṅkhaṁ vitaritvā ṭhitaṁ ñāṇaṁ kaṅkhāvitaraṇavisuddhi nāma.",
  "anya-e0102n7:3_0": "Taṁ sampādetukāmo bhikkhu yathā nāma kusalo bhisakko rogaṁ disvā tassa samuṭṭhānaṁ pariyesati.",
  "anya-e0102n7:3_1": "Yathā vā pana anukampako puriso daharaṁ kumāraṁ mandaṁ uttānaseyyakaṁ rathikāya nipannaṁ disvā “kassa",
  "anya-e0102n7:3_2": "nu kho ayaṁ puttako”ti tassa mātāpitaro āvajjati,",
  "anya-e0102n7:3_3": "evameva tassa nāmarūpassa hetupaccayapariyesanaṁ āpajjati.",
  "anya-e0102n7:4_0": "So āditova iti paṭisañcikkhati “na tāvidhaṁ nāmarūpaṁ ahetukaṁ,",
  "anya-e0102n7:4_1": "sabbattha sabbadā sabbesañca ekasadisabhāvāpattito,",
  "anya-e0102n7:4_2": "na issarādihetukaṁ,",
  "anya-e0102n7:4_3": "nāmarūpato uddhaṁ issarādīnaṁ abhāvato.",
  "anya-e0102n7:4_4": "Yepi nāmarūpamattameva issarādayoti vadanti,",
  "anya-e0102n7:4_5": "tesaṁ issarādisaṅkhātanāmarūpassa ahetukabhāvappattito.",
  "anya-e0102n7:4_6": "Tasmā bhavitabbamassa hetupaccayehi,",
  "anya-e0102n7:4_7": "ke nu kho te”ti.",
  "anya-e0102n7:5_0": "679.",
  "anya-e0102n7:5_1": "So evaṁ nāmarūpassa hetupaccaye āvajjetvā imassa tāva rūpakāyassa evaṁ hetupaccaye pariggaṇhāti –",
  "anya-e0102n7:5_2": "“ayaṁ kāyo nibbattamāno neva uppalapadumapuṇḍarīkasogandhikādīnaṁ abbhantare nibbattati,",
  "anya-e0102n7:5_3": "na maṇimuttāhārādīnaṁ,",
  "anya-e0102n7:5_4": "atha kho āmāsayapakkāsayānaṁ antare udarapaṭalaṁ pacchato piṭṭhikaṇṭakaṁ purato katvā antaantaguṇaparivārito",
  "anya-e0102n7:5_5": "sayampi duggandhajegucchapaṭikkūlo duggandhajegucchapaṭikkūle paramasambādhe okāse pūtimacchapūtikummāsaoḷigallacandanikādīsu",
  "anya-e0102n7:5_6": "kimiva nibbattati.",
  "anya-e0102n7:5_7": "Tassevaṁ nibbattamānassa ‘avijjā taṇhā upādānaṁ kamma’nti ime cattāro dhammā nibbattakattā hetu,",
  "anya-e0102n7:5_8": "āhāro upatthambhakattā paccayoti pañca dhammā hetupaccayā honti.",
  "anya-e0102n7:5_9": "Tesupi avijjādayo tayo imassa kāyassa mātā viya dārakassa upanissayā honti.",
  "anya-e0102n7:5_10": "Kammaṁ pitā viya puttassa janakaṁ.",
  "anya-e0102n7:5_11": "Āhāro dhāti viya dārakassa sandhārako”ti.",
  "anya-e0102n7:5_12": "Evaṁ rūpakāyassa paccayapariggahaṁ katvā,",
  "anya-e0102n7:5_13": "puna “cakkhuñca paṭicca rūpe ca uppajjati cakkhuviññāṇa”ntiādinā nayena nāmakāyassa paccayapariggahaṁ karoti.",
  "anya-e0102n7:6_0": "So evaṁ paccayato nāmarūpassa pavattiṁ disvā yathā idaṁ etarahi,",
  "anya-e0102n7:6_1": "evaṁ atītepi addhāne paccayato pavattittha,",
  "anya-e0102n7:6_2": "anāgatepi paccayato pavattissatīti samanupassati.",
  "anya-e0102n7:7_0": "680.",
  "anya-e0102n7:7_1": "Tassevaṁ samanupassato yā sā pubbantaṁ ārabbha “ahosiṁ nu kho ahaṁ atītamaddhānaṁ,",
  "anya-e0102n7:7_2": "na nu kho ahosiṁ atītamaddhānaṁ,",
  "anya-e0102n7:7_3": "kiṁ nu kho ahosiṁ atītamaddhānaṁ,",
  "anya-e0102n7:7_4": "kathaṁ nu kho ahosiṁ atītamaddhānaṁ,",
  "anya-e0102n7:7_5": "kiṁ hutvā kiṁ ahosiṁ nu kho ahaṁ atītamaddhāna”nti pañcavidhā vicikicchā vuttā,",
  "anya-e0102n7:7_6": "yāpi aparantaṁ ārabbha “bhavissāmi nu kho ahaṁ anāgatamaddhānaṁ,",
  "anya-e0102n7:7_7": "na nu kho bhavissāmi anāgatamaddhānaṁ,",
  "anya-e0102n7:7_8": "kiṁ nu kho bhavissāmi anāgatamaddhānaṁ,",
  "anya-e0102n7:7_9": "kathaṁ nu kho bhavissāmi anāgatamaddhānaṁ,",
  "anya-e0102n7:7_10": "kiṁ hutvā kiṁ bhavissāmi nu kho ahaṁ anāgatamaddhāna”nti pañcavidhā vicikicchā vuttā,",
  "anya-e0102n7:7_11": "yāpi paccuppannaṁ ārabbha “etarahi vā pana paccuppannaṁ addhānaṁ ajjhattaṁ kathaṁkathī hoti –",
  "anya-e0102n7:7_12": "ahaṁ nu khosmi,",
  "anya-e0102n7:7_13": "no nu khosmi,",
  "anya-e0102n7:7_14": "kiṁ nu khosmi,",
  "anya-e0102n7:7_15": "kathaṁ nu khosmi,",
  "anya-e0102n7:7_16": "ayaṁ nu kho satto kuto āgato,",
  "anya-e0102n7:7_17": "so kuhiṁ gāmī bhavissatī”ti chabbidhā vicikicchā vuttā,",
  "anya-e0102n7:7_18": "sā sabbāpi pahīyati.",
  "anya-e0102n7:8_0": "681.",
  "anya-e0102n7:8_1": "Aparo sādhāraṇāsādhāraṇavasena duvidhaṁ nāmassa paccayaṁ passati,",
  "anya-e0102n7:8_2": "kammādivasena catubbidhaṁ rūpassa.",
  "anya-e0102n7:8_3": "Duvidho hi nāmassa paccayo sādhāraṇo asādhāraṇo ca.",
  "anya-e0102n7:8_4": "Tattha cakkhādīni cha dvārāni,",
  "anya-e0102n7:8_5": "rūpādīni cha ārammaṇāni nāmassa sādhāraṇo paccayo,",
  "anya-e0102n7:8_6": "kusalādibhedato sabbappakārassāpi tato pavattito.",
  "anya-e0102n7:8_7": "Manasikārādiko asādhāraṇo.",
  "anya-e0102n7:8_8": "Yoniso manasikārasaddhammassavanādiko hi kusalasseva hoti,",
  "anya-e0102n7:8_9": "viparīto akusalassa,",
  "anya-e0102n7:8_10": "kammādiko vipākassa,",
  "anya-e0102n7:8_11": "bhavaṅgādiko kiriyassāti.",
  "anya-e0102n7:9_0": "Rūpassa pana kammaṁ cittaṁ utu āhāroti ayaṁ kammādiko catubbidho paccayo.",
  "anya-e0102n7:9_1": "Tattha kammaṁ atītameva kammasamuṭṭhānassa rūpassa paccayo hoti.",
  "anya-e0102n7:9_2": "Cittaṁ cittasamuṭṭhānassa uppajjamānaṁ.",
  "anya-e0102n7:9_3": "Utuāhārā utuāhārasamuṭṭhānassa ṭhitikkhaṇe paccayā hontīti.",
  "anya-e0102n7:9_4": "Evameveko nāmarūpassa paccayapariggahaṁ karoti.",
  "anya-e0102n7:10_0": "So evaṁ paccayato nāmarūpassa pavattiṁ disvā yathā idaṁ etarahi,",
  "anya-e0102n7:10_1": "evaṁ atītepi addhāne paccayato pavattittha,",
  "anya-e0102n7:10_2": "anāgatepi paccayato pavattissatīti samanupassati.",
  "anya-e0102n7:10_3": "Tassevaṁ samanupassato vuttanayeneva tīsupi addhāsu vicikicchā pahīyati.",
  "anya-e0102n7:11_0": "682.",
  "anya-e0102n7:11_1": "Aparo tesaṁyeva nāmarūpasaṅkhātānaṁ saṅkhārānaṁ jarāpattiṁ jiṇṇānañca bhaṅgaṁ disvā idaṁ saṅkhārānaṁ jarāmaraṇaṁ nāma jātiyā sati hoti,",
  "anya-e0102n7:11_2": "jāti bhave sati,",
  "anya-e0102n7:11_3": "bhavo upādāne sati,",
  "anya-e0102n7:11_4": "upādānaṁ taṇhāya sati,",
  "anya-e0102n7:11_5": "taṇhā vedanāya sati,",
  "anya-e0102n7:11_6": "vedanā phasse sati,",
  "anya-e0102n7:11_7": "phasso saḷāyatane sati,",
  "anya-e0102n7:11_8": "saḷāyatanaṁ nāmarūpe sati,",
  "anya-e0102n7:11_9": "nāmarūpaṁ viññāṇe sati,",
  "anya-e0102n7:11_10": "viññāṇaṁ saṅkhāresu sati,",
  "anya-e0102n7:11_11": "saṅkhārā avijjāya satīti evaṁ paṭilomapaṭiccasamuppādavasena nāmarūpassa paccayapariggahaṁ karoti.",
  "anya-e0102n7:11_12": "Athassa vuttanayeneva vicikicchā pahīyati.",
  "anya-e0102n7:12_0": "683.",
  "anya-e0102n7:12_1": "Aparo “iti kho avijjāpaccayā saṅkhārā”ti pubbe vitthāretvā dassitaanulomapaṭiccasamuppādavaseneva nāmarūpassa paccayapariggahaṁ karoti.",
  "anya-e0102n7:12_2": "Athassa vuttanayeneva kaṅkhā pahīyati.",
  "anya-e0102n7:13_0": "684.",
  "anya-e0102n7:13_1": "Aparo “purimakammabhavasmiṁ moho avijjā,",
  "anya-e0102n7:13_2": "āyūhanā saṅkhārā,",
  "anya-e0102n7:13_3": "nikanti taṇhā,",
  "anya-e0102n7:13_4": "upagamanaṁ upādānaṁ,",
  "anya-e0102n7:13_5": "cetanā bhavoti ime pañca dhammā purimakammabhavasmiṁ idha paṭisandhiyā paccayā,",
  "anya-e0102n7:13_6": "idha paṭisandhi viññāṇaṁ,",
  "anya-e0102n7:13_7": "okkanti nāmarūpaṁ,",
  "anya-e0102n7:13_8": "pasādo āyatanaṁ,",
  "anya-e0102n7:13_9": "phuṭṭho phasso,",
  "anya-e0102n7:13_10": "vedayitaṁ vedanāti ime pañca dhammā idhūpapattibhavasmiṁ purekatassa kammassa paccayā.",
  "anya-e0102n7:13_11": "Idha paripakkattā āyatanānaṁ moho avijjā…pe…",
  "anya-e0102n7:13_12": "cetanā bhavoti ime pañca dhammā idha kammabhavasmiṁ āyatiṁ paṭisandhiyā paccayā”ti evaṁ kammavaṭṭavipākavaṭṭavasena",
  "anya-e0102n7:13_13": "nāmarūpassa paccayapariggahaṁ karoti.",
  "anya-e0102n7:14_0": "685.",
  "anya-e0102n7:14_1": "Tattha catubbidhaṁ kammaṁ –",
  "anya-e0102n7:14_2": "diṭṭhadhammavedanīyaṁ,",
  "anya-e0102n7:14_3": "upapajjavedanīyaṁ,",
  "anya-e0102n7:14_4": "aparāpariyavedanīyaṁ,",
  "anya-e0102n7:14_5": "ahosikammanti.",
  "anya-e0102n7:14_6": "Tesu ekajavanavīthiyaṁ sattasu cittesu kusalā vā akusalā vā paṭhamajavanacetanā diṭṭhidhammavedanīyakammaṁ nāma.",
  "anya-e0102n7:14_7": "Taṁ imasmiññeva attabhāve vipākaṁ deti.",
  "anya-e0102n7:14_8": "Tathā asakkontaṁ pana “ahosikammaṁ nāhosi kammavipāko,",
  "anya-e0102n7:14_9": "na bhavissati kammavipāko,",
  "anya-e0102n7:14_10": "natthi kammavipāko”ti imassa tikassa vasena ahosikammaṁ nāma hoti.",
  "anya-e0102n7:14_11": "Atthasādhikā pana sattamajavanacetanā upapajjavedanīyakammaṁ nāma.",
  "anya-e0102n7:14_12": "Taṁ anantare attabhāve vipākaṁ deti.",
  "anya-e0102n7:14_13": "Tathā asakkontaṁ vuttanayeneva ahosikammaṁ nāma hoti.",
  "anya-e0102n7:14_14": "Ubhinnaṁ antare pañca javanacetanā aparāpariyavedanīyakammaṁ nāma.",
  "anya-e0102n7:14_15": "Taṁ anāgate yadā okāsaṁ labhati,",
  "anya-e0102n7:14_16": "tadā vipākaṁ deti.",
  "anya-e0102n7:14_17": "Sati saṁsārappavattiyā ahosikammaṁ nāma na hoti.",
  "anya-e0102n7:15_0": "686.",
  "anya-e0102n7:15_1": "Aparampi catubbidhaṁ kammaṁ –",
  "anya-e0102n7:15_2": "yaṁ garukaṁ,",
  "anya-e0102n7:15_3": "yaṁ bahulaṁ,",
  "anya-e0102n7:15_4": "yadāsannaṁ,",
  "anya-e0102n7:15_5": "kaṭattā vā pana kammanti.",
  "anya-e0102n7:15_6": "Tattha kusalaṁ vā hotu akusalaṁ vā,",
  "anya-e0102n7:15_7": "garukāgarukesu yaṁ garukaṁ mātughātādikammaṁ vā mahaggatakammaṁ vā,",
  "anya-e0102n7:15_8": "tadeva paṭhamaṁ vipaccati.",
  "anya-e0102n7:15_9": "Tathā bahulābahulesupi yaṁ bahulaṁ hoti susīlyaṁ vā dussīlyaṁ vā,",
  "anya-e0102n7:15_10": "tadeva paṭhamaṁ vipaccati.",
  "anya-e0102n7:15_11": "Yadāsannaṁ nāma maraṇakāle anussaritakammaṁ.",
  "anya-e0102n7:15_12": "Yañhi āsannamaraṇo anussarituṁ sakkoti,",
  "anya-e0102n7:15_13": "teneva upapajjati.",
  "anya-e0102n7:15_14": "Etehi pana tīhi muttaṁ punappunaṁ laddhāsevanaṁ kaṭattā vā pana kammaṁ nāma hoti,",
  "anya-e0102n7:15_15": "tesaṁ abhāve taṁ paṭisandhiṁ ākaḍḍhati.",
  "anya-e0102n7:16_0": "687.",
  "anya-e0102n7:16_1": "Aparampi catubbidhaṁ kammaṁ – janakaṁ,",
  "anya-e0102n7:16_2": "upatthambhakaṁ,",
  "anya-e0102n7:16_3": "upapīḷakaṁ,",
  "anya-e0102n7:16_4": "upaghātakanti.",
  "anya-e0102n7:16_5": "Tattha janakaṁ nāma kusalampi hoti akusalampi.",
  "anya-e0102n7:16_6": "Taṁ paṭisandhiyampi pavattepi rūpārūpavipākakkhandhe janeti.",
  "anya-e0102n7:16_7": "Upatthambhakaṁ pana vipākaṁ janetuṁ na sakkoti,",
  "anya-e0102n7:16_8": "aññena kammena dinnāya paṭisandhiyā janite vipāke uppajjamānakasukhadukkhaṁ upatthambheti,",
  "anya-e0102n7:16_9": "addhānaṁ pavatteti.",
  "anya-e0102n7:16_10": "Upapīḷakaṁ aññena kammena dinnāya paṭisandhiyā janite vipāke uppajjamānakasukhadukkhaṁ pīḷeti bādhati,",
  "anya-e0102n7:16_11": "addhānaṁ pavattituṁ na deti.",
  "anya-e0102n7:16_12": "Upaghātakaṁ pana sayaṁ kusalampi akusalampi samānaṁ aññaṁ dubbalakammaṁ ghātetvā tassa vipākaṁ paṭibāhitvā attano vipākassa okāsaṁ karoti.",
  "anya-e0102n7:16_13": "Evaṁ pana kammena kate okāse taṁ vipākaṁ uppannaṁ nāma vuccati.",
  "anya-e0102n7:17_0": "Iti imesaṁ dvādasannaṁ kammānaṁ kammantarañceva vipākantarañca buddhānaṁ kammavipākañāṇasseva yāthāvasarasato pākaṭaṁ hoti,",
  "anya-e0102n7:17_1": "asādhāraṇaṁ sāvakehi.",
  "anya-e0102n7:17_2": "Vipassakena pana kammantarañca vipākantarañca ekadesato jānitabbaṁ.",
  "anya-e0102n7:17_3": "Tasmā ayaṁ mukhamattadassanena kammaviseso pakāsitoti.",
  "anya-e0102n7:18_0": "688.",
  "anya-e0102n7:18_1": "Iti imaṁ dvādasavidhaṁ kammaṁ kammavaṭṭe pakkhipitvā evaṁ eko kammavaṭṭavipākavaṭṭavasena nāmarūpassa paccayapariggahaṁ karoti.",
  "anya-e0102n7:18_2": "So evaṁ kammavaṭṭavipākavaṭṭavasena paccayato nāmarūpassa pavattiṁ disvā “yathā idaṁ etarahi,",
  "anya-e0102n7:18_3": "evaṁ atītepi addhāne kammavaṭṭavipākavaṭṭavasena paccayato pavattittha,",
  "anya-e0102n7:18_4": "anāgatepi kammavaṭṭavipākavaṭṭavaseneva paccayato pavattissatī”ti.",
  "anya-e0102n7:18_5": "Iti kammañceva kammavipāko ca,",
  "anya-e0102n7:18_6": "kammavaṭṭañca vipākavaṭṭañca,",
  "anya-e0102n7:18_7": "kammapavattañca vipākapavattañca,",
  "anya-e0102n7:18_8": "kammasantati ca vipākasantati ca,",
  "anya-e0102n7:18_9": "kiriyā ca kiriyāphalañca.",
  "anya-e0102n7:19_0": "Kammā vipākā vattanti, vipāko kammasambhavo;",
  "anya-e0102n7:20_0": "Kammā punabbhavo hoti, evaṁ loko pavattatīti. –",
  "anya-e0102n7:21_0": "Samanupassati.",
  "anya-e0102n7:21_1": "Tassevaṁ samanupassato yā sā pubbantādayo ārabbha “ahosiṁ nu kho aha”ntiādinā nayena vuttā soḷasavidhā vicikicchā,",
  "anya-e0102n7:21_2": "sā sabbā pahīyati.",
  "anya-e0102n7:21_3": "Sabbabhavayonigatiṭṭhitinivāsesu hetuphalasambandhavasena pavattamānaṁ nāmarūpamattameva khāyati.",
  "anya-e0102n7:21_4": "So neva kāraṇato uddhaṁ kārakaṁ passati,",
  "anya-e0102n7:21_5": "na vipākappavattito uddhaṁ vipākapaṭisaṁvedakaṁ.",
  "anya-e0102n7:21_6": "Kāraṇe pana sati “kārako”ti,",
  "anya-e0102n7:21_7": "vipākappavattiyā sati “paṭisaṁvedako”ti samaññāmattena paṇḍitā voharanticcevassa sammappaññāya sudiṭṭhaṁ hoti.",
  "anya-e0102n7:22_0": "689. Tenāhu porāṇā –",
  "anya-e0102n7:23_0": "“Kammassa kārako natthi, vipākassa ca vedako;",
  "anya-e0102n7:24_0": "Suddhadhammā pavattanti, evetaṁ sammadassanaṁ.",
  "anya-e0102n7:25_0": "“Evaṁ kamme vipāke ca, vattamāne sahetuke;",
  "anya-e0102n7:26_0": "Bījarukkhādikānaṁva, pubbā koṭi na nāyati;",
  "anya-e0102n7:27_0": "Anāgatepi saṁsāre, appavattaṁ na dissati.",
  "anya-e0102n7:28_0": "“Etamatthaṁ anaññāya, titthiyā asayaṁvasī;",
  "anya-e0102n7:29_0": "Sattasaññaṁ gahetvāna, sassatucchedadassino;",
  "anya-e0102n7:30_0": "Dvāsaṭṭhidiṭṭhiṁ gaṇhanti, aññamaññavirodhitā.",
  "anya-e0102n7:31_0": "“Diṭṭhibandhanabaddhā te, taṇhāsotena vuyhare;",
  "anya-e0102n7:32_0": "Taṇhāsotena vuyhantā, na te dukkhā pamuccare.",
  "anya-e0102n7:33_0": "“Evametaṁ abhiññāya, bhikkhu buddhassa sāvako;",
  "anya-e0102n7:34_0": "Gambhīraṁ nipuṇaṁ suññaṁ, paccayaṁ paṭivijjhati.",
  "anya-e0102n7:35_0": "“Kammaṁ natthi vipākamhi, pāko kamme na vijjati;",
  "anya-e0102n7:36_0": "Aññamaññaṁ ubho suññā, na ca kammaṁ vinā phalaṁ.",
  "anya-e0102n7:37_0": "“Yathā na sūriye aggi, na maṇimhi na gomaye;",
  "anya-e0102n7:38_0": "Na tesaṁ bahi so atthi, sambhārehi ca jāyati.",
  "anya-e0102n7:39_0": "“Tathā na anto kammassa, vipāko upalabbhati;",
  "anya-e0102n7:40_0": "Bahiddhāpi na kammassa, na kammaṁ tattha vijjati.",
  "anya-e0102n7:41_0": "“Phalena suññaṁ taṁ kammaṁ, phalaṁ kamme na vijjati;",
  "anya-e0102n7:42_0": "Kammañca kho upādāya, tato nibbattate phalaṁ.",
  "anya-e0102n7:43_0": "“Na hettha devo brahmā vā, saṁsārassatthikārako;",
  "anya-e0102n7:44_0": "Suddhadhammā pavattanti, hetusambhārapaccayā”ti.",
  "anya-e0102n7:45_0": "690.",
  "anya-e0102n7:45_1": "Tassevaṁ kammavaṭṭavipākavaṭṭavasena nāmarūpassa paccayapariggahaṁ katvā tīsu addhāsu pahīnavicikicchassa",
  "anya-e0102n7:45_2": "sabbe atītānāgatapaccuppannadhammā cutipaṭisandhivasena viditā honti,",
  "anya-e0102n7:45_3": "sāssa hoti ñātapariññā.",
  "anya-e0102n7:46_0": "So evaṁ pajānāti –",
  "anya-e0102n7:46_1": "ye atīte kammapaccayā nibbattā khandhā,",
  "anya-e0102n7:46_2": "te tattheva niruddhā,",
  "anya-e0102n7:46_3": "atītakammapaccayā pana imasmiṁ bhave aññe nibbattā,",
  "anya-e0102n7:46_4": "atītabhavato imaṁ bhavaṁ āgato ekadhammopi natthi,",
  "anya-e0102n7:46_5": "imasmimpi bhave kammapaccayena nibbattā khandhā nirujjhissanti,",
  "anya-e0102n7:46_6": "punabbhave aññe nibbattissanti,",
  "anya-e0102n7:46_7": "imamhā bhavā punabbhavaṁ ekadhammopi na gamissati.",
  "anya-e0102n7:46_8": "Apica kho yathā na ācariyamukhato sajjhāyo antevāsikassa mukhaṁ pavisati,",
  "anya-e0102n7:46_9": "na ca tappaccayā tassa mukhe sajjhāyo na vattati,",
  "anya-e0102n7:46_10": "na dūtena mantodakaṁ pītaṁ rogino udaraṁ pavisati,",
  "anya-e0102n7:46_11": "na ca tassa tappaccayā rogo na vūpasammati,",
  "anya-e0102n7:46_12": "na mukhe maṇḍanavidhānaṁ ādāsatalādīsu mukhanimittaṁ gacchati,",
  "anya-e0102n7:46_13": "na ca tattha tappaccayā maṇḍanavidhānaṁ na paññāyati,",
  "anya-e0102n7:46_14": "na ekissā vaṭṭiyā dīpasikhā aññaṁ vaṭṭiṁ saṅkamati,",
  "anya-e0102n7:46_15": "na ca tattha tappaccayā dīpasikhā na nibbattati,",
  "anya-e0102n7:46_16": "evameva na atītabhavato imaṁ bhavaṁ,",
  "anya-e0102n7:46_17": "ito vā punabbhavaṁ koci dhammo saṅkamati,",
  "anya-e0102n7:46_18": "na ca atītabhave khandhāyatanadhātupaccayā idha,",
  "anya-e0102n7:46_19": "idha vā khandhāyatanadhātupaccayā punabbhave khandhāyatanadhātuyo na nibbattantīti.",
  "anya-e0102n7:47_0": "Yatheva cakkhuviññāṇaṁ, manodhātuanantaraṁ;",
  "anya-e0102n7:48_0": "Na ceva āgataṁ nāpi, na nibbattaṁ anantaraṁ.",
  "anya-e0102n7:49_0": "Tatheva paṭisandhimhi, vattate cittasantati;",
  "anya-e0102n7:50_0": "Purimaṁ bhijjate cittaṁ, pacchimaṁ jāyate tato.",
  "anya-e0102n7:51_0": "Tesaṁ antarikā natthi, vīci tesaṁ na vijjati;",
  "anya-e0102n7:52_0": "Na cito gacchati kiñci, paṭisandhi ca jāyatīti.",
  "anya-e0102n7:53_0": "691.",
  "anya-e0102n7:53_1": "Evaṁ cutipaṭisandhivasena viditasabbadhammassa sabbākārena nāmarūpassa paccayapariggahañāṇaṁ thāmagataṁ hoti,",
  "anya-e0102n7:53_2": "soḷasavidhā kaṅkhā suṭṭhutaraṁ pahīyati.",
  "anya-e0102n7:53_3": "Na kevalañca sā eva,",
  "anya-e0102n7:53_4": "“satthari kaṅkhatī”ti ādinayappavattā aṭṭhavidhāpi kaṅkhā pahīyatiyeva,",
  "anya-e0102n7:53_5": "dvāsaṭṭhi diṭṭhigatāni vikkhambhanti.",
  "anya-e0102n7:53_6": "Evaṁ nānānayehi nāmarūpapaccayapariggahaṇena tīsu addhāsu kaṅkhaṁ vitaritvā ṭhitaṁ ñāṇaṁ kaṅkhāvitaraṇavisuddhīti veditabbaṁ.",
  "anya-e0102n7:53_7": "Dhammaṭṭhitiñāṇantipi yathābhūtañāṇantipi sammādassanantipi etassevādhivacanaṁ.",
  "anya-e0102n7:53_8": "Vuttañhetaṁ –",
  "anya-e0102n7:54_0": "“Avijjā paccayo,",
  "anya-e0102n7:54_1": "saṅkhārā paccayasamuppannā.",
  "anya-e0102n7:54_2": "Ubhopete dhammā paccayasamuppannāti paccayapariggahe paññā dhammaṭṭhitiñāṇa”nti.",
  "anya-e0102n7:55_0": "“Aniccato manasikaronto katame dhamme yathābhūtaṁ jānāti passati,",
  "anya-e0102n7:55_1": "kathaṁ sammādassanaṁ hoti,",
  "anya-e0102n7:55_2": "kathaṁ tadanvayena sabbe saṅkhārā aniccato sudiṭṭhā honti,",
  "anya-e0102n7:55_3": "kattha kaṅkhā pahīyati?",
  "anya-e0102n7:55_4": "Dukkhato…pe…",
  "anya-e0102n7:55_5": "anattato manasikaronto katame dhamme yathābhūtaṁ jānāti passati…pe…",
  "anya-e0102n7:55_6": "kattha kaṅkhā pahīyatīti?",
  "anya-e0102n7:56_0": "“Aniccato manasikaronto nimittaṁ yathābhūtaṁ jānāti passati,",
  "anya-e0102n7:56_1": "tena vuccati sammādassanaṁ.",
  "anya-e0102n7:56_2": "Evaṁ tadanvayena sabbe saṅkhārā aniccato sudiṭṭhā honti.",
  "anya-e0102n7:56_3": "Ettha kaṅkhā pahīyati.",
  "anya-e0102n7:56_4": "Dukkhato manasikaronto pavattaṁ yathābhūtaṁ jānāti passati…pe…",
  "anya-e0102n7:56_5": "anattato manasikaronto nimittañca pavattañca yathābhūtaṁ jānāti passati,",
  "anya-e0102n7:56_6": "tena vuccati sammādassanaṁ.",
  "anya-e0102n7:56_7": "Evaṁ tadanvayena sabbe dhammā anattato sudiṭṭhā honti.",
  "anya-e0102n7:56_8": "Ettha kaṅkhā pahīyati.",
  "anya-e0102n7:57_0": "“Yañca yathābhūtañāṇaṁ yañca sammādassanaṁ yā ca kaṅkhāvitaraṇā,",
  "anya-e0102n7:57_1": "ime dhammā nānatthā ceva nānābyañjanā ca,",
  "anya-e0102n7:57_2": "udāhu ekatthā byañjanameva nānanti?",
  "anya-e0102n7:57_3": "Yañca yathābhūtañāṇaṁ yañca sammādassanaṁ yā ca kaṅkhāvitaraṇā,",
  "anya-e0102n7:57_4": "ime dhammā ekatthā,",
  "anya-e0102n7:57_5": "byañjanameva nāna”nti.",
  "anya-e0102n7:58_0": "Iminā pana ñāṇena samannāgato vipassako buddhasāsane laddhassāso laddhapatiṭṭho niyatagatiko cūḷasotāpanno nāma hoti.",
  "anya-e0102n7:59_0": "Tasmā bhikkhu sadā sato, nāmarūpassa sabbaso;",
  "anya-e0102n7:60_0": "Paccaye pariggaṇheyya, kaṅkhāvitaraṇatthikoti.",
  "anya-e0102n7:61_0": "Iti sādhujanapāmojjatthāya kate visuddhimagge",
  "anya-e0102n7:62_0": "Paññābhāvanādhikāre",
  "anya-e0102n7:63_0": "Kaṅkhāvitaraṇavisuddhiniddeso nāma",
  "anya-e0102n7:64_0": "Ekūnavīsatimo paricchedo."
}