{
  "pli-tv-bi-vb-ss6:0.1_0": "Theravāda Vinaya",
  "pli-tv-bi-vb-ss6:0.2_0": "Bhikkhunivibhaṅga",
  "pli-tv-bi-vb-ss6:0.3_0": "Saṅghādisesakaṇḍa",
  "pli-tv-bi-vb-ss6:0.4_0": "6. Dutiyabhojanapaṭiggahaṇasikkhāpada",
  "pli-tv-bi-vb-ss6:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-ss6:1.2_0": "Tena kho pana samayena sundarīnandā bhikkhunī abhirūpā hoti dassanīyā pāsādikā.",
  "pli-tv-bi-vb-ss6:1.3_0": "Manussā bhattagge sundarīnandaṁ bhikkhuniṁ passitvā avassutā sundarīnandāya bhikkhuniyā aggamaggāni bhojanāni denti.",
  "pli-tv-bi-vb-ss6:1.4_0": "Sundarīnandā bhikkhunī kukkuccāyantī na paṭiggaṇhāti.",
  "pli-tv-bi-vb-ss6:1.5_0": "Anantarikā bhikkhunī sundarīnandaṁ bhikkhuniṁ etadavoca—",
  "pli-tv-bi-vb-ss6:1.6_0": "“kissa tvaṁ, ayye, na paṭiggaṇhāsī”ti?",
  "pli-tv-bi-vb-ss6:1.7_0": "“Avassutā, ayye”ti.",
  "pli-tv-bi-vb-ss6:1.8_0": "“Tvaṁ pana, ayye, avassutā”ti?",
  "pli-tv-bi-vb-ss6:1.9_0": "“Nāhaṁ, ayye, avassutā”ti.",
  "pli-tv-bi-vb-ss6:1.10_0": "“Kiṁ te, ayye, eso purisapuggalo karissati avassuto vā anavassuto vā, yato tvaṁ anavassutā.",
  "pli-tv-bi-vb-ss6:1.11_0": "Iṅgha, ayye,",
  "pli-tv-bi-vb-ss6:1.11_1": "yaṁ te eso purisapuggalo deti khādanīyaṁ vā bhojanīyaṁ vā taṁ tvaṁ sahatthā paṭiggahetvā khāda vā,",
  "pli-tv-bi-vb-ss6:1.11_2": "bhuñja vā”ti.",
  "pli-tv-bi-vb-ss6:1.12_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss6:1.13_0": "“kathañhi nāma bhikkhunī evaṁ vakkhati—",
  "pli-tv-bi-vb-ss6:1.14_0": "‘kiṁ te, ayye, eso purisapuggalo karissati avassuto vā anavassuto vā, yato tvaṁ anavassutā.",
  "pli-tv-bi-vb-ss6:1.15_0": "Iṅgha, ayye,",
  "pli-tv-bi-vb-ss6:1.15_1": "yaṁ te eso purisapuggalo deti khādanīyaṁ vā bhojanīyaṁ vā taṁ tvaṁ sahatthā paṭiggahetvā khāda vā bhuñja vā’”ti …pe…",
  "pli-tv-bi-vb-ss6:1.16_0": "“saccaṁ kira, bhikkhave, bhikkhunī evaṁ vadeti—",
  "pli-tv-bi-vb-ss6:1.17_0": "‘kiṁ te, ayye, eso purisapuggalo karissati avassuto vā anavassuto vā yato tvaṁ anavassutā.",
  "pli-tv-bi-vb-ss6:1.18_0": "Iṅgha, ayye,",
  "pli-tv-bi-vb-ss6:1.18_1": "yaṁ te eso purisapuggalo deti khādanīyaṁ vā bhojanīyaṁ vā taṁ tvaṁ sahatthā paṭiggahetvā khāda vā bhuñja vā’”ti?",
  "pli-tv-bi-vb-ss6:1.19_0": "“Saccaṁ, bhagavā”ti.",
  "pli-tv-bi-vb-ss6:1.20_0": "Vigarahi buddho bhagavā …pe…",
  "pli-tv-bi-vb-ss6:1.21_0": "kathañhi nāma, bhikkhave, bhikkhunī evaṁ vakkhati—",
  "pli-tv-bi-vb-ss6:1.22_0": "‘kiṁ te, ayye, eso purisapuggalo karissati avassuto vā anavassuto vā yato tvaṁ anavassutā;",
  "pli-tv-bi-vb-ss6:1.23_0": "iṅgha, ayye,",
  "pli-tv-bi-vb-ss6:1.23_1": "yaṁ te eso purisapuggalo deti khādanīyaṁ vā bhojanīyaṁ vā taṁ tvaṁ sahatthā paṭiggahetvā khāda vā bhuñja vā’ti.",
  "pli-tv-bi-vb-ss6:1.24_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-ss6:1.25_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-ss6:1.26.1_0": "“Yā pana bhikkhunī evaṁ vadeyya— ‘kiṁ te, ayye,",
  "pli-tv-bi-vb-ss6:1.26.1_1": "eso purisapuggalo karissati avassuto vā anavassuto vā,",
  "pli-tv-bi-vb-ss6:1.26.1_2": "yato tvaṁ anavassutā. Iṅgha, ayye,",
  "pli-tv-bi-vb-ss6:1.26.1_3": "yaṁ te eso purisapuggalo deti khādanīyaṁ vā bhojanīyaṁ vā taṁ tvaṁ sahatthā paṭiggahetvā khāda vā bhuñja vā’ti,",
  "pli-tv-bi-vb-ss6:1.26.1_4": "ayampi bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesan”ti.",
  "pli-tv-bi-vb-ss6:2.1.1_0": "Yā panāti",
  "pli-tv-bi-vb-ss6:2.1.2_0": "yā yādisā …pe…",
  "pli-tv-bi-vb-ss6:2.1.3_0": "bhikkhunīti",
  "pli-tv-bi-vb-ss6:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-ss6:2.1.5_0": "Evaṁ vadeyyāti—",
  "pli-tv-bi-vb-ss6:2.1.6_0": "“kiṁ te, ayye,",
  "pli-tv-bi-vb-ss6:2.1.6_1": "eso purisapuggalo karissati avassuto vā anavassuto vā,",
  "pli-tv-bi-vb-ss6:2.1.6_2": "yato tvaṁ anavassutā. Iṅgha, ayye,",
  "pli-tv-bi-vb-ss6:2.1.6_3": "yaṁ te eso purisapuggalo deti khādanīyaṁ vā bhojanīyaṁ vā taṁ tvaṁ sahatthā paṭiggahetvā khāda vā bhuñja vā”ti uyyojeti,",
  "pli-tv-bi-vb-ss6:2.1.6_4": "āpatti dukkaṭassa.",
  "pli-tv-bi-vb-ss6:2.1.7_0": "Tassā vacanena “khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bi-vb-ss6:2.1.8_0": "Ajjhohāre ajjhohāre āpatti thullaccayassa.",
  "pli-tv-bi-vb-ss6:2.1.9_0": "Bhojanapariyosāne āpatti saṅghādisesassa.",
  "pli-tv-bi-vb-ss6:2.1.10_0": "Ayampīti",
  "pli-tv-bi-vb-ss6:2.1.11_0": "purimāyo upādāya vuccati.",
  "pli-tv-bi-vb-ss6:2.1.12_0": "Paṭhamāpattikanti",
  "pli-tv-bi-vb-ss6:2.1.13_0": "saha vatthujjhācārā āpajjati asamanubhāsanāya.",
  "pli-tv-bi-vb-ss6:2.1.14_0": "Nissāraṇīyanti",
  "pli-tv-bi-vb-ss6:2.1.15_0": "saṅghamhā nissārīyati.",
  "pli-tv-bi-vb-ss6:2.1.16_0": "Saṅghādisesoti",
  "pli-tv-bi-vb-ss6:2.1.17_0": "…pe… tenapi vuccati saṅghādisesoti.",
  "pli-tv-bi-vb-ss6:2.2.1_0": "Udakadantaponaṁ “paṭiggaṇhā”ti uyyojeti, āpatti dukkaṭassa.",
  "pli-tv-bi-vb-ss6:2.2.2_0": "Tassā vacanena “khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bi-vb-ss6:2.2.3_0": "Ekatoavassute yakkhassa vā petassa vā paṇḍakassa vā tiracchānagatamanussaviggahassa vā hatthato khādanīyaṁ",
  "pli-tv-bi-vb-ss6:2.2.3_1": "vā bhojanīyaṁ vā “khāda vā bhuñja vā”ti uyyojeti,",
  "pli-tv-bi-vb-ss6:2.2.3_2": "āpatti dukkaṭassa.",
  "pli-tv-bi-vb-ss6:2.2.4_0": "Tassā vacanena “khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bi-vb-ss6:2.2.5_0": "Ajjhohāre ajjhohāre āpatti dukkaṭassa.",
  "pli-tv-bi-vb-ss6:2.2.6_0": "Bhojanapariyosāne āpatti thullaccayassa.",
  "pli-tv-bi-vb-ss6:2.2.7_0": "Udakadantaponaṁ paṭiggaṇhāti uyyojeti, āpatti dukkaṭassa.",
  "pli-tv-bi-vb-ss6:2.2.8_0": "Tassā vacanena “khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bi-vb-ss6:2.3.1_0": "Anāpatti—",
  "pli-tv-bi-vb-ss6:2.3.2_0": "“anavassuto”ti jānantī uyyojeti,",
  "pli-tv-bi-vb-ss6:2.3.3_0": "“kupitā na paṭiggaṇhātī”ti uyyojeti,",
  "pli-tv-bi-vb-ss6:2.3.4_0": "“kulānuddayatāya na paṭiggaṇhātī”ti uyyojeti,",
  "pli-tv-bi-vb-ss6:2.3.5_0": "ummattikāya,",
  "pli-tv-bi-vb-ss6:2.3.6_0": "ādikammikāyāti.",
  "pli-tv-bi-vb-ss6:2.3.7_0": "Chaṭṭhasaṅghādisesasikkhāpadaṁ niṭṭhitaṁ."
}