{
  "mil3.7.4:0.1_0": "Milindapañha",
  "mil3.7.4:0.2_0": "Arūpadhammavavatthānavagga",
  "mil3.7.4:0.3_0": "4. Brahmalokapañha",
  "mil3.7.4:1.1_0": "Rājā āha—",
  "mil3.7.4:1.2_0": "“bhante nāgasena, kīvadūro ito brahmaloko”ti?",
  "mil3.7.4:1.3_0": "“Dūro kho, mahārāja,",
  "mil3.7.4:1.3_1": "ito brahmaloko kūṭāgāramattā silā tamhā patitā ahorattena aṭṭhacattālīsayojanasahassāni bhassamānā catūhi māsehi pathaviyaṁ patiṭṭhaheyyā”ti.",
  "mil3.7.4:2.1_0": "“Bhante nāgasena, tumhe evaṁ bhaṇatha—",
  "mil3.7.4:2.2_0": "‘seyyathāpi balavā puriso samiñjitaṁ vā bāhaṁ pasāreyya,",
  "mil3.7.4:2.2_1": "pasāritaṁ vā bāhaṁ samiñjeyya;",
  "mil3.7.4:2.3_0": "evameva iddhimā bhikkhu cetovasippatto jambudīpe antarahito brahmaloke pātubhaveyyā’ti etaṁ vacanaṁ na saddahāmi,",
  "mil3.7.4:2.3_1": "evaṁ atisīghaṁ tāva bahūni yojanasatāni gacchissatī”ti.",
  "mil3.7.4:3.1_0": "Thero āha—",
  "mil3.7.4:3.2_0": "“kuhiṁ pana, mahārāja, tava jātabhūmī”ti?",
  "mil3.7.4:3.3_0": "“Atthi, bhante, alasando nāma dīpo, tatthāhaṁ jāto”ti.",
  "mil3.7.4:3.4_0": "“Kīva dūro, mahārāja, ito alasando hotī”ti?",
  "mil3.7.4:3.5_0": "“Dvimattāni, bhante, yojanasatānī”ti.",
  "mil3.7.4:3.6_0": "“Abhijānāsi nu tvaṁ, mahārāja,",
  "mil3.7.4:3.6_1": "tattha kiñcideva karaṇīyaṁ karitvā saritā”ti?",
  "mil3.7.4:3.7_0": "“Āma, bhante, sarāmī”ti.",
  "mil3.7.4:3.8_0": "“Lahuṁ kho tvaṁ, mahārāja,",
  "mil3.7.4:3.8_1": "gatosi dvimattāni yojanasatānī”ti.",
  "mil3.7.4:4.1_0": "“Kallosi, bhante nāgasenā”ti.",
  "mil3.7.4:5.1_0": "Brahmalokapañho catuttho."
}