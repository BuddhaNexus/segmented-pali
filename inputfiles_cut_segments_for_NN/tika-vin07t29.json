{
  "tika-vin07t29:0_0": "3. Samuccayakkhandhako",
  "tika-vin07t29:1_0": "Sukkavissaṭṭhikathāvaṇṇanā",
  "tika-vin07t29:2_0": "97.",
  "tika-vin07t29:2_1": "Samuccayakkhandhake vedayāmahanti jānāpemi ahaṁ,",
  "tika-vin07t29:2_2": "ārocemītiattho.",
  "tika-vin07t29:2_3": "Anubhavāmītipissa atthaṁ vadanti.",
  "tika-vin07t29:2_4": "Purimaṁ pana pasaṁsanti āropanavacanattā.",
  "tika-vin07t29:2_5": "Ārocetvā nikkhipitabbanti dukkaṭaparimocanatthaṁ vuttaṁ.",
  "tika-vin07t29:2_6": "Keci pana ‘‘tadaheva puna vattaṁ samādiyitvā aruṇaṁ uṭṭhāpetukāmassa ratticchedaparihāratthampī’’ti vadanti.",
  "tika-vin07t29:3_0": "‘‘Sabhāgā bhikkhū vasantī’’ti vuttattā visabhāgānaṁ vasanaṭṭhāne vattaṁ asamādiyitvā bahi eva kātumpi vaṭṭatīti daṭṭhabbaṁ.",
  "tika-vin07t29:3_1": "‘‘Dve leḍḍupāte atikkamitvā’’ti idaṁ vihāre bhikkhūnaṁ sajjhāyādisaddasavanūpacāravijahanatthaṁ vuttaṁ.",
  "tika-vin07t29:3_2": "‘‘Mahāmaggato okkammā’’ti idaṁ maggapaṭipannānaṁ bhikkhūnaṁ upacārātikkamanatthaṁ vuttaṁ.",
  "tika-vin07t29:3_3": "Gumbena vātiādi dassanūpacāravijahanatthaṁ.",
  "tika-vin07t29:4_0": "‘‘Sopi kenaci kammena pure aruṇe eva gacchatī’’ti iminā ārocanāya katāya sabbesupi bhikkhūsu vihāragatesu",
  "tika-vin07t29:4_1": "ūne gaṇe caraṇadoso vā vippavāsadoso vā na hoti ārocitattā sahavāsassāti dasseti.",
  "tika-vin07t29:4_2": "Tenāha ‘‘ayañcā’’ tiādi.",
  "tika-vin07t29:4_3": "Abbhānaṁ kātuṁ na vaṭṭatīti katampi akatameva hotīti attho.",
  "tika-vin07t29:5_0": "Sukkavissaṭṭhikathāvaṇṇanā niṭṭhitā.",
  "tika-vin07t29:6_0": "Paṭicchannaparivāsakathāvaṇṇanā",
  "tika-vin07t29:7_0": "102.Suddhassāti sabhāgasaṅghādisesaṁ anāpannassa,",
  "tika-vin07t29:7_1": "tato vuṭṭhitassa vā.",
  "tika-vin07t29:7_2": "Aññasminti suddhantaparivāsavasena āpattivuṭṭhānato aññasmiṁ āpattivuṭṭhāne.",
  "tika-vin07t29:7_3": "Pāḷiyaṁ ‘‘paṭikassito saṅghena udāyi bhikkhu antarā ekissā āpattiyā…pe…",
  "tika-vin07t29:7_4": "mūlāyapaṭikassanā’’ti idaṁ karaṇavasena vipariṇāmetvā mūlāyapaṭikassanāya paṭikassitoti yojetabbaṁ.",
  "tika-vin07t29:7_5": "Atha vā ‘‘mūlāya paṭikassanā khamati saṅghassā’’ti uttarapadena saha paccattavaseneva yojetumpi vaṭṭati.",
  "tika-vin07t29:8_0": "‘‘Udāyiṁ bhikkhuṁ antarā ekissā āpattiyā…pe…",
  "tika-vin07t29:8_1": "mūlāya paṭikassitvā’’ti ettha antarā ekissā āpattiyā hetubhūtāya udāyiṁ bhikkhuṁ mūlāya paṭikassitvā",
  "tika-vin07t29:8_2": "mūladivase ākaḍḍhitvā tassā antarāpattiyā samodhānaparivāsaṁ detūti yojanā.",
  "tika-vin07t29:8_3": "Āvikārāpetvā vissajjetabboti tassa atekicchabhāvaṁ teneva saṅghassa pākaṭaṁ kāretvā lajjigaṇato viyojanavasena vissajjetabbo.",
  "tika-vin07t29:9_0": "Sataṁ āpattiyoti kāyasaṁsaggādivasena ekadivase āpannā sataṁ āpattiyo.",
  "tika-vin07t29:9_1": "Dasasatanti sahassā āpattiyo.",
  "tika-vin07t29:9_2": "Rattisataṁ chādayitvānāti yojetabbo.",
  "tika-vin07t29:9_3": "Sabbaparivāsakammavācāvasāneti heṭṭhā dassitānaṁ dvinnaṁ suddhantaparivāsānaṁ,",
  "tika-vin07t29:9_4": "tiṇṇaṁ samodhānaparivāsānañcāti imesaṁ sabbesaṁ parivāsānaṁ kammavācāpariyosāne.",
  "tika-vin07t29:9_5": "Purimanayenevāti paṭicchannaparivāse vuttanayena.",
  "tika-vin07t29:10_0": "Vihārūpacāratopīti bahigāme bhikkhūnaṁ vihārūpacāratopi.",
  "tika-vin07t29:10_1": "‘‘Dve leḍḍupātā atikkamitabbā’’ti idaṁ bhikkhūnaṁ savanūpacārātikkamanaṁ vuttaṁ.",
  "tika-vin07t29:10_2": "Gāmassāti na vuttanti gāmassa upacāraṁ muñcituṁ vaṭṭatīti na vuttaṁ.",
  "tika-vin07t29:10_3": "Tena gāmūpacāre ṭhitāpi tattha dassanasavanūpacāre atikkamitvā ṭhitā bhikkhū ca bhikkhuniyo ca tassā ratticchedaṁ na karontīti dīpeti.",
  "tika-vin07t29:11_0": "Anikkhittavattabhikkhūnaṁ vuttanayenevāti upacārasīmāya paviṭṭhānaṁ vasena ratticchedaṁ sandhāya vuttaṁ.",
  "tika-vin07t29:11_1": "Tasmiṁ gāmeti bhikkhunīnaṁ nivāsanagāme.",
  "tika-vin07t29:11_2": "Attānaṁ dassetvāti yathā ārocetuṁ sakkā,",
  "tika-vin07t29:11_3": "tathā dassetvā.",
  "tika-vin07t29:11_4": "‘‘Sammannitvā dātabbā’’ti iminā sammatāya sahavāsepi ratticchedo na hotīti dasseti.",
  "tika-vin07t29:12_0": "Mūlāyapaṭikassitassāti mūlāyapaṭikassitassa puna parivutthaparivāsassāti attho.",
  "tika-vin07t29:12_1": "Tissannanti mūlāpattiyā saha dvinnaṁ antarāpattīnañca.",
  "tika-vin07t29:13_0": "108.Sacepaṭicchannāti nikkhittavattenāpannāpattiṁ sandhāya vuttaṁ.",
  "tika-vin07t29:13_1": "Pāḷiyaṁ pañcāhappaṭicchannavāre antarāpattikathāyaṁ ‘‘evañca pana,",
  "tika-vin07t29:13_2": "bhikkhave,",
  "tika-vin07t29:13_3": "chārattaṁ mānattaṁ dātabba’’nti idaṁ mūlāyapaṭikassanākammavācānantarameva dātuṁ vuttaṁ na hoti.",
  "tika-vin07t29:13_4": "Mūlāyapaṭikassitassa pana pañcadivasāni parivasitvā yācitassa mānattacaraṇakāle āpannāya tatiyāya antarāpattiyā",
  "tika-vin07t29:13_5": "appaṭicchannāya mānattadānaṁ sandhāya vuttaṁ.",
  "tika-vin07t29:13_6": "Evañca dinnamānattassa ekena chārattena pubbe dinnamānattāhi tīhi āpattīhi saha catassannampi āpattīnaṁ mānattaṁ ciṇṇameva hoti.",
  "tika-vin07t29:13_7": "Iminā pana nayena abbhānārahakāle āpannāya antarāpattiyā,",
  "tika-vin07t29:13_8": "pakkhappaṭicchannavāre antarāpattīsu ca paṭipajjanaṁ veditabbaṁ.",
  "tika-vin07t29:13_9": "‘‘Ekāhappaṭicchannādivasena pañcā’’ti idaṁ ekāhappaṭicchannādīnaṁ catunnaṁ paccekaparivāsadānamānattadānaabbhānāni ekekaṁ katvā vuttaṁ.",
  "tika-vin07t29:13_10": "‘‘Antarāpattivasena catasso’’ti idampi mānattadānaabbhānāni tasmiṁ tasmiṁ mūlāyapaṭikassane ekattaṁ āropetvā vuttaṁ.",
  "tika-vin07t29:14_0": "Paṭicchannaparivāsakathāvaṇṇanā niṭṭhitā.",
  "tika-vin07t29:15_0": "Samodhānaparivāsakathāvaṇṇanā",
  "tika-vin07t29:16_0": "125.‘‘Yasmā paṭicchannā antarāpattī’’ti idaṁ samodhānaparivāsadānassa kāraṇavacanaṁ,",
  "tika-vin07t29:16_1": "na pana ciṇṇaparivutthadivasānaṁ makkhitabhāvassa,",
  "tika-vin07t29:16_2": "appaṭicchannāya antarāpattiyā mūlāyapaṭikassane katepi tesaṁ makkhitabhāvasambhavato.",
  "tika-vin07t29:16_3": "Tasmā ‘‘mānattaciṇṇadivasāpi parivutthadivasāpi sabbe makkhitāva hontī’’ti imassānantaraṁ ‘‘samodhānaparivāso",
  "tika-vin07t29:16_4": "cassa dātabbo’’ti evamettha yojanā kātabbā.",
  "tika-vin07t29:16_5": "Tenāha ‘‘tenevā’’tiādi.",
  "tika-vin07t29:17_0": "Samodhānaparivāsakathāvaṇṇanā niṭṭhitā.",
  "tika-vin07t29:18_0": "Agghasamodhānaparivāsakathāvaṇṇanā",
  "tika-vin07t29:19_0": "134.‘‘Ekāpattimūlakañcā’’ti iminā ‘‘ekā āpatti ekāhappaṭicchannā,",
  "tika-vin07t29:19_1": "ekā āpatti dvīhappaṭicchannā’’tiādinayaṁ dasseti.",
  "tika-vin07t29:19_2": "Appaṭicchannabhāvaṁ dassetunti ajānanādinā paṭicchannāyapi āpattiyā mānattārahatāvacanena appaṭicchannabhāvaṁ dassetuṁ. ‘‘Ekassa, āvuso,",
  "tika-vin07t29:19_3": "māsassa bhikkhu mānattāraho’’ti (cūḷava.",
  "tika-vin07t29:19_4": "153) hi vuttaṁ.",
  "tika-vin07t29:19_5": "Ettha ekassa ajānanapaṭicchannamāsassa parivāsāraho na hoti,",
  "tika-vin07t29:19_6": "kevalaṁ āpattiyā appaṭicchannattā mānattāraho hotīti adhippāyo.",
  "tika-vin07t29:19_7": "Pāḷiyaṁ makkhadhammoti madditukāmatā.",
  "tika-vin07t29:19_8": "Saṅghādisesānaṁ parivāsadānādisabbavinicchayassa samuccayattā panesa samuccayakkhandhakoti vuttoti veditabbo.",
  "tika-vin07t29:20_0": "Agghasamodhānaparivāsakathāvaṇṇanā niṭṭhitā.",
  "tika-vin07t29:21_0": "Samuccayakkhandhakavaṇṇanānayo niṭṭhito."
}