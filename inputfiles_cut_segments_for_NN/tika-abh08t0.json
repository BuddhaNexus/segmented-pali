{
  "tika-abh08t0:0_0": " Namo tassa bhagavato arahato sammāsambuddhassa",
  "tika-abh08t0:1_0": "Abhidhammāvatāra-purāṇaṭīkā",
  "tika-abh08t0:2_0": "1. Paṭhamo paricchedo",
  "tika-abh08t0:3_0": "Cittaniddesavaṇṇanā",
  "tika-abh08t0:4_0": "8.Tattha tesu catubbidhesu paramatthesu,",
  "tika-abh08t0:4_1": "jātiniddhāraṇaṁ.",
  "tika-abh08t0:4_2": "Cittanti cittaṁ nāma.",
  "tika-abh08t0:4_3": "Vijānātīti vijānanaṁ,",
  "tika-abh08t0:4_4": "visayānaṁ vijānanaṁ visayavijānanaṁ.",
  "tika-abh08t0:4_5": "Cittasarūpaparidīpanamidaṁ vacanaṁ.",
  "tika-abh08t0:4_6": "Tassa pana cittassa ko vacanattho ko saddattho.",
  "tika-abh08t0:4_7": "Vuccate ācariyena.",
  "tika-abh08t0:4_8": "Sabbasaṅgāhakavasena sabbesaṁ cittānaṁ saṅgāhakanayavasena.",
  "tika-abh08t0:4_9": "Ārammaṇaṁ cinteti jānātīti cittaṁ,",
  "tika-abh08t0:4_10": "tadā sabbaṁ cittaṁ adhippetaṁ.",
  "tika-abh08t0:4_11": "Javanavīthivasena attasantānaṁ cinotīti cittaṁ,",
  "tika-abh08t0:4_12": "tadā kusalākusalamahākiriyācittaṁ adhippetaṁ.",
  "tika-abh08t0:4_13": "Aññesaṁ javanānaṁ aggahaṇaṁ kāmāvacarajavanāni eva yebhuyyavasena sattakkhattuṁ javantīti ñāpanatthaṁ.",
  "tika-abh08t0:5_0": "9.",
  "tika-abh08t0:5_1": "Vicittaṁ karaṇaṁ yassa taṁ vicittakaraṇaṁ,",
  "tika-abh08t0:5_2": "tassa bhāvo vicittakaraṇā.",
  "tika-abh08t0:5_3": "‘‘Imassa rūpassa uddhaṁ idaṁ hotu,",
  "tika-abh08t0:5_4": "heṭṭhā idaṁ hotu,",
  "tika-abh08t0:5_5": "ubhayapasse ida’’nti cintetvā yathācintitena kamena sesacittarūpanipphādanaṁ hoti,",
  "tika-abh08t0:5_6": "evaṁ yaṁ kiñci loke vicittaṁ sippajātaṁ,",
  "tika-abh08t0:5_7": "sabbaṁ taṁ citteneva karīyati.",
  "tika-abh08t0:5_8": "Evaṁ vicittakaraṇatāya cittaṁ.",
  "tika-abh08t0:5_9": "Tadā karaṇatāya cittaṁ karotīti cittaṁ.",
  "tika-abh08t0:5_10": "Idaṁ taddhitapadaṁ.",
  "tika-abh08t0:5_11": "Vā ayaṁ añño nayo .",
  "tika-abh08t0:5_12": "Taṁ attano cittatāya aññadeva sarāgaṁ cittaṁ,",
  "tika-abh08t0:5_13": "aññaṁ sadosaṁ,",
  "tika-abh08t0:5_14": "aññaṁ samohaṁ.",
  "tika-abh08t0:5_15": "Aññaṁ kāmāvacaraṁ,",
  "tika-abh08t0:5_16": "aññaṁ rūpāvacarādibhedaṁ.",
  "tika-abh08t0:5_17": "Aññaṁ rūpārammaṇaṁ,",
  "tika-abh08t0:5_18": "aññaṁ saddādiārammaṇaṁ.",
  "tika-abh08t0:5_19": "Rūpārammaṇesupi aññaṁ nīlārammaṇaṁ,",
  "tika-abh08t0:5_20": "aññaṁ pītādiārammaṇaṁ.",
  "tika-abh08t0:5_21": "Saddādiārammaṇesupi eseva nayo.",
  "tika-abh08t0:5_22": "Sabbesupi tesu aññaṁ hīnaṁ,",
  "tika-abh08t0:5_23": "aññaṁ majjhimaṁ,",
  "tika-abh08t0:5_24": "aññaṁ paṇītaṁ.",
  "tika-abh08t0:5_25": "Hīnādīsupi aññaṁ chandādhipateyyaṁ,",
  "tika-abh08t0:5_26": "aññaṁ cittādhipateyyaṁ,",
  "tika-abh08t0:5_27": "aññaṁ vīriyādhipateyyaṁ,",
  "tika-abh08t0:5_28": "aññaṁ vīmaṁsādhipateyyaṁ,",
  "tika-abh08t0:5_29": "tasmā yassa imesaṁ sampayuttabhūmiārammaṇahīnamajjhimapaṇītādhipatīnaṁ vasena attano cittatāya cittaṁ.",
  "tika-abh08t0:5_30": "Citto etasmiṁ atthīti cittaṁ.",
  "tika-abh08t0:5_31": "Tadā sabbaṁ cittaṁ.",
  "tika-abh08t0:5_32": "Paññattiyampi viññāṇe vicitte cittassa kammaṁ cittakammaṁ,",
  "tika-abh08t0:5_33": "cittakammameva cittakammakaṁ,",
  "tika-abh08t0:5_34": "cittakammake vicitte idha imasmiṁ adhikāre cittasammuti cittasaddo viññāṇe citte viññunā daṭṭhabbo.",
  "tika-abh08t0:6_0": "Taṁ pana sabbasaṅgāhakavasena cintetītiādinā vuttappakāraṁ cittaṁ.",
  "tika-abh08t0:6_1": "Sārammaṇato sārammaṇabhāvena ekavidhaṁ.",
  "tika-abh08t0:6_2": "Savipākāvipākato savipākāvipākavasena duvidhaṁ.",
  "tika-abh08t0:6_3": "Tattha tasmiṁ duvidhe citte savipākaṁ nāma cittaṁ kusalākusalaṁ,",
  "tika-abh08t0:6_4": "avipākaṁ abyākataṁ,",
  "tika-abh08t0:6_5": "kusalākusalabhāvena akathitanti attho.",
  "tika-abh08t0:6_6": "Kusalajāti akusalajāti abyākatajātīti jātibhedato tividhaṁ.",
  "tika-abh08t0:7_0": "Tattha tasmiṁ vacane ‘‘kusala’’nti etassa saddassa pana ko vacanattho.",
  "tika-abh08t0:8_0": "10.Kucchitānaṁ salanato pāpakānaṁ dhammānaṁ kampanato viddhaṁsanato.",
  "tika-abh08t0:8_1": "Kucchitenākārena sayantīti kusā,",
  "tika-abh08t0:8_2": "kusānaṁ akusalasaṅkhātānaṁ lavanena chindanato.",
  "tika-abh08t0:8_3": "Kucchite sāti tanuṁ karotīti kusaṁ,",
  "tika-abh08t0:8_4": "kusena ñāṇena lātabbattā gahetabbattā.",
  "tika-abh08t0:8_5": "Vā ayaṁ añño nayo.",
  "tika-abh08t0:9_0": "11.Kusalasaddoyaṁ ayaṁ kusalasaddo cheke atthe ārogyatthe anavajjatthe iṭṭhavipāke atthepi diṭṭho amhehi.",
  "tika-abh08t0:9_1": "Idha imasmiṁ adhikāre anavajjādike atthe diṭṭho.",
  "tika-abh08t0:9_2": "Ādi-saddena ārogyatthaiṭṭhavipākatthā gahetabbā.",
  "tika-abh08t0:9_3": "Diṭṭho yasmā,",
  "tika-abh08t0:9_4": "tasmā anavajjaiṭṭhavipākalakkhaṇaṁ kusalaṁ.",
  "tika-abh08t0:9_5": "Natthi avajjaṁ kilesāvajjaṁ kilesadoso kilesadaratho etassāti anavajjaṁ,",
  "tika-abh08t0:9_6": "kammena vipaccīyateti vipāko,",
  "tika-abh08t0:9_7": "iṭṭhāniṭṭhādiārammaṇānubhavanavasena,",
  "tika-abh08t0:9_8": "attano sabhāvena ca iṭṭho vipāko etassāti iṭṭhavipākaṁ,",
  "tika-abh08t0:9_9": "anavajjameva iṭṭhavipākaṁ,",
  "tika-abh08t0:9_10": "taṁ lakkhīyati anena aviññātaṁ lakkhitabbaṁ kusalanti lakkhaṇaṁ,",
  "tika-abh08t0:9_11": "anavajjaiṭṭhavipākaṁ lakkhaṇaṁ etassāti anavajjaiṭṭhavipākalakkhaṇaṁ.",
  "tika-abh08t0:9_12": "Anavajjaiṭṭhavipākameva kusalaṁ.",
  "tika-abh08t0:9_13": "Nanu kathaṁ sayameva attano lakkhaṇaṁ bhaveyyāti codanā bhaveyya viññātāviññātasaddatthabhāvena lakkhaṇalakkhitabbabhāvayuttito.",
  "tika-abh08t0:9_14": "Kusalasaddatthavasena hi aviññātaṁ apākaṭaṁ kusalaṁ lakkhitabbaṁ hoti.",
  "tika-abh08t0:9_15": "Anavajjaiṭṭhavipākasaddatthavasena viññātaṁ pākaṭaṁ kusalaṁ lakkhaṇaṁ hoti.",
  "tika-abh08t0:9_16": "Akusalaviddhaṁsanarasaṁ akusalānaṁ viddhaṁsanaṁ akusalaviddhaṁsanaṁ,",
  "tika-abh08t0:9_17": "taṁ raso kiccametassāti akusalaviddhaṁsanarasaṁ,",
  "tika-abh08t0:9_18": "akusalaviddhaṁsanakiccaṁ.",
  "tika-abh08t0:9_19": "Vodānabhāvena paccupaṭṭhātīti vodānapaccupaṭṭhānaṁ,",
  "tika-abh08t0:9_20": "vodānaupaṭṭhānākāraṁ vodānagayhākāraṁ.",
  "tika-abh08t0:9_21": "Vā ayaṁ añño nayo.",
  "tika-abh08t0:9_22": "Vajjapaṭipakkhattā anavajjalakkhaṇameva kusalaṁ,",
  "tika-abh08t0:9_23": "vajjapaṭipakkhalakkhaṇaṁ kusalanti attho.",
  "tika-abh08t0:9_24": "Vodānabhāvarasaṁ vodānabhāvasampattikaṁ.",
  "tika-abh08t0:9_25": "Iṭṭhavipākapaccupaṭṭhānaṁ iṭṭhavipākaphalaṁ.",
  "tika-abh08t0:9_26": "Yonisomanasikārapadaṭṭhānaṁ padañca taṁ ṭhānañcāti padaṭṭhānaṁ,",
  "tika-abh08t0:9_27": "ubho kāraṇatthādhivacanaṁ,",
  "tika-abh08t0:9_28": "tasmā āsannakāraṇanti attho,",
  "tika-abh08t0:9_29": "itarathā punaruttidoso siyā,",
  "tika-abh08t0:9_30": "yonisomanasikāro padaṭṭhānaṁ āsannakāraṇaṁ etassāti yonisomanasikārapadaṭṭhānaṁ.",
  "tika-abh08t0:10_0": "Sāvajjāniṭṭhavipākalakkhaṇaṁ akusalaṁ.",
  "tika-abh08t0:10_1": "Tadubhayaviparītaṁ tehi ubhayehi kusalākusalehi viparītaṁ avipākalakkhaṇaṁ etassāti tadubhayaviparītalakkhaṇaṁ abyākataṁ.",
  "tika-abh08t0:10_2": "Vā ayaṁ añño nayo.",
  "tika-abh08t0:10_3": "Avipākārahaṁ vipākassa ananucchavikaṁ.",
  "tika-abh08t0:11_0": "Savatthukāvatthukabhedatoti savatthukaṁ hadayavatthukaṁ, avatthukaṁ hadayavatthuvirahitaṁ.",
  "tika-abh08t0:12_0": "12.Uddānato saṅkhepavasena kilesavatthuvasena duve kāmā honti.",
  "tika-abh08t0:12_1": "Chandarāgova kileso,",
  "tika-abh08t0:12_2": "tebhūmake pavattaṁ vaṭṭasahitaṁ vatthu,",
  "tika-abh08t0:12_3": "vasati kileso etthāti vatthu.",
  "tika-abh08t0:13_0": "13.",
  "tika-abh08t0:13_1": "Kilesakāmo vatthuṁ kāmeti icchati,",
  "tika-abh08t0:13_2": "vatthu kilesakāmena kāmīyati icchīyatīti kattukārakakammakārakadvaye sādhanadvaye esa eso duvidhopi kāmo sijjhati.",
  "tika-abh08t0:14_0": "14-5.",
  "tika-abh08t0:14_1": "So ayaṁ duvidhopi kāmo yasmiṁ padese sampattīnaṁ vasena avacarati,",
  "tika-abh08t0:14_2": "iti tasmā kāraṇā so pana padeso catupāyānaṁ channaṁ devānaṁ manussānaṁ vasena eva ekādasavidho hoti.",
  "tika-abh08t0:15_0": "16.Kāmovacaratīti ettha etasmiṁ ekādasavidhe padese kāmo avacarati,",
  "tika-abh08t0:15_1": "iti tasmā kāraṇā so padeso assa kāmassa anena kāmena abhilakkhitattā kāmāvacarasaññito.",
  "tika-abh08t0:15_2": "Abhilakkhitasaddappayoge tatiyatthe ‘‘assā’’ti chaṭṭhī hotīti saddasatthavidū paṭhanti.",
  "tika-abh08t0:15_3": "Sasatthāvacaro padeso viya satte sasanti hiṁsanti tehīti satthā,",
  "tika-abh08t0:15_4": "saha satthehīti sasatthā,",
  "tika-abh08t0:15_5": "sasatthā purisā avacaranti etthāti sasatthāvacaro.",
  "tika-abh08t0:15_6": "Yathā hi yasmiṁ padese sasatthā purisā avacaranti,",
  "tika-abh08t0:15_7": "so padeso vijjamānesupi aññesu dvipadacatuppadesu avacarantesu tesaṁ upalakkhitattā ‘‘sasatthāvacaro’’tveva vuccati,",
  "tika-abh08t0:15_8": "evaṁ vijjamānesupi aññesu rūpāvacarādīsu tattha avacarantesu tesaṁ abhilakkhitattā ayaṁ padeso ‘‘kāmāvacaro’’tveva vuccati.",
  "tika-abh08t0:16_0": "17.",
  "tika-abh08t0:16_1": "Yathā rūpabhavo uttarapadassa lopaṁ katvā rūpanti vutto,",
  "tika-abh08t0:16_2": "evaṁ tathā svāyaṁ so ayaṁ eso kāmāvacaro uttarapadassa lopaṁ katvā kāmo iti saññito kāmo nāma udīrito paṇḍitena kathito.",
  "tika-abh08t0:17_0": "18.Tasmiṁ kāme idaṁ cittaṁ tasmiṁ kāmāvacare sadā avacarati,",
  "tika-abh08t0:17_1": "iti tasmā kāraṇā kāmāvacaraṁ iti evaṁ kāmaghātinā kāmānaṁ vināsakena buddhena kathitaṁ.",
  "tika-abh08t0:17_2": "Kiñcāpi etaṁ rūpārūpabhavesupi avacarati,",
  "tika-abh08t0:17_3": "yathā pana saṅgāme yebhuyyena avacaraṇato ‘‘saṅgāmāvacaro’’ti laddhanāmo nāgo nagare carantopi ‘‘saṅgāmāvacaro’’tveva vuccati,",
  "tika-abh08t0:17_4": "thalacarajalacarā pāṇino athale ajale ṭhitāpi ‘‘thalacarajalacarā’’tveva vuccanti,",
  "tika-abh08t0:17_5": "evaṁ idaṁ aññattha avacarantampi kāmāvacaramevāti daṭṭhabbaṁ.",
  "tika-abh08t0:17_6": "Ārammaṇakaraṇavasena vā ettha kāmo avacaratītipi kāmāvacaraṁ.",
  "tika-abh08t0:17_7": "Kāmañcesa rūpārūpāvacaresupi avacarati,",
  "tika-abh08t0:17_8": "yathā pana vadatīti vaccho,",
  "tika-abh08t0:17_9": "mahiyaṁ setīti mahiṁsoti vutte na yattakā vadanti,",
  "tika-abh08t0:17_10": "mahiyaṁ vā senti,",
  "tika-abh08t0:17_11": "sabbesaṁ taṁ nāmaṁ hoti,",
  "tika-abh08t0:17_12": "evaṁsampadamidaṁ daṭṭhabbaṁ.",
  "tika-abh08t0:18_0": "19.Paṭisandhiṁ bhave kāme kāmabhavasaṅkhāte kāme paṭisandhiṁ avacārayati,",
  "tika-abh08t0:18_1": "iti tasmā kāmāvacaraṁ .",
  "tika-abh08t0:18_2": "Iti evaṁ vā ayaṁ añño nayo.",
  "tika-abh08t0:18_3": "Tatra tasmiṁ kāmāvacare pariyāpannaṁ antogadhaṁ,",
  "tika-abh08t0:18_4": "iti tasmā kāmāvacaraṁ.",
  "tika-abh08t0:19_0": "20.Aṭṭhavidhaṁ cittaṁ kāmāvacarasaññitaṁ idaṁ aṭṭhavidhaṁ cittaṁ.",
  "tika-abh08t0:19_1": "Dasapuññakiriyavatthuvaseneva puññakiriyā eva tesaṁ tesaṁ phalānisaṁsānaṁ vatthūni kāraṇānīti puññakiriyavatthūni,",
  "tika-abh08t0:19_2": "tesaṁ vaso,",
  "tika-abh08t0:19_3": "tena pavattati.",
  "tika-abh08t0:20_0": "21.",
  "tika-abh08t0:20_1": "Dānaṁ sīlaṁ bhāvanā pattidānaṁ veyyāvaccaṁ dhammadesanā anumodanā diṭṭhijubhāvo saṁsuti dhammassavanañca apacāyo apacāyanaṁ,",
  "tika-abh08t0:20_2": "evaṁ iminā mayā vuttappakārena puññāni eva vatthūni puññavatthūni,",
  "tika-abh08t0:20_3": "tesaṁ pabhedo puññavatthuppabhedo ñeyyo paṇḍitena jānitabbo.",
  "tika-abh08t0:21_0": "22-3.Gacchanti saṅgahaṁ dāne pattidānānumodanā dāne saṅgahaṁ gacchanti,",
  "tika-abh08t0:21_1": "veyyāvaccāpacāyanā sīlamaye puññe saṅgahaṁ gacchanti,",
  "tika-abh08t0:21_2": "dhammadesanā dhammassavanaṁ diṭṭhiujukā bhāvanāmaye puññe saṅgahaṁ gacchanti,",
  "tika-abh08t0:21_3": "dasa puññakiriyāpi ca tīṇi eva sambhonti.",
  "tika-abh08t0:22_0": "24.Sabbānussatipuññañca pasaṁsā saraṇattayaṁ ratanattayaguṇapasaṁsā ca ete diṭṭhijukammamhi saṅgayhanti,",
  "tika-abh08t0:22_1": "tasmiṁ saṅgahapāpuṇe saṁsayo sandeho natthi.",
  "tika-abh08t0:23_0": "25.Purimā cetanā tato pubbabhāge pavattā cetanā,",
  "tika-abh08t0:23_1": "muñcacetanā paccuppannā cetanā,",
  "tika-abh08t0:23_2": "paracetanā pacchākāle pavattā cetanā,",
  "tika-abh08t0:23_3": "tissopi cetanā dānamaye puññe honti.",
  "tika-abh08t0:23_4": "Evanti yathā tissopi cetanā dānamaye puññe honti,",
  "tika-abh08t0:23_5": "evaṁ tathā dānamayapuññato sesesupi sīlamayabhāvanāmayesu tisso cetanā paṇḍito dīpaye katheyya.",
  "tika-abh08t0:24_0": "Hi saccaṁ yadā pana yo puggalo deyyadhammapaṭiggāhakādisampattiṁ āgamma paṭicca.",
  "tika-abh08t0:24_1": "Paṭiggāhakādisampattinti ettha ādi-saddena desakālakalyāṇamittādayo gahitā.",
  "tika-abh08t0:24_2": "Aññaṁ vā somanassahetunti añña-ggahaṇena saddhābahulatāvisuddhidiṭṭhitākusalakiriyānisaṁsadassitāsomanassapaṭisandhikatādīnaṁ saṅgaho.",
  "tika-abh08t0:24_3": "Atthi dinnaṁ dānassa phalaṁ atthi.",
  "tika-abh08t0:24_4": "Ādi-saddena atthihutādayo gahitā.",
  "tika-abh08t0:24_5": "Purakkhatvāti purato katvā.",
  "tika-abh08t0:24_6": "Parehi anussāhito acodito dānādīni puññāni karoti.",
  "tika-abh08t0:24_7": "Dānādīnīti vacanena deyyadhammaṁ nissāya pavattadānacetanā gahetabbā.",
  "tika-abh08t0:24_8": "Tadā assa puggalassa.",
  "tika-abh08t0:24_9": "Saṅkharaṇaṁ saṅkhāro,",
  "tika-abh08t0:24_10": "natthi saṅkhāro etassāti asaṅkhāro,",
  "tika-abh08t0:24_11": "taṁ eva asaṅkhārikaṁ,",
  "tika-abh08t0:24_12": "appayoganti attho.",
  "tika-abh08t0:24_13": "Vuttanayenāti vuttanayo nāma ‘‘deyyadhammapaṭiggāhakādisampatti’’nti vacanaṁ.",
  "tika-abh08t0:24_14": "Imasmiṁ panatthe saṅkharotīti saṅkhāro nāma attano vā pavattassa pubbappayogassa adhivacanaṁ,",
  "tika-abh08t0:24_15": "parassa vā pavattapubbappayogassa adhivacanaṁ.",
  "tika-abh08t0:24_16": "Ayamassa adhippāyo –",
  "tika-abh08t0:24_17": "yadā yo ‘‘dānādīni karissāmī’’ti cittaṁ samuppādetvā nākāsi,",
  "tika-abh08t0:24_18": "pacchā attano pubbacetanāya ussāhito karoti,",
  "tika-abh08t0:24_19": "tadā sasaṅkhārikaṁ hoti,",
  "tika-abh08t0:24_20": "attano pubbappayogena saha pavattatīti attho.",
  "tika-abh08t0:24_21": "Paṭipattidassanena paṭipajjitabbā sīlādīhi paṭipajjanti jānanti gacchanti vā nibbānaṁ etāyāti paṭipatti,",
  "tika-abh08t0:24_22": "tāya dassanaṁ paṭipattidassanaṁ, tena.",
  "tika-abh08t0:24_23": "Jāto paricayo etesanti jātaparicayā.",
  "tika-abh08t0:24_24": "Sahasāti vegena.",
  "tika-abh08t0:24_25": "Catūsupi vikappesu dasseyya.",
  "tika-abh08t0:25_0": "26.Dasapuññakriyādīnaṁ vasena ca bahūnipi bhavanti etāni pana cittāni dasapuññakiriyādīnaṁ vasenapi bahūnipi",
  "tika-abh08t0:25_1": "bhavanti iti evaṁ pakāsaye bhagavā pakāseyya.",
  "tika-abh08t0:26_0": "27.",
  "tika-abh08t0:27_0": " Sattarasa sahassāni, dve satāni asīti ca;",
  "tika-abh08t0:28_0": "Kāmāvacarapuññāni, bhavantīti viniddiseti. –",
  "tika-abh08t0:29_0": "Kāmāvacarapuññāni sattarasa sahassāni ca dve satāni ca asīti ca bhavanti,",
  "tika-abh08t0:29_1": "iti vacanaṁ viniddise ācariyo katheyya.",
  "tika-abh08t0:30_0": "Dasapuññakriyāvatthu, chadvārādhipatīhi ca;",
  "tika-abh08t0:31_0": "Kāyādīhi ca tīheva, hīnādīhi ca tīhi tu.",
  "tika-abh08t0:32_0": "Dvīsubhavesu kāmabhavarūpabhavesu.",
  "tika-abh08t0:32_1": "Paṭipadādibhedato dukkhāpaṭipadaṁ dandhābhiññaṁ,",
  "tika-abh08t0:32_2": "dukkhāpaṭipadaṁ khippābhiññaṁ,",
  "tika-abh08t0:32_3": "sukhāpaṭipadaṁ dandhābhiññaṁ,",
  "tika-abh08t0:32_4": "sukhāpaṭipadaṁ khippābhiññaṁ.",
  "tika-abh08t0:32_5": "Rūpāvacarabhāvanāpuññavasappavattaṁ rūpāvacare pavattassa bhāvanāpuññassa vasena pavattaṁ rūpāvacarūpapattinipphādakaṁ",
  "tika-abh08t0:32_6": "rūpāvacare upapattiyā paṭisandhiyā nipphādakaṁ hoti.",
  "tika-abh08t0:33_0": "Savatthukāvatthukabhedatoti arūpāvacaraṁ yadā kāmarūpe jāyati,",
  "tika-abh08t0:33_1": "tadā hadayavatthuṁ nissāya jāyati,",
  "tika-abh08t0:33_2": "iti tasmā savatthukaṁ nāma jātaṁ.",
  "tika-abh08t0:33_3": "Yadā arūpe jāyati,",
  "tika-abh08t0:33_4": "tadā hadayavatthuṁ anissāya jāyati,",
  "tika-abh08t0:33_5": "iti tasmā avatthukaṁ nāma jātaṁ.",
  "tika-abh08t0:34_0": "Ākāsānañcāyatanassa kasiṇugghāṭimākāsaṁ ārammaṇaṁ.",
  "tika-abh08t0:34_1": "Viññāṇañcāyatanassa tattha pavattaviññāṇaṁ,",
  "tika-abh08t0:34_2": "tasmiṁ kasiṇugghāṭimākāse pavattaṁ viññāṇaṁ cittaṁ ārammaṇaṁ hoti.",
  "tika-abh08t0:34_3": "Ākiñcaññāyatanassa tassa apagamo tassa ākāsānañcāyatanassa apagamo abhāvo vohāro ārammaṇaṁ hoti.",
  "tika-abh08t0:34_4": "Nevasaññānāsaññāyatanassa ākiñcaññāyatanaṁ ārammaṇaṁ hoti.",
  "tika-abh08t0:35_0": "Rūpe saññā rūpasaññā.",
  "tika-abh08t0:35_1": "Saññāsīsena cittampi gahitaṁ.",
  "tika-abh08t0:35_2": "Samatikkamā kasiṇugghāṭimākāsasamatikkamanena.",
  "tika-abh08t0:35_3": "Paṭighe dvārārammaṇānaṁ saṅghaṭṭane pavattā saññā paṭighasaññā.",
  "tika-abh08t0:35_4": "Dvipañcaviññāṇānaṁ adhivacanaṁ.",
  "tika-abh08t0:35_5": "Tāsaṁ paṭighasaññānaṁ dvipañcaviññāṇānaṁ atthaṅgamā atthaṅgamena.",
  "tika-abh08t0:35_6": "Nānā attā sabhāvo etassāti nānattaṁ,",
  "tika-abh08t0:35_7": "ārammaṇaṁ,",
  "tika-abh08t0:35_8": "nānatte nānāsabhāve pavattā saññā nānattasaññā,",
  "tika-abh08t0:35_9": "nānā attā sabhāvo etissāti vā nānattā,",
  "tika-abh08t0:35_10": "sāyeva saññā nānattasaññā,",
  "tika-abh08t0:35_11": "kāmāvacarasaññāti attho.",
  "tika-abh08t0:35_12": "Tāsaṁ nānattasaññānaṁ amanasikārā amanasikārena.",
  "tika-abh08t0:36_0": "Niyatāniyatavatthukabhedatoti sotāpattimaggo niyatavatthuko. Kasmā?",
  "tika-abh08t0:36_1": "Kāmarūpesuyeva hadayavatthuṁ nissāya uppajjanato.",
  "tika-abh08t0:36_2": "Itare pana tayo maggā aniyatavatthukā. Kasmā?",
  "tika-abh08t0:36_3": "Kāmarūpesu hadayavatthuṁ nissāya jāyanti,",
  "tika-abh08t0:36_4": "arūpe hadayavatthuṁ anissāya jāyanti,",
  "tika-abh08t0:36_5": "tasmā aniyatavatthukā.",
  "tika-abh08t0:36_6": "Tīhi vimokkhamukhehīti suññataanimittaappaṇihitasaṅkhātehi tīhi vimokkhamukhehi.",
  "tika-abh08t0:37_0": "Yassa saṁvijjanti,",
  "tika-abh08t0:37_1": "taṁ puggalaṁ vaṭṭasmiṁ saṁyojenti bandhantīti saṁyojanā.",
  "tika-abh08t0:37_2": "Sakkāyadiṭṭhivicikicchāsīlabbataparāmāsāyeva saṁyojanā sakkāyadiṭṭhivicikicchāsīlabbataparāmāsasaṁyojanā,",
  "tika-abh08t0:37_3": "tesaṁ pahānaṁ sakkāyadiṭṭhivicikicchāsīlabbataparāmāsasaṁyojanappahānaṁ,",
  "tika-abh08t0:37_4": "taṁ karotīti sakkāyadiṭṭhivicikicchāsīlabbataparāmāsasaṁyojanappahānakaraṁ,",
  "tika-abh08t0:37_5": "sotāpattimaggacittaṁ.",
  "tika-abh08t0:37_6": "Mānopi ekadesato apāyagāmikoyeva pahiyyate.",
  "tika-abh08t0:37_7": "Sotāpattimaggena nissesato na pahiyyate.",
  "tika-abh08t0:37_8": "Sesakilesesupi eseva nayo.",
  "tika-abh08t0:37_9": "Uddhaccaṁ pana ekadesatopi apāyagāmikampi na pahiyyati.",
  "tika-abh08t0:37_10": "Sakadāgāmimaggacittaṁ rāgadosamohānaṁ tanuttakaraṁ.",
  "tika-abh08t0:37_11": "Sotāpattimaggena nāsitasaṁyojanānaṁ pahānaṁ kasmā na vuttanti ce?",
  "tika-abh08t0:37_12": "Paṭhamamaggato dutiyamaggassa mahantattā paṭhamamaggena nāsitā saṁyojanā dutiyamaggena nāsitāti paññāyati,",
  "tika-abh08t0:37_13": "iti yasmā,",
  "tika-abh08t0:37_14": "tasmā na vuttaṁ.",
  "tika-abh08t0:37_15": "Tatiyacatutthamaggesupi eseva nayo.",
  "tika-abh08t0:37_16": "Ettha etasmiṁ lokuttaracitte.",
  "tika-abh08t0:37_17": "Ekekanti vicchāvasena vuttaṁ.",
  "tika-abh08t0:37_18": "Maggānurūpanti vacanaṁ paṭhamamaggassa paṭhamaphalañca anurūpanti viññāpanatthaṁ.",
  "tika-abh08t0:38_0": "28.Kāme aṭṭheva kāmāvacare aṭṭha eva cittāni,",
  "tika-abh08t0:38_1": "rūpe rūpabhave pañca cittāni,",
  "tika-abh08t0:38_2": "arūpisu cattāri cittāni,",
  "tika-abh08t0:38_3": "anuttarāni lokuttaracittāni cattāri,",
  "tika-abh08t0:38_4": "evaṁ iminā mayā vuttappakārena kusalāni cittāni ekavīsati honti.",
  "tika-abh08t0:39_0": "29.Kusalākusalāpagatenasatā muninā kusalato,",
  "tika-abh08t0:39_1": "akusalato ca apagatena satā satisampannena kusale kusalena chekena vasinā pañcavasīhi samannāgatena yaṁ",
  "tika-abh08t0:39_2": "kusalacittaṁ catubhūmigataṁ catūsu bhūmīsu pavattaṁ sakalaṁ sabbaṁ lapitaṁ kathitaṁ,",
  "tika-abh08t0:39_3": "taṁ kusalacittaṁ mayāpi buddhadattācariyena lapitaṁ kathitaṁ.",
  "tika-abh08t0:40_0": "Niyatāniyatavatthuvasenāti paṭighasampayuttadvayaṁ kāmeyeva hadayavatthuṁ nissāya jāyati,",
  "tika-abh08t0:40_1": "aññabhūmīsu na jāyati,",
  "tika-abh08t0:40_2": "tasmā niyatavatthukaṁ hoti.",
  "tika-abh08t0:40_3": "Itarāni pana akusalāni kāmarūpesu uppajjanakāle hadayavatthuṁ nissāya jāyanti,",
  "tika-abh08t0:40_4": "arūpe hadayavatthuṁ anissāya jāyanti,",
  "tika-abh08t0:40_5": "tasmā aniyatavatthukāni, tena.",
  "tika-abh08t0:40_6": "Paṭisandhijanakājanakavasena cāti uddhaccasahagataṁ paṭisandhiṁ na janeti.",
  "tika-abh08t0:40_7": "Yadi paṭisandhiṁ janeyya,",
  "tika-abh08t0:40_8": "apāyesuyeva janeyya. Kasmā?",
  "tika-abh08t0:40_9": "Sotāpattimaggena ekadesato apāyagāmikampi na jahitaṁ,",
  "tika-abh08t0:40_10": "sabbaṁ na jahitanti attho.",
  "tika-abh08t0:40_11": "Sopi maggo apāyagāmī na hoti.",
  "tika-abh08t0:40_12": "Aññe pana kilesā ekadesavasena apāyagāmikā jahitā,",
  "tika-abh08t0:40_13": "tena paṭhamamaggenāti tasmā na janeti.",
  "tika-abh08t0:40_14": "Ekādasavidhaṁ pana paṭisandhiṁ janeti, tena.",
  "tika-abh08t0:41_0": "Diṭṭhamaṅgalādīnīti ādi-saddena sutamaṅgalādīni gahitāni.",
  "tika-abh08t0:41_1": "Sārato uttamato pacceti saddahati.",
  "tika-abh08t0:41_2": "Sabhāvatikkhena sabhāvo tikkho etassāti sabhāvatikkhaṁ,",
  "tika-abh08t0:41_3": "tena sabhāvatikkhena.",
  "tika-abh08t0:42_0": "Assapana paṭighasampayuttassa pāṇātipātādīsu akusalakammesu tikkhappavattikāle asaṅkhārikassa uppatti,",
  "tika-abh08t0:42_1": "mandappavattikāle sasaṅkhārikassa uppatti veditabbā.",
  "tika-abh08t0:43_0": "Tassa momūhassa.",
  "tika-abh08t0:44_0": "Dukkhavisesassa dukkhanānattassa.",
  "tika-abh08t0:45_0": "30.",
  "tika-abh08t0:45_1": "Lobhamūlavasena aṭṭha cittāni,",
  "tika-abh08t0:45_2": "dosamūlavasā duve cittāni,",
  "tika-abh08t0:45_3": "mohamūlavasena dve cittāni.",
  "tika-abh08t0:45_4": "Evaṁ iminā mayā vuttappakārena akusalāni dvādasappakārāni siyuṁ bhaveyyuṁ.",
  "tika-abh08t0:46_0": "31.Yaṁ pāpamānasaṁ yaṁ akusalacittaṁ pāpāpāpesu pāpaapāpesu kusalākusalesu apāpena appavattena pāpāpāpappahīnena vuttaṁ īritaṁ kathitaṁ,",
  "tika-abh08t0:46_1": "taṁ pāpamānasaṁ taṁ akusalacittaṁ mayā samudāhaṭaṁ kathitaṁ.",
  "tika-abh08t0:47_0": "Yathā panassa yathā pana assa vipākassa kusalaṁ dānādivasena dānādīnaṁ dasapuññakiriyavatthūnaṁ vasena chasu ārammaṇesu pavattati,",
  "tika-abh08t0:47_1": "idaṁ vipākacittaṁ tathā na pavattati.",
  "tika-abh08t0:47_2": "Hi saccaṁ idaṁ vipākaṁ paṭisandhibhavaṅgacutitadārammaṇavasena parittadhammapariyāpannesu kāmāvacaradhammantogadhesu chasu ārammaṇesu pavattati.",
  "tika-abh08t0:47_3": "Sampayuttadhammānañca visese asatipi kusalasampayuttadhammato assa vipākassa,",
  "tika-abh08t0:47_4": "sampayuttadhammānañca nānatte asatipi idaṁ vipākaṁ ādāsatalādīsu dhammajātesu mukhanimittaṁ viya nirussāhaṁ.",
  "tika-abh08t0:47_5": "Ayamassādhippāyo –",
  "tika-abh08t0:47_6": "yathā ādāsatale mukhanimittaṁ mukhe calite calati,",
  "tika-abh08t0:47_7": "acalite na calati,",
  "tika-abh08t0:47_8": "mukhassa kāraṇaṁ vinā mukhanimittassa viya kāraṇaṁ natthi,",
  "tika-abh08t0:47_9": "evaṁ kusalakāraṇā vipākassa aññaṁ kāraṇaṁ natthi,",
  "tika-abh08t0:47_10": "nirussāhaṁ vipākaṁ.",
  "tika-abh08t0:48_0": "32.Kāmāvacaradevānaṁ manussānaṁ ime aṭṭha mahāvipākā duhetukatihetukānaṁ kāmāvacaradevānaṁ,",
  "tika-abh08t0:48_1": "manussānañca paṭisandhiyo bhavanti.",
  "tika-abh08t0:49_0": "33-4.Tato paraṁ pavattiyaṁ yāvatāyukaṁ bhavaṅgaṁ hutvā balavārammaṇe atimahantavibhūtārammaṇe tadārammaṇañca",
  "tika-abh08t0:49_1": "hutvā tato paraṁ maraṇakālasmiṁ cuti hutvā pavattanti ,",
  "tika-abh08t0:49_2": "evaṁ iminā mayā vuttappakārena catūsu ṭhānesu vipaccanti vipākabhāvena jāyanti.",
  "tika-abh08t0:50_0": "35.",
  "tika-abh08t0:50_1": "Sabhūmikusaleheva mahāpākā samā vinā mahāpākā kammadvāraṁ kammakāraṇaṁ vinā,",
  "tika-abh08t0:50_2": "kammañca mahāpuññānaṁ kiriyavatthukaṁ vinā vajjetvā sabhūmikusaleheva attano bhūmiyaṁ pavattehi kusalehi eva samā sadisā.",
  "tika-abh08t0:50_3": "Kammadvāraṁ nāma kāyaviññattikammadvāraṁ,",
  "tika-abh08t0:50_4": "vacīviññattikammadvāraṁ,",
  "tika-abh08t0:50_5": "bhavaṅgasaṅkhātaṁ manodvāraṁ,",
  "tika-abh08t0:50_6": "iti tividhaṁ kammadvāraṁ kammakāraṇaṁ.",
  "tika-abh08t0:50_7": "Kammaṁ nāma aṭṭhakāmāvacarakusalacetanā idha adhippetā.",
  "tika-abh08t0:51_0": "36.Pākā kusalavipākā aviññattijanattā ca viññatti ca viññatti ca viññattiviññattiyoti vattabbe sarūpekasesaṁ katvā ‘‘viññattī’’ti vuttaṁ,",
  "tika-abh08t0:51_1": "tā janentīti viññattijanā,",
  "tika-abh08t0:51_2": "na viññattijanā aviññattijanā,",
  "tika-abh08t0:51_3": "tesaṁ bhāvo aviññattijanattaṁ.",
  "tika-abh08t0:51_4": "Tasmā aviññattijanattā kāyaviññattivacīviññattisaṅkhātānaṁ kammadvārānaṁ ajanakattā manodvārasaṅkhātassa",
  "tika-abh08t0:51_5": "kammadvārassa vasena ca appavattanato avipākasabhāvato ca akammabhāvato ca appavattanato ceva puññakiriyavatthuvasena",
  "tika-abh08t0:51_6": "appavattanato ceva puññehi no samā asadisā.",
  "tika-abh08t0:52_0": "37-9.Parittārammaṇattā hi tesamekantato tesaṁ vipākānaṁ ekantato parittārammaṇattā kāmāvacarārammaṇattā",
  "tika-abh08t0:52_1": "tesu vipākesu sattapaññattikārammaṇā karuṇāmuditā kadāci kismiñci kāle na jāyanti,",
  "tika-abh08t0:52_2": "tathā evaṁ tisso pana viratiyo etesu vipākesu na jāyanti,",
  "tika-abh08t0:52_3": "hi kasmā kāraṇā na jāyanti,",
  "tika-abh08t0:52_4": "pañca sikkhāpadā kusalāti kusalā nāmāti satthunā vuttā yasmā kāraṇā,",
  "tika-abh08t0:52_5": "tasmā na jāyanti.",
  "tika-abh08t0:52_6": "Tathādhipatinopettha tathā evameva cattāro adhipatinopi etesu vipākesu na santi. Kasmā ?",
  "tika-abh08t0:52_7": "Chandādīni dhammajātāni puretaraṁ katvā anuppajjanato na santi,",
  "tika-abh08t0:52_8": "iti vacanaṁ viniddise ācariyo katheyya.",
  "tika-abh08t0:53_0": "40.Asaṅkhārasasaṅkhāravidhānaṁ pana puññato vipākesu asaṅkhārasasaṅkhāravidhānaṁ puññato kusalato āgamanavasena ñeyyaṁ.",
  "tika-abh08t0:53_1": "Tattha ekaccānaṁ ācariyānaṁ matena mukhe calite ādāsatale mukhanimittacalanaṁ viya asaṅkhārassa kusalassa vipāko asaṅkhāro hoti,",
  "tika-abh08t0:53_2": "sasaṅkhārassa kusalassa vipāko sasaṅkhāro hoti,",
  "tika-abh08t0:53_3": "evaṁ āgamanavasena ñeyyaṁ.",
  "tika-abh08t0:53_4": "Paccayato ceva ñeyyaṁ tattha ekaccānaṁ ācariyānaṁ matena balavantehi vibhūtehi paccayehi kammādīhi uppanno",
  "tika-abh08t0:53_5": "asaṅkhāro dubbalehi sasaṅkhāroti evaṁ paccayavasena viññeyyaṁ jānitabbaṁ.",
  "tika-abh08t0:54_0": "41-2.",
  "tika-abh08t0:54_1": "Hīnādīnaṁ puññānaṁ vipākattā hīnādayo vipākā puññavādinā jinena paridīpitā bhavanti,",
  "tika-abh08t0:54_2": "iti evaṁ iminā vuttappakārena pavattaṁ idaṁ aṭṭhavidhaṁ cittaṁ ekantena savatthukaṁ kāmalokasmiṁ jāyate,",
  "tika-abh08t0:54_3": "aññattha pana aññāsu bhūmīsu na jāyate.",
  "tika-abh08t0:55_0": "Viññāṇapañcakaṁ niyatārammaṇanti cakkhuviññāṇassa rūpameva ārammaṇaṁ,",
  "tika-abh08t0:55_1": "na saddādayo.",
  "tika-abh08t0:55_2": "Sesattayaṁ yadā cakkhuviññāṇena gahitaṁ ārammaṇaṁ karoti,",
  "tika-abh08t0:55_3": "tadāssa rūpaṁ ārammaṇaṁ hoti.",
  "tika-abh08t0:55_4": "Yadā sotaviññāṇena gahitaṁ,",
  "tika-abh08t0:55_5": "tadāssa saddo ārammaṇo hoti.",
  "tika-abh08t0:55_6": "Yadā ghānajivhākāyaviññāṇehi gahitāni ārammaṇāni karonti,",
  "tika-abh08t0:55_7": "tadāssa gandharasaphoṭṭhabbārammaṇāni honti.",
  "tika-abh08t0:55_8": "Manoviññāṇadhātudvayaṁ yadā tadārammaṇaṁ hoti,",
  "tika-abh08t0:55_9": "tadā chaārammaṇaṁ hoti,",
  "tika-abh08t0:55_10": "evaṁ aniyatārammaṇaṁ hoti.",
  "tika-abh08t0:56_0": "Rūpārammaṇāya kiriyāmanodhātuyā apagamo padaṭṭhānaṁ āsannakāraṇaṁ etassāti apagamapadaṭṭhānaṁ,",
  "tika-abh08t0:56_1": "tāya āvajjanaṁ katvā ṭhitāya cakkhuviññāṇena dassanakiccaṁ karīyatīti attho.",
  "tika-abh08t0:56_2": "Tathābhāvapaccupaṭṭhānaṁ sampaṭicchanabhāvena gayhākāraṁ.",
  "tika-abh08t0:56_3": "Santīraṇādirasā somanassayuttā manoviññāṇadhātusantīraṇatadārammaṇarasā,",
  "tika-abh08t0:56_4": "upekkhāyuttā pana santīraṇatadārammaṇapaṭisandhibhavaṅgacutirasā,",
  "tika-abh08t0:56_5": "tathābhāvapaccupaṭṭhānā santīraṇādibhāvena gayhākāraṁ.",
  "tika-abh08t0:57_0": "43.Kāmāvacarapuññassa kāmāvacarakusalassa soḷasa vipākā honti.",
  "tika-abh08t0:57_1": "Iti yaṁ vacanaṁ vuttaṁ,",
  "tika-abh08t0:57_2": "taṁ vacanaṁ tihetukapuññassa ukkaṭṭhassa vasena ācariyo paridīpaye.",
  "tika-abh08t0:57_3": "Ayamettha attho –",
  "tika-abh08t0:57_4": "chandādhipateyyādīnaṁ vasena ukkaṭṭhatihetukakusalaṁ kāmasugatiyaṁ tihetukapaṭisandhiṁ datvā pavatte aṭṭha ahetukakusalavipākāni,",
  "tika-abh08t0:57_5": "aṭṭha mahākusalavipākānīti soḷasa pākāni nipphādeti.",
  "tika-abh08t0:58_0": "44.",
  "tika-abh08t0:58_1": "Kusalānugataṁ katvā bhājitaṁ kiṁ mahaggataṁ vipākacittaṁ kusalānugataṁ kusalaṁ anugataṁ katvā mahaggatakusalacittena",
  "tika-abh08t0:58_2": "samānaṁ katvā bhagavatā bhājitaṁ desitaṁ.",
  "tika-abh08t0:58_3": "Kiṁ kena kāraṇena?",
  "tika-abh08t0:58_4": "Kāmāvacarapuññaṁva kāmāvacarakusalaṁ iva asamānaphalaṁ natthi yato yasmā kāraṇā,",
  "tika-abh08t0:58_5": "tasmā vipākaṁ kusalānugataṁ katvā bhagavatā bhājitaṁ desitaṁ.",
  "tika-abh08t0:58_6": "Kāmāvacarapuññaṁvāti yathā aṭṭhavidhesu kāmāvacarakusalesu ukkaṭṭhatihetukakusalaṁ kāmasugatiyaṁ tihetukapaṭisandhiṁ",
  "tika-abh08t0:58_7": "datvā pavatte soḷasa kusalavipākāni nipphādeti,",
  "tika-abh08t0:58_8": "tihetukaomakañca duhetukaukkaṭṭhañca kāmasugatiyaṁ duhetukapaṭisandhiṁ datvā pavatte tihetukavirahitāni",
  "tika-abh08t0:58_9": "ahetukaduhetukasaṅkhātāni vipākāni nipphādeti,",
  "tika-abh08t0:58_10": "duhetukaomakaṁ pana kāmasugatiyaṁ ahetukapaṭisandhiṁ datvā pavatte aṭṭha ahetukavipākāni nipphādeti,",
  "tika-abh08t0:58_11": "evaṁ kāmāvacarapuññaṁ asamānaphalaṁva hoti.",
  "tika-abh08t0:59_0": "45.",
  "tika-abh08t0:59_1": "Gajādīnaṁ chāyā gajādisadisā hoti yathā,",
  "tika-abh08t0:59_2": "evaṁ mahaggatavipākaṁ sabbathā sabbapakārena attano kusaleheva samānaṁ hoti.",
  "tika-abh08t0:60_0": "46-7.Kāmāvacarapuññaṁva nāparāpariyavedanaṁ idaṁ mahaggatakusalaṁ kāmāvacarapuññaṁva aparāpariyavedanaṁ aparasmiṁ bhave phaladāyakaṁ na hoti,",
  "tika-abh08t0:60_1": "jhānā aparihīnassa bhavagāmino paṭisandhigāmino sattassa kusalānantaraṁyeva phalaṁ uppajjati,",
  "tika-abh08t0:60_2": "iti ca ñāpanatthaṁ etassa mahaggatavipākassa kusalānugataṁ kusalānugamanaṁ bhagavatā kataṁ.",
  "tika-abh08t0:61_0": "48.Ettha etasmiṁ mahaggatavipāke paṭipadākkamo tesañca hīnādīnaṁ bhedato jhānāgamanato mahaggatakusalajhānassa",
  "tika-abh08t0:61_1": "āgamanavasena vibhāvinā paṇḍitena veditabbo.",
  "tika-abh08t0:62_0": "49.",
  "tika-abh08t0:62_1": "Ettha vipāke chandādiadhipatīnaṁ abhāvo,",
  "tika-abh08t0:62_2": "ayameva visesato kusalato ayaṁ eva viseso,",
  "tika-abh08t0:62_3": "sesaṁ sabbapakāraṁ avisesena kusalena samaṁ mataṁ kathitaṁ bhagavatā.",
  "tika-abh08t0:63_0": "50.Suññataṁ animittanti,",
  "tika-abh08t0:63_1": "tathāpaṇihitantipi suññataṁ anattā,",
  "tika-abh08t0:63_2": "animittaṁ aniccaṁ,",
  "tika-abh08t0:63_3": "appaṇihitaṁ dukkhaṁ iti etāni tīṇi nāmāni maggassa anantare catubbidhassa maggassa anantare catubbidhe phale honti.",
  "tika-abh08t0:64_0": "51.Labbhanti parabhāgasmiṁ maggānantare pavattaphalato aññasmiṁ kāle vaḷañjanaphalesu phalasamāpattisamāpajjanakālesu etāni tīṇi nāmāni na labbhante,",
  "tika-abh08t0:64_1": "phalehi vipassanāvaseneva anattaaniccadukkhasaṅkhātānaṁ tiṇṇaṁ vipassanānaṁ vasena eva tāni tīṇi nāmāni labbhare phalehi labbhante.",
  "tika-abh08t0:65_0": "52.Hontisādhipatīneva lokuttaraphalāni tu ekantato sādhipatīni eva honti,",
  "tika-abh08t0:65_1": "lokuttaraphalāni ṭhapetvā aññasmiṁ vipāke adhipatī natthi.",
  "tika-abh08t0:66_0": "53.",
  "tika-abh08t0:66_1": "Maggo attano maggabhāvena maggo nāma vuccate bhagavatā.",
  "tika-abh08t0:66_2": "Phalaṁ maggaṁ upādāya aṭṭhaṅgikamaggaṁ nissayaṁ katvā maggo nāma iti vacanaṁ vuccate bhagavatā.",
  "tika-abh08t0:67_0": "54.Ime satta akusalavipākā.",
  "tika-abh08t0:67_1": "Gāvo caranti etthāti gocaro,",
  "tika-abh08t0:67_2": "tassadisattā gocaro ārammaṇanti attho,",
  "tika-abh08t0:67_3": "aniṭṭho ca aniṭṭhamajjhatto ca aniṭṭhāniṭṭhamajjhattā,",
  "tika-abh08t0:67_4": "teyeva gocaro aniṭṭhāniṭṭhamajjhattagocaro,",
  "tika-abh08t0:67_5": "tasmiṁ aniṭṭhāniṭṭhamajjhattagocare vattare vattanti.",
  "tika-abh08t0:67_6": "Sukhādittayayuttā te te aṭṭha ahetukakusalavipākā sukhādittayayuttā sukhasomanassaupekkhāvedanāhi sahagatā.",
  "tika-abh08t0:67_7": "Dukkhupekkhāyutā ime ime satta ahetukaakusalavipākā dukkhupekkhāvedanāhi sahagatā.",
  "tika-abh08t0:68_0": "55.",
  "tika-abh08t0:68_1": "Evaṁ chattiṁsadhā pākaṁ pākasāsanapūjito sugato.",
  "tika-abh08t0:68_2": "Kiṁ visiṭṭho?",
  "tika-abh08t0:68_3": "Pākaṁ nāma asuraṁ,",
  "tika-abh08t0:68_4": "taṁ sāsati,",
  "tika-abh08t0:68_5": "pākena attano puññaphalena deve anusāsatīti vā pākasāsano, ko so? Sakko.",
  "tika-abh08t0:68_6": "Tena pākasāsanena pūjito savipākāvipākesu kusalavipākakiriyesu kusalo cheko evaṁ iminā mayā vuttappakārena pākaṁ cittaṁ chattiṁsappakāraṁ abrvi avoca.",
  "tika-abh08t0:69_0": "Anuḷāresūti khuddakesu.",
  "tika-abh08t0:69_1": "Tathābhāvapaccupaṭṭhānā chaḷārammaṇavijānanagayhākārā.",
  "tika-abh08t0:69_2": "Sabbaññutaññāṇassa gati viya gati etissāti sabbaññutaññāṇagatikā.",
  "tika-abh08t0:70_0": "56.Somanassayuttānaṭṭha,",
  "tika-abh08t0:70_1": "kusalākusalāni ca somanassayuttāni aṭṭha kusalākusalāni ca,",
  "tika-abh08t0:70_2": "kriyato pana pañca evaṁ iminā mayā vuttappakārena hāsacittāni terasa.",
  "tika-abh08t0:71_0": "57.Puthujjanā hasantettha ettha etesu terasacittesu puthujjanā pana aṭṭhahi cittehi hasanti .",
  "tika-abh08t0:71_1": "Sekhā satta ariyā chahi cittehi hasanti.",
  "tika-abh08t0:71_2": "Asekhā khīṇāsavā pañcahi cittehi hasanti.",
  "tika-abh08t0:72_0": "Kusalāni pana rūpārūpakusalāni sekhaputhujjanānaṁ uppajjanti.",
  "tika-abh08t0:72_1": "Imāni rūpārūpakiriyāni khīṇāsavānaṁ bhāvanāyeva kāro bhāvanākāro,",
  "tika-abh08t0:72_2": "tassa vaso bhāvanākāravaso,",
  "tika-abh08t0:72_3": "tena pavattāni.",
  "tika-abh08t0:72_4": "Tāni rūpārūpakusalāni bhāvanāpuññavasappavattāni bhāvanākusalavasena pavattāni.",
  "tika-abh08t0:72_5": "Imesaṁ rūpārūpakiriyānaṁ tesañca rūpārūpakusalānaṁ ayameva viseso.",
  "tika-abh08t0:73_0": "58-9.Yā puthujjanakālasmiṁ,",
  "tika-abh08t0:73_1": "abhinibbattitā pana puthujjanakālasmiṁ puthujjanabhāvaṭṭhitena yoginā abhinibbattitā yā rūpārūpasamāpatti,",
  "tika-abh08t0:73_2": "sā rūpārūpasamāpatti so yogī khīṇāsavo bhikkhu hutvā naṁ rūpārūpasamāpattiṁ yāva yattakaṁ kālaṁ na samāpajjate,",
  "tika-abh08t0:73_3": "tāva tattakena kālena tassa khīṇāsavabhikkhuno kusalā eva rūpārūpakusalā eva hoti.",
  "tika-abh08t0:73_4": "Khīṇāsavena sā rūpārūpasamāpatti sace yadi samāpannā samāpajjitā,",
  "tika-abh08t0:73_5": "kriyā rūpārūpakiriyā hoti.",
  "tika-abh08t0:74_0": "60.Ekādasavidhaṁ kāme kāmāvacare kiriyacittaṁ ekādasavidhaṁ,",
  "tika-abh08t0:74_1": "rūpe rūpāvacare pañca,",
  "tika-abh08t0:74_2": "arūpisu cattāri iti sabbāni kriyacittāni vīsati.",
  "tika-abh08t0:75_0": "61.Lokuttarakriyacittaṁ,",
  "tika-abh08t0:75_1": "pana kasmā na vijjati?",
  "tika-abh08t0:75_2": "Maggassa ekacittakkhaṇikattā na vijjati.",
  "tika-abh08t0:75_3": "Ayamettha adhippāyo –",
  "tika-abh08t0:75_4": "catumaggaṭṭho khīṇāsavo nāma na hoti,",
  "tika-abh08t0:75_5": "maggānantarameva phalaṁ uppajjati,",
  "tika-abh08t0:75_6": "maggopi ekacittakkhaṇiko yadi cittaṁ bahucittakkhaṇikaṁ,",
  "tika-abh08t0:75_7": "phalasamaṅgino khīṇāsavassapi maggacittaṁ bhaveyya,",
  "tika-abh08t0:75_8": "evaṁ sati lokuttarakiriyacittaṁ bhaveyyāti adhippāyo.",
  "tika-abh08t0:76_0": "62.Kriyākriyāpattivibhāgadesako karaṇaṁ kriyaṁ,",
  "tika-abh08t0:76_1": "kriyaṁ nāma vinayapariyāyena akattabbassa karaṇaṁ,",
  "tika-abh08t0:76_2": "na karaṇaṁ akriyaṁ,",
  "tika-abh08t0:76_3": "akriyaṁ nāma vinayapariyāyena kattabbassa akaraṇaṁ,",
  "tika-abh08t0:76_4": "āpajjanaṁ āpatti,",
  "tika-abh08t0:76_5": "kriyāya karaṇena āpatti kriyāpatti,",
  "tika-abh08t0:76_6": "akriyāya akaraṇena āpatti akriyāpatti,",
  "tika-abh08t0:76_7": "kriyāpatti ca akriyāpatti ca kriyāpatyākriyāpattiyo,",
  "tika-abh08t0:76_8": "ekassa āpatti-saddassa lopaṁ katvā ‘‘kriyākriyāpattiyo’’ti vuttaṁ,",
  "tika-abh08t0:76_9": "tāsaṁ vibhāgo kriyākriyāpattivibhāgo,",
  "tika-abh08t0:76_10": "desetīti desako,",
  "tika-abh08t0:76_11": "tassa desako kriyākriyāpattivibhāgadesako.",
  "tika-abh08t0:76_12": "Ṇvu-tu-paccayesu paresu kammatthe chaṭṭhī hotīti vadanti.",
  "tika-abh08t0:76_13": "Jino kiṁ visiṭṭho?",
  "tika-abh08t0:76_14": "Kriyākriyāpattivibhāgadesako hitāhitānaṁ sakriyākriyārato hitassa sakriyāya rato,",
  "tika-abh08t0:76_15": "ahitassa akriyāya rato,",
  "tika-abh08t0:76_16": "yaṁ kriyākriyaṁ,",
  "tika-abh08t0:76_17": "kriyaṁ nāma kriyacittaṁ,",
  "tika-abh08t0:76_18": "akriyaṁ nāma kusalākusalavipākacittaṁ icchanti eke. Taṁ na. Kasmā?",
  "tika-abh08t0:76_19": "Kusalādhikāre ‘‘kusalaṁ muninā lapitaṁ’’ akusalādhikāre ‘‘pāpamānasaṁ pāpāpāpesvapāpena vuttaṁ’’ vipākādhikāre",
  "tika-abh08t0:76_20": "‘‘pākaṁ sugato abravī’’ti vatvā puna kriyādhikāre ‘‘kusalākusalavipākāni avocā’’ti vacanassa vattabbābhāvato.",
  "tika-abh08t0:76_21": "Tena vāssa kriyākriyaṁ etassāti kriyākriyaṁ,",
  "tika-abh08t0:76_22": "kriyākriyasabhāvanti attho.",
  "tika-abh08t0:76_23": "Ayameva sārato paccetabbo.",
  "tika-abh08t0:76_24": "Yaṁ kriyākriyaṁ cittaṁ kriyākriyāsabhāvaṁ avoca desesi,",
  "tika-abh08t0:76_25": "taṁ kriyākriyaṁ kriyākriyasabhāvaṁ mayā samīritaṁ,",
  "tika-abh08t0:76_26": "sammā pakārena īritaṁ kathitaṁ.",
  "tika-abh08t0:77_0": "64.Ekūnanavutisabbe,",
  "tika-abh08t0:77_1": "cittuppādā mahesinā lokuttare aṭṭha katvā ekūnanavuti sabbe cittuppādā mahesinā tathāgatena samāsato saṅkhepato niddiṭṭhā.",
  "tika-abh08t0:78_0": "65.Piṭake abhidhammasmiṁ,",
  "tika-abh08t0:78_1": "ye bhikkhū pāṭavatthino abhidhammapiṭake paṭuno bhāvo pāṭavaṁ,",
  "tika-abh08t0:78_2": "tena attho pāṭavattho,",
  "tika-abh08t0:78_3": "so etesaṁ atthīti pāṭavatthino,",
  "tika-abh08t0:78_4": "chekabhāvatthikā ye bhikkhū,",
  "tika-abh08t0:78_5": "tehi bhikkhūhi ayaṁ abhidhammāvatāro uggahetabbo sikkhitabbo punappunaṁ cintitabbo.",
  "tika-abh08t0:79_0": "66.Ye janā tassaṅkāsena taṁsannibhena abhidhammāvatārena abhidhammamahodadhiṁ mahāsāgarasannibhaṁ abhidhammaṁ taranti,",
  "tika-abh08t0:79_1": "te imaṁ lokaṁ paralokañca taranti.",
  "tika-abh08t0:79_2": "Itīti parisamāpane.",
  "tika-abh08t0:80_0": "Iti abhidhammāvatāraṭīkāya",
  "tika-abh08t0:81_0": "Cittaniddesavaṇṇanā niṭṭhitā.",
  "tika-abh08t0:82_0": "Paṭhamo paricchedo."
}