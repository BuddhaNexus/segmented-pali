{
  "dn28:0.1_0": "Dīgha Nikāya 28 ",
  "dn28:0.2_0": "Sampasādanīyasutta ",
  "dn28:0.3_0": "1. Sāriputtasīhanāda ",
  "dn28:1.1_0": "Evaṁ me sutaṁ—",
  "dn28:1.2_0": "ekaṁ samayaṁ bhagavā nāḷandāyaṁ viharati pāvārikambavane. ",
  "dn28:1.3_0": "Atha kho āyasmā sāriputto yena bhagavā tenupasaṅkami;",
  "dn28:1.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "dn28:1.3_2": "Ekamantaṁ nisinno kho āyasmā sāriputto bhagavantaṁ etadavoca:",
  "dn28:1.4_0": "“evaṁpasanno ahaṁ, bhante,",
  "dn28:1.4_1": "bhagavati,",
  "dn28:1.4_2": "na cāhu na ca bhavissati na cetarahi vijjati añño samaṇo vā brāhmaṇo vā bhagavatā bhiyyobhiññataro yadidaṁ sambodhiyan”ti.",
  "dn28:1.5_0": "“Uḷārā kho te ayaṁ, sāriputta, āsabhī vācā bhāsitā, ekaṁso gahito, sīhanādo nadito: ",
  "dn28:1.6_0": "‘evaṁpasanno ahaṁ, bhante, bhagavati; ",
  "dn28:1.7_0": "na cāhu na ca bhavissati na cetarahi vijjati añño samaṇo vā brāhmaṇo vā bhagavatā bhiyyobhiññataro yadidaṁ sambodhiyan’ti. ",
  "dn28:1.8_0": "Kiṁ te,",
  "dn28:1.8_1": "sāriputta,",
  "dn28:1.8_2": "ye te ahesuṁ atītamaddhānaṁ arahanto sammāsambuddhā,",
  "dn28:1.8_3": "sabbe te bhagavanto cetasā ceto paricca viditā:",
  "dn28:1.9_0": "‘evaṁsīlā te bhagavanto ahesuṁ itipi,",
  "dn28:1.9_1": "evaṁdhammā te bhagavanto ahesuṁ itipi,",
  "dn28:1.9_2": "evaṁpaññā te bhagavanto ahesuṁ itipi,",
  "dn28:1.9_3": "evaṁvihārī te bhagavanto ahesuṁ itipi,",
  "dn28:1.9_4": "evaṁvimuttā te bhagavanto ahesuṁ itipī’”ti?",
  "dn28:1.10_0": "“No hetaṁ, bhante”. ",
  "dn28:1.11_0": "“Kiṁ pana te,",
  "dn28:1.11_1": "sāriputta,",
  "dn28:1.11_2": "ye te bhavissanti anāgatamaddhānaṁ arahanto sammāsambuddhā,",
  "dn28:1.11_3": "sabbe te bhagavanto cetasā ceto paricca viditā:",
  "dn28:1.12_0": "‘evaṁsīlā te bhagavanto bhavissanti itipi,",
  "dn28:1.12_1": "evaṁdhammā …",
  "dn28:1.12_2": "evaṁpaññā …",
  "dn28:1.12_3": "evaṁvihārī …",
  "dn28:1.12_4": "evaṁvimuttā te bhagavanto bhavissanti itipī’”ti?",
  "dn28:1.13_0": "“No hetaṁ, bhante”. ",
  "dn28:1.14_0": "“Kiṁ pana te, sāriputta, ahaṁ etarahi arahaṁ sammāsambuddho cetasā ceto paricca vidito: ",
  "dn28:1.15_0": "‘evaṁsīlo bhagavā itipi, evaṁdhammo … evaṁpañño … evaṁvihārī … evaṁvimutto bhagavā itipī’”ti? ",
  "dn28:1.16_0": "“No hetaṁ, bhante”. ",
  "dn28:1.17_0": "“Ettha ca hi te,",
  "dn28:1.17_1": "sāriputta,",
  "dn28:1.17_2": "atītānāgatapaccuppannesu arahantesu sammāsambuddhesu cetopariyañāṇaṁ natthi.",
  "dn28:1.18_0": "Atha kiṁ carahi te ayaṁ, sāriputta, uḷārā āsabhī vācā bhāsitā, ekaṁso gahito, sīhanādo nadito: ",
  "dn28:1.19_0": "‘evaṁpasanno ahaṁ, bhante,",
  "dn28:1.19_1": "bhagavati,",
  "dn28:1.19_2": "na cāhu na ca bhavissati na cetarahi vijjati añño samaṇo vā brāhmaṇo vā bhagavatā bhiyyobhiññataro yadidaṁ sambodhiyan’”ti?",
  "dn28:2.1_0": "“Na kho me, bhante, atītānāgatapaccuppannesu arahantesu sammāsambuddhesu cetopariyañāṇaṁ atthi. ",
  "dn28:2.2_0": "Api ca me dhammanvayo vidito. ",
  "dn28:2.3_0": "Seyyathāpi, bhante, rañño paccantimaṁ nagaraṁ daḷhuddhāpaṁ daḷhapākāratoraṇaṁ ekadvāraṁ. ",
  "dn28:2.4_0": "Tatrassa dovāriko paṇḍito byatto medhāvī aññātānaṁ nivāretā, ñātānaṁ pavesetā. ",
  "dn28:2.5_0": "So tassa nagarassa samantā anupariyāyapathaṁ anukkamamāno na passeyya pākārasandhiṁ vā pākāravivaraṁ vā antamaso biḷāranikkhamanamattampi. ",
  "dn28:2.6_0": "Tassa evamassa: ",
  "dn28:2.7_0": "‘ye kho keci oḷārikā pāṇā imaṁ nagaraṁ pavisanti vā nikkhamanti vā,",
  "dn28:2.7_1": "sabbe te imināva dvārena pavisanti vā nikkhamanti vā’ti.",
  "dn28:2.8_0": "Evameva kho me, bhante, dhammanvayo vidito. ",
  "dn28:2.9_0": "Ye te, bhante,",
  "dn28:2.9_1": "ahesuṁ atītamaddhānaṁ arahanto sammāsambuddhā,",
  "dn28:2.9_2": "sabbe te bhagavanto pañca nīvaraṇe pahāya cetaso upakkilese paññāya dubbalīkaraṇe catūsu satipaṭṭhānesu suppatiṭṭhitacittā,",
  "dn28:2.9_3": "satta sambojjhaṅge yathābhūtaṁ bhāvetvā anuttaraṁ sammāsambodhiṁ abhisambujjhiṁsu.",
  "dn28:2.10_0": "Yepi te, bhante,",
  "dn28:2.10_1": "bhavissanti anāgatamaddhānaṁ arahanto sammāsambuddhā,",
  "dn28:2.10_2": "sabbe te bhagavanto pañca nīvaraṇe pahāya cetaso upakkilese paññāya dubbalīkaraṇe catūsu satipaṭṭhānesu suppatiṭṭhitacittā,",
  "dn28:2.10_3": "satta sambojjhaṅge yathābhūtaṁ bhāvetvā anuttaraṁ sammāsambodhiṁ abhisambujjhissanti.",
  "dn28:2.11_0": "Bhagavāpi, bhante,",
  "dn28:2.11_1": "etarahi arahaṁ sammāsambuddho pañca nīvaraṇe pahāya cetaso upakkilese paññāya dubbalīkaraṇe catūsu satipaṭṭhānesu",
  "dn28:2.11_2": "suppatiṭṭhitacitto satta sambojjhaṅge yathābhūtaṁ bhāvetvā anuttaraṁ sammāsambodhiṁ abhisambuddho.",
  "dn28:2.12_0": "Idhāhaṁ, bhante, yena bhagavā tenupasaṅkamiṁ dhammassavanāya. ",
  "dn28:2.13_0": "Tassa me, bhante, bhagavā dhammaṁ deseti uttaruttaraṁ paṇītapaṇītaṁ kaṇhasukkasappaṭibhāgaṁ. ",
  "dn28:2.14_0": "Yathā yathā me, bhante,",
  "dn28:2.14_1": "bhagavā dhammaṁ desesi uttaruttaraṁ paṇītapaṇītaṁ kaṇhasukkasappaṭibhāgaṁ tathā tathāhaṁ tasmiṁ dhamme",
  "dn28:2.14_2": "abhiññā idhekaccaṁ dhammaṁ dhammesu niṭṭhamagamaṁ;",
  "dn28:2.14_3": "satthari pasīdiṁ:",
  "dn28:2.15_0": "‘sammāsambuddho bhagavā, svākkhāto bhagavatā dhammo, suppaṭipanno sāvakasaṅgho’ti. ",
  "dn28:3.0_0": "1.1. Kusaladhammadesanā ",
  "dn28:3.1_0": "Aparaṁ pana, bhante, etadānuttariyaṁ, yathā bhagavā dhammaṁ deseti kusalesu dhammesu. ",
  "dn28:3.2_0": "Tatrime kusalā dhammā seyyathidaṁ—",
  "dn28:3.3_0": "cattāro satipaṭṭhānā,",
  "dn28:3.3_1": "cattāro sammappadhānā,",
  "dn28:3.3_2": "cattāro iddhipādā,",
  "dn28:3.3_3": "pañcindriyāni,",
  "dn28:3.3_4": "pañca balāni,",
  "dn28:3.3_5": "satta bojjhaṅgā,",
  "dn28:3.3_6": "ariyo aṭṭhaṅgiko maggo.",
  "dn28:3.4_0": "Idha, bhante,",
  "dn28:3.4_1": "bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.",
  "dn28:3.5_0": "Etadānuttariyaṁ, bhante, kusalesu dhammesu. ",
  "dn28:3.6_0": "Taṁ bhagavā asesamabhijānāti,",
  "dn28:3.6_1": "taṁ bhagavato asesamabhijānato uttari abhiññeyyaṁ natthi,",
  "dn28:3.6_2": "yadabhijānaṁ añño samaṇo vā brāhmaṇo vā bhagavatā bhiyyobhiññataro assa,",
  "dn28:3.6_3": "yadidaṁ kusalesu dhammesu.",
  "dn28:4.0_0": "1.2. Āyatanapaṇṇattidesanā ",
  "dn28:4.1_0": "Aparaṁ pana, bhante, etadānuttariyaṁ, yathā bhagavā dhammaṁ deseti āyatanapaṇṇattīsu. ",
  "dn28:4.2_0": "Chayimāni, bhante, ajjhattikabāhirāni āyatanāni. ",
  "dn28:4.3_0": "Cakkhuñceva rūpā ca,",
  "dn28:4.3_1": "sotañceva saddā ca,",
  "dn28:4.3_2": "ghānañceva gandhā ca,",
  "dn28:4.3_3": "jivhā ceva rasā ca,",
  "dn28:4.3_4": "kāyo ceva phoṭṭhabbā ca,",
  "dn28:4.3_5": "mano ceva dhammā ca.",
  "dn28:4.4_0": "Etadānuttariyaṁ, bhante, āyatanapaṇṇattīsu. ",
  "dn28:4.5_0": "Taṁ bhagavā asesamabhijānāti,",
  "dn28:4.5_1": "taṁ bhagavato asesamabhijānato uttari abhiññeyyaṁ natthi,",
  "dn28:4.5_2": "yadabhijānaṁ añño samaṇo vā brāhmaṇo vā bhagavatā bhiyyobhiññataro assa yadidaṁ āyatanapaṇṇattīsu.",
  "dn28:5.0_0": "1.3. Gabbhāvakkantidesanā ",
  "dn28:5.1_0": "Aparaṁ pana, bhante, etadānuttariyaṁ, yathā bhagavā dhammaṁ deseti gabbhāvakkantīsu. ",
  "dn28:5.2_0": "Catasso imā, bhante, gabbhāvakkantiyo. ",
  "dn28:5.3_0": "Idha, bhante,",
  "dn28:5.3_1": "ekacco asampajāno mātukucchiṁ okkamati;",
  "dn28:5.3_2": "asampajāno mātukucchismiṁ ṭhāti;",
  "dn28:5.3_3": "asampajāno mātukucchimhā nikkhamati.",
  "dn28:5.3_4": "Ayaṁ paṭhamā gabbhāvakkanti.",
  "dn28:5.4_0": "Puna caparaṁ, bhante,",
  "dn28:5.4_1": "idhekacco sampajāno mātukucchiṁ okkamati;",
  "dn28:5.4_2": "asampajāno mātukucchismiṁ ṭhāti;",
  "dn28:5.4_3": "asampajāno mātukucchimhā nikkhamati.",
  "dn28:5.4_4": "Ayaṁ dutiyā gabbhāvakkanti.",
  "dn28:5.5_0": "Puna caparaṁ, bhante,",
  "dn28:5.5_1": "idhekacco sampajāno mātukucchiṁ okkamati;",
  "dn28:5.5_2": "sampajāno mātukucchismiṁ ṭhāti;",
  "dn28:5.5_3": "asampajāno mātukucchimhā nikkhamati.",
  "dn28:5.5_4": "Ayaṁ tatiyā gabbhāvakkanti.",
  "dn28:5.6_0": "Puna caparaṁ, bhante,",
  "dn28:5.6_1": "idhekacco sampajāno mātukucchiṁ okkamati;",
  "dn28:5.6_2": "sampajāno mātukucchismiṁ ṭhāti;",
  "dn28:5.6_3": "sampajāno mātukucchimhā nikkhamati.",
  "dn28:5.6_4": "Ayaṁ catutthā gabbhāvakkanti.",
  "dn28:5.7_0": "Etadānuttariyaṁ, bhante, gabbhāvakkantīsu. ",
  "dn28:6.0_0": "1.4. Ādesanavidhādesanā ",
  "dn28:6.1_0": "Aparaṁ pana, bhante, etadānuttariyaṁ, yathā bhagavā dhammaṁ deseti ādesanavidhāsu. ",
  "dn28:6.2_0": "Catasso imā, bhante, ādesanavidhā. ",
  "dn28:6.3_0": "Idha, bhante, ekacco nimittena ādisati: ",
  "dn28:6.4_0": "‘evampi te mano, itthampi te mano, itipi te cittan’ti. ",
  "dn28:6.5_0": "So bahuñcepi ādisati, tatheva taṁ hoti, no aññathā. ",
  "dn28:6.6_0": "Ayaṁ paṭhamā ādesanavidhā. ",
  "dn28:6.7_0": "Puna caparaṁ, bhante,",
  "dn28:6.7_1": "idhekacco na heva kho nimittena ādisati.",
  "dn28:6.7_2": "Api ca kho manussānaṁ vā amanussānaṁ vā devatānaṁ vā saddaṁ sutvā ādisati:",
  "dn28:6.8_0": "‘evampi te mano, itthampi te mano, itipi te cittan’ti. ",
  "dn28:6.9_0": "So bahuñcepi ādisati, tatheva taṁ hoti, no aññathā. ",
  "dn28:6.10_0": "Ayaṁ dutiyā ādesanavidhā. ",
  "dn28:6.11_0": "Puna caparaṁ, bhante,",
  "dn28:6.11_1": "idhekacco na heva kho nimittena ādisati,",
  "dn28:6.11_2": "nāpi manussānaṁ vā amanussānaṁ vā devatānaṁ vā saddaṁ sutvā ādisati.",
  "dn28:6.11_3": "Api ca kho vitakkayato vicārayato vitakkavipphārasaddaṁ sutvā ādisati:",
  "dn28:6.12_0": "‘evampi te mano, itthampi te mano, itipi te cittan’ti. ",
  "dn28:6.13_0": "So bahuñcepi ādisati, tatheva taṁ hoti, no aññathā. ",
  "dn28:6.14_0": "Ayaṁ tatiyā ādesanavidhā. ",
  "dn28:6.15_0": "Puna caparaṁ, bhante,",
  "dn28:6.15_1": "idhekacco na heva kho nimittena ādisati,",
  "dn28:6.15_2": "nāpi manussānaṁ vā amanussānaṁ vā devatānaṁ vā saddaṁ sutvā ādisati,",
  "dn28:6.15_3": "nāpi vitakkayato vicārayato vitakkavipphārasaddaṁ sutvā ādisati.",
  "dn28:6.15_4": "Api ca kho avitakkaṁ avicāraṁ samādhiṁ samāpannassa cetasā ceto paricca pajānāti:",
  "dn28:6.16_0": "‘yathā imassa bhoto manosaṅkhārā paṇihitā.",
  "dn28:6.16_1": "Tathā imassa cittassa anantarā imaṁ nāma vitakkaṁ vitakkessatī’ti.",
  "dn28:6.17_0": "So bahuñcepi ādisati, tatheva taṁ hoti, no aññathā. ",
  "dn28:6.18_0": "Ayaṁ catutthā ādesanavidhā. ",
  "dn28:6.19_0": "Etadānuttariyaṁ, bhante, ādesanavidhāsu. ",
  "dn28:7.0_0": "1.5. Dassanasamāpattidesanā ",
  "dn28:7.1_0": "Aparaṁ pana, bhante, etadānuttariyaṁ, yathā bhagavā dhammaṁ deseti dassanasamāpattīsu. ",
  "dn28:7.2_0": "Catasso imā, bhante, dassanasamāpattiyo. ",
  "dn28:7.3_0": "Idha, bhante,",
  "dn28:7.3_1": "ekacco samaṇo vā brāhmaṇo vā ātappamanvāya padhānamanvāya anuyogamanvāya appamādamanvāya sammāmanasikāramanvāya tathārūpaṁ cetosamādhiṁ phusati,",
  "dn28:7.3_2": "yathāsamāhite citte imameva kāyaṁ uddhaṁ pādatalā adho kesamatthakā tacapariyantaṁ pūraṁ nānappakārassa asucino paccavekkhati:",
  "dn28:7.4_0": "‘atthi imasmiṁ kāye kesā lomā nakhā dantā taco maṁsaṁ nhāru aṭṭhi aṭṭhimiñjaṁ vakkaṁ hadayaṁ yakanaṁ",
  "dn28:7.4_1": "kilomakaṁ pihakaṁ papphāsaṁ antaṁ antaguṇaṁ udariyaṁ karīsaṁ pittaṁ semhaṁ pubbo lohitaṁ sedo medo assu",
  "dn28:7.4_2": "vasā kheḷo siṅghānikā lasikā muttan’ti.",
  "dn28:7.5_0": "Ayaṁ paṭhamā dassanasamāpatti. ",
  "dn28:7.6_0": "Puna caparaṁ, bhante,",
  "dn28:7.6_1": "idhekacco samaṇo vā brāhmaṇo vā ātappamanvāya …pe…",
  "dn28:7.6_2": "tathārūpaṁ cetosamādhiṁ phusati,",
  "dn28:7.6_3": "yathāsamāhite citte imameva kāyaṁ uddhaṁ pādatalā adho kesamatthakā tacapariyantaṁ pūraṁ nānappakārassa asucino paccavekkhati:",
  "dn28:7.7_0": "‘atthi imasmiṁ kāye kesā lomā …pe… lasikā muttan’ti. ",
  "dn28:7.8_0": "Atikkamma ca purisassa chavimaṁsalohitaṁ aṭṭhiṁ paccavekkhati. ",
  "dn28:7.9_0": "Ayaṁ dutiyā dassanasamāpatti. ",
  "dn28:7.10_0": "Puna caparaṁ, bhante,",
  "dn28:7.10_1": "idhekacco samaṇo vā brāhmaṇo vā ātappamanvāya …pe…",
  "dn28:7.10_2": "tathārūpaṁ cetosamādhiṁ phusati,",
  "dn28:7.10_3": "yathāsamāhite citte imameva kāyaṁ uddhaṁ pādatalā adho kesamatthakā tacapariyantaṁ pūraṁ nānappakārassa asucino paccavekkhati:",
  "dn28:7.11_0": "‘atthi imasmiṁ kāye kesā lomā …pe… lasikā muttan’ti. ",
  "dn28:7.12_0": "Atikkamma ca purisassa chavimaṁsalohitaṁ aṭṭhiṁ paccavekkhati. ",
  "dn28:7.13_0": "Purisassa ca viññāṇasotaṁ pajānāti,",
  "dn28:7.13_1": "ubhayato abbocchinnaṁ idha loke patiṭṭhitañca paraloke patiṭṭhitañca.",
  "dn28:7.14_0": "Ayaṁ tatiyā dassanasamāpatti. ",
  "dn28:7.15_0": "Puna caparaṁ, bhante,",
  "dn28:7.15_1": "idhekacco samaṇo vā brāhmaṇo vā ātappamanvāya …pe…",
  "dn28:7.15_2": "tathārūpaṁ cetosamādhiṁ phusati,",
  "dn28:7.15_3": "yathāsamāhite citte imameva kāyaṁ uddhaṁ pādatalā adho kesamatthakā tacapariyantaṁ pūraṁ nānappakārassa asucino paccavekkhati:",
  "dn28:7.16_0": "‘atthi imasmiṁ kāye kesā lomā …pe… lasikā muttan’ti. ",
  "dn28:7.17_0": "Atikkamma ca purisassa chavimaṁsalohitaṁ aṭṭhiṁ paccavekkhati. ",
  "dn28:7.18_0": "Purisassa ca viññāṇasotaṁ pajānāti,",
  "dn28:7.18_1": "ubhayato abbocchinnaṁ idha loke appatiṭṭhitañca paraloke appatiṭṭhitañca.",
  "dn28:7.19_0": "Ayaṁ catutthā dassanasamāpatti. ",
  "dn28:7.20_0": "Etadānuttariyaṁ, bhante, dassanasamāpattīsu. ",
  "dn28:8.0_0": "1.6. Puggalapaṇṇattidesanā ",
  "dn28:8.1_0": "Aparaṁ pana, bhante, etadānuttariyaṁ, yathā bhagavā dhammaṁ deseti puggalapaṇṇattīsu. ",
  "dn28:8.2_0": "Sattime, bhante, puggalā. ",
  "dn28:8.3_0": "Ubhatobhāgavimutto paññāvimutto kāyasakkhi diṭṭhippatto saddhāvimutto dhammānusārī saddhānusārī. ",
  "dn28:8.4_0": "Etadānuttariyaṁ, bhante, puggalapaṇṇattīsu. ",
  "dn28:9.0_0": "1.7. Padhānadesanā ",
  "dn28:9.1_0": "Aparaṁ pana, bhante, etadānuttariyaṁ, yathā bhagavā dhammaṁ deseti padhānesu. ",
  "dn28:9.2_0": "Sattime, bhante,",
  "dn28:9.2_1": "sambojjhaṅgā satisambojjhaṅgo dhammavicayasambojjhaṅgo vīriyasambojjhaṅgo pītisambojjhaṅgo passaddhisambojjhaṅgo",
  "dn28:9.2_2": "samādhisambojjhaṅgo upekkhāsambojjhaṅgo.",
  "dn28:9.3_0": "Etadānuttariyaṁ, bhante, padhānesu. ",
  "dn28:10.0_0": "1.8. Paṭipadādesanā ",
  "dn28:10.1_0": "Aparaṁ pana, bhante, etadānuttariyaṁ, yathā bhagavā dhammaṁ deseti paṭipadāsu. ",
  "dn28:10.2_0": "Catasso imā, bhante, paṭipadā dukkhā paṭipadā dandhābhiññā, ",
  "dn28:10.3_0": "dukkhā paṭipadā khippābhiññā, ",
  "dn28:10.4_0": "sukhā paṭipadā dandhābhiññā, ",
  "dn28:10.5_0": "sukhā paṭipadā khippābhiññāti. ",
  "dn28:10.6_0": "Tatra, bhante,",
  "dn28:10.6_1": "yāyaṁ paṭipadā dukkhā dandhābhiññā, ayaṁ, bhante,",
  "dn28:10.6_2": "paṭipadā ubhayeneva hīnā akkhāyati dukkhattā ca dandhattā ca.",
  "dn28:10.7_0": "Tatra, bhante,",
  "dn28:10.7_1": "yāyaṁ paṭipadā dukkhā khippābhiññā,",
  "dn28:10.7_2": "ayaṁ pana, bhante,",
  "dn28:10.7_3": "paṭipadā dukkhattā hīnā akkhāyati.",
  "dn28:10.8_0": "Tatra, bhante,",
  "dn28:10.8_1": "yāyaṁ paṭipadā sukhā dandhābhiññā,",
  "dn28:10.8_2": "ayaṁ pana, bhante,",
  "dn28:10.8_3": "paṭipadā dandhattā hīnā akkhāyati.",
  "dn28:10.9_0": "Tatra, bhante,",
  "dn28:10.9_1": "yāyaṁ paṭipadā sukhā khippābhiññā,",
  "dn28:10.9_2": "ayaṁ pana, bhante,",
  "dn28:10.9_3": "paṭipadā ubhayeneva paṇītā akkhāyati sukhattā ca khippattā ca.",
  "dn28:10.10_0": "Etadānuttariyaṁ, bhante, paṭipadāsu. ",
  "dn28:11.0_0": "1.9. Bhassasamācārādidesanā ",
  "dn28:11.1_0": "Aparaṁ pana, bhante, etadānuttariyaṁ, yathā bhagavā dhammaṁ deseti bhassasamācāre. ",
  "dn28:11.2_0": "Idha, bhante,",
  "dn28:11.2_1": "ekacco na ceva musāvādupasañhitaṁ vācaṁ bhāsati na ca vebhūtiyaṁ na ca pesuṇiyaṁ na ca sārambhajaṁ jayāpekkho;",
  "dn28:11.3_0": "mantā mantā ca vācaṁ bhāsati nidhānavatiṁ kālena. ",
  "dn28:11.4_0": "Etadānuttariyaṁ, bhante, bhassasamācāre. ",
  "dn28:12.1_0": "Aparaṁ pana, bhante, etadānuttariyaṁ, yathā bhagavā dhammaṁ deseti purisasīlasamācāre. ",
  "dn28:12.2_0": "Idha, bhante,",
  "dn28:12.2_1": "ekacco sacco cassa saddho ca,",
  "dn28:12.2_2": "na ca kuhako,",
  "dn28:12.2_3": "na ca lapako,",
  "dn28:12.2_4": "na ca nemittiko,",
  "dn28:12.2_5": "na ca nippesiko,",
  "dn28:12.2_6": "na ca lābhena lābhaṁ nijigīsanako,",
  "dn28:12.2_7": "indriyesu guttadvāro,",
  "dn28:12.2_8": "bhojane mattaññū, samakārī,",
  "dn28:12.2_9": "jāgariyānuyogamanuyutto, atandito,",
  "dn28:12.2_10": "āraddhavīriyo, jhāyī, satimā,",
  "dn28:12.2_11": "kalyāṇapaṭibhāno, gatimā, dhitimā, matimā,",
  "dn28:12.2_12": "na ca kāmesu giddho,",
  "dn28:12.2_13": "sato ca nipako ca.",
  "dn28:12.3_0": "Etadānuttariyaṁ, bhante, purisasīlasamācāre. ",
  "dn28:13.0_0": "1.10. Anusāsanavidhādesanā ",
  "dn28:13.1_0": "Aparaṁ pana, bhante, etadānuttariyaṁ, yathā bhagavā dhammaṁ deseti anusāsanavidhāsu. ",
  "dn28:13.2_0": "Catasso imā, bhante, anusāsanavidhā—",
  "dn28:13.3_0": "jānāti, bhante, bhagavā aparaṁ puggalaṁ paccattaṁ yonisomanasikārā ",
  "dn28:13.4_0": "‘ayaṁ puggalo yathānusiṭṭhaṁ tathā paṭipajjamāno tiṇṇaṁ saṁyojanānaṁ parikkhayā sotāpanno bhavissati avinipātadhammo niyato sambodhiparāyaṇo’ti. ",
  "dn28:13.5_0": "Jānāti, bhante, bhagavā paraṁ puggalaṁ paccattaṁ yonisomanasikārā: ",
  "dn28:13.6_0": "‘ayaṁ puggalo yathānusiṭṭhaṁ tathā paṭipajjamāno tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī bhavissati,",
  "dn28:13.6_1": "sakideva imaṁ lokaṁ āgantvā dukkhassantaṁ karissatī’ti.",
  "dn28:13.7_0": "Jānāti, bhante, bhagavā paraṁ puggalaṁ paccattaṁ yonisomanasikārā: ",
  "dn28:13.8_0": "‘ayaṁ puggalo yathānusiṭṭhaṁ tathā paṭipajjamāno pañcannaṁ orambhāgiyānaṁ saṁyojanānaṁ parikkhayā opapātiko",
  "dn28:13.8_1": "bhavissati tattha parinibbāyī anāvattidhammo tasmā lokā’ti.",
  "dn28:13.9_0": "Jānāti, bhante, bhagavā paraṁ puggalaṁ paccattaṁ yonisomanasikārā: ",
  "dn28:13.10_0": "‘ayaṁ puggalo yathānusiṭṭhaṁ tathā paṭipajjamāno āsavānaṁ khayā anāsavaṁ cetovimuttiṁ paññāvimuttiṁ diṭṭheva",
  "dn28:13.10_1": "dhamme sayaṁ abhiññā sacchikatvā upasampajja viharissatī’ti.",
  "dn28:13.11_0": "Etadānuttariyaṁ, bhante, anusāsanavidhāsu. ",
  "dn28:14.0_0": "1.11. Parapuggalavimuttiñāṇadesanā ",
  "dn28:14.1_0": "Aparaṁ pana, bhante, etadānuttariyaṁ, yathā bhagavā dhammaṁ deseti parapuggalavimuttiñāṇe. ",
  "dn28:14.2_0": "Jānāti, bhante, bhagavā paraṁ puggalaṁ paccattaṁ yonisomanasikārā: ",
  "dn28:14.3_0": "‘ayaṁ puggalo tiṇṇaṁ saṁyojanānaṁ parikkhayā sotāpanno bhavissati avinipātadhammo niyato sambodhiparāyaṇo’ti. ",
  "dn28:14.4_0": "Jānāti, bhante, bhagavā paraṁ puggalaṁ paccattaṁ yonisomanasikārā: ",
  "dn28:14.5_0": "‘ayaṁ puggalo tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī bhavissati,",
  "dn28:14.5_1": "sakideva imaṁ lokaṁ āgantvā dukkhassantaṁ karissatī’ti.",
  "dn28:14.6_0": "Jānāti, bhante, bhagavā paraṁ puggalaṁ paccattaṁ yonisomanasikārā: ",
  "dn28:14.7_0": "‘ayaṁ puggalo pañcannaṁ orambhāgiyānaṁ saṁyojanānaṁ parikkhayā opapātiko bhavissati tattha parinibbāyī anāvattidhammo tasmā lokā’ti. ",
  "dn28:14.8_0": "Jānāti, bhante, bhagavā paraṁ puggalaṁ paccattaṁ yonisomanasikārā: ",
  "dn28:14.9_0": "‘ayaṁ puggalo āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharissatī’ti. ",
  "dn28:14.10_0": "Etadānuttariyaṁ, bhante, parapuggalavimuttiñāṇe. ",
  "dn28:15.0_0": "1.12. Sassatavādadesanā ",
  "dn28:15.1_0": "Aparaṁ pana, bhante, etadānuttariyaṁ, yathā bhagavā dhammaṁ deseti sassatavādesu. ",
  "dn28:15.2_0": "Tayome, bhante, sassatavādā. ",
  "dn28:15.3_0": "Idha, bhante,",
  "dn28:15.3_1": "ekacco samaṇo vā brāhmaṇo vā ātappamanvāya …pe…",
  "dn28:15.3_2": "tathārūpaṁ cetosamādhiṁ phusati,",
  "dn28:15.3_3": "yathāsamāhite citte anekavihitaṁ pubbenivāsaṁ anussarati.",
  "dn28:15.4_0": "Seyyathidaṁ—ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi",
  "dn28:15.4_1": "jātiyo tiṁsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi",
  "dn28:15.4_2": "anekānipi jātisatāni anekānipi jātisahassāni anekānipi jātisatasahassāni,",
  "dn28:15.4_3": "‘amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "dn28:15.4_4": "so tato cuto amutra udapādiṁ;",
  "dn28:15.4_5": "tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "dn28:15.4_6": "so tato cuto idhūpapanno’ti.",
  "dn28:15.4_7": "Iti sākāraṁ sauddesaṁ anekavihitaṁ pubbenivāsaṁ anussarati.",
  "dn28:15.5_0": "So evamāha: ",
  "dn28:15.6_0": "‘atītampāhaṁ addhānaṁ jānāmi—saṁvaṭṭi vā loko vivaṭṭi vāti. ",
  "dn28:15.7_0": "Anāgataṁpāhaṁ addhānaṁ jānāmi—saṁvaṭṭissati vā loko vivaṭṭissati vāti. ",
  "dn28:15.8_0": "Sassato attā ca loko ca vañjho kūṭaṭṭho esikaṭṭhāyiṭṭhito.",
  "dn28:15.8_1": "Te ca sattā sandhāvanti saṁsaranti cavanti upapajjanti,",
  "dn28:15.8_2": "atthi tveva sassatisaman’ti.",
  "dn28:15.9_0": "Ayaṁ paṭhamo sassatavādo. ",
  "dn28:15.10_0": "Puna caparaṁ, bhante,",
  "dn28:15.10_1": "idhekacco samaṇo vā brāhmaṇo vā ātappamanvāya …pe…",
  "dn28:15.10_2": "tathārūpaṁ cetosamādhiṁ phusati,",
  "dn28:15.10_3": "yathāsamāhite citte anekavihitaṁ pubbenivāsaṁ anussarati.",
  "dn28:15.11_0": "Seyyathidaṁ—ekampi saṁvaṭṭavivaṭṭaṁ dvepi saṁvaṭṭavivaṭṭāni tīṇipi saṁvaṭṭavivaṭṭāni cattāripi saṁvaṭṭavivaṭṭāni",
  "dn28:15.11_1": "pañcapi saṁvaṭṭavivaṭṭāni dasapi saṁvaṭṭavivaṭṭāni,",
  "dn28:15.11_2": "‘amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "dn28:15.11_3": "so tato cuto amutra udapādiṁ;",
  "dn28:15.11_4": "tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "dn28:15.11_5": "so tato cuto idhūpapanno’ti.",
  "dn28:15.11_6": "Iti sākāraṁ sauddesaṁ anekavihitaṁ pubbenivāsaṁ anussarati.",
  "dn28:15.12_0": "So evamāha: ",
  "dn28:15.13_0": "‘atītampāhaṁ addhānaṁ jānāmi saṁvaṭṭi vā loko vivaṭṭi vāti. ",
  "dn28:15.14_0": "Anāgataṁpāhaṁ addhānaṁ jānāmi saṁvaṭṭissati vā loko vivaṭṭissati vāti. ",
  "dn28:15.15_0": "Sassato attā ca loko ca vañjho kūṭaṭṭho esikaṭṭhāyiṭṭhito. ",
  "dn28:15.16_0": "Te ca sattā sandhāvanti saṁsaranti cavanti upapajjanti, atthi tveva sassatisaman’ti. ",
  "dn28:15.17_0": "Ayaṁ dutiyo sassatavādo. ",
  "dn28:15.18_0": "Puna caparaṁ, bhante,",
  "dn28:15.18_1": "idhekacco samaṇo vā brāhmaṇo vā ātappamanvāya …pe…",
  "dn28:15.18_2": "tathārūpaṁ cetosamādhiṁ phusati,",
  "dn28:15.18_3": "yathāsamāhite citte anekavihitaṁ pubbenivāsaṁ anussarati.",
  "dn28:15.19_0": "Seyyathidaṁ—dasapi saṁvaṭṭavivaṭṭāni vīsampi saṁvaṭṭavivaṭṭāni tiṁsampi saṁvaṭṭavivaṭṭāni cattālīsampi saṁvaṭṭavivaṭṭāni,",
  "dn28:15.19_1": "‘amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "dn28:15.19_2": "so tato cuto amutra udapādiṁ;",
  "dn28:15.19_3": "tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "dn28:15.19_4": "so tato cuto idhūpapanno’ti.",
  "dn28:15.19_5": "Iti sākāraṁ sauddesaṁ anekavihitaṁ pubbenivāsaṁ anussarati.",
  "dn28:15.20_0": "So evamāha: ",
  "dn28:15.21_0": "‘atītampāhaṁ addhānaṁ jānāmi saṁvaṭṭipi loko vivaṭṭipīti; ",
  "dn28:15.22_0": "anāgataṁpāhaṁ addhānaṁ jānāmi saṁvaṭṭissatipi loko vivaṭṭissatipīti. ",
  "dn28:15.23_0": "Sassato attā ca loko ca vañjho kūṭaṭṭho esikaṭṭhāyiṭṭhito. ",
  "dn28:15.24_0": "Te ca sattā sandhāvanti saṁsaranti cavanti upapajjanti, atthi tveva sassatisaman’ti. ",
  "dn28:15.25_0": "Ayaṁ tatiyo sassatavādo, ",
  "dn28:15.26_0": "etadānuttariyaṁ, bhante, sassatavādesu. ",
  "dn28:16.0_0": "1.13. Pubbenivāsānussatiñāṇadesanā ",
  "dn28:16.1_0": "Aparaṁ pana, bhante, etadānuttariyaṁ, yathā bhagavā dhammaṁ deseti pubbenivāsānussatiñāṇe. ",
  "dn28:16.2_0": "Idha, bhante,",
  "dn28:16.2_1": "ekacco samaṇo vā brāhmaṇo vā ātappamanvāya …pe…",
  "dn28:16.2_2": "tathārūpaṁ cetosamādhiṁ phusati,",
  "dn28:16.2_3": "yathāsamāhite citte anekavihitaṁ pubbenivāsaṁ anussarati.",
  "dn28:16.3_0": "Seyyathidaṁ—ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi",
  "dn28:16.3_1": "jātiyo tiṁsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi",
  "dn28:16.3_2": "anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe,",
  "dn28:16.4_0": "‘amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "dn28:16.4_1": "so tato cuto amutra udapādiṁ;",
  "dn28:16.4_2": "tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "dn28:16.4_3": "so tato cuto idhūpapanno’ti.",
  "dn28:16.4_4": "Iti sākāraṁ sauddesaṁ anekavihitaṁ pubbenivāsaṁ anussarati.",
  "dn28:16.5_0": "Santi, bhante, devā, yesaṁ na sakkā gaṇanāya vā saṅkhānena vā āyu saṅkhātuṁ. ",
  "dn28:16.6_0": "Api ca yasmiṁ yasmiṁ attabhāve abhinivuṭṭhapubbo hoti yadi vā rūpīsu yadi vā arūpīsu yadi vā saññīsu yadi vā asaññīsu yadi vā nevasaññīnāsaññīsu. ",
  "dn28:16.7_0": "Iti sākāraṁ sauddesaṁ anekavihitaṁ pubbenivāsaṁ anussarati. ",
  "dn28:16.8_0": "Etadānuttariyaṁ, bhante, pubbenivāsānussatiñāṇe. ",
  "dn28:17.0_0": "1.14. Cutūpapātañāṇadesanā ",
  "dn28:17.1_0": "Aparaṁ pana, bhante, etadānuttariyaṁ, yathā bhagavā dhammaṁ deseti sattānaṁ cutūpapātañāṇe. ",
  "dn28:17.2_0": "Idha, bhante,",
  "dn28:17.2_1": "ekacco samaṇo vā brāhmaṇo vā ātappamanvāya …pe…",
  "dn28:17.2_2": "tathārūpaṁ cetosamādhiṁ phusati,",
  "dn28:17.2_3": "yathāsamāhite citte dibbena cakkhunā visuddhena atikkantamānusakena satte passati cavamāne upapajjamāne",
  "dn28:17.3_0": "hīne paṇīte suvaṇṇe dubbaṇṇe sugate duggate yathākammūpage satte pajānāti:",
  "dn28:17.3_1": "‘ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā",
  "dn28:17.3_2": "ariyānaṁ upavādakā micchādiṭṭhikā micchādiṭṭhikammasamādānā.",
  "dn28:17.3_3": "Te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.",
  "dn28:17.3_4": "Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā",
  "dn28:17.3_5": "ariyānaṁ anupavādakā sammādiṭṭhikā sammādiṭṭhikammasamādānā.",
  "dn28:17.3_6": "Te kāyassa bhedā paraṁ maraṇā sugatiṁ saggaṁ lokaṁ upapannā’ti.",
  "dn28:17.3_7": "Iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe",
  "dn28:17.3_8": "dubbaṇṇe sugate duggate yathākammūpage satte pajānāti.",
  "dn28:17.4_0": "Etadānuttariyaṁ, bhante, sattānaṁ cutūpapātañāṇe. ",
  "dn28:18.0_0": "1.15. Iddhividhadesanā ",
  "dn28:18.1_0": "Aparaṁ pana, bhante, etadānuttariyaṁ, yathā bhagavā dhammaṁ deseti iddhividhāsu. ",
  "dn28:18.2_0": "Dvemā, bhante, iddhividhāyo—",
  "dn28:18.3_0": "atthi, bhante, iddhi sāsavā saupadhikā, ‘no ariyā’ti vuccati. ",
  "dn28:18.4_0": "Atthi, bhante, iddhi anāsavā anupadhikā ‘ariyā’ti vuccati. ",
  "dn28:18.5_0": "Katamā ca, bhante, iddhi sāsavā saupadhikā, ‘no ariyā’ti vuccati? ",
  "dn28:18.6_0": "idha, bhante,",
  "dn28:18.6_1": "ekacco samaṇo vā brāhmaṇo vā ātappamanvāya …pe…",
  "dn28:18.6_2": "tathārūpaṁ cetosamādhiṁ phusati,",
  "dn28:18.6_3": "yathāsamāhite citte anekavihitaṁ iddhividhaṁ paccanubhoti—",
  "dn28:18.7_0": "ekopi hutvā bahudhā hoti,",
  "dn28:18.7_1": "bahudhāpi hutvā eko hoti;",
  "dn28:18.7_2": "āvibhāvaṁ tirobhāvaṁ tirokuṭṭaṁ tiropākāraṁ tiropabbataṁ asajjamāno gacchati seyyathāpi ākāse;",
  "dn28:18.7_3": "pathaviyāpi ummujjanimujjaṁ karoti seyyathāpi udake;",
  "dn28:18.7_4": "udakepi abhijjamāne gacchati seyyathāpi pathaviyaṁ;",
  "dn28:18.7_5": "ākāsepi pallaṅkena kamati seyyathāpi pakkhī sakuṇo;",
  "dn28:18.7_6": "imepi candimasūriye evaṁmahiddhike evaṁmahānubhāve pāṇinā parāmasati parimajjati;",
  "dn28:18.7_7": "yāva brahmalokāpi kāyena vasaṁ vatteti.",
  "dn28:18.8_0": "Ayaṁ, bhante, iddhi sāsavā saupadhikā, ‘no ariyā’ti vuccati. ",
  "dn28:18.9_0": "Katamā pana, bhante, iddhi anāsavā anupadhikā, ‘ariyā’ti vuccati? ",
  "dn28:18.10_0": "Idha, bhante,",
  "dn28:18.10_1": "bhikkhu sace ākaṅkhati:",
  "dn28:18.10_2": "‘paṭikūle appaṭikūlasaññī vihareyyan’ti,",
  "dn28:18.10_3": "appaṭikūlasaññī tattha viharati.",
  "dn28:18.11_0": "Sace ākaṅkhati: ‘appaṭikūle paṭikūlasaññī vihareyyan’ti, paṭikūlasaññī tattha viharati. ",
  "dn28:18.12_0": "Sace ākaṅkhati:",
  "dn28:18.12_1": "‘paṭikūle ca appaṭikūle ca appaṭikūlasaññī vihareyyan’ti,",
  "dn28:18.12_2": "appaṭikūlasaññī tattha viharati.",
  "dn28:18.13_0": "Sace ākaṅkhati:",
  "dn28:18.13_1": "‘paṭikūle ca appaṭikūle ca paṭikūlasaññī vihareyyan’ti,",
  "dn28:18.13_2": "paṭikūlasaññī tattha viharati.",
  "dn28:18.14_0": "Sace ākaṅkhati:",
  "dn28:18.14_1": "‘paṭikūlañca appaṭikūlañca tadubhayaṁ abhinivajjetvā upekkhako vihareyyaṁ sato sampajāno’ti,",
  "dn28:18.14_2": "upekkhako tattha viharati sato sampajāno.",
  "dn28:18.15_0": "Ayaṁ, bhante, iddhi anāsavā anupadhikā ‘ariyā’ti vuccati. ",
  "dn28:18.16_0": "Etadānuttariyaṁ, bhante, iddhividhāsu. ",
  "dn28:18.17_0": "Taṁ bhagavā asesamabhijānāti,",
  "dn28:18.17_1": "taṁ bhagavato asesamabhijānato uttari abhiññeyyaṁ natthi,",
  "dn28:18.17_2": "yadabhijānaṁ añño samaṇo vā brāhmaṇo vā bhagavatā bhiyyobhiññataro assa yadidaṁ iddhividhāsu.",
  "dn28:19.0_0": "1.16. Aññathāsatthuguṇadassana ",
  "dn28:19.1_0": "Yaṁ taṁ, bhante,",
  "dn28:19.1_1": "saddhena kulaputtena pattabbaṁ āraddhavīriyena thāmavatā purisathāmena purisavīriyena purisaparakkamena purisadhorayhena,",
  "dn28:19.1_2": "anuppattaṁ taṁ bhagavatā.",
  "dn28:19.2_0": "Na ca, bhante,",
  "dn28:19.2_1": "bhagavā kāmesu kāmasukhallikānuyogamanuyutto hīnaṁ gammaṁ pothujjanikaṁ anariyaṁ anatthasaṁhitaṁ,",
  "dn28:19.2_2": "na ca attakilamathānuyogamanuyutto dukkhaṁ anariyaṁ anatthasaṁhitaṁ.",
  "dn28:19.3_0": "Catunnañca bhagavā jhānānaṁ ābhicetasikānaṁ diṭṭhadhammasukhavihārānaṁ nikāmalābhī akicchalābhī akasiralābhī. ",
  "dn28:19.4.0_0": "1.17. Anuyogadānappakāra ",
  "dn28:19.5_0": "Sace maṁ, bhante, evaṁ puccheyya: ",
  "dn28:19.6_0": "‘kiṁ nu kho,",
  "dn28:19.6_1": "āvuso sāriputta,",
  "dn28:19.6_2": "ahesuṁ atītamaddhānaṁ aññe samaṇā vā brāhmaṇā vā bhagavatā bhiyyobhiññatarā sambodhiyan’ti,",
  "dn28:19.6_3": "evaṁ puṭṭho ahaṁ, bhante,",
  "dn28:19.6_4": "‘no’ti vadeyyaṁ.",
  "dn28:19.7_0": "‘Kiṁ panāvuso sāriputta,",
  "dn28:19.7_1": "bhavissanti anāgatamaddhānaṁ aññe samaṇā vā brāhmaṇā vā bhagavatā bhiyyobhiññatarā sambodhiyan’ti,",
  "dn28:19.7_2": "evaṁ puṭṭho ahaṁ, bhante,",
  "dn28:19.7_3": "‘no’ti vadeyyaṁ.",
  "dn28:19.8_0": "‘Kiṁ panāvuso sāriputta,",
  "dn28:19.8_1": "atthetarahi añño samaṇo vā brāhmaṇo vā bhagavatā bhiyyobhiññataro sambodhiyan’ti,",
  "dn28:19.8_2": "evaṁ puṭṭho ahaṁ, bhante,",
  "dn28:19.8_3": "‘no’ti vadeyyaṁ.",
  "dn28:19.9_0": "Sace pana maṁ, bhante, evaṁ puccheyya: ",
  "dn28:19.10_0": "‘kiṁ nu kho,",
  "dn28:19.10_1": "āvuso sāriputta,",
  "dn28:19.10_2": "ahesuṁ atītamaddhānaṁ aññe samaṇā vā brāhmaṇā vā bhagavatā samasamā sambodhiyan’ti,",
  "dn28:19.10_3": "evaṁ puṭṭho ahaṁ, bhante,",
  "dn28:19.10_4": "‘evan’ti vadeyyaṁ.",
  "dn28:19.11_0": "‘Kiṁ panāvuso sāriputta,",
  "dn28:19.11_1": "bhavissanti anāgatamaddhānaṁ aññe samaṇā vā brāhmaṇā vā bhagavatā samasamā sambodhiyan’ti,",
  "dn28:19.11_2": "evaṁ puṭṭho ahaṁ, bhante,",
  "dn28:19.11_3": "‘evan’ti vadeyyaṁ.",
  "dn28:19.12_0": "‘Kiṁ panāvuso sāriputta,",
  "dn28:19.12_1": "atthetarahi aññe samaṇā vā brāhmaṇā vā bhagavatā samasamā sambodhiyan’ti,",
  "dn28:19.12_2": "evaṁ puṭṭho ahaṁ, bhante,",
  "dn28:19.12_3": "‘no’ti vadeyyaṁ.",
  "dn28:19.13_0": "Sace pana maṁ, bhante, evaṁ puccheyya: ",
  "dn28:19.14_0": "‘kiṁ panāyasmā sāriputto ekaccaṁ abbhanujānāti,",
  "dn28:19.14_1": "ekaccaṁ na abbhanujānātī’ti,",
  "dn28:19.14_2": "evaṁ puṭṭho ahaṁ, bhante,",
  "dn28:19.14_3": "evaṁ byākareyyaṁ:",
  "dn28:19.15_0": "‘sammukhā metaṁ, āvuso, bhagavato sutaṁ, sammukhā paṭiggahitaṁ: ",
  "dn28:19.16_0": "“ahesuṁ atītamaddhānaṁ arahanto sammāsambuddhā mayā samasamā sambodhiyan”ti. ",
  "dn28:19.17_0": "Sammukhā metaṁ, āvuso, bhagavato sutaṁ, sammukhā paṭiggahitaṁ: ",
  "dn28:19.18_0": "“bhavissanti anāgatamaddhānaṁ arahanto sammāsambuddhā mayā samasamā sambodhiyan”ti. ",
  "dn28:19.19_0": "Sammukhā metaṁ, āvuso, bhagavato sutaṁ sammukhā paṭiggahitaṁ: ",
  "dn28:19.20_0": "“aṭṭhānametaṁ anavakāso yaṁ ekissā lokadhātuyā dve arahanto sammāsambuddhā apubbaṁ acarimaṁ uppajjeyyuṁ,",
  "dn28:19.20_1": "netaṁ ṭhānaṁ vijjatī”’ti.",
  "dn28:19.21_0": "Kaccāhaṁ, bhante,",
  "dn28:19.21_1": "evaṁ puṭṭho evaṁ byākaramāno vuttavādī ceva bhagavato homi,",
  "dn28:19.21_2": "na ca bhagavantaṁ abhūtena abbhācikkhāmi,",
  "dn28:19.21_3": "dhammassa cānudhammaṁ byākaromi,",
  "dn28:19.21_4": "na ca koci sahadhammiko vādānuvādo gārayhaṁ ṭhānaṁ āgacchatī”ti?",
  "dn28:19.22_0": "“Taggha tvaṁ,",
  "dn28:19.22_1": "sāriputta,",
  "dn28:19.22_2": "evaṁ puṭṭho evaṁ byākaramāno vuttavādī ceva me hosi,",
  "dn28:19.22_3": "na ca maṁ abhūtena abbhācikkhasi,",
  "dn28:19.22_4": "dhammassa cānudhammaṁ byākarosi,",
  "dn28:19.22_5": "na ca koci sahadhammiko vādānuvādo gārayhaṁ ṭhānaṁ āgacchatī”ti.",
  "dn28:20.0_0": "2. Acchariyaabbhuta ",
  "dn28:20.1_0": "Evaṁ vutte, āyasmā udāyī bhagavantaṁ etadavoca: ",
  "dn28:20.2_0": "“acchariyaṁ, bhante, abbhutaṁ, bhante, tathāgatassa appicchatā santuṭṭhitā sallekhatā. ",
  "dn28:20.3_0": "Yatra hi nāma tathāgato evaṁmahiddhiko evaṁmahānubhāvo, atha ca pana nevattānaṁ pātukarissati. ",
  "dn28:20.4_0": "Ekamekañcepi ito, bhante,",
  "dn28:20.4_1": "dhammaṁ aññatitthiyā paribbājakā attani samanupasseyyuṁ,",
  "dn28:20.4_2": "te tāvatakeneva paṭākaṁ parihareyyuṁ.",
  "dn28:20.5_0": "Acchariyaṁ, bhante, abbhutaṁ, bhante, tathāgatassa appicchatā santuṭṭhitā sallekhatā. ",
  "dn28:20.6_0": "Yatra hi nāma tathāgato evaṁmahiddhiko evaṁmahānubhāvo. Atha ca pana nevattānaṁ pātukarissatī”ti. ",
  "dn28:20.7_0": "“Passa kho tvaṁ, udāyi, ‘tathāgatassa appicchatā santuṭṭhitā sallekhatā. ",
  "dn28:20.8_0": "Yatra hi nāma tathāgato evaṁmahiddhiko evaṁmahānubhāvo, atha ca pana nevattānaṁ pātukarissati’. ",
  "dn28:20.9_0": "Ekamekañcepi ito, udāyi,",
  "dn28:20.9_1": "dhammaṁ aññatitthiyā paribbājakā attani samanupasseyyuṁ,",
  "dn28:20.9_2": "te tāvatakeneva paṭākaṁ parihareyyuṁ.",
  "dn28:20.10_0": "Passa kho tvaṁ, udāyi, ‘tathāgatassa appicchatā santuṭṭhitā sallekhatā. ",
  "dn28:20.11_0": "Yatra hi nāma tathāgato evaṁmahiddhiko evaṁmahānubhāvo, atha ca pana nevattānaṁ pātukarissatī’”ti. ",
  "dn28:21.1_0": "Atha kho bhagavā āyasmantaṁ sāriputtaṁ āmantesi: ",
  "dn28:21.2_0": "“Tasmātiha tvaṁ,",
  "dn28:21.2_1": "sāriputta,",
  "dn28:21.2_2": "imaṁ dhammapariyāyaṁ abhikkhaṇaṁ bhāseyyāsi bhikkhūnaṁ bhikkhunīnaṁ upāsakānaṁ upāsikānaṁ.",
  "dn28:21.3_0": "Yesampi hi,",
  "dn28:21.3_1": "sāriputta,",
  "dn28:21.3_2": "moghapurisānaṁ bhavissati tathāgate kaṅkhā vā vimati vā,",
  "dn28:21.3_3": "tesamimaṁ dhammapariyāyaṁ sutvā tathāgate kaṅkhā vā vimati vā,",
  "dn28:21.3_4": "sā pahīyissatī”ti.",
  "dn28:21.4_0": "Iti hidaṁ āyasmā sāriputto bhagavato sammukhā sampasādaṁ pavedesi. ",
  "dn28:21.5_0": "Tasmā imassa veyyākaraṇassa sampasādanīyantveva adhivacananti. ",
  "dn28:21.6_0": "Sampasādanīyasuttaṁ niṭṭhitaṁ pañcamaṁ. "
}