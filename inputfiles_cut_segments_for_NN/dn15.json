{
  "dn15:0.1_0": "Dīgha Nikāya 15",
  "dn15:0.2_0": "Mahānidānasutta",
  "dn15:0.3_0": "1. Paṭiccasamuppāda",
  "dn15:1.1_0": "Evaṁ me sutaṁ—",
  "dn15:1.2_0": "ekaṁ samayaṁ bhagavā kurūsu viharati kammāsadhammaṁ nāma kurūnaṁ nigamo.",
  "dn15:1.3_0": "Atha kho āyasmā ānando yena bhagavā tenupasaṅkami,",
  "dn15:1.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "dn15:1.3_2": "Ekamantaṁ nisinno kho āyasmā ānando bhagavantaṁ etadavoca:",
  "dn15:1.4_0": "“acchariyaṁ, bhante, abbhutaṁ, bhante.",
  "dn15:1.5_0": "Yāva gambhīro cāyaṁ, bhante,",
  "dn15:1.5_1": "paṭiccasamuppādo gambhīrāvabhāso ca,",
  "dn15:1.5_2": "atha ca pana me uttānakuttānako viya khāyatī”ti.",
  "dn15:1.6_0": "“Mā hevaṁ, ānanda, avaca, mā hevaṁ, ānanda, avaca.",
  "dn15:1.7_0": "Gambhīro cāyaṁ, ānanda, paṭiccasamuppādo gambhīrāvabhāso ca.",
  "dn15:1.8_0": "Etassa, ānanda,",
  "dn15:1.8_1": "dhammassa ananubodhā appaṭivedhā evamayaṁ pajā tantākulakajātā kulagaṇṭhikajātā muñjapabbajabhūtā apāyaṁ duggatiṁ vinipātaṁ saṁsāraṁ nātivattati.",
  "dn15:2.1_0": "‘Atthi idappaccayā jarāmaraṇan’ti iti puṭṭhena satā, ānanda, atthītissa vacanīyaṁ.",
  "dn15:2.2_0": "‘Kiṁpaccayā jarāmaraṇan’ti iti ce vadeyya, ‘jātipaccayā jarāmaraṇan’ti iccassa vacanīyaṁ.",
  "dn15:2.3_0": "‘Atthi idappaccayā jātī’ti iti puṭṭhena satā, ānanda, atthītissa vacanīyaṁ.",
  "dn15:2.4_0": "‘Kiṁpaccayā jātī’ti iti ce vadeyya, ‘bhavapaccayā jātī’ti iccassa vacanīyaṁ.",
  "dn15:2.5_0": "‘Atthi idappaccayā bhavo’ti iti puṭṭhena satā, ānanda, atthītissa vacanīyaṁ.",
  "dn15:2.6_0": "‘Kiṁpaccayā bhavo’ti iti ce vadeyya, ‘upādānapaccayā bhavo’ti iccassa vacanīyaṁ.",
  "dn15:2.7_0": "‘Atthi idappaccayā upādānan’ti iti puṭṭhena satā, ānanda, atthītissa vacanīyaṁ.",
  "dn15:2.8_0": "‘Kiṁpaccayā upādānan’ti iti ce vadeyya, ‘taṇhāpaccayā upādānan’ti iccassa vacanīyaṁ.",
  "dn15:2.9_0": "‘Atthi idappaccayā taṇhā’ti iti puṭṭhena satā, ānanda, atthītissa vacanīyaṁ.",
  "dn15:2.10_0": "‘Kiṁpaccayā taṇhā’ti iti ce vadeyya, ‘vedanāpaccayā taṇhā’ti iccassa vacanīyaṁ.",
  "dn15:2.11_0": "‘Atthi idappaccayā vedanā’ti iti puṭṭhena satā, ānanda, atthītissa vacanīyaṁ.",
  "dn15:2.12_0": "‘Kiṁpaccayā vedanā’ti iti ce vadeyya, ‘phassapaccayā vedanā’ti iccassa vacanīyaṁ.",
  "dn15:2.13_0": "‘Atthi idappaccayā phasso’ti iti puṭṭhena satā, ānanda, atthītissa vacanīyaṁ.",
  "dn15:2.14_0": "‘Kiṁpaccayā phasso’ti iti ce vadeyya, ‘nāmarūpapaccayā phasso’ti iccassa vacanīyaṁ.",
  "dn15:2.15_0": "‘Atthi idappaccayā nāmarūpan’ti iti puṭṭhena satā, ānanda, atthītissa vacanīyaṁ.",
  "dn15:2.16_0": "‘Kiṁpaccayā nāmarūpan’ti iti ce vadeyya, ‘viññāṇapaccayā nāmarūpan’ti iccassa vacanīyaṁ.",
  "dn15:2.17_0": "‘Atthi idappaccayā viññāṇan’ti iti puṭṭhena satā, ānanda, atthītissa vacanīyaṁ.",
  "dn15:2.18_0": "‘Kiṁpaccayā viññāṇan’ti iti ce vadeyya, ‘nāmarūpapaccayā viññāṇan’ti iccassa vacanīyaṁ.",
  "dn15:3.1_0": "Iti kho, ānanda,",
  "dn15:3.1_1": "nāmarūpapaccayā viññāṇaṁ,",
  "dn15:3.1_2": "viññāṇapaccayā nāmarūpaṁ,",
  "dn15:3.1_3": "nāmarūpapaccayā phasso,",
  "dn15:3.1_4": "phassapaccayā vedanā,",
  "dn15:3.1_5": "vedanāpaccayā taṇhā,",
  "dn15:3.1_6": "taṇhāpaccayā upādānaṁ,",
  "dn15:3.1_7": "upādānapaccayā bhavo,",
  "dn15:3.1_8": "bhavapaccayā jāti,",
  "dn15:3.1_9": "jātipaccayā jarāmaraṇaṁ sokaparidevadukkhadomanassupāyāsā sambhavanti.",
  "dn15:3.2_0": "Evametassa kevalassa dukkhakkhandhassa samudayo hoti.",
  "dn15:4.1_0": "‘Jātipaccayā jarāmaraṇan’ti iti kho panetaṁ vuttaṁ,",
  "dn15:4.1_1": "tadānanda,",
  "dn15:4.1_2": "imināpetaṁ pariyāyena veditabbaṁ,",
  "dn15:4.1_3": "yathā jātipaccayā jarāmaraṇaṁ.",
  "dn15:4.2_0": "Jāti ca hi, ānanda, nābhavissa sabbena sabbaṁ sabbathā sabbaṁ kassaci kimhici, seyyathidaṁ—",
  "dn15:4.3_0": "devānaṁ vā devattāya,",
  "dn15:4.3_1": "gandhabbānaṁ vā gandhabbattāya,",
  "dn15:4.3_2": "yakkhānaṁ vā yakkhattāya,",
  "dn15:4.3_3": "bhūtānaṁ vā bhūtattāya,",
  "dn15:4.3_4": "manussānaṁ vā manussattāya,",
  "dn15:4.3_5": "catuppadānaṁ vā catuppadattāya,",
  "dn15:4.3_6": "pakkhīnaṁ vā pakkhittāya,",
  "dn15:4.3_7": "sarīsapānaṁ vā sarīsapattāya,",
  "dn15:4.3_8": "tesaṁ tesañca hi, ānanda,",
  "dn15:4.3_9": "sattānaṁ tadattāya jāti nābhavissa.",
  "dn15:4.3_10": "Sabbaso jātiyā asati jātinirodhā api nu kho jarāmaraṇaṁ paññāyethā”ti?",
  "dn15:4.4_0": "“No hetaṁ, bhante”.",
  "dn15:4.5_0": "“Tasmātihānanda, eseva hetu etaṁ nidānaṁ esa samudayo esa paccayo jarāmaraṇassa, yadidaṁ jāti.",
  "dn15:5.1_0": "‘Bhavapaccayā jātī’ti iti kho panetaṁ vuttaṁ,",
  "dn15:5.1_1": "tadānanda,",
  "dn15:5.1_2": "imināpetaṁ pariyāyena veditabbaṁ,",
  "dn15:5.1_3": "yathā bhavapaccayā jāti.",
  "dn15:5.2_0": "Bhavo ca hi, ānanda, nābhavissa sabbena sabbaṁ sabbathā sabbaṁ kassaci kimhici, seyyathidaṁ—",
  "dn15:5.3_0": "kāmabhavo vā rūpabhavo vā arūpabhavo vā,",
  "dn15:5.3_1": "sabbaso bhave asati bhavanirodhā api nu kho jāti paññāyethā”ti?",
  "dn15:5.4_0": "“No hetaṁ, bhante”.",
  "dn15:5.5_0": "“Tasmātihānanda, eseva hetu etaṁ nidānaṁ esa samudayo esa paccayo jātiyā, yadidaṁ bhavo.",
  "dn15:6.1_0": "‘Upādānapaccayā bhavo’ti iti kho panetaṁ vuttaṁ,",
  "dn15:6.1_1": "tadānanda,",
  "dn15:6.1_2": "imināpetaṁ pariyāyena veditabbaṁ,",
  "dn15:6.1_3": "yathā upādānapaccayā bhavo.",
  "dn15:6.2_0": "Upādānañca hi, ānanda, nābhavissa sabbena sabbaṁ sabbathā sabbaṁ kassaci kimhici, seyyathidaṁ—",
  "dn15:6.3_0": "kāmupādānaṁ vā diṭṭhupādānaṁ vā sīlabbatupādānaṁ vā attavādupādānaṁ vā,",
  "dn15:6.3_1": "sabbaso upādāne asati upādānanirodhā api nu kho bhavo paññāyethā”ti?",
  "dn15:6.4_0": "“No hetaṁ, bhante”.",
  "dn15:6.5_0": "“Tasmātihānanda, eseva hetu etaṁ nidānaṁ esa samudayo esa paccayo bhavassa, yadidaṁ upādānaṁ.",
  "dn15:7.1_0": "‘Taṇhāpaccayā upādānan’ti iti kho panetaṁ vuttaṁ tadānanda,",
  "dn15:7.1_1": "imināpetaṁ pariyāyena veditabbaṁ,",
  "dn15:7.1_2": "yathā taṇhāpaccayā upādānaṁ.",
  "dn15:7.2_0": "Taṇhā ca hi, ānanda, nābhavissa sabbena sabbaṁ sabbathā sabbaṁ kassaci kimhici, seyyathidaṁ—",
  "dn15:7.3_0": "rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā,",
  "dn15:7.3_1": "sabbaso taṇhāya asati taṇhānirodhā api nu kho upādānaṁ paññāyethā”ti?",
  "dn15:7.4_0": "“No hetaṁ, bhante”.",
  "dn15:7.5_0": "“Tasmātihānanda, eseva hetu etaṁ nidānaṁ esa samudayo esa paccayo upādānassa, yadidaṁ taṇhā.",
  "dn15:8.1_0": "‘Vedanāpaccayā taṇhā’ti iti kho panetaṁ vuttaṁ,",
  "dn15:8.1_1": "tadānanda,",
  "dn15:8.1_2": "imināpetaṁ pariyāyena veditabbaṁ,",
  "dn15:8.1_3": "yathā vedanāpaccayā taṇhā.",
  "dn15:8.2_0": "Vedanā ca hi, ānanda, nābhavissa sabbena sabbaṁ sabbathā sabbaṁ kassaci kimhici, seyyathidaṁ—",
  "dn15:8.3_0": "cakkhusamphassajā vedanā sotasamphassajā vedanā ghānasamphassajā vedanā jivhāsamphassajā vedanā kāyasamphassajā vedanā manosamphassajā vedanā,",
  "dn15:8.3_1": "sabbaso vedanāya asati vedanānirodhā api nu kho taṇhā paññāyethā”ti?",
  "dn15:8.4_0": "“No hetaṁ, bhante”.",
  "dn15:8.5_0": "“Tasmātihānanda, eseva hetu etaṁ nidānaṁ esa samudayo esa paccayo taṇhāya, yadidaṁ vedanā.",
  "dn15:9.1_0": "Iti kho panetaṁ, ānanda,",
  "dn15:9.1_1": "vedanaṁ paṭicca taṇhā,",
  "dn15:9.1_2": "taṇhaṁ paṭicca pariyesanā,",
  "dn15:9.1_3": "pariyesanaṁ paṭicca lābho,",
  "dn15:9.1_4": "lābhaṁ paṭicca vinicchayo,",
  "dn15:9.1_5": "vinicchayaṁ paṭicca chandarāgo,",
  "dn15:9.1_6": "chandarāgaṁ paṭicca ajjhosānaṁ,",
  "dn15:9.1_7": "ajjhosānaṁ paṭicca pariggaho,",
  "dn15:9.1_8": "pariggahaṁ paṭicca macchariyaṁ,",
  "dn15:9.1_9": "macchariyaṁ paṭicca ārakkho.",
  "dn15:9.2_0": "Ārakkhādhikaraṇaṁ daṇḍādānasatthādānakalahaviggahavivādatuvaṁtuvaṁpesuññamusāvādā aneke pāpakā akusalā dhammā sambhavanti.",
  "dn15:10.1_0": "‘Ārakkhādhikaraṇaṁ daṇḍādānasatthādānakalahaviggahavivādatuvaṁtuvaṁpesuññamusāvādā aneke pāpakā akusalā dhammā sambhavantī’ti iti kho panetaṁ vuttaṁ,",
  "dn15:10.1_1": "tadānanda,",
  "dn15:10.1_2": "imināpetaṁ pariyāyena veditabbaṁ,",
  "dn15:10.1_3": "yathā ārakkhādhikaraṇaṁ daṇḍādānasatthādānakalahaviggahavivādatuvaṁtuvaṁpesuññamusāvādā aneke pāpakā akusalā dhammā sambhavanti.",
  "dn15:10.2_0": "Ārakkho ca hi, ānanda,",
  "dn15:10.2_1": "nābhavissa sabbena sabbaṁ sabbathā sabbaṁ kassaci kimhici,",
  "dn15:10.2_2": "sabbaso ārakkhe asati ārakkhanirodhā api nu kho daṇḍādānasatthādānakalahaviggahavivādatuvaṁtuvaṁpesuññamusāvādā",
  "dn15:10.2_3": "aneke pāpakā akusalā dhammā sambhaveyyun”ti?",
  "dn15:10.3_0": "“No hetaṁ, bhante”.",
  "dn15:10.4_0": "“Tasmātihānanda,",
  "dn15:10.4_1": "eseva hetu etaṁ nidānaṁ esa samudayo esa paccayo daṇḍādānasatthādānakalahaviggahavivādatuvaṁtuvaṁpesuññamusāvādānaṁ",
  "dn15:10.4_2": "anekesaṁ pāpakānaṁ akusalānaṁ dhammānaṁ sambhavāya yadidaṁ ārakkho.",
  "dn15:11.1_0": "‘Macchariyaṁ paṭicca ārakkho’ti iti kho panetaṁ vuttaṁ,",
  "dn15:11.1_1": "tadānanda,",
  "dn15:11.1_2": "imināpetaṁ pariyāyena veditabbaṁ,",
  "dn15:11.1_3": "yathā macchariyaṁ paṭicca ārakkho.",
  "dn15:11.2_0": "Macchariyañca hi, ānanda,",
  "dn15:11.2_1": "nābhavissa sabbena sabbaṁ sabbathā sabbaṁ kassaci kimhici,",
  "dn15:11.2_2": "sabbaso macchariye asati macchariyanirodhā api nu kho ārakkho paññāyethā”ti?",
  "dn15:11.3_0": "“No hetaṁ, bhante”.",
  "dn15:11.4_0": "“Tasmātihānanda, eseva hetu etaṁ nidānaṁ esa samudayo esa paccayo ārakkhassa, yadidaṁ macchariyaṁ.",
  "dn15:12.1_0": "‘Pariggahaṁ paṭicca macchariyan’ti iti kho panetaṁ vuttaṁ,",
  "dn15:12.1_1": "tadānanda,",
  "dn15:12.1_2": "imināpetaṁ pariyāyena veditabbaṁ,",
  "dn15:12.1_3": "yathā pariggahaṁ paṭicca macchariyaṁ.",
  "dn15:12.2_0": "Pariggaho ca hi, ānanda,",
  "dn15:12.2_1": "nābhavissa sabbena sabbaṁ sabbathā sabbaṁ kassaci kimhici,",
  "dn15:12.2_2": "sabbaso pariggahe asati pariggahanirodhā api nu kho macchariyaṁ paññāyethā”ti?",
  "dn15:12.3_0": "“No hetaṁ, bhante”.",
  "dn15:12.4_0": "“Tasmātihānanda, eseva hetu etaṁ nidānaṁ esa samudayo esa paccayo macchariyassa, yadidaṁ pariggaho.",
  "dn15:13.1_0": "‘Ajjhosānaṁ paṭicca pariggaho’ti iti kho panetaṁ vuttaṁ,",
  "dn15:13.1_1": "tadānanda,",
  "dn15:13.1_2": "imināpetaṁ pariyāyena veditabbaṁ,",
  "dn15:13.1_3": "yathā ajjhosānaṁ paṭicca pariggaho.",
  "dn15:13.2_0": "Ajjhosānañca hi, ānanda,",
  "dn15:13.2_1": "nābhavissa sabbena sabbaṁ sabbathā sabbaṁ kassaci kimhici,",
  "dn15:13.2_2": "sabbaso ajjhosāne asati ajjhosānanirodhā api nu kho pariggaho paññāyethā”ti?",
  "dn15:13.3_0": "“No hetaṁ, bhante”.",
  "dn15:13.4_0": "“Tasmātihānanda, eseva hetu etaṁ nidānaṁ esa samudayo esa paccayo pariggahassa—yadidaṁ ajjhosānaṁ.",
  "dn15:14.1_0": "‘Chandarāgaṁ paṭicca ajjhosānan’ti iti kho panetaṁ vuttaṁ,",
  "dn15:14.1_1": "tadānanda,",
  "dn15:14.1_2": "imināpetaṁ pariyāyena veditabbaṁ,",
  "dn15:14.1_3": "yathā chandarāgaṁ paṭicca ajjhosānaṁ.",
  "dn15:14.2_0": "Chandarāgo ca hi, ānanda,",
  "dn15:14.2_1": "nābhavissa sabbena sabbaṁ sabbathā sabbaṁ kassaci kimhici,",
  "dn15:14.2_2": "sabbaso chandarāge asati chandarāganirodhā api nu kho ajjhosānaṁ paññāyethā”ti?",
  "dn15:14.3_0": "“No hetaṁ, bhante”.",
  "dn15:14.4_0": "“Tasmātihānanda, eseva hetu etaṁ nidānaṁ esa samudayo esa paccayo ajjhosānassa, yadidaṁ chandarāgo.",
  "dn15:15.1_0": "‘Vinicchayaṁ paṭicca chandarāgo’ti iti kho panetaṁ vuttaṁ,",
  "dn15:15.1_1": "tadānanda,",
  "dn15:15.1_2": "imināpetaṁ pariyāyena veditabbaṁ,",
  "dn15:15.1_3": "yathā vinicchayaṁ paṭicca chandarāgo.",
  "dn15:15.2_0": "Vinicchayo ca hi, ānanda,",
  "dn15:15.2_1": "nābhavissa sabbena sabbaṁ sabbathā sabbaṁ kassaci kimhici,",
  "dn15:15.2_2": "sabbaso vinicchaye asati vinicchayanirodhā api nu kho chandarāgo paññāyethā”ti?",
  "dn15:15.3_0": "“No hetaṁ, bhante”.",
  "dn15:15.4_0": "“Tasmātihānanda, eseva hetu etaṁ nidānaṁ esa samudayo esa paccayo chandarāgassa, yadidaṁ vinicchayo.",
  "dn15:16.1_0": "‘Lābhaṁ paṭicca vinicchayo’ti iti kho panetaṁ vuttaṁ,",
  "dn15:16.1_1": "tadānanda,",
  "dn15:16.1_2": "imināpetaṁ pariyāyena veditabbaṁ,",
  "dn15:16.1_3": "yathā lābhaṁ paṭicca vinicchayo.",
  "dn15:16.2_0": "Lābho ca hi, ānanda,",
  "dn15:16.2_1": "nābhavissa sabbena sabbaṁ sabbathā sabbaṁ kassaci kimhici,",
  "dn15:16.2_2": "sabbaso lābhe asati lābhanirodhā api nu kho vinicchayo paññāyethā”ti?",
  "dn15:16.3_0": "“No hetaṁ, bhante”.",
  "dn15:16.4_0": "“Tasmātihānanda, eseva hetu etaṁ nidānaṁ esa samudayo esa paccayo vinicchayassa, yadidaṁ lābho.",
  "dn15:17.1_0": "‘Pariyesanaṁ paṭicca lābho’ti iti kho panetaṁ vuttaṁ,",
  "dn15:17.1_1": "tadānanda,",
  "dn15:17.1_2": "imināpetaṁ pariyāyena veditabbaṁ,",
  "dn15:17.1_3": "yathā pariyesanaṁ paṭicca lābho.",
  "dn15:17.2_0": "Pariyesanā ca hi, ānanda,",
  "dn15:17.2_1": "nābhavissa sabbena sabbaṁ sabbathā sabbaṁ kassaci kimhici,",
  "dn15:17.2_2": "sabbaso pariyesanāya asati pariyesanānirodhā api nu kho lābho paññāyethā”ti?",
  "dn15:17.3_0": "“No hetaṁ, bhante”.",
  "dn15:17.4_0": "“Tasmātihānanda, eseva hetu etaṁ nidānaṁ esa samudayo esa paccayo lābhassa, yadidaṁ pariyesanā.",
  "dn15:18.1_0": "‘Taṇhaṁ paṭicca pariyesanā’ti iti kho panetaṁ vuttaṁ,",
  "dn15:18.1_1": "tadānanda,",
  "dn15:18.1_2": "imināpetaṁ pariyāyena veditabbaṁ,",
  "dn15:18.1_3": "yathā taṇhaṁ paṭicca pariyesanā.",
  "dn15:18.2_0": "Taṇhā ca hi, ānanda, nābhavissa sabbena sabbaṁ sabbathā sabbaṁ kassaci kimhici, seyyathidaṁ—",
  "dn15:18.3_0": "kāmataṇhā bhavataṇhā vibhavataṇhā,",
  "dn15:18.3_1": "sabbaso taṇhāya asati taṇhānirodhā api nu kho pariyesanā paññāyethā”ti?",
  "dn15:18.4_0": "“No hetaṁ, bhante”.",
  "dn15:18.5_0": "“Tasmātihānanda, eseva hetu etaṁ nidānaṁ esa samudayo esa paccayo pariyesanāya, yadidaṁ taṇhā.",
  "dn15:18.6_0": "Iti kho, ānanda, ime dve dhammā dvayena vedanāya ekasamosaraṇā bhavanti.",
  "dn15:19.1_0": "‘Phassapaccayā vedanā’ti iti kho panetaṁ vuttaṁ,",
  "dn15:19.1_1": "tadānanda,",
  "dn15:19.1_2": "imināpetaṁ pariyāyena veditabbaṁ,",
  "dn15:19.1_3": "yathā phassapaccayā vedanā.",
  "dn15:19.2_0": "Phasso ca hi, ānanda, nābhavissa sabbena sabbaṁ sabbathā sabbaṁ kassaci kimhici, seyyathidaṁ—",
  "dn15:19.3_0": "cakkhusamphasso sotasamphasso ghānasamphasso jivhāsamphasso kāyasamphasso manosamphasso,",
  "dn15:19.3_1": "sabbaso phasse asati phassanirodhā api nu kho vedanā paññāyethā”ti?",
  "dn15:19.4_0": "“No hetaṁ, bhante”.",
  "dn15:19.5_0": "“Tasmātihānanda, eseva hetu etaṁ nidānaṁ esa samudayo esa paccayo vedanāya, yadidaṁ phasso.",
  "dn15:20.1_0": "‘Nāmarūpapaccayā phasso’ti iti kho panetaṁ vuttaṁ,",
  "dn15:20.1_1": "tadānanda,",
  "dn15:20.1_2": "imināpetaṁ pariyāyena veditabbaṁ,",
  "dn15:20.1_3": "yathā nāmarūpapaccayā phasso.",
  "dn15:20.2_0": "Yehi, ānanda,",
  "dn15:20.2_1": "ākārehi yehi liṅgehi yehi nimittehi yehi uddesehi nāmakāyassa paññatti hoti,",
  "dn15:20.2_2": "tesu ākāresu tesu liṅgesu tesu nimittesu tesu uddesesu asati api nu kho rūpakāye adhivacanasamphasso paññāyethā”ti?",
  "dn15:20.3_0": "“No hetaṁ, bhante”.",
  "dn15:20.4_0": "“Yehi, ānanda,",
  "dn15:20.4_1": "ākārehi yehi liṅgehi yehi nimittehi yehi uddesehi rūpakāyassa paññatti hoti,",
  "dn15:20.4_2": "tesu ākāresu …pe…",
  "dn15:20.4_3": "tesu uddesesu asati api nu kho nāmakāye paṭighasamphasso paññāyethā”ti?",
  "dn15:20.5_0": "“No hetaṁ, bhante”.",
  "dn15:20.6_0": "“Yehi, ānanda,",
  "dn15:20.6_1": "ākārehi …pe…",
  "dn15:20.6_2": "yehi uddesehi nāmakāyassa ca rūpakāyassa ca paññatti hoti,",
  "dn15:20.6_3": "tesu ākāresu …pe…",
  "dn15:20.6_4": "tesu uddesesu asati api nu kho adhivacanasamphasso vā paṭighasamphasso vā paññāyethā”ti?",
  "dn15:20.7_0": "“No hetaṁ, bhante”.",
  "dn15:20.8_0": "“Yehi, ānanda,",
  "dn15:20.8_1": "ākārehi …pe…",
  "dn15:20.8_2": "yehi uddesehi nāmarūpassa paññatti hoti,",
  "dn15:20.8_3": "tesu ākāresu …pe…",
  "dn15:20.8_4": "tesu uddesesu asati api nu kho phasso paññāyethā”ti?",
  "dn15:20.9_0": "“No hetaṁ, bhante”.",
  "dn15:20.10_0": "“Tasmātihānanda, eseva hetu etaṁ nidānaṁ esa samudayo esa paccayo phassassa, yadidaṁ nāmarūpaṁ.",
  "dn15:21.1_0": "‘Viññāṇapaccayā nāmarūpan’ti iti kho panetaṁ vuttaṁ,",
  "dn15:21.1_1": "tadānanda,",
  "dn15:21.1_2": "imināpetaṁ pariyāyena veditabbaṁ,",
  "dn15:21.1_3": "yathā viññāṇapaccayā nāmarūpaṁ.",
  "dn15:21.2_0": "Viññāṇañca hi, ānanda,",
  "dn15:21.2_1": "mātukucchismiṁ na okkamissatha,",
  "dn15:21.2_2": "api nu kho nāmarūpaṁ mātukucchismiṁ samuccissathā”ti?",
  "dn15:21.3_0": "“No hetaṁ, bhante”.",
  "dn15:21.4_0": "“Viññāṇañca hi, ānanda,",
  "dn15:21.4_1": "mātukucchismiṁ okkamitvā vokkamissatha,",
  "dn15:21.4_2": "api nu kho nāmarūpaṁ itthattāya abhinibbattissathā”ti?",
  "dn15:21.5_0": "“No hetaṁ, bhante”.",
  "dn15:21.6_0": "“Viññāṇañca hi, ānanda,",
  "dn15:21.6_1": "daharasseva sato vocchijjissatha kumārakassa vā kumārikāya vā,",
  "dn15:21.6_2": "api nu kho nāmarūpaṁ vuddhiṁ virūḷhiṁ vepullaṁ āpajjissathā”ti?",
  "dn15:21.7_0": "“No hetaṁ, bhante”.",
  "dn15:21.8_0": "“Tasmātihānanda, eseva hetu etaṁ nidānaṁ esa samudayo esa paccayo nāmarūpassa—yadidaṁ viññāṇaṁ.",
  "dn15:22.1_0": "‘Nāmarūpapaccayā viññāṇan’ti iti kho panetaṁ vuttaṁ,",
  "dn15:22.1_1": "tadānanda,",
  "dn15:22.1_2": "imināpetaṁ pariyāyena veditabbaṁ,",
  "dn15:22.1_3": "yathā nāmarūpapaccayā viññāṇaṁ.",
  "dn15:22.2_0": "Viññāṇañca hi, ānanda,",
  "dn15:22.2_1": "nāmarūpe patiṭṭhaṁ na labhissatha,",
  "dn15:22.2_2": "api nu kho āyatiṁ jātijarāmaraṇaṁ dukkhasamudayasambhavo paññāyethā”ti?",
  "dn15:22.3_0": "“No hetaṁ, bhante”.",
  "dn15:22.4_0": "“Tasmātihānanda, eseva hetu etaṁ nidānaṁ esa samudayo esa paccayo viññāṇassa yadidaṁ nāmarūpaṁ.",
  "dn15:22.5_0": "Ettāvatā kho, ānanda, jāyetha vā jīyetha vā mīyetha vā cavetha vā upapajjetha vā.",
  "dn15:22.6_0": "Ettāvatā adhivacanapatho,",
  "dn15:22.6_1": "ettāvatā niruttipatho,",
  "dn15:22.6_2": "ettāvatā paññattipatho,",
  "dn15:22.6_3": "ettāvatā paññāvacaraṁ,",
  "dn15:22.6_4": "ettāvatā vaṭṭaṁ vattati itthattaṁ paññāpanāya yadidaṁ nāmarūpaṁ saha viññāṇena aññamaññapaccayatā pavattati.",
  "dn15:23.0_0": "2. Attapaññatti",
  "dn15:23.1_0": "Kittāvatā ca, ānanda, attānaṁ paññapento paññapeti?",
  "dn15:23.2_0": "Rūpiṁ vā hi, ānanda, parittaṁ attānaṁ paññapento paññapeti:",
  "dn15:23.3_0": "‘rūpī me paritto attā’ti.",
  "dn15:23.4_0": "Rūpiṁ vā hi, ānanda, anantaṁ attānaṁ paññapento paññapeti:",
  "dn15:23.5_0": "‘rūpī me ananto attā’ti.",
  "dn15:23.6_0": "Arūpiṁ vā hi, ānanda, parittaṁ attānaṁ paññapento paññapeti:",
  "dn15:23.7_0": "‘arūpī me paritto attā’ti.",
  "dn15:23.8_0": "Arūpiṁ vā hi, ānanda, anantaṁ attānaṁ paññapento paññapeti:",
  "dn15:23.9_0": "‘arūpī me ananto attā’ti.",
  "dn15:24.1_0": "Tatrānanda, yo so rūpiṁ parittaṁ attānaṁ paññapento paññapeti.",
  "dn15:24.2_0": "Etarahi vā so rūpiṁ parittaṁ attānaṁ paññapento paññapeti,",
  "dn15:24.2_1": "tattha bhāviṁ vā so rūpiṁ parittaṁ attānaṁ paññapento paññapeti,",
  "dn15:24.2_2": "‘atathaṁ vā pana santaṁ tathattāya upakappessāmī’ti iti vā panassa hoti.",
  "dn15:24.3_0": "Evaṁ santaṁ kho, ānanda, rūpiṁ parittattānudiṭṭhi anusetīti iccālaṁ vacanāya.",
  "dn15:24.4_0": "Tatrānanda, yo so rūpiṁ anantaṁ attānaṁ paññapento paññapeti.",
  "dn15:24.5_0": "Etarahi vā so rūpiṁ anantaṁ attānaṁ paññapento paññapeti,",
  "dn15:24.5_1": "tattha bhāviṁ vā so rūpiṁ anantaṁ attānaṁ paññapento paññapeti,",
  "dn15:24.5_2": "‘atathaṁ vā pana santaṁ tathattāya upakappessāmī’ti iti vā panassa hoti.",
  "dn15:24.6_0": "Evaṁ santaṁ kho, ānanda, rūpiṁ anantattānudiṭṭhi anusetīti iccālaṁ vacanāya.",
  "dn15:24.7_0": "Tatrānanda, yo so arūpiṁ parittaṁ attānaṁ paññapento paññapeti.",
  "dn15:24.8_0": "Etarahi vā so arūpiṁ parittaṁ attānaṁ paññapento paññapeti,",
  "dn15:24.8_1": "tattha bhāviṁ vā so arūpiṁ parittaṁ attānaṁ paññapento paññapeti,",
  "dn15:24.8_2": "‘atathaṁ vā pana santaṁ tathattāya upakappessāmī’ti iti vā panassa hoti.",
  "dn15:24.9_0": "Evaṁ santaṁ kho, ānanda, arūpiṁ parittattānudiṭṭhi anusetīti iccālaṁ vacanāya.",
  "dn15:24.10_0": "Tatrānanda, yo so arūpiṁ anantaṁ attānaṁ paññapento paññapeti.",
  "dn15:24.11_0": "Etarahi vā so arūpiṁ anantaṁ attānaṁ paññapento paññapeti,",
  "dn15:24.11_1": "tattha bhāviṁ vā so arūpiṁ anantaṁ attānaṁ paññapento paññapeti,",
  "dn15:24.11_2": "‘atathaṁ vā pana santaṁ tathattāya upakappessāmī’ti iti vā panassa hoti.",
  "dn15:24.12_0": "Evaṁ santaṁ kho, ānanda, arūpiṁ anantattānudiṭṭhi anusetīti iccālaṁ vacanāya.",
  "dn15:24.13_0": "Ettāvatā kho, ānanda, attānaṁ paññapento paññapeti.",
  "dn15:25.0_0": "3. Naattapaññatti",
  "dn15:25.1_0": "Kittāvatā ca, ānanda, attānaṁ na paññapento na paññapeti?",
  "dn15:25.2_0": "Rūpiṁ vā hi, ānanda, parittaṁ attānaṁ na paññapento na paññapeti:",
  "dn15:25.3_0": "‘rūpī me paritto attā’ti.",
  "dn15:25.4_0": "Rūpiṁ vā hi, ānanda, anantaṁ attānaṁ na paññapento na paññapeti:",
  "dn15:25.5_0": "‘rūpī me ananto attā’ti.",
  "dn15:25.6_0": "Arūpiṁ vā hi, ānanda, parittaṁ attānaṁ na paññapento na paññapeti:",
  "dn15:25.7_0": "‘arūpī me paritto attā’ti.",
  "dn15:25.8_0": "Arūpiṁ vā hi, ānanda, anantaṁ attānaṁ na paññapento na paññapeti:",
  "dn15:25.9_0": "‘arūpī me ananto attā’ti.",
  "dn15:26.1_0": "Tatrānanda, yo so rūpiṁ parittaṁ attānaṁ na paññapento na paññapeti.",
  "dn15:26.2_0": "Etarahi vā so rūpiṁ parittaṁ attānaṁ na paññapento na paññapeti,",
  "dn15:26.2_1": "tattha bhāviṁ vā so rūpiṁ parittaṁ attānaṁ na paññapento na paññapeti,",
  "dn15:26.2_2": "‘atathaṁ vā pana santaṁ tathattāya upakappessāmī’ti iti vā panassa na hoti.",
  "dn15:26.3_0": "Evaṁ santaṁ kho, ānanda, rūpiṁ parittattānudiṭṭhi nānusetīti iccālaṁ vacanāya.",
  "dn15:26.4_0": "Tatrānanda, yo so rūpiṁ anantaṁ attānaṁ na paññapento na paññapeti.",
  "dn15:26.5_0": "Etarahi vā so rūpiṁ anantaṁ attānaṁ na paññapento na paññapeti,",
  "dn15:26.5_1": "tattha bhāviṁ vā so rūpiṁ anantaṁ attānaṁ na paññapento na paññapeti,",
  "dn15:26.5_2": "‘atathaṁ vā pana santaṁ tathattāya upakappessāmī’ti iti vā panassa na hoti.",
  "dn15:26.6_0": "Evaṁ santaṁ kho, ānanda, rūpiṁ anantattānudiṭṭhi nānusetīti iccālaṁ vacanāya.",
  "dn15:26.7_0": "Tatrānanda, yo so arūpiṁ parittaṁ attānaṁ na paññapento na paññapeti.",
  "dn15:26.8_0": "Etarahi vā so arūpiṁ parittaṁ attānaṁ na paññapento na paññapeti,",
  "dn15:26.8_1": "tattha bhāviṁ vā so arūpiṁ parittaṁ attānaṁ na paññapento na paññapeti,",
  "dn15:26.8_2": "‘atathaṁ vā pana santaṁ tathattāya upakappessāmī’ti iti vā panassa na hoti.",
  "dn15:26.9_0": "Evaṁ santaṁ kho, ānanda, arūpiṁ parittattānudiṭṭhi nānusetīti iccālaṁ vacanāya.",
  "dn15:26.10_0": "Tatrānanda, yo so arūpiṁ anantaṁ attānaṁ na paññapento na paññapeti.",
  "dn15:26.11_0": "Etarahi vā so arūpiṁ anantaṁ attānaṁ na paññapento na paññapeti,",
  "dn15:26.11_1": "tattha bhāviṁ vā so arūpiṁ anantaṁ attānaṁ na paññapento na paññapeti,",
  "dn15:26.11_2": "‘atathaṁ vā pana santaṁ tathattāya upakappessāmī’ti iti vā panassa na hoti.",
  "dn15:26.12_0": "Evaṁ santaṁ kho, ānanda, arūpiṁ anantattānudiṭṭhi nānusetīti iccālaṁ vacanāya.",
  "dn15:26.13_0": "Ettāvatā kho, ānanda, attānaṁ na paññapento na paññapeti.",
  "dn15:27.0_0": "4. Attasamanupassanā",
  "dn15:27.1_0": "Kittāvatā ca, ānanda, attānaṁ samanupassamāno samanupassati?",
  "dn15:27.2_0": "Vedanaṁ vā hi, ānanda, attānaṁ samanupassamāno samanupassati:",
  "dn15:27.3_0": "‘vedanā me attā’ti.",
  "dn15:27.4_0": "‘Na heva kho me vedanā attā,",
  "dn15:27.4_1": "appaṭisaṁvedano me attā’ti iti vā hi, ānanda,",
  "dn15:27.4_2": "attānaṁ samanupassamāno samanupassati.",
  "dn15:27.5_0": "‘Na heva kho me vedanā attā,",
  "dn15:27.5_1": "nopi appaṭisaṁvedano me attā,",
  "dn15:27.5_2": "attā me vediyati,",
  "dn15:27.5_3": "vedanādhammo hi me attā’ti iti vā hi, ānanda,",
  "dn15:27.5_4": "attānaṁ samanupassamāno samanupassati.",
  "dn15:28.1_0": "Tatrānanda, yo so evamāha:",
  "dn15:28.2_0": "‘vedanā me attā’ti,",
  "dn15:28.3_0": "so evamassa vacanīyo:",
  "dn15:28.4_0": "‘tisso kho imā, āvuso, vedanā—",
  "dn15:28.5_0": "sukhā vedanā dukkhā vedanā adukkhamasukhā vedanā.",
  "dn15:28.6_0": "Imāsaṁ kho tvaṁ tissannaṁ vedanānaṁ katamaṁ attato samanupassasī’ti?",
  "dn15:28.7_0": "Yasmiṁ, ānanda,",
  "dn15:28.7_1": "samaye sukhaṁ vedanaṁ vedeti,",
  "dn15:28.7_2": "neva tasmiṁ samaye dukkhaṁ vedanaṁ vedeti,",
  "dn15:28.7_3": "na adukkhamasukhaṁ vedanaṁ vedeti;",
  "dn15:28.8_0": "sukhaṁyeva tasmiṁ samaye vedanaṁ vedeti.",
  "dn15:28.9_0": "Yasmiṁ, ānanda,",
  "dn15:28.9_1": "samaye dukkhaṁ vedanaṁ vedeti,",
  "dn15:28.9_2": "neva tasmiṁ samaye sukhaṁ vedanaṁ vedeti,",
  "dn15:28.9_3": "na adukkhamasukhaṁ vedanaṁ vedeti;",
  "dn15:28.10_0": "dukkhaṁyeva tasmiṁ samaye vedanaṁ vedeti.",
  "dn15:28.11_0": "Yasmiṁ, ānanda,",
  "dn15:28.11_1": "samaye adukkhamasukhaṁ vedanaṁ vedeti,",
  "dn15:28.11_2": "neva tasmiṁ samaye sukhaṁ vedanaṁ vedeti,",
  "dn15:28.11_3": "na dukkhaṁ vedanaṁ vedeti;",
  "dn15:28.12_0": "adukkhamasukhaṁyeva tasmiṁ samaye vedanaṁ vedeti.",
  "dn15:29.1_0": "Sukhāpi kho, ānanda,",
  "dn15:29.1_1": "vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā.",
  "dn15:29.2_0": "Dukkhāpi kho, ānanda,",
  "dn15:29.2_1": "vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā.",
  "dn15:29.3_0": "Adukkhamasukhāpi kho, ānanda,",
  "dn15:29.3_1": "vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā.",
  "dn15:29.4_0": "Tassa sukhaṁ vedanaṁ vediyamānassa ‘eso me attā’ti hoti.",
  "dn15:29.5_0": "Tassāyeva sukhāya vedanāya nirodhā ‘byagā me attā’ti hoti.",
  "dn15:29.6_0": "Dukkhaṁ vedanaṁ vediyamānassa ‘eso me attā’ti hoti.",
  "dn15:29.7_0": "Tassāyeva dukkhāya vedanāya nirodhā ‘byagā me attā’ti hoti.",
  "dn15:29.8_0": "Adukkhamasukhaṁ vedanaṁ vediyamānassa ‘eso me attā’ti hoti.",
  "dn15:29.9_0": "Tassāyeva adukkhamasukhāya vedanāya nirodhā ‘byagā me attā’ti hoti.",
  "dn15:29.10_0": "Iti so diṭṭheva dhamme aniccasukhadukkhavokiṇṇaṁ uppādavayadhammaṁ attānaṁ samanupassamāno samanupassati,",
  "dn15:29.10_1": "yo so evamāha:",
  "dn15:29.10_2": "‘vedanā me attā’ti.",
  "dn15:29.11_0": "Tasmātihānanda, etena petaṁ nakkhamati: ‘vedanā me attā’ti samanupassituṁ.",
  "dn15:30.1_0": "Tatrānanda, yo so evamāha:",
  "dn15:30.2_0": "‘na heva kho me vedanā attā, appaṭisaṁvedano me attā’ti, so evamassa vacanīyo:",
  "dn15:30.3_0": "‘yattha panāvuso, sabbaso vedayitaṁ natthi api nu kho, tattha “ayamahamasmī”ti siyā’”ti?",
  "dn15:30.4_0": "“No hetaṁ, bhante”.",
  "dn15:30.5_0": "“Tasmātihānanda,",
  "dn15:30.5_1": "etena petaṁ nakkhamati:",
  "dn15:30.5_2": "‘na heva kho me vedanā attā,",
  "dn15:30.5_3": "appaṭisaṁvedano me attā’ti samanupassituṁ.",
  "dn15:31.1_0": "Tatrānanda, yo so evamāha:",
  "dn15:31.2_0": "‘na heva kho me vedanā attā,",
  "dn15:31.2_1": "nopi appaṭisaṁvedano me attā,",
  "dn15:31.2_2": "attā me vediyati,",
  "dn15:31.2_3": "vedanādhammo hi me attā’ti.",
  "dn15:31.3_0": "So evamassa vacanīyo—",
  "dn15:31.4_0": "vedanā ca hi, āvuso, sabbena sabbaṁ sabbathā sabbaṁ aparisesā nirujjheyyuṁ.",
  "dn15:31.5_0": "Sabbaso vedanāya asati vedanānirodhā api nu kho tattha ‘ayamahamasmī’ti siyā”ti?",
  "dn15:31.6_0": "“No hetaṁ, bhante”.",
  "dn15:31.7_0": "“Tasmātihānanda,",
  "dn15:31.7_1": "etena petaṁ nakkhamati:",
  "dn15:31.7_2": "‘na heva kho me vedanā attā,",
  "dn15:31.7_3": "nopi appaṭisaṁvedano me attā,",
  "dn15:31.7_4": "attā me vediyati,",
  "dn15:31.7_5": "vedanādhammo hi me attā’ti samanupassituṁ.",
  "dn15:32.1_0": "Yato kho, ānanda,",
  "dn15:32.1_1": "bhikkhu neva vedanaṁ attānaṁ samanupassati,",
  "dn15:32.1_2": "nopi appaṭisaṁvedanaṁ attānaṁ samanupassati,",
  "dn15:32.1_3": "nopi ‘attā me vediyati,",
  "dn15:32.1_4": "vedanādhammo hi me attā’ti samanupassati.",
  "dn15:32.2_0": "So evaṁ na samanupassanto na ca kiñci loke upādiyati,",
  "dn15:32.3_0": "anupādiyaṁ na paritassati, aparitassaṁ paccattaññeva parinibbāyati,",
  "dn15:32.4_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti.",
  "dn15:32.5_0": "Evaṁ vimuttacittaṁ kho, ānanda, bhikkhuṁ yo evaṁ vadeyya:",
  "dn15:32.6_0": "‘hoti tathāgato paraṁ maraṇā itissa diṭṭhī’ti, tadakallaṁ.",
  "dn15:32.7_0": "‘Na hoti tathāgato paraṁ maraṇā itissa diṭṭhī’ti, tadakallaṁ.",
  "dn15:32.8_0": "‘Hoti ca na ca hoti tathāgato paraṁ maraṇā itissa diṭṭhī’ti, tadakallaṁ.",
  "dn15:32.9_0": "‘Neva hoti na na hoti tathāgato paraṁ maraṇā itissa diṭṭhī’ti, tadakallaṁ.",
  "dn15:32.10_0": "Taṁ kissa hetu?",
  "dn15:32.11_0": "Yāvatā, ānanda,",
  "dn15:32.11_1": "adhivacanaṁ yāvatā adhivacanapatho,",
  "dn15:32.11_2": "yāvatā nirutti yāvatā niruttipatho,",
  "dn15:32.11_3": "yāvatā paññatti yāvatā paññattipatho,",
  "dn15:32.11_4": "yāvatā paññā yāvatā paññāvacaraṁ,",
  "dn15:32.11_5": "yāvatā vaṭṭaṁ,",
  "dn15:32.11_6": "yāvatā vaṭṭati,",
  "dn15:32.11_7": "tadabhiññāvimutto bhikkhu,",
  "dn15:32.11_8": "tadabhiññāvimuttaṁ bhikkhuṁ ‘na jānāti na passati itissa diṭṭhī’ti,",
  "dn15:32.11_9": "tadakallaṁ.",
  "dn15:33.0_0": "5. Sattaviññāṇaṭṭhiti",
  "dn15:33.1_0": "Satta kho, ānanda, viññāṇaṭṭhitiyo, dve āyatanāni.",
  "dn15:33.2_0": "Katamā satta?",
  "dn15:33.3_0": "Santānanda,",
  "dn15:33.3_1": "sattā nānattakāyā nānattasaññino,",
  "dn15:33.3_2": "seyyathāpi manussā,",
  "dn15:33.3_3": "ekacce ca devā,",
  "dn15:33.3_4": "ekacce ca vinipātikā.",
  "dn15:33.4_0": "Ayaṁ paṭhamā viññāṇaṭṭhiti.",
  "dn15:33.5_0": "Santānanda, sattā nānattakāyā ekattasaññino, seyyathāpi devā brahmakāyikā paṭhamābhinibbattā.",
  "dn15:33.6_0": "Ayaṁ dutiyā viññāṇaṭṭhiti.",
  "dn15:33.7_0": "Santānanda, sattā ekattakāyā nānattasaññino, seyyathāpi devā ābhassarā.",
  "dn15:33.8_0": "Ayaṁ tatiyā viññāṇaṭṭhiti.",
  "dn15:33.9_0": "Santānanda, sattā ekattakāyā ekattasaññino, seyyathāpi devā subhakiṇhā.",
  "dn15:33.10_0": "Ayaṁ catutthī viññāṇaṭṭhiti.",
  "dn15:33.11_0": "Santānanda,",
  "dn15:33.11_1": "sattā sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanūpagā.",
  "dn15:33.12_0": "Ayaṁ pañcamī viññāṇaṭṭhiti.",
  "dn15:33.13_0": "Santānanda, sattā sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanūpagā.",
  "dn15:33.14_0": "Ayaṁ chaṭṭhī viññāṇaṭṭhiti.",
  "dn15:33.15_0": "Santānanda, sattā sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanūpagā.",
  "dn15:33.16_0": "Ayaṁ sattamī viññāṇaṭṭhiti.",
  "dn15:33.17_0": "Asaññasattāyatanaṁ nevasaññānāsaññāyatanameva dutiyaṁ.",
  "dn15:34.1_0": "Tatrānanda,",
  "dn15:34.1_1": "yāyaṁ paṭhamā viññāṇaṭṭhiti nānattakāyā nānattasaññino,",
  "dn15:34.1_2": "seyyathāpi manussā,",
  "dn15:34.1_3": "ekacce ca devā,",
  "dn15:34.1_4": "ekacce ca vinipātikā.",
  "dn15:34.2_0": "Yo nu kho, ānanda,",
  "dn15:34.2_1": "tañca pajānāti,",
  "dn15:34.2_2": "tassā ca samudayaṁ pajānāti,",
  "dn15:34.2_3": "tassā ca atthaṅgamaṁ pajānāti,",
  "dn15:34.2_4": "tassā ca assādaṁ pajānāti,",
  "dn15:34.2_5": "tassā ca ādīnavaṁ pajānāti,",
  "dn15:34.2_6": "tassā ca nissaraṇaṁ pajānāti,",
  "dn15:34.2_7": "kallaṁ nu tena tadabhinanditun”ti?",
  "dn15:34.3_0": "“No hetaṁ, bhante” …pe…",
  "dn15:34.4_0": "“tatrānanda, yamidaṁ asaññasattāyatanaṁ.",
  "dn15:34.5_0": "Yo nu kho, ānanda,",
  "dn15:34.5_1": "tañca pajānāti,",
  "dn15:34.5_2": "tassa ca samudayaṁ pajānāti,",
  "dn15:34.5_3": "tassa ca atthaṅgamaṁ pajānāti,",
  "dn15:34.5_4": "tassa ca assādaṁ pajānāti,",
  "dn15:34.5_5": "tassa ca ādīnavaṁ pajānāti,",
  "dn15:34.5_6": "tassa ca nissaraṇaṁ pajānāti,",
  "dn15:34.5_7": "kallaṁ nu tena tadabhinanditun”ti?",
  "dn15:34.6_0": "“No hetaṁ, bhante”.",
  "dn15:34.7_0": "“Tatrānanda, yamidaṁ nevasaññānāsaññāyatanaṁ.",
  "dn15:34.8_0": "Yo nu kho, ānanda,",
  "dn15:34.8_1": "tañca pajānāti,",
  "dn15:34.8_2": "tassa ca samudayaṁ pajānāti,",
  "dn15:34.8_3": "tassa ca atthaṅgamaṁ pajānāti,",
  "dn15:34.8_4": "tassa ca assādaṁ pajānāti,",
  "dn15:34.8_5": "tassa ca ādīnavaṁ pajānāti,",
  "dn15:34.8_6": "tassa ca nissaraṇaṁ pajānāti,",
  "dn15:34.8_7": "kallaṁ nu tena tadabhinanditun”ti?",
  "dn15:34.9_0": "“No hetaṁ, bhante”.",
  "dn15:34.10_0": "“Yato kho, ānanda,",
  "dn15:34.10_1": "bhikkhu imāsañca sattannaṁ viññāṇaṭṭhitīnaṁ imesañca dvinnaṁ āyatanānaṁ samudayañca atthaṅgamañca assādañca",
  "dn15:34.10_2": "ādīnavañca nissaraṇañca yathābhūtaṁ viditvā anupādā vimutto hoti,",
  "dn15:34.10_3": "ayaṁ vuccatānanda,",
  "dn15:34.10_4": "bhikkhu paññāvimutto.",
  "dn15:35.0_0": "6. Aṭṭhavimokkha",
  "dn15:35.1_0": "Aṭṭha kho ime, ānanda, vimokkhā.",
  "dn15:35.2_0": "Katame aṭṭha?",
  "dn15:35.3_0": "Rūpī rūpāni passati",
  "dn15:35.4_0": "ayaṁ paṭhamo vimokkho.",
  "dn15:35.5_0": "Ajjhattaṁ arūpasaññī bahiddhā rūpāni passati,",
  "dn15:35.6_0": "ayaṁ dutiyo vimokkho.",
  "dn15:35.7_0": "Subhanteva adhimutto hoti,",
  "dn15:35.8_0": "ayaṁ tatiyo vimokkho.",
  "dn15:35.9_0": "Sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharati,",
  "dn15:35.10_0": "ayaṁ catuttho vimokkho.",
  "dn15:35.11_0": "Sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati,",
  "dn15:35.12_0": "ayaṁ pañcamo vimokkho.",
  "dn15:35.13_0": "Sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati,",
  "dn15:35.14_0": "ayaṁ chaṭṭho vimokkho.",
  "dn15:35.15_0": "Sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati,",
  "dn15:35.16_0": "ayaṁ sattamo vimokkho.",
  "dn15:35.17_0": "Sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati,",
  "dn15:35.18_0": "ayaṁ aṭṭhamo vimokkho.",
  "dn15:35.19_0": "Ime kho, ānanda, aṭṭha vimokkhā.",
  "dn15:36.1_0": "Yato kho, ānanda,",
  "dn15:36.1_1": "bhikkhu ime aṭṭha vimokkhe anulomampi samāpajjati,",
  "dn15:36.1_2": "paṭilomampi samāpajjati,",
  "dn15:36.1_3": "anulomapaṭilomampi samāpajjati,",
  "dn15:36.1_4": "yatthicchakaṁ yadicchakaṁ yāvaticchakaṁ samāpajjatipi vuṭṭhātipi.",
  "dn15:36.2_0": "Āsavānañca khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati,",
  "dn15:36.2_1": "ayaṁ vuccatānanda,",
  "dn15:36.2_2": "bhikkhu ubhatobhāgavimutto.",
  "dn15:36.3_0": "Imāya ca, ānanda,",
  "dn15:36.3_1": "ubhatobhāgavimuttiyā aññā ubhatobhāgavimutti uttaritarā vā paṇītatarā vā natthī”ti.",
  "dn15:36.4_0": "Idamavoca bhagavā.",
  "dn15:36.5_0": "Attamano āyasmā ānando bhagavato bhāsitaṁ abhinandīti.",
  "dn15:36.6_0": "Mahānidānasuttaṁ niṭṭhitaṁ dutiyaṁ."
}