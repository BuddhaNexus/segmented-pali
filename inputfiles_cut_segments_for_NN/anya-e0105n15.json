{
  "anya-e0105n15:0_0": "Vetullavādo",
  "anya-e0105n15:1_0": "Kīdiso vetullavādo nāma,",
  "anya-e0105n15:1_1": "yato mahāvihāravāsino ativiya jigucchiṁsūti?",
  "anya-e0105n15:1_2": "Idāni vetullavādassa sarūpaṁ sabbākārena pakāsetuṁ na sakkā,",
  "anya-e0105n15:1_3": "vetullanāmena potthakānaṁ vā nikāyassa vā etarahi apākaṭabhāvato.",
  "anya-e0105n15:1_4": "Abhidhammapiṭake pana kathāvatthuaṭṭhakathāyaṁ kathā. aṭṭha.",
  "anya-e0105n15:1_5": "793-794 ādayo katipayā vetullavādā āgatā. Kathaṁ? –",
  "anya-e0105n15:2_0": "‘‘Paramatthato maggaphalāneva saṅgho,",
  "anya-e0105n15:2_1": "maggaphalehi añño saṅgho nāma natthi,",
  "anya-e0105n15:2_2": "maggaphalāni ca na kiñci paṭiggaṇhanti,",
  "anya-e0105n15:2_3": "tasmā na vattabbaṁ saṅgho dakkhiṇaṁ paṭiggaṇhātī’’ti ca (1).",
  "anya-e0105n15:3_0": "‘‘Maggaphalāneva saṅgho nāma,",
  "anya-e0105n15:3_1": "na ca tāni dakkhiṇaṁ visodhetuṁ sakkonti,",
  "anya-e0105n15:3_2": "tasmā na vattabbaṁ saṅgho dakkhiṇaṁ visodhetī’’ti ca (2).",
  "anya-e0105n15:4_0": "‘‘Maggaphalāneva saṅgho nāma,",
  "anya-e0105n15:4_1": "na ca tāni kiñci bhuñjanti,",
  "anya-e0105n15:4_2": "tasmā na vattabbaṁ saṅgho bhuñjati pivati khādati sāyatī’’ti ca (3).",
  "anya-e0105n15:5_0": "Maggaphalāneva saṅgho nāma,",
  "anya-e0105n15:5_1": "na ca sakkā tesaṁ kiñci dātuṁ,",
  "anya-e0105n15:5_2": "na ca tehi paṭiggaṇhituṁ,",
  "anya-e0105n15:5_3": "nāpi tesaṁ dānena koci upakāro ijjhati,",
  "anya-e0105n15:5_4": "tasmā na vattabbaṁ saṅghassa dinnaṁ mahapphala’’nti ca (4).",
  "anya-e0105n15:6_0": "‘‘Buddho bhagavā na kiñci paribhuñjati,",
  "anya-e0105n15:6_1": "lokānuvattanatthaṁ pana paribhuñjamānaṁ viya attānaṁ dasseti,",
  "anya-e0105n15:6_2": "tasmā nirupakārattā na vattabbaṁ tasmiṁ dinnaṁ mahapphala’’nti ca (5).",
  "anya-e0105n15:7_0": "‘‘Bhagavā tusitabhavane nibbatto tattheva vasati,",
  "anya-e0105n15:7_1": "na manussalokaṁ āgacchati,",
  "anya-e0105n15:7_2": "nimmitarūpamattakaṁ panettha dassetī’’ti ca (6).",
  "anya-e0105n15:8_0": "‘‘Tusitapure ṭhito bhagavā dhammadesanatthāya abhinimmitaṁ pesesi,",
  "anya-e0105n15:8_1": "tena ceva,",
  "anya-e0105n15:8_2": "tassa ca desanaṁ sampaṭicchitvā āyasmatā ānandena dhammo desito,",
  "anya-e0105n15:8_3": "na buddhena bhagavatā’’ti ca (7).",
  "anya-e0105n15:9_0": "‘‘Ekādhippāyena methuno dhammo paṭisevitabbo.",
  "anya-e0105n15:9_1": "Ayaṁ panettha attho –",
  "anya-e0105n15:9_2": "kāruññena vā ekena adhippāyena ekādhippāyo,",
  "anya-e0105n15:9_3": "saṁsāre vā ekato bhavissāmāti itthiyā saddhiṁ buddhapūjādīni katvā paṇidhivasena eko adhippāyo assāti ekādhippāyo,",
  "anya-e0105n15:9_4": "evarūpo dvinnampi janānaṁ ekādhippāyo methuno dhammo paṭisevitabbo’’ti ca (8) evaṁ vetullavādīnaṁ laddhiyo āgatā,",
  "anya-e0105n15:9_5": "ettakāyeva nesaṁ vādā theravādaganthavasena dāni paññāyanti.",
  "anya-e0105n15:10_0": "Ettha ca ādito catūhi vādehi suttantāgatasaṅgho ca micchā gahito,",
  "anya-e0105n15:10_1": "vinayāgatasaṅgho ca sabbathā paṭikkhitto.",
  "anya-e0105n15:10_2": "Tadanantaraṁ tayo vādā issaranimmānavādānuvattakā.",
  "anya-e0105n15:10_3": "Antimassa pana asaddhammavādabhāvo ativiya pākaṭoti.",
  "anya-e0105n15:11_0": "Abhidhammasamuccaye pana vetullapiṭakassa bodhisattapiṭakabhāvo pakāsito,",
  "anya-e0105n15:11_1": "tasmā saddhammapuṇḍarikasuttādike bodhisattapiṭake āgatavādopi ‘‘vetullavādo’’ti veditabbo abhidhammasamuccaye 79-piṭṭhe."
}