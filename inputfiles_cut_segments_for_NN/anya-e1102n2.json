{
  "anya-e1102n2:0_0": "2. Kappavināsakaṇḍo",
  "anya-e1102n2:1_0": "Idāni buddhuppādadullabhakathā",
  "anya-e1102n2:2_0": "“Buddho ca dullabho loke, saddhammasavanampi ca;",
  "anya-e1102n2:3_0": "Saṅgho ca dullabho loke, sappurisāti dullabhā”ti.",
  "anya-e1102n2:4_0": "Imissā gāthāya saṁvaṇṇanākkamo sampatto.",
  "anya-e1102n2:4_1": "Tattha imasmiṁ sattaloke okāsaloke vā sabbaññusammāsambuddho dullabhova tathā hesa loko saṅkhāraloko,",
  "anya-e1102n2:4_2": "sattaloko,",
  "anya-e1102n2:4_3": "okāsalokoti tippabhedo hoti tesaṁ sampattivipatti ca evaṁ veditabbā tattha lujjati palujjatīti lokoti vacanatthena sattaloko veditabbo.",
  "anya-e1102n2:4_4": "Lokiyanti patiṭṭhahanti ettha sattanikāyāti vacanatthena okāsaloko veditabbo.",
  "anya-e1102n2:4_5": "Tathā hesa sattā avakasanti etthātiokāsoti vuccati so bhūmivasena apāyabhūmi,",
  "anya-e1102n2:4_6": "kāmasugatibhūmi,",
  "anya-e1102n2:4_7": "rūpāvacarabhūmi,",
  "anya-e1102n2:4_8": "arūpāvacarabhūmiceti catubbidhā hoti.",
  "anya-e1102n2:4_9": "Tattha nirayaṁ,",
  "anya-e1102n2:4_10": "tiracchānayoni,",
  "anya-e1102n2:4_11": "pettivisayo,",
  "anya-e1102n2:4_12": "asurakāyo,",
  "anya-e1102n2:4_13": "ti catasso apāyabhūmi nāma. Manussā,",
  "anya-e1102n2:4_14": "cātumahārājikā,",
  "anya-e1102n2:4_15": "tāvatiṁsā, yāmā, tusitā,",
  "anya-e1102n2:4_16": "nimmānarati,",
  "anya-e1102n2:4_17": "paranimmitavasavattī ceti sattavidhā hoti kāmasugatibhūmi sāpanāyaṁ ekādasavidhāpi kāmataṇhā avacarati etthāti vacanatthena kāmāvacarabhūmi nāma.",
  "anya-e1102n2:4_18": "Brahmapārisajjā,",
  "anya-e1102n2:4_19": "brahmapurohitā,",
  "anya-e1102n2:4_20": "mahābrahmā ca paṭhamajjhānabhūmi idaṁ agginā pariggahitaṭṭhānaṁ.",
  "anya-e1102n2:4_21": "Parittābhā,",
  "anya-e1102n2:4_22": "appamāṇābhā,",
  "anya-e1102n2:4_23": "ābhassarā ca dutiyajjhānabhūmi idaṁ āpena pariggahitaṭṭhānaṁ.",
  "anya-e1102n2:4_24": "Parittasubhā,",
  "anya-e1102n2:4_25": "appamāṇasubhā,",
  "anya-e1102n2:4_26": "subhakiṇhā ca tatiyajjhānabhūmi idaṁ vātena pariggahitaṭṭhānaṁ,",
  "anya-e1102n2:4_27": "tesaṁ vipattiṁ parato vaṇṇayissāma.",
  "anya-e1102n2:4_28": "Vehapphalā,",
  "anya-e1102n2:4_29": "asaññasattā,",
  "anya-e1102n2:4_30": "suddhāvāsā ca catutthajjhānabhūmiceti rūpāvacarabhūmi soḷasavidhā hoti. Avihā, atappā, sudassā, sudassī,",
  "anya-e1102n2:4_31": "akaniṭṭhāceti suddhāvāsabhūmi pañcavidhā hoti.",
  "anya-e1102n2:4_32": "Ākāsānañcāyatanabhūmi,",
  "anya-e1102n2:4_33": "viññāṇañcāyatanabhūmi,",
  "anya-e1102n2:4_34": "ākiñcaññāyatanabhūmi,",
  "anya-e1102n2:4_35": "nevasaññānāsaññāyatanabhūmiceti catubbidhā hoti arūpabhūmi.",
  "anya-e1102n2:4_36": "Ettāvatā ekatiṁsappabhedāpi bhūmi avakasanti ettha sattanikāyāti vacanatthena okāsoti vuccati.",
  "anya-e1102n2:4_37": "Tattha aṭṭha mahānirayāni apāyabhūmi nāma.",
  "anya-e1102n2:4_38": "Tiracchānaṁ pettivisayo asurakāyoti imesaṁ visuṁ bhūmi nāma natthi,",
  "anya-e1102n2:4_39": "manussabhūmiyaṁyeva yattha katthaci araññavanapatthādīsu nibaddhavāsaṁ vasanti soyeva padeso tesaṁ bhūmi.",
  "anya-e1102n2:4_40": "Manussabhūmito dvitālīsasahassayojano yugandharappamāṇo sineruno pañcamāḷindho cātumahārājikabhūmi.",
  "anya-e1102n2:4_41": "Tatupari dvitālīsasahassayojanaṁ sinerumatthakaṁ tāvatiṁsānaṁ bhūmi.",
  "anya-e1102n2:4_42": "Tatupari dvetālīsasahassayojanaṁ ṭhānaṁ yāmānaṁ bhūmi.",
  "anya-e1102n2:4_43": "Iminā nayena yāva vasavattibhūmi dvitālīsasahassayojane tiṭṭhati,",
  "anya-e1102n2:4_44": "tasmā manussabhūmito yāva vasavattibhūmi dvesahassānipañcana hutāni duvesatasahassāni yojanāni honti,",
  "anya-e1102n2:4_45": "tenetaṁ vuccati.",
  "anya-e1102n2:5_0": "“Manussabhūmito yāva, bhūmi vasavattantarā;",
  "anya-e1102n2:6_0": "Duve satasahassāni, pañcanahutameva ca.",
  "anya-e1102n2:7_0": "Dvesahassañca madhikaṁ, yojanānaṁ pamāṇato;",
  "anya-e1102n2:8_0": "Gaṇanā nāma bhūmīsu, saṅkhyā evaṁ pakāsitā”ti.",
  "anya-e1102n2:9_0": "Tatupari brahmapārisajjādayo tayo brahmuno pañcapaññāsasatasahassa aṭṭhasahassayojane samatale ṭhāne tiṭṭhanti.",
  "anya-e1102n2:9_1": "Dutiyatatiyabhūmībrahmunopi tappamāṇesu samatalesu tiṭṭhanti.",
  "anya-e1102n2:9_2": "Catutthabhūmiyaṁ pana vehapphalaasaññasattā tappamāṇe samatale ṭhāne tiṭṭhanti.",
  "anya-e1102n2:9_3": "Tatuparisuddhāvāsabhūmiyo taṁtaṁ pamāṇe ṭhāne uparūpari tiṭṭhanti.",
  "anya-e1102n2:9_4": "Catassopi arūpabhūmiyo tappamāṇe ṭhāne uparūpari tiṭṭhanti.",
  "anya-e1102n2:9_5": "Ettāvatā ca manussabhūmito yāva bhavaggā yojanānaṁ sattakoṭi ca aṭṭhārasalakkhā ca pañcanahutāni ca chasahassāni ca honti tenetaṁ vuccati porāṇehi.",
  "anya-e1102n2:10_0": "“Heṭṭhimā brahmalokamhā, patitā mahatī silā;",
  "anya-e1102n2:11_0": "Ahorattena ekena, uggatā aṭṭhatālīsaṁ.",
  "anya-e1102n2:12_0": "Yojanānaṁ sahassāni, cātumāsehi bhūmi;",
  "anya-e1102n2:13_0": "Evaṁ vuttappamāṇena, sāyaṁ heṭṭhimabhūmi.",
  "anya-e1102n2:14_0": "Ito satasahassāni, sattapaññāsa cāparaṁ;",
  "anya-e1102n2:15_0": "Saṭṭhi ceva sahassāni, ubbedhena pakāsitā.",
  "anya-e1102n2:16_0": "Yojanesupi vuttesu, hitvā kāmappamāṇakaṁ;",
  "anya-e1102n2:17_0": "Sesāni vasavattīnaṁ, pārisajjāna mantaraṁ.",
  "anya-e1102n2:18_0": "Tañca pañcahi paññāsa, satasahassāni cāparaṁ;",
  "anya-e1102n2:19_0": "Aṭṭha ceva sahassāni, yojanāni pavuccare.",
  "anya-e1102n2:20_0": "Ito parāsu sabbāsu, brahmabhūmīsu yojanā;",
  "anya-e1102n2:21_0": "Tappamāṇāva daṭṭhabbā, nayaggāhena dhīmatā.",
  "anya-e1102n2:22_0": "Bhūmito ābhavaggamhā, sattakoṭi aṭṭhārasa;",
  "anya-e1102n2:23_0": "Lakkhā pañca nahutāni, chasahassāni sabbadāti.",
  "anya-e1102n2:24_0": "Esā ca vicāraṇā ṭīkā cariyamatena katā;",
  "anya-e1102n2:25_0": "Idameva sandhāya, yāvatā candimasūriyā.",
  "anya-e1102n2:26_0": "Pariharanti disā bhanti, virocamānā yāvatā;",
  "anya-e1102n2:27_0": "Tāva sahassadhā loke, ettha te vattatī vaso”ti.",
  "anya-e1102n2:28_0": "Vuttaṁ.",
  "anya-e1102n2:28_1": "Etthantare sattā tiṭṭhanti,",
  "anya-e1102n2:28_2": "tesaṁ vitthāro apubbaṁ katvā kathetuṁ asakkuṇeyyattā na vakkhāma imasmiṁ sattaloke okāsaloke ca sabbaññusammāsambuddhova dullabho,",
  "anya-e1102n2:28_3": "tathā hi cattāro buddhā anubuddho,",
  "anya-e1102n2:28_4": "sāvakabuddho,",
  "anya-e1102n2:28_5": "paccekabuddho,",
  "anya-e1102n2:28_6": "sammāsambuddhoti.",
  "anya-e1102n2:28_7": "Tattha bahussutaṁ bhikkhuṁ pasaṁsantena ca na so tumhākaṁ sāvako nāma,",
  "anya-e1102n2:28_8": "buddhonāmesa cundāti bahussutassa bhikkhuno buddhabhāvaṁ anujānantena ca.",
  "anya-e1102n2:29_0": "Dhammakāyo yato satthā, dhammo satthukāyo mato;",
  "anya-e1102n2:30_0": "Dhammāsikoso saṅgho ca, satthusaṅkhyampi gacchatīti.",
  "anya-e1102n2:31_0": "Vutte puthujjanopi upacāravasena vācanāmaggassa bodhattā anubuddho nāma.",
  "anya-e1102n2:31_1": "Ariyasāvako pana parato yosavasena cattāri saccāni bujjhati bujjhanamattameva vāti vacanatthena bujjhanasabhāvattā sāvakabuddho nāma.",
  "anya-e1102n2:31_2": "Yo pana khaggavisāṇakappo sayambhūñāṇena anaññabodhako hutvā sāmaṁ bujjhanatthena paccekabujjhattā paccekabuddho nāma.",
  "anya-e1102n2:31_3": "Sambuddhotipi etasseva nāmaṁ.",
  "anya-e1102n2:31_4": "Yo pana saṅkhatāsaṅkhatappabhedaṁ sakalampi dhammajātaṁ yāthāvasarasalakkhaṇappaṭivedhavasena sammā pakārena",
  "anya-e1102n2:31_5": "sayaṁ pacitupāramitāsayambhūtena sayambhūñāṇena sayameva anaññabodhito hutvā savāsanasammohaniddāya accantaṁ",
  "anya-e1102n2:31_6": "vigato dinakarakiraṇasamāgamena paramarucirasirīsobhaggappattiyā vikasitamiva padumaṁ aggamaggañāṇasamāgamena",
  "anya-e1102n2:31_7": "aparimitaguṇagaṇālaṅkatasabbaññutaññāṇappattiyā sabbadhamme bujjhi abujjhi aññāsīti sammāsambuddho, bhagavā,",
  "anya-e1102n2:31_8": "sova loke dullabho paccekasambuddhānampi hi ekasmiṁ kāle satasahassādivasena ekato pavattattā te dullabhāpi",
  "anya-e1102n2:31_9": "anacchariyajātattā paresaṁ maggaphalādhigamāya upanissayarahitattā ca sammāsambuddhova loke dullabho,",
  "anya-e1102n2:31_10": "ayaṁ lokasampattivicāraṇā.",
  "anya-e1102n2:32_0": "Kathaṁ lokassa vipatti veditabbā tathā hesa loko vinassamāno tejenapi āpenapi vāyunāpi vinassati.",
  "anya-e1102n2:32_1": "Tassa vitthāro visuddhimaggādīsu vuccamānopi kesañci puggalānaṁ matena micchāgāhattā brahmūnaṁ āyunā minitepi asamānaṁ saṁvaṭṭasīmāpi viruddhā,",
  "anya-e1102n2:32_2": "tasmā tesaṁ vādaṁ apanetvā ganthato samānetvā vakkhāma.",
  "anya-e1102n2:32_3": "Tattha cattāri asaṅkhyeyyāni.",
  "anya-e1102n2:32_4": "Katamāni cattāri asaṅkhyeyyāni saṁvaṭṭo,",
  "anya-e1102n2:32_5": "saṁvaṭṭaṭṭhāyī, vivaṭṭo,",
  "anya-e1102n2:32_6": "vaṭṭaṭṭhāyīti.",
  "anya-e1102n2:32_7": "Tayo saṁvaṭṭā āposaṁvaṭṭo,",
  "anya-e1102n2:32_8": "tejosaṁvaṭṭo,",
  "anya-e1102n2:32_9": "vāyosaṁvaṭṭo.",
  "anya-e1102n2:32_10": "Tisso saṁvaṭṭasīmā ābhassarā,",
  "anya-e1102n2:32_11": "subhakiṇhā,",
  "anya-e1102n2:32_12": "vehapphalāti.",
  "anya-e1102n2:32_13": "Ayamettha uddeso.",
  "anya-e1102n2:32_14": "Tattha saṁvaṭṭo nāma parihāyamāno kappo.",
  "anya-e1102n2:32_15": "Tena saṁvaṭṭaṭṭhāyīpi gahito hoti,",
  "anya-e1102n2:32_16": "taṁ mūlakattā.",
  "anya-e1102n2:32_17": "Vaḍḍhayamāno vivaṭṭakappo nāma.",
  "anya-e1102n2:32_18": "Tena vivaṭṭaṭṭhāyīpi gahito taṁ mūlakattā.",
  "anya-e1102n2:32_19": "Tattha saṁvaṭṭoti vināso.",
  "anya-e1102n2:32_20": "Yadā kappo vinassamāno tejena saṁvaṭṭati,",
  "anya-e1102n2:32_21": "ābhassarato heṭṭhā paṭhamajjhānabhūmi agginā dayhati.",
  "anya-e1102n2:32_22": "Yadā āpena saṁvaṭṭati,",
  "anya-e1102n2:32_23": "subhakiṇhato heṭṭhā yāva dutiyajjhānabhūmi udakena vilīyati.",
  "anya-e1102n2:32_24": "Yadā vāyunā saṁvaṭṭati,",
  "anya-e1102n2:32_25": "vehapphalato heṭṭhā yāva tatiyajjhānabhūmi vātena saṁvaṭṭati.",
  "anya-e1102n2:32_26": "Vitthārato pana jātikhetta āṇākhettavisayakhettavasena tiṇṇaṁ buddhakhettānaṁ āṇākhettaṁ vinassati.",
  "anya-e1102n2:32_27": "Tasmiṁ vinaṭṭhe jātikhettampi vinassateva.",
  "anya-e1102n2:32_28": "Tattha jātikhettaṁ dasasahassacakkavāḷapariyantaṁ hoti.",
  "anya-e1102n2:32_29": "Taṁ tathāgatassa paṭisandhiggahaṇaāyusaṅkhārossajjanādikālesupi kampati.",
  "anya-e1102n2:32_30": "Āṇākhettaṁ koṭisatasahassacakkavāḷapariyantaṁ.",
  "anya-e1102n2:32_31": "Yattha ratanasuttaṁ khandhaparittaṁ dhajaggaparittaṁ āṭānāṭiyaparittaṁ moraparittanti imesaṁ parittānaṁ ānubhāvo pavattati.",
  "anya-e1102n2:32_32": "Visayakhettaṁ anantaṁ aparimāṇaṁ.",
  "anya-e1102n2:32_33": "Tattha jātikhettaāṇākhettāvasena dve khettāni ekato vinassanti.",
  "anya-e1102n2:32_34": "Saṇṭhahantampi ekato saṇṭhahati.",
  "anya-e1102n2:32_35": "Tassa vināsoca saṇṭhahantañca evaṁ veditabbaṁ yasmiṁ samaye kappo agginā nassati,",
  "anya-e1102n2:32_36": "tadā ādito kappavināsakamahāmegho vuṭṭhahitvā koṭisatasahassacakkavāḷaṁ ekameghavassaṁ vasi,",
  "anya-e1102n2:32_37": "tuṭṭhā manussā bījāni vappenti,",
  "anya-e1102n2:32_38": "sassesu gokhāyitamattesu jātesu gadrabharavaṁ viravanto ekabindupi na patati.",
  "anya-e1102n2:32_39": "Yadā pacchinnameva hoti tadā vassūpajīvino sattā kālaṁ katvā parittābhesu brahmabhūmīsu uppajjanti puññaphalūpajīvinopi",
  "anya-e1102n2:32_40": "devatā tattheva brahmaloke uppajjanti,",
  "anya-e1102n2:32_41": "evaṁ dīghassa addhuno accayena tattha tattha udakaṁ parikkhayaṁ gacchati,",
  "anya-e1102n2:32_42": "macchakacchapādi udakanissitā pāṇā kālaṁ katvā manussadevalokesu nibbattitvā jhānaṁ uppādetvā brahmaloke nibbattanti.",
  "anya-e1102n2:32_43": "Nerayikasattāpi sattamasūriyapātubhāvā vinassanti,",
  "anya-e1102n2:32_44": "tepi devaloke paṭiladdhajjhānavasena brahmaloke uppajjanti,",
  "anya-e1102n2:32_45": "tadā hi lokabyūhā nāma kāmāvacaradevā ukkhittasirā vikiṇṇakesā rudamukhā assūni hatthehi muñcamānā rattavatthanivatthā",
  "anya-e1102n2:32_46": "ativiya virūpavesadhārino hutvā manussapathe vicarantā evaṁ ārocenti “mārisā bho ito vassasata sahassaccayena",
  "anya-e1102n2:32_47": "kappavuṭṭhānaṁ bhavissati ayaṁ loko vinassissati mahāsamuddopisussissati ayañca mahāpathavī sinerupabbatarājā",
  "anya-e1102n2:32_48": "ḍayhissati vinassissati yāvabrahmalokā vināso bhavissati mettaṁ mārisā bhāvetha. Karuṇaṁ, muditaṁ,",
  "anya-e1102n2:32_49": "upekkhaṁ mārisā bhāvetha mātaraṁ upaṭṭhahatha,",
  "anya-e1102n2:32_50": "pitaraṁ upaṭṭhahatha,",
  "anya-e1102n2:32_51": "kule jeṭṭhāpacāyino hothā”ti.",
  "anya-e1102n2:32_52": "Tesaṁ vacanaṁ sutvā yebhuyyena manussā ca bhummadevatā ca saṁvegajātā aññamaññaṁ muducittā hutvā mettādīni puññāni karitvā devaloke nibbattanti.",
  "anya-e1102n2:32_53": "Tattha sudhābhojanaṁ bhuñjitvā vāyo parikammaṁ katvā jhānaṁ paṭilabhanti,",
  "anya-e1102n2:32_54": "evaṁ nerayikasattāpi aparāpariyakammena devalokaṁ nibbattanti.",
  "anya-e1102n2:32_55": "Ye pana niyatamicchādiṭṭhikā tesaṁ kammassa aparikkhayā aññacakkavāḷesu attano kammānurūpaṁ vipākamanubhonti.",
  "anya-e1102n2:32_56": "Teneva ahosikamme micchādiṭṭhivasena akattabbaṁ nāma pāpaṁ natthi,",
  "anya-e1102n2:32_57": "yato saṁsārakhāṇubhāvova nāma hotīti āha “diṭṭhi paramāni bhikkhave vajjānī”ti.",
  "anya-e1102n2:32_58": "“Aparāpariyavedanīyakammarahitopi saṁsaranto satto nāma natthī”ti vuttattā.",
  "anya-e1102n2:32_59": "“Aparāpariyakammavasena yato micchādiṭṭhisamādānato sappurisūpanissayavasena virājetvā bhavato vuṭṭhānaṁ nāma bhaveyyāti amhākaṁ khanti.",
  "anya-e1102n2:32_60": "Evaṁ devaloke paṭiladdhajjhānavasena sabbepi brahmaloke nibbattanti.",
  "anya-e1102n2:32_61": "Vassupacchedato pana uddhaṁ dīghassa addhuno accayena dutiyo sūriyo pātubhavati.",
  "anya-e1102n2:32_62": "Pātubhūte ca tasmiṁ neva rattiparicchedo,",
  "anya-e1102n2:32_63": "na divā paricchedo paññāyati,",
  "anya-e1102n2:32_64": "eko sūriyo uṭṭheti,",
  "anya-e1102n2:32_65": "eko sūriyo atthaṁ gacchati.",
  "anya-e1102n2:32_66": "Avicchinnasūriyasantāpova loko hoti.",
  "anya-e1102n2:33_0": "Pakatisūriye sūriyadevaputto atthi kappavināsakasūriye pana natthi.",
  "anya-e1102n2:33_1": "Pakatisūriyobhāsena ākāse valāhakā dhūmasikhāpi caranti.",
  "anya-e1102n2:33_2": "Kappavināsakasūriyobhāsena vigatadhūmavalāhakaṁ ādāsamaṇḍalaṁ viya nimmalaṁ hoti nabhaṁ ṭhapetvā gaṅgā, yamunā, sarabhū,",
  "anya-e1102n2:33_3": "aciravatī, mahīti,",
  "anya-e1102n2:33_4": "imā pañca mahānadiyo ṭhapetvā avasesapañcasatakunnadīādīsu udakaṁ sussati tato dīghassa addhuno accayena",
  "anya-e1102n2:33_5": "tatiyo sūriyo pātubhavati tasmiṁ pātubhūte pañca mahānadiyopi sussanti.",
  "anya-e1102n2:33_6": "Tato dīghassa addhuno accayena catuttho sūriyo pātubhavati.",
  "anya-e1102n2:33_7": "Yassa pātubhāvā himavatī mahānadīnaṁ pabhavā sīhapatano,",
  "anya-e1102n2:33_8": "haṁsapatano,",
  "anya-e1102n2:33_9": "mandākinī,",
  "anya-e1102n2:33_10": "kaṇṇamuṇḍako,",
  "anya-e1102n2:33_11": "rathakāradaho,",
  "anya-e1102n2:33_12": "anotattadaho,",
  "anya-e1102n2:33_13": "chaddantadaho,",
  "anya-e1102n2:33_14": "kuṇāladahoti ime satta mahāsarā sussanti.",
  "anya-e1102n2:33_15": "Tato dīghassa addhuno accayena pañcamo sūriyo pātubhavati,",
  "anya-e1102n2:33_16": "yassa pātubhāvā anupubbena mahāsamuddo aṅgulipabbatemanamattampi udakaṁ na saṇṭhāti.",
  "anya-e1102n2:33_17": "Tato dīghassa addhuno accayena chaṭṭho sūriyo pātubhavati,",
  "anya-e1102n2:33_18": "yasmiṁ pātubhāve sakalacakkavāḷaṁ ekadhūmaṁ hoti,",
  "anya-e1102n2:33_19": "pariyādinnasinehadhūmena yathā ca evaṁ koṭisatasahassacakkavāḷampi.",
  "anya-e1102n2:33_20": "Tatopi dīghassa addhuno accayena sattamo sūriyo pātubhavati,",
  "anya-e1102n2:33_21": "yassa pātubhāvā sakalacakkavāḷaṁ ekajālaṁ hoti saddhiṁ koṭisatasahassacakkavāḷehi yojanasatikādibhedā",
  "anya-e1102n2:33_22": "sinerukūṭāni palujjitvā ākāseyeva antaradhāyanti.",
  "anya-e1102n2:33_23": "Sāpi aggijālā uṭṭhahitvā cātumahārājike gaṇhāti,",
  "anya-e1102n2:33_24": "tattha kanakavimānaratanavimānāni jhāpetvā tāvatiṁsabhavanaṁ gaṇhāti etenūpāyena yāva paṭhamajjhānabhūmi gaṇhāti.",
  "anya-e1102n2:33_25": "Tattha tayopi brahmaloke jhāpetvā ābhassare āhacca aṭṭhāsi.",
  "anya-e1102n2:33_26": "Sā yāva aṇumattampi saṅkhāragataṁ atthi,",
  "anya-e1102n2:33_27": "tāva nanibbāyi.",
  "anya-e1102n2:33_28": "Sabbasaṅkhāraparikkhayā pana sappitelajhāpanaaggisikhā viya chārikampi anavasesetvā nibbāyi.",
  "anya-e1102n2:33_29": "Heṭṭhā ākāsena saha upari ākāso eko hoti mahandhakāro.",
  "anya-e1102n2:33_30": "Evaṁ kappavināsakamahāmeghato yāvajālaparicchedā saṁvaṭṭo nāma ekamasaṅkhyeyyaṁ nāma.",
  "anya-e1102n2:33_31": "Atha dīghassa addhuno accayena mahāmegho vuṭṭhahitvā paṭhamaṁ sukhumaṁ vassati.",
  "anya-e1102n2:33_32": "Anupubbena kumudanāḷayaṭṭhimusalatālakkhandhādippamāṇāhi dhārāhi vassanto koṭisatasahassacakkavāḷesu sabbaḍaḍḍhaṭṭhānaṁ pūretvā antaradhāyati.",
  "anya-e1102n2:33_33": "Taṁ udakaṁ heṭṭhā ca tiriyañca vāto samuṭṭhahitvā ghanaṁ karoti.",
  "anya-e1102n2:33_34": "Parivaṭumaṁ paduminipatte udakabindusadisaṁ.",
  "anya-e1102n2:33_35": "Evaṁ aggijālanibbāyanato yāva koṭisatasahassacakkavāḷaparipūrato sampattimahāmegho,",
  "anya-e1102n2:33_36": "idaṁ saṁvaṭṭaṭṭhāyī nāma,",
  "anya-e1102n2:33_37": "dutiyamasaṅkhyeyyaṁ nāma.",
  "anya-e1102n2:33_38": "Kathaṁ tāva mahantaṁ udakarāsiṁ vāto ghanaṁ karotīti ce.",
  "anya-e1102n2:33_39": "Vivarasampadānato taṁ vā tena piṇḍiyamānaṁ ghanaṁ kariyamānaṁ parikkhayamānaṁ anupubbena heṭṭhā otarati.",
  "anya-e1102n2:33_40": "Otiṇṇotiṇṇe udake pubbe brahmalokaṭṭhāne brahmapāri sajja-brahmapurohitamahābrahmāvasena paṭhamajjhānabhūmi paṭhamaṁ pātubhavati.",
  "anya-e1102n2:33_41": "Tato otiṇṇotiṇṇe udake catukāmāvacaradevalokaṭṭhāne anukkamena paranimmitavasavattī,",
  "anya-e1102n2:33_42": "nimmānaratī, tusitā,",
  "anya-e1102n2:33_43": "yāmāti cattāro kāmāvacaradevalokā pātubhavanti.",
  "anya-e1102n2:33_44": "Tato purimapathaviṭṭhānaṁ otiṇṇe pana udake balavavātā uppajjanti.",
  "anya-e1102n2:33_45": "Te taṁ pidahitadvāre dhamakaraṇe ṭhitaudakamiva nirussāsaṁ katvā nirujjhanti.",
  "anya-e1102n2:33_46": "Madhurodakaṁ parikkhayaṁ gacchamānaṁ upari rasapathaviṁ samuṭṭhāpeti sā vaṇṇasampannāceva hoti gandharasasampannā ca,",
  "anya-e1102n2:33_47": "nirudakapāyāsassa upari paṭalaṁ viya tadā ca ābhassarabrahmaloke paṭhamatarābhinibbattā sattā āyukkhayā vā puññakkhayā vā tato cavitvā idhūpapajjanti.",
  "anya-e1102n2:33_48": "“Puññakkhayā vā”ti iminā brahmūnaṁ āyuparicchedaṁ appatvāva kammakkhayena maraṇaṁ viññāyati.",
  "anya-e1102n2:33_49": "Te honti sayaṁpabhā antalikkhacarā.",
  "anya-e1102n2:33_50": "Te aggaññasutte vuttanayena taṁ rasapathaviṁ sāyitvā taṇhābhibhūtā āluppakāraṁ paribhuñjituṁ upakkamanti.",
  "anya-e1102n2:33_51": "Atha nesaṁ sayaṁ pabhā antaradhāyati,",
  "anya-e1102n2:33_52": "andhakāro hoti te andhakāraṁ disvā bhāyanti.",
  "anya-e1102n2:33_53": "Tato nesaṁ bhayaṁ nāsetvā sūrabhāvaṁ janayantaṁ paripuṇṇapaṇṇāsayojanaṁ sūriyamaṇḍalaṁ vā pātubhavati.",
  "anya-e1102n2:33_54": "Te taṁ disvā “ālokaṁ paṭilabhimhā”ti haṭṭhatuṭṭhā hutvā “amhākaṁ bhayaṁ nāsetvā sūrabhāvaṁ janayanto uṭṭhito,",
  "anya-e1102n2:33_55": "tasmā sūriyo hotū”ti sūriyo tvevassa nāmaṁ karonti.",
  "anya-e1102n2:33_56": "Atha sūriye divasaṁ ālokaṁ katvā atthaṅgate “yampi ālokaṁ labhimhā,",
  "anya-e1102n2:33_57": "sopi no naṭṭho”ti puna bhītā honti.",
  "anya-e1102n2:33_58": "Tesaṁ evaṁ hoti “sādhuvatassa aññaṁ ālokaṁ labheyyāmā”ti.",
  "anya-e1102n2:33_59": "Tesaṁ cittaṁ ñatvā viya ekūnapaññāsayojanaṁ candamaṇḍalaṁ pātubhavati.",
  "anya-e1102n2:33_60": "Te taṁ disvā bhiyyosomattāya haṭṭhatuṭṭhā hutvā “amhākaṁ chandaṁ ñatvā viya uṭṭhito,",
  "anya-e1102n2:33_61": "tasmā cando hotū”ti candotvevassa nāmaṁ karonti.",
  "anya-e1102n2:33_62": "Tato pabhuti rattidivā paññāyanti.",
  "anya-e1102n2:33_63": "Anukkamena ca māsaddhamāsautusaṁvaccharā.",
  "anya-e1102n2:33_64": "Candimasūriyānaṁ pana pātubhūtadivaseyeva sinerucakkavāḷahimavantapabbatā pātubhavanti,",
  "anya-e1102n2:33_65": "te ca kho apubbaṁ acarimaṁ phagguṇapuṇṇamadivaseyeva pātubhavanti.",
  "anya-e1102n2:33_66": "Kathaṁ yathānāma kaṅgubhatte paccamāne ekappahāreneva bubbuḷakāni uṭṭhahanti.",
  "anya-e1102n2:33_67": "Eke padesā thūpathūpā honti,",
  "anya-e1102n2:33_68": "eke ninnaninnā,",
  "anya-e1102n2:33_69": "eke samasamā evameva thūpathūpaṭṭhāne pabbatā honti,",
  "anya-e1102n2:33_70": "ninnaninnaṭṭhāne samuddā,",
  "anya-e1102n2:33_71": "samasamaṭṭhāne dīpāti evaṁ manussaloke saṇṭhite cātumahārājikā,",
  "anya-e1102n2:33_72": "tāvatiṁsāti dve kāmāvacaradevalokā pacchato pātubhavanti.",
  "anya-e1102n2:33_73": "Bhūmanissitā nāma hete dve devalokā.",
  "anya-e1102n2:33_74": "Evaṁ sampattimahāmeghato yāva candimasūriyapātubhāvo,",
  "anya-e1102n2:33_75": "idaṁ vivaṭṭo nāma tatiyamasaṅkhyeyyaṁ nāma.",
  "anya-e1102n2:33_76": "Atha tesaṁ sattānaṁ rasapathaviṁ paribhuñjantānaṁ kammena ekacce vaṇṇavanto,",
  "anya-e1102n2:33_77": "ekacce dubbaṇṇā honti tattha vaṇṇavanto dubbaṇṇe atimaññanti.",
  "anya-e1102n2:33_78": "Tesaṁ mānātimānapaccayā sāpi rasapathavī antaradhāyati.",
  "anya-e1102n2:33_79": "Bhūmipappaṭako pātubhavati atha nesaṁ teneva nayena sopi antaradhāyati,",
  "anya-e1102n2:33_80": "patālatā pātubhavati,",
  "anya-e1102n2:33_81": "teneva nayena sāpi antaradhāyati.",
  "anya-e1102n2:33_82": "Akaṭṭhapāko sāli pātubhavati akaṇo athuso suddho sugandho taṇḍulapphalo.",
  "anya-e1102n2:33_83": "Tato nesaṁ bhājanāni uppajjanti te sālī bhājane ṭhapetvā pāsāṇapiṭṭhiyā ṭhapenti,",
  "anya-e1102n2:33_84": "sayameva jālasikhā uṭṭhahitvā pacati.",
  "anya-e1102n2:33_85": "So hoti odano sumanajātipupphasadiso,",
  "anya-e1102n2:33_86": "na tassa sūpena vā byañjanena vā karaṇīyaṁ atthi.",
  "anya-e1102n2:33_87": "Yaṁyaṁ rasaṁ bhuñjitukāmā honti,",
  "anya-e1102n2:33_88": "taṁtaṁ rasova hoti.",
  "anya-e1102n2:33_89": "Tesaṁ taṁ oḷārikaṁ āhāraṁ āharataṁ tato pabhuti muttakarīsaṁ sañjāyati.",
  "anya-e1102n2:33_90": "Atha nesaṁ tassa nikkhamanatthāya vaṇamukhāni pabhijjanti.",
  "anya-e1102n2:33_91": "Purisassa purisabhāvo,",
  "anya-e1102n2:33_92": "itthiyā itthibhāvo pātubhavati.",
  "anya-e1102n2:33_93": "Tatrasudaṁ itthī purisaṁ,",
  "anya-e1102n2:33_94": "puriso ca itthiṁ ativelaṁ upanijjhāyati.",
  "anya-e1102n2:33_95": "Tesaṁ ativelaṁ upanijjhāyanabhāvā kāmapariḷāho uppajjati.",
  "anya-e1102n2:33_96": "Tato methunadhammaṁ paṭisevanti.",
  "anya-e1102n2:33_97": "Te asaddhammapaṭisevanapaccayā viññūhi garahiyamānā viheṭhiyamānā tassa asaddhammassa paṭicchādanahetu agārāni karonti.",
  "anya-e1102n2:34_0": "Te agāraṁ ajjhāvasamānā anukkamena aññatarassa alasajātikassa sattassa diṭṭhānugatiṁ āpajjantā sannidhiṁ karonti.",
  "anya-e1102n2:34_1": "Tato pabhuti kaṇopi thusopi taṇḍulaṁ pariyonaddhanti,",
  "anya-e1102n2:34_2": "lāyitaṭṭhānampi nappaṭivirūhati.",
  "anya-e1102n2:34_3": "Te sannipatitvā anuṭṭhunanti “pāpakā vata bho dhammā sattesu pātubhūtā,",
  "anya-e1102n2:34_4": "mayaṁ pubbe manomayā ahumhā”ti.",
  "anya-e1102n2:34_5": "Aggaññasutte vuttanayena vittharetabbaṁ.",
  "anya-e1102n2:34_6": "Tato mariyādaṁ ṭhapenti.",
  "anya-e1102n2:34_7": "Athaññataro satto aññassa bhāgaṁ adinnaṁ ādiyati.",
  "anya-e1102n2:34_8": "Taṁ dvikkhattuṁ paribhāsitvā tatiyavāre leḍḍudaṇḍehi paharanti.",
  "anya-e1102n2:34_9": "Te evaṁ adinnādānakalahamusāvādadaṇḍadānesu uppannesu sannipatitvā cintayanti,",
  "anya-e1102n2:34_10": "“yaṁnūna mayaṁ ekaṁ sattaṁ sammanneyyāma,",
  "anya-e1102n2:34_11": "yo no sammā khiyitabbaṁ khiyeyya,",
  "anya-e1102n2:34_12": "garahitabbaṁ garaheyya,",
  "anya-e1102n2:34_13": "pabbājetabbaṁ pabbājeyya,",
  "anya-e1102n2:34_14": "mayaṁ panassa sālīnaṁ bhāgaṁ anupadassāmā”ti.",
  "anya-e1102n2:34_15": "Evaṁ katasanniṭṭhānesu pana sattesu imasmiṁ tāva kappe ayameva bhagavā bodhisattabhūto tena samayena",
  "anya-e1102n2:34_16": "tesu sattesu abhirūpataro ca dassanīyataro ca mahesakkhataro ca buddhisampanno paṭibalo niggahapaggahaṁ",
  "anya-e1102n2:34_17": "kātuṁ te taṁ upasaṅkamitvā yācitvā sammaniṁsu.",
  "anya-e1102n2:34_18": "So tena mahājanena sammatotipi mahāsammato,",
  "anya-e1102n2:34_19": "khettānaṁ adhipatīti khattiyo,",
  "anya-e1102n2:34_20": "dhammena samena paresaṁ rañjetīti rājāti,",
  "anya-e1102n2:34_21": "tīhi nāmehi paññāyittha.",
  "anya-e1102n2:34_22": "Yañhi loke acchariyaṁ ṭhānaṁ bodhisattova tattha ādi purisoti evaṁ bodhisattaṁ ādiṁ katvā khattiyamaṇḍale",
  "anya-e1102n2:34_23": "saṇṭhite anupubbena brāhmaṇādayopi vaṇṇā saṇṭhahiṁsu.",
  "anya-e1102n2:34_24": "Evaṁ candimasūriyapātu bhāvato yāva puna kappavināsakamahāmegho,",
  "anya-e1102n2:34_25": "idaṁ vivaṭṭaṭṭhāyī nāma catutthamasaṅkhyeyyaṁ nāma.",
  "anya-e1102n2:34_26": "Tenetaṁ vuccati megho jālaparicchinno saṁvaṭṭoti jālā meghaparicchinno saṁvaṭṭaṭṭhāyīti vuccati.",
  "anya-e1102n2:34_27": "Meghā sūriyaparicchinno vivaṭṭoti vuccati.",
  "anya-e1102n2:34_28": "Sūriyā meghaparicchinno vivaṭṭaṭṭhāyīti vuccati.",
  "anya-e1102n2:34_29": "Cattāri imāni kappāni mahākappoti vuccati.",
  "anya-e1102n2:34_30": "Vivaṭṭaṭṭhāyikappeyeva uppajjanti buddhādayoti.",
  "anya-e1102n2:34_31": "Tathā hi imasmiṁyeva vivaṭṭaṭṭhāyiasaṅkhyayyakappe buddhapacceka buddhasāvakacakkavattino uppajjanti,",
  "anya-e1102n2:34_32": "na tīsu asaṅkhyeyyakappesu.",
  "anya-e1102n2:34_33": "Tañca kho asuññakappeyeva,",
  "anya-e1102n2:34_34": "na suññakappe.",
  "anya-e1102n2:34_35": "Tattha buddhapaccekabuddhasāvakacakkavattīhi puññavantapuggalehi asuññattā asuññakappo nāma.",
  "anya-e1102n2:34_36": "Tabbigamena suññakappo veditabbo.",
  "anya-e1102n2:34_37": "Tesupi asuññakappo pañcavidho hoti sārakappo,",
  "anya-e1102n2:34_38": "maṇḍakappo,",
  "anya-e1102n2:34_39": "varakappo,",
  "anya-e1102n2:34_40": "sāramaṇḍakappo,",
  "anya-e1102n2:34_41": "bhaddakappoti,",
  "anya-e1102n2:34_42": "tesu yasmiṁ kappe ekova buddho uppajjati,",
  "anya-e1102n2:34_43": "so sārakappo nāma.",
  "anya-e1102n2:34_44": "Yasmiṁ kappe dve buddhā uppajjanti,",
  "anya-e1102n2:34_45": "so maṇḍakappo nāma.",
  "anya-e1102n2:34_46": "Yasmiṁ kappe tayo uppajjanti,",
  "anya-e1102n2:34_47": "so varakappo nāma.",
  "anya-e1102n2:34_48": "Yasmiṁ kappe cattāro buddhā uppajjanti,",
  "anya-e1102n2:34_49": "so sāramaṇḍakappo nāma.",
  "anya-e1102n2:34_50": "Yasmiṁ kappe pañca buddhā uppajjanti,",
  "anya-e1102n2:34_51": "so bhaddakapponāma.",
  "anya-e1102n2:34_52": "Imāni pañcakappāniyeva saheva samodhānetvā jātattakīsotattakiyā nidāne.",
  "anya-e1102n2:35_0": "“Nando sunando pathavī, maṇḍo dharaṇī sāgaro;",
  "anya-e1102n2:36_0": "Puṇḍarīko ime satta, asaṅkhyeyyā pakāsitā.",
  "anya-e1102n2:37_0": "Pañca buddhasahassāni, honti nande asaṅkhyeyye;",
  "anya-e1102n2:38_0": "Nava buddhasahassāni, sunandamhi asaṅkhyeyye.",
  "anya-e1102n2:39_0": "Dasa buddhasahassāni, pathavimhi asaṅkhyeyye;",
  "anya-e1102n2:40_0": "Ekādasa sahassāni, tamhi maṇḍe asaṅkhyeyye.",
  "anya-e1102n2:41_0": "Vīsati buddhasahassāni, dharaṇimhi asaṅkhyeyye;",
  "anya-e1102n2:42_0": "Tiṁsa buddhasahassāni, sāgaramhi asaṅkhyeyye.",
  "anya-e1102n2:43_0": "Cattālīsa sahassāni, puṇḍarīke asaṅkhyeyye;",
  "anya-e1102n2:44_0": "Asaṅkhyeyyesu sattasu, ettakāti pavuccati.",
  "anya-e1102n2:45_0": "Ekaṁsatasahassāni, vīsati ca sahassañca;",
  "anya-e1102n2:46_0": "Sesā pañcasahassāni, sabbabuddhehi maṇḍitā”ti.",
  "anya-e1102n2:47_0": "Vuttaṁ. Aparampi vuttaṁ.",
  "anya-e1102n2:48_0": "“Bhaddo sabbaphullo, sabbaratano usabhakkhandho;",
  "anya-e1102n2:49_0": "Mānitabhaddo ca padumo, usabhakkhantuttameva ca;",
  "anya-e1102n2:50_0": "Sabbabhāso asaṅkhyeyyo, navamoti pavuccati.",
  "anya-e1102n2:51_0": "Paṇṇāsa buddhasahassāni, sabbabhadde asaṅkhyeyye;",
  "anya-e1102n2:52_0": "Saṭṭhi buddhasahassāni, sabbaphulle asaṅkhyeyye.",
  "anya-e1102n2:53_0": "Sattati buddhasahassāni, sabbaratane asaṅkhyeyye;",
  "anya-e1102n2:54_0": "Asīti buddhasahassāni, usabhakkhandhe asaṅkhyeyye.",
  "anya-e1102n2:55_0": "Navuti buddhasahassāni, mānitabhadde asaṅkhyeyye;",
  "anya-e1102n2:56_0": "Vīsati buddhasahassāni, padumamhi asaṅkhyeyye.",
  "anya-e1102n2:57_0": "Dasa buddhasahassāni usabhamhi asaṅkhyeyye;",
  "anya-e1102n2:58_0": "Pañca buddhasahassāni, khantuttame asaṅkhyeyye.",
  "anya-e1102n2:59_0": "Dve ca buddhasahassāni, sabbabhāse asaṅkhyeyye;",
  "anya-e1102n2:60_0": "Aṅkhyeye navasmiṁ, ettakāti pavuccati.",
  "anya-e1102n2:61_0": "Tīṇi satasahassāni, sattāsītisahassañca;",
  "anya-e1102n2:62_0": "Gaṇanānañca buddhānaṁ, sabbabuddhehi maṇḍitā”ti.",
  "anya-e1102n2:63_0": "Te sabbepi sammāsambuddhe yāva arimetteyyā samodhānetvā",
  "anya-e1102n2:64_0": "“Sambuddhe aṭṭhavīsañca, dvādasañca sahassake;",
  "anya-e1102n2:65_0": "Pañcasatasahassāni, namāmi sirasā mahaṁ;",
  "anya-e1102n2:66_0": "Tesaṁ dhammañca saṅghañca, ādarena namāmahaṁ.",
  "anya-e1102n2:67_0": "Namakkārānubhāvena, hitvā sabbe upaddave;",
  "anya-e1102n2:68_0": "Anekaantarāyāpi, vinassantu asesato”ti.",
  "anya-e1102n2:69_0": "Namassanagāthā pavattā sā ūnasaṅkhyāvaseneva katāva bhavitabbaṁ,",
  "anya-e1102n2:69_1": "tathā hi amhākaṁ bhagavā porāṇabrahmadevabuddhaṁ ādiṁ katvā yāva porāṇasakyagotamā manasāva cintentassa",
  "anya-e1102n2:69_2": "sattaasaṅkhyeyyāni vītivattāni porāṇasakyagotamabuddhaṁ ādiṁ katvā yāva majjhimadīpaṅkarā vācāmattena",
  "anya-e1102n2:69_3": "nava asaṅkhyeyyāni vītivattāni.",
  "anya-e1102n2:69_4": "Majjhimadīpaṅkarato paṭṭhāya yāva padumuttarabuddhā kāyaṅgavācaṅgavasena cattāri asaṅkhyeyyāni vītivattāni.",
  "anya-e1102n2:69_5": "Padumuttarabuddhato yāva kakusandhā ekamasaṅkhyeyyaṁ vītivattaṁ.",
  "anya-e1102n2:69_6": "Evamimesu vīsatiasaṅkhyeyyesu brahmadevaporāṇasakyagotamabuddhānamantare satta asaṅkhyeyye sabbaṁ sampiṇḍetvā",
  "anya-e1102n2:69_7": "ekasatasahassañca vīsati sahassañca pañcasahassāni ca honti.",
  "anya-e1102n2:69_8": "Porāṇasakyagotamamajjhimadīpaṅkarānamantare nava asaṅkhyeyye sabbaṁ sampiṇḍetvā tīṇisatasahassāni sattāsītisahassāni ca honti.",
  "anya-e1102n2:69_9": "Majjhimadīpaṅkarato yāva metteyyā aṭṭhavīsāti sabbaṁ samodhānetvā aṭṭhavīsañca dvādasasahassañca pañcasatasahassāni",
  "anya-e1102n2:69_10": "ca honti tasmā ūnasaṅkhyāti veditabbā.",
  "anya-e1102n2:69_11": "Paripuṇṇasaṅkhyāvasena icchamānehi cintetabbāva.",
  "anya-e1102n2:69_12": "Esā ca saṅkhyāvicāraṇā nidāne vuttāva.",
  "anya-e1102n2:70_0": "Evaṁ “cintitaṁ sattasaṅkhyeyyaṁ, navasaṅkhyeyyavācakaṁ;",
  "anya-e1102n2:71_0": "Kāyavācā catusaṅkhyeyyaṁ, buddhattaṁsamupāgamī”ti.",
  "anya-e1102n2:72_0": "Vuttesu vīsatiasaṅkhyeyyesu pavattaasaṅkhyeyyakappavaseneva katā.",
  "anya-e1102n2:72_1": "Atthato pana sārakappamaṇḍakappavarakappasāramaṇḍakappabhaddakappavasena pañcavidhāti veditabbā.",
  "anya-e1102n2:72_2": "Imāni pañcanāmāni buddhuppādakappeyeva labbhanti,",
  "anya-e1102n2:72_3": "anuppannakappe pana suññakappotveva nāmaṁ labbhati tathā hi kappasaṇṭhahanakāle sabbapaṭhamaṁ mahābodhipallaṅkaṭṭhāneyeva paduminigabbhā uppajjati.",
  "anya-e1102n2:72_4": "Sā yasmiṁ kāle eko buddho uppajjissati,",
  "anya-e1102n2:72_5": "eko paduminigabbho aṭṭhaparikkhārehi saha uppajjati.",
  "anya-e1102n2:72_6": "Taṁ disvā suddhāvāsabrahmuno nemittapāṭhakā arahanto imasmiṁ kappe eko buddho uppajjissatīti sañjātapītisomanassā",
  "anya-e1102n2:72_7": "hutvā aṭṭhaparikkhāre gahetvā brahmaloke ṭhapenti “yadā buddho uppajjissati,",
  "anya-e1102n2:72_8": "tadā dassāmā”ti.",
  "anya-e1102n2:72_9": "Evaṁ dve tayo cattāro pañca buddhā uppajjissanti,",
  "anya-e1102n2:72_10": "tadā dve tīṇi cattāri pañca paduminigabbhā aṭṭhaparikkhārehi saha uppajjanti.",
  "anya-e1102n2:72_11": "Tañca kho ekasmiṁ yeva nāḷekeka baddhā hutvā uppajjanti.",
  "anya-e1102n2:72_12": "Evaṁ kappasaṇṭhahanakālato paṭṭhāyeva imāni pañca nāmāni labbhantīti veditabbāni.",
  "anya-e1102n2:72_13": "Ettāvatā imasmiṁyeva vivaṭṭaṭṭhāyīasaṅkhyeyyakappe buddhādayo mahesakkhā puññavanto cakkavattirājāno uppajjanti,",
  "anya-e1102n2:72_14": "tathā āyukappantarakappānipi.",
  "anya-e1102n2:72_15": "Tattha āyukappo nāma tesaṁ tesaṁ sattānaṁ āyuparicchedo.",
  "anya-e1102n2:72_16": "Antarakappo nāma tattha sattharogadubbhikkhānaṁ aññatarasaṁvaṭṭanena bahūsu vināsamupagatesu avasiṭṭhasattasantā",
  "anya-e1102n2:72_17": "nappavattakusalakammānubhāvena dasavassato paṭṭhāya anukkamena asaṅkhyeyyāyukappappamāṇesu sattesu pana",
  "anya-e1102n2:72_18": "adhammasamādānavasena kamena parihāyitvā dasavassāyukesu jātesu rogādīnamaññatarasaṁvaṭṭanena sattānaṁ",
  "anya-e1102n2:72_19": "vināsappatti yāva ayameko antarakappo.",
  "anya-e1102n2:72_20": "Evaṁ paricchinnaantarakappavasena catusaṭṭhiantarakappo eko asaṅkhyeyyakappo vīsati antarakappappamāṇoti apare vadanti.",
  "anya-e1102n2:72_21": "Imāni cattāri asaṅkhyeyyakappāni eko mahākappo nāma.",
  "anya-e1102n2:72_22": "Evaṁ tejo saṁvaṭṭavasena tāva mahākappānaṁ antaraṁ aggināva vinassati.",
  "anya-e1102n2:72_23": "Yasmiṁ pana samaye kappo udakena nassati,",
  "anya-e1102n2:72_24": "tadā āditova kappavināsakamahāmegho vuṭṭhahitvāti pubbe vuttanayeneva vitthāretabbaṁ ayaṁ pana viseso yathā tattha dutiyasūriyo,",
  "anya-e1102n2:72_25": "evamidhapi kappavināsako khārudakamahāmegho vuṭṭhāti so ādito sukhumaṁ vassanto anukkamena mahādhārāhi koṭisatasahassacakkavāḷaṁ pūrento vassati.",
  "anya-e1102n2:72_26": "Khārudakena phuṭṭhaphuṭṭhā pathavīpabbatādayo vilīyanti taṁ udakaṁ vātena samantato dhāritaṁ pathavito",
  "anya-e1102n2:72_27": "yāva parittābhā appamāṇābhā ābhassarāti tayopi dutiyajjhānabhūmi udakaṁ gaṇhāti.",
  "anya-e1102n2:72_28": "Tattha tayopi brahmaloke vilīyāpetvā subha kiṇhe āhacca tiṭṭhati yāva aṇumattaṁ saṅkhāragataṁ atthi,",
  "anya-e1102n2:72_29": "tāva na vūpasamati.",
  "anya-e1102n2:72_30": "Udakānugataṁ pana sabbasaṅkhāragataṁ abhibhavitvā sahasā vūpasamati antaradhānaṁ gacchati,",
  "anya-e1102n2:72_31": "heṭṭhā ākāsena saha upari ākāso eko hoti mahandhakāroti sabbaṁ vuttasadisameva.",
  "anya-e1102n2:72_32": "Kevalaṁ panidha otiṇṇotiṇṇe udake ābhassarabrahmalokaṁ ādiṁ katvā lokapātubhāvo veditabbo.",
  "anya-e1102n2:72_33": "Subhakiṇhato cavitvā ābhassaraṭṭhānādīsu sattā nibbattanti etthāpi kappavināsakamahāmeghato yāva kappavināsakaudakaparicchedo",
  "anya-e1102n2:72_34": "saṁvaṭṭo nāma paṭhamamasaṅkhyeyyakappo nāmāti cattāriasaṅkhyeyyakappāni vuttasadisāni evaṁ satta mahākappāni",
  "anya-e1102n2:72_35": "sattakkhattuṁ agginā vilīyitvā aṭṭhame mahākappe udakenapi vināso ca saṇṭhahanañca veditabbaṁ,",
  "anya-e1102n2:72_36": "evaṁ sattasattamahākappo sattasattavāraṁ agginā vilīyitvā aṭṭhame aṭṭhame vāre āpena vilīyitvā anukkamena",
  "anya-e1102n2:72_37": "tesaṭṭhimahākappāni paripuṇṇāni tadā āpavāraṁ paṭibāhitvā catusaṭṭhime mahākappe vātena vinassati tadā",
  "anya-e1102n2:72_38": "ādito kappavināsakamahāvāto vuṭṭhahitvāti sabbaṁ pubbe vuttanayameva.",
  "anya-e1102n2:72_39": "Ayaṁ pana viseso yathā agginā vināsakappe dutiyasūriyo,",
  "anya-e1102n2:72_40": "evamidhāpi kappavināsanatthaṁ vāto samuṭṭhāti so paṭhamaṁ sukhumarajaṁ uṭṭhāpeti,",
  "anya-e1102n2:72_41": "tato thūlarajaṁ saṇharajaṁ sukhumavālikaṁ sakkharapāsāṇādayoti yāva kūṭāgāramatte pāsāṇepi visamaṭṭhāne ṭhitamahārukkheca uṭṭhāpeti,",
  "anya-e1102n2:72_42": "te pathavito nabhamuggatā na puna patanti,",
  "anya-e1102n2:72_43": "tattheva cuṇṇavicuṇṇā hutvā abhāvaṁ gacchanti.",
  "anya-e1102n2:72_44": "Yathānukkamena heṭṭhā mahāpathaviyā vāto samuṭṭhahitvā pathaviṁ parivattetvā uddhaṁmūlaṁ katvā ākāse",
  "anya-e1102n2:72_45": "khipati yojanasatappamāṇāpi pathavippadesā dviyojanatiyojanacatuyojanapañcayojanachayojanasattayojanappamāṇāpi",
  "anya-e1102n2:72_46": "bhijjitvā te vegakkhittā ākāseyeva cuṇṇavicuṇṇā hutvā abhāvaṁ gacchanti cakkavāḷapabbatampi vāto ukkhipitvā",
  "anya-e1102n2:72_47": "ākāse khipati te aññamaññaṁ ghaṭṭayantā cuṇṇavicuṇṇā hutvā vinassanti eteneva bhūmaṭṭhakavimānāni ākāsaṭṭhakavimānāni",
  "anya-e1102n2:72_48": "ca vināsento chakāmāvacaradevaloke nāsetvā koṭisatasahassacakkavāḷāni vināseti.",
  "anya-e1102n2:72_49": "Tattha cakkavāḷā cakkavāḷehi,",
  "anya-e1102n2:72_50": "himavantā himavantehi,",
  "anya-e1102n2:72_51": "sinerū sinerūhi aññamaññaṁ samāgantvā cuṇṇavicuṇṇā hutvā vinassanti.",
  "anya-e1102n2:72_52": "Pathavito yāva parittasubhā,",
  "anya-e1102n2:72_53": "appamāṇasubhā,",
  "anya-e1102n2:72_54": "subhaṇiṇhāti tayopi tatiyajjhānabhūmī vāto gaṇhāti tattha tayopi brahmaloke vināsetvā vehapphalaṁ āhacca aṭṭhāsi.",
  "anya-e1102n2:72_55": "Evaṁ sabbaṁ saṅkhāragataṁ vināsetvā sayaṁ vinassati,",
  "anya-e1102n2:72_56": "heṭṭhā ākāsena saha upari ākāso eko hoti mahandhakāroti sabbaṁ vuttasadisaṁ.",
  "anya-e1102n2:72_57": "Idha pana subhakiṇhabrahmalokaṁ ādiṁ katvā loko pātubhavati.",
  "anya-e1102n2:72_58": "Vehapphalato cavitvā subhakiṇhādīsu sattā nibbattanti,",
  "anya-e1102n2:72_59": "tatthakappavinā sakamahāmeghato yāva kappavināsakavātupacchedo,",
  "anya-e1102n2:72_60": "idaṁ saṁvaṭṭo nāma,",
  "anya-e1102n2:72_61": "paṭhamamasaṅkhyeyyaṁ nāmāti cattāri asaṅkhyeyyakappāni eko mahākappo nāmāti sabbaṁ tejosaṁvaṭṭe vuttanayameva.",
  "anya-e1102n2:73_0": "Vuttampi cetaṁ.",
  "anya-e1102n2:74_0": "“Satta satta gginā vārā, aṭṭhame aṭṭhame dakā;",
  "anya-e1102n2:75_0": "Catusaṭṭhi yadā puṇṇā, eko vāyuvaro siyā.",
  "anya-e1102n2:76_0": "Agginā’bhassarā heṭṭhā, āpena subhakiṇhato;",
  "anya-e1102n2:77_0": "Vehapphalato vātena, evaṁ loko vinassatī”ti.",
  "anya-e1102n2:78_0": "Tasmā tiṇṇampi paṭhamajjhānatalānaṁ ekakappepi avināsābhāvato sakalakappe tesaṁ sambhavo natthīti asaṅkhyeyya",
  "anya-e1102n2:78_1": "kappavasena tesaṁ āyuparicchedo daṭṭhabbo.",
  "anya-e1102n2:78_2": "Dutiyajjhānatalato paṭṭhāya pana paripuṇṇamahākappavasena āyuparicchedo daṭṭhabbo,",
  "anya-e1102n2:78_3": "na asaṅkhyeyyakappavasena.",
  "anya-e1102n2:78_4": "Yadi dutiyajjhānatalato paṭṭhāya paripuṇṇamahākappavasena āyuparicchedo siyā,",
  "anya-e1102n2:78_5": "kathaṁ ābhassarādīsu brahmūnaṁ aṭṭhamahākappādivasena āyu paripuṇṇaṁ siyā,",
  "anya-e1102n2:78_6": "tathā hi paṭhamajjhānatalaṁ sattasu vāresu agginā vinassati.",
  "anya-e1102n2:78_7": "Aṭṭhame vāre yāva ābhassarā udakena vinassati puna sattavāresu agginā paṭhamajjhānatalaṁ,",
  "anya-e1102n2:78_8": "puna aṭṭhamevāre udakena dutiyajjhānatalaṁ vinassatīti evaṁ aṭṭhame vāre āpavāraṁ paṭibāhitvā yāva subhakiṇhā",
  "anya-e1102n2:78_9": "vātena vinassati evaṁ catusaṭṭhi paripuṇṇā hotīti saccaṁ,",
  "anya-e1102n2:78_10": "heṭṭhāvivaṭṭaṭṭhāyī asaṅkhyeyyakappavasena eko satta mahākappāni cāti aṭṭha kappāni ābhassarabrahmūnaṁ āyuppamāṇaṁ hoti.",
  "anya-e1102n2:78_11": "Catusaṭṭhikappesupi vivaṭṭaṭṭhāyīasaṅkhyeyyakappavasena eko te saṭṭhimahākappāni cāti catusaṭṭhikappāni",
  "anya-e1102n2:78_12": "subhakiṇhānaṁ brahmūnaṁ āyuppamāṇaṁ hoti tena vuttaṁ porāṇehi.",
  "anya-e1102n2:79_0": "Satta satta’gginā vārā, aṭṭhame aṭṭhame dakā;",
  "anya-e1102n2:80_0": "Catusaṭṭhi yadā puṇṇā, eko vāyuvaro siyā’ti.",
  "anya-e1102n2:81_0": "Keci pana.",
  "anya-e1102n2:82_0": "“Agginā’bhassarā heṭṭhā, āpena subhakiṇhato;",
  "anya-e1102n2:83_0": "Vehapphalato vātena, evaṁ loko vinassatī”ti.",
  "anya-e1102n2:84_0": "Imissā gāthāya “ābhassarāti”ca “subhakiṇhato”ti ca “vehapphalato”ti ca abhividhivasena vuttabhāvañca",
  "anya-e1102n2:84_1": "samatalabhāvepi seṭṭhabhūmittā paṭṭhānavasena vuttabhāvañca amaññitvā suddhāvāsabhūmīsu viya uparūparivasena",
  "anya-e1102n2:84_2": "bhūmikkamoti maññitvā.",
  "anya-e1102n2:85_0": "“Pañcabhūmi naṭṭhā aggi, aṭṭha bhūmi naṭṭhā dakā;",
  "anya-e1102n2:86_0": "Navabhūmi naṭṭhā vātā, lokanaṭṭhā tadā siyuṁ.",
  "anya-e1102n2:87_0": "Paṭhame aggi dvattiṁsa, dutiye ādi soḷasa;",
  "anya-e1102n2:88_0": "Dutiyabhūme majjhe aṭṭhamaṁ, taṁ chappaññāsa vārakaṁ.",
  "anya-e1102n2:89_0": "Ābhassaramhi catutthaṁ, parittasubhamhi dve jalaṁ;",
  "anya-e1102n2:90_0": "Appamāṇasubhaṁ ekavāraṁ, mataṁ udakasattama”nti.",
  "anya-e1102n2:91_0": "Vadanti tesaṁ vāde ābhassarato heṭṭhā pañcabhūmi agginaṭṭhā,",
  "anya-e1102n2:91_1": "subhakiṇhato heṭṭhā aṭṭhabhūmi udakanaṭṭhāti vadanti.",
  "anya-e1102n2:91_2": "Samataladīpanatthaṁ sandehacchedanatthaṁ evaṁ gahitāti ekabhavapariyosānaṁ sandhāya paṭisandhibhavañcāti ādi vuttanti.",
  "anya-e1102n2:91_3": "Imissāpi atthaṁ duggahitena gahetvā paṭisandhibhavaṅgavasena sadisabhāvameva sandhāya vuttanti parikappenti",
  "anya-e1102n2:91_4": "so ayuttarūpo viya dissati ativiya micchāgāho ca hoti aggaññasuttavisuddhimaggādīhi virujjhanato saṁvaṭṭasīmāpi",
  "anya-e1102n2:91_5": "viruddhā tattha paṭhamajjhānatalaṁ upādāya agginā,",
  "anya-e1102n2:91_6": "dutiyajjhānatalaṁ upādāya udakena,",
  "anya-e1102n2:91_7": "catutthajjhānatalaṁ upādāya vātena vinassatīti vuttavacanenāpi virujjhateva tasmā “ābhassarā”ti ca “subhakiṇhato”ti",
  "anya-e1102n2:91_8": "ca “vehapphalato”ti ca etthābhividhivasena attho gahetabbo.",
  "anya-e1102n2:91_9": "Aññathā “upari pabbatā devo vassatī”ti ettha viya ābhassarasubhakiṇhavehapphalānaṁ tena tena saṁvaṭṭena vināsopi na bhaveyya.",
  "anya-e1102n2:91_10": "Ayaṁ lokavipattiparicchedo.",
  "anya-e1102n2:91_11": "Evaṁ buddho ca dullabho loke ti imassa attho vuttoyeva.",
  "anya-e1102n2:92_0": "Iti sāgarabuddhittheraviracite sīmavisodhane",
  "anya-e1102n2:93_0": "Kappavināsakaṇḍo dutiyo paricchedo."
}