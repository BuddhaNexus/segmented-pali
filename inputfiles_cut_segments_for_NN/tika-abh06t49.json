{
  "tika-abh06t49:0_0": "Aṭṭhamo paricchedo",
  "tika-abh06t49:1_0": "2. Cetasikavibhāgo",
  "tika-abh06t49:2_0": "8. Cetasikasampayogakathā",
  "tika-abh06t49:3_0": "286.",
  "tika-abh06t49:4_0": " Iti cittavidhiṁ ñatvā, dvepaññāsa vibhāvinā;",
  "tika-abh06t49:5_0": "Ñeyyā cetasi sambhūtā, dhammā cetasikā kathaṁ.",
  "tika-abh06t49:6_0": "287.",
  "tika-abh06t49:7_0": " Phasso ca vedanā saññā, cetanekaggatā tathā;",
  "tika-abh06t49:8_0": "Jīvitaṁ manasikāro, satta sādhāraṇā ime.",
  "tika-abh06t49:9_0": "288.",
  "tika-abh06t49:10_0": " Vitakko ca vicāro ca, pīti ca vīriyaṁ tathā;",
  "tika-abh06t49:11_0": "Chando ca adhimokkho ca, cha pakiṇṇakanāmakā.",
  "tika-abh06t49:12_0": "289.",
  "tika-abh06t49:13_0": " Puññāpuññesu pākesu, kriyāsu ca yathārahaṁ;",
  "tika-abh06t49:14_0": "Mānasesu pavattanti, vippakiṇṇā pakiṇṇakā.",
  "tika-abh06t49:15_0": "290.",
  "tika-abh06t49:16_0": " Saddhā satindriyañceva, hirottappabaladvayaṁ;",
  "tika-abh06t49:17_0": "Alobho ca adoso ca, paññā majjhattatāpi ca.",
  "tika-abh06t49:18_0": "291.",
  "tika-abh06t49:19_0": " Aṭṭhete uttamā nāma, dhammā uttamasādhanā;",
  "tika-abh06t49:20_0": "Nivajjāti pavuccanti, yugaḷā cha tatopare.",
  "tika-abh06t49:21_0": "292.",
  "tika-abh06t49:22_0": " Passaddhi kāyacittānaṁ, lahutā mudutā tathā;",
  "tika-abh06t49:23_0": "Kammaññatā ca pāguñña-tā ca ujukatāti ca.",
  "tika-abh06t49:24_0": "293.",
  "tika-abh06t49:25_0": " Appamaññādvayaṁ nāma, karuṇāmuditā siyuṁ;",
  "tika-abh06t49:26_0": "Sammāvācā ca kammantā-jīvā ca viratittayaṁ.",
  "tika-abh06t49:27_0": "294.",
  "tika-abh06t49:28_0": " Pañcavīsa paniccete, anavajjā yathārahaṁ;",
  "tika-abh06t49:29_0": "Pāpāhetukamuttesu, anavajjesu jāyare.",
  "tika-abh06t49:30_0": "295.",
  "tika-abh06t49:31_0": " Lobho doso ca moho ca,",
  "tika-abh06t49:32_0": "Māno diṭṭhi ca saṁsayo;",
  "tika-abh06t49:33_0": "Thinamiddhañca uddhaccaṁ,",
  "tika-abh06t49:34_0": "Kukkuccañca tathā dasa.",
  "tika-abh06t49:35_0": "296.",
  "tika-abh06t49:36_0": " Ahirīkamanottappaṁ, issā macchariyanti ca;",
  "tika-abh06t49:37_0": "Honti cuddasa sāvajjā, sāvajjesveva sambhavā.",
  "tika-abh06t49:38_0": "297.",
  "tika-abh06t49:39_0": " Dvepaññāsa catuddhevaṁ, dhammā cetasikā ṭhitā;",
  "tika-abh06t49:40_0": "Tesaṁ dāni pavakkhāmi, sampayogañca saṅgahaṁ.",
  "tika-abh06t49:41_0": "298.",
  "tika-abh06t49:42_0": " Satta sādhāraṇā sabba-cittasādhāraṇā tato;",
  "tika-abh06t49:43_0": "Cittena saddhi aṭṭhannaṁ, vippayogo na katthaci.",
  "tika-abh06t49:44_0": "299.",
  "tika-abh06t49:45_0": " Vitakko pañcaviññāṇaṁ, dutiyādivivajjite;",
  "tika-abh06t49:46_0": "Vicāropi ca tattheva, tatiyādivivajjite.",
  "tika-abh06t49:47_0": "300.",
  "tika-abh06t49:48_0": " Somanassayute pīti-catutthajjhānavajjite;",
  "tika-abh06t49:49_0": "Vīriyaṁ paṭhamāvajja-vipākāhetuvajjite.",
  "tika-abh06t49:50_0": "301.",
  "tika-abh06t49:51_0": " Chando sambhoti sabbattha, momūhāhetuvajjite;",
  "tika-abh06t49:52_0": "Adhimokkho vicikicchā-pañcaviññāṇavajjite.",
  "tika-abh06t49:53_0": "302.",
  "tika-abh06t49:54_0": " Chasaṭṭhi pañcapaññāsa, sattati ceva soḷasa;",
  "tika-abh06t49:55_0": "Vīsatekādasevātha, pakiṇṇakavivajjitā.",
  "tika-abh06t49:56_0": "303.",
  "tika-abh06t49:57_0": " Mānasā pañcapaññāsa, savitakkā chasaṭṭhi ca;",
  "tika-abh06t49:58_0": "Savicārekapaññāsa, sappītikamanā tathā.",
  "tika-abh06t49:59_0": "304.",
  "tika-abh06t49:60_0": " Tesattati savīriyā, sachandekūnasattati;",
  "tika-abh06t49:61_0": "Sādhimokkhā pavuccanti, aṭṭhasattati mānasā.",
  "tika-abh06t49:62_0": "305.",
  "tika-abh06t49:63_0": " Paññāppamaññāviratī, hitvā ekūnasaṭṭhisu;",
  "tika-abh06t49:64_0": "Pāpāhetukamuttesu, saddhādekūnavīsati.",
  "tika-abh06t49:65_0": "306.",
  "tika-abh06t49:66_0": " Dvihetukāhetupāpavajjitesu samāsato;",
  "tika-abh06t49:67_0": "Paññā tu jāyate sattacattālīsesu sabbathā.",
  "tika-abh06t49:68_0": "307.",
  "tika-abh06t49:69_0": " Mahākriyākāmapuñña-rūpajjhānesu jāyare;",
  "tika-abh06t49:70_0": "Appamaññāṭṭhavīsesu, hitvā jhānaṁ tu pañcamaṁ.",
  "tika-abh06t49:71_0": "308.",
  "tika-abh06t49:72_0": " Lokuttaresu sabbattha, saheva viratittayaṁ;",
  "tika-abh06t49:73_0": "Kāmapuññesu sambhoti, yathāsambhavato visuṁ.",
  "tika-abh06t49:74_0": "309.",
  "tika-abh06t49:75_0": " Viratīappamaññāsu, pañcasvapi yathārahaṁ;",
  "tika-abh06t49:76_0": "Kadācideva sambhoti, ekekova na cekato.",
  "tika-abh06t49:77_0": "310.",
  "tika-abh06t49:78_0": " Ahirīkamanottappaṁ, mohauddhaccameva ca;",
  "tika-abh06t49:79_0": "Pāpasādhāraṇā nāma, cattāro pāpasambhavā.",
  "tika-abh06t49:80_0": "311.",
  "tika-abh06t49:81_0": " Lobho ca lobhamūlesu, diṭṭhiyuttesu diṭṭhi ca;",
  "tika-abh06t49:82_0": "Māno diṭṭhiviyuttesu, diṭṭhimānā na cekato.",
  "tika-abh06t49:83_0": "312.",
  "tika-abh06t49:84_0": " Dosamūlesu doso ca, issā macchariyaṁ tathā;",
  "tika-abh06t49:85_0": "Kukkuccamiti cattāro, vicikicchā tu kaṅkhite.",
  "tika-abh06t49:86_0": "313.",
  "tika-abh06t49:87_0": " Saheva thinamiddhaṁ tu, sasaṅkhāresu pañcasu;",
  "tika-abh06t49:88_0": "Iti cuddasa sāvajjā, sāvajjesveva nicchitā.",
  "tika-abh06t49:89_0": "314.",
  "tika-abh06t49:90_0": " Māno ca thinamiddhañca, saha vātha visuṁ na vā;",
  "tika-abh06t49:91_0": "Issāmaccherakukkuccā, aññamaññaṁ visuṁ na vāti.",
  "tika-abh06t49:92_0": "Iti cetasikavibhāge cetasikasampayogakathā niṭṭhitā.",
  "tika-abh06t49:93_0": "Aṭṭhamo paricchedo."
}