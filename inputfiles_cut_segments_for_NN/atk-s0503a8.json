{
  "atk-s0503a8:0_0": "8. Pāṭaligāmiyavaggo",
  "atk-s0503a8:1_0": "1. Paṭhamanibbānapaṭisaṁyuttasuttavaṇṇanā",
  "atk-s0503a8:2_0": "71.",
  "atk-s0503a8:2_1": "Pāṭaligāmiyavaggassa paṭhame nibbānapaṭisaṁyuttāyāti amatadhātusannissitāya asaṅkhatadhātuyā pavedanavasena pavattāya.",
  "atk-s0503a8:2_2": "Dhammiyā kathāyāti dhammadesanāya.",
  "atk-s0503a8:2_3": "Sandassetīti sabhāvasarasalakkhaṇato nibbānaṁ dasseti.",
  "atk-s0503a8:2_4": "Samādapetīti tameva atthaṁ te bhikkhū gaṇhāpeti.",
  "atk-s0503a8:2_5": "Samuttejetīti tadatthagahaṇe ussāhaṁ janento tejeti joteti.",
  "atk-s0503a8:2_6": "Sampahaṁsetīti nibbānaguṇehi sammadeva sabbappakārehi toseti.",
  "atk-s0503a8:3_0": "Atha vā sandassetīti “so sabbasaṅkhārasamatho sabbūpadhipaṭinissaggā taṇhakkhayo virāgo nirodho”tiādinā",
  "atk-s0503a8:3_1": "nayeneva sabbathā tena tena pariyāyena tesaṁ tesaṁ ajjhāsayānurūpaṁ sammā dasseti.",
  "atk-s0503a8:3_2": "Samādapetīti “iminā ariyamaggena taṁ adhigantabba”nti adhigamapaṭipadāya saddhiṁ tattha bhikkhū ninnapoṇapabbhāre karonto sammā ādapeti gaṇhāpeti.",
  "atk-s0503a8:3_3": "Samuttejetīti etaṁ dukkaraṁ durabhisambhavanti “mā sammāpaṭipattiyaṁ pamādaṁ antarāvosānaṁ āpajjatha,",
  "atk-s0503a8:3_4": "upanissayasampannassa vīriyavato nayidaṁ dukkaraṁ,",
  "atk-s0503a8:3_5": "tasmā sīlavisuddhiādivisuddhipaṭipadāya uṭṭhahatha ghaṭayatha vāyameyyāthā”ti nibbānādhigamāya ussāheti,",
  "atk-s0503a8:3_6": "tattha vā cittaṁ vodapeti.",
  "atk-s0503a8:3_7": "Sampahaṁsetīti “madanimmadano pipāsavinayo ālayasamugghāto”ti,",
  "atk-s0503a8:3_8": "rāgakkhayo dosakkhayo mohakkhayoti,",
  "atk-s0503a8:3_9": "asaṅkhatanti,",
  "atk-s0503a8:3_10": "amatañca santantiādinā ca anekapariyāyena nibbānānisaṁsappakāsanena tesaṁ bhikkhūnaṁ cittaṁ tosento hāsento sampahaṁseti samassāseti.",
  "atk-s0503a8:4_0": "Tedhāti te idha.",
  "atk-s0503a8:4_1": "Aṭṭhiṁ katvāti “atthi kiñci ayaṁ no attho adhigantabbo”ti evaṁ sallakkhetvā tāya desanāya atthikā hutvā.",
  "atk-s0503a8:4_2": "Manasi katvāti citte ṭhapetvā anaññavihitā taṁ desanaṁ attano cittagatameva katvā.",
  "atk-s0503a8:4_3": "Sabbaṁ cetaso samannāharitvāti sabbena kārakacittena ādito paṭṭhāya yāva pariyosānā desanaṁ āvajjetvā,",
  "atk-s0503a8:4_4": "taggatameva ābhogaṁ katvāti attho.",
  "atk-s0503a8:4_5": "Atha vā sabbaṁ cetaso samannāharitvāti sabbasmā cittato desanaṁ sammā anu anu āharitvā.",
  "atk-s0503a8:4_6": "Idaṁ vuttaṁ hoti –",
  "atk-s0503a8:4_7": "desentassa yehi cittehi desanā katā,",
  "atk-s0503a8:4_8": "sabbasmā cittato pavattaṁ desanaṁ bahi gantuṁ adento sammā aviparītaṁ anu anu āharitvā attano cittasantānaṁ",
  "atk-s0503a8:4_9": "āharitvā yathādesitadesitaṁ desanaṁ suṭṭhu upadhāretvā.",
  "atk-s0503a8:4_10": "Ohitasotāti avahitasotā,",
  "atk-s0503a8:4_11": "suṭṭhu upitasotā.",
  "atk-s0503a8:4_12": "Ohitasotāti vā avikkhittasotā.",
  "atk-s0503a8:4_13": "Tameva upalabbhamānopi hi savane avikkhepo satisaṁvaro viya cakkhundriyādīsu sotindriyepi vattumarahatīti.",
  "atk-s0503a8:4_14": "Ettha ca “aṭṭhiṁ katvā”tiādīhi catūhipi padehi tesaṁ bhikkhūnaṁ tapparabhāvato savane ādaradīpanena sakkaccasavanaṁ dasseti.",
  "atk-s0503a8:5_0": "Etamatthaṁ viditvāti etaṁ tesaṁ bhikkhūnaṁ tassā nibbānapaṭisaṁyuttāya dhammakathāya savane ādarakāritaṁ sabbākārato viditvā.",
  "atk-s0503a8:5_1": "Imaṁ udānanti imaṁ nibbānassa tabbidhuradhammadesanāmukhena paramatthato vijjamānabhāvavibhāvanaṁ udānaṁ udānesi.",
  "atk-s0503a8:6_0": "Tattha atthīti vijjati,",
  "atk-s0503a8:6_1": "paramatthato upalabbhatīti attho.",
  "atk-s0503a8:6_2": "Bhikkhaveti tesaṁ bhikkhūnaṁ ālapanaṁ.",
  "atk-s0503a8:6_3": "Nanu ca udānaṁ nāma pītisomanassasamuṭṭhāpito vā dhammasaṁvegasamuṭṭhāpito vā dhammapaṭiggāhakanirapekkho udāhāro,",
  "atk-s0503a8:6_4": "tathā ceva ettakesu suttesu āgataṁ,",
  "atk-s0503a8:6_5": "idha kasmā bhagavā udānento te bhikkhū āmantesīti?",
  "atk-s0503a8:6_6": "Tesaṁ bhikkhūnaṁ saññāpanatthaṁ.",
  "atk-s0503a8:6_7": "Nibbānapaṭisaṁyuttañhi bhagavā tesaṁ bhikkhūnaṁ dhammaṁ desetvā nibbānaguṇānussaraṇena uppannapītisomanassā udānaṁ udānesi.",
  "atk-s0503a8:6_8": "Idha nibbānavajjo sabbo sabhāvadhammo paccayāyattavuttikova upalabbhati,",
  "atk-s0503a8:6_9": "na paccayanirapekkho.",
  "atk-s0503a8:6_10": "Ayaṁ pana nibbānadhammo katamapaccaye upalabbhatīti tesaṁ bhikkhūnaṁ cetoparivitakkamaññāya te ca saññāpetukāmo “atthi,",
  "atk-s0503a8:6_11": "bhikkhave,",
  "atk-s0503a8:6_12": "tadāyatana”ntiādimāha,",
  "atk-s0503a8:6_13": "na ekantatova te paṭiggāhake katvāti veditabbaṁ.",
  "atk-s0503a8:6_14": "Tadāyatananti taṁ kāraṇaṁ.",
  "atk-s0503a8:6_15": "Dakāro padasandhikaro.",
  "atk-s0503a8:6_16": "Nibbānañhi maggaphalañāṇādīnaṁ ārammaṇapaccayabhāvato rūpādīni viya cakkhuviññāṇādīnaṁ ārammaṇapaccayabhūtānīti kāraṇaṭṭhena “āyatana”nti vuccati.",
  "atk-s0503a8:6_17": "Ettāvatā ca bhagavā tesaṁ bhikkhūnaṁ asaṅkhatāya dhātuyā paramatthato atthibhāvaṁ pavedesi.",
  "atk-s0503a8:7_0": "Tatrāyaṁ dhammanvayo –",
  "atk-s0503a8:7_1": "idha saṅkhatadhammānaṁ vijjamānattā asaṅkhatāyapi dhātuyā bhavitabbaṁ tappaṭipakkhattā sabhāvadhammānaṁ.",
  "atk-s0503a8:7_2": "Yathā hi dukkhe vijjamāne tappaṭipakkhabhūtaṁ sukhampi vijjatiyeva,",
  "atk-s0503a8:7_3": "tathā uṇhe vijjamāne sītampi vijjati,",
  "atk-s0503a8:7_4": "pāpadhammesu vijjamānesu kalyāṇadhammāpi vijjanti eva.",
  "atk-s0503a8:7_5": "Vuttañcetaṁ –",
  "atk-s0503a8:8_0": "“Yathāpi dukkhe vijjante, sukhaṁ nāmapi vijjati;",
  "atk-s0503a8:9_0": "Evaṁ bhave vijjamāne, vibhavopi icchitabbako.",
  "atk-s0503a8:10_0": "“Yathāpi uṇhe vijjante, aparaṁ vijjati sītalaṁ;",
  "atk-s0503a8:11_0": "Evaṁ tividhaggi vijjante, nibbānaṁ icchitabbakaṁ.",
  "atk-s0503a8:12_0": "“Yathāpi pāpe vijjante, kalyāṇamapi vijjati;",
  "atk-s0503a8:13_0": "Evameva jāti vijjante, ajātimapi icchitabbaka”ntiādi. –",
  "atk-s0503a8:14_0": "Apica nibbānassa paramatthato atthibhāvavicāraṇaṁ parato āvibhavissati.",
  "atk-s0503a8:15_0": "Evaṁ bhagavā asaṅkhatāya dhātuyā paramatthato atthibhāvaṁ sammukhena dassetvā idāni tabbidhuradhammāpohanamukhenassa sabhāvaṁ dassetuṁ,",
  "atk-s0503a8:15_1": "“yattha neva pathavī na āpo”tiādimāha.",
  "atk-s0503a8:15_2": "Tattha yasmā nibbānaṁ sabbasaṅkhāravidhurasabhāvaṁ yathā saṅkhatadhammesu katthaci natthi,",
  "atk-s0503a8:15_3": "tathā tatthapi sabbe saṅkhatadhammā.",
  "atk-s0503a8:15_4": "Na hi saṅkhatāsaṅkhatadhammānaṁ samodhānaṁ sambhavati.",
  "atk-s0503a8:15_5": "Tatrāyaṁ atthavibhāvanā –",
  "atk-s0503a8:15_6": "yattha yasmiṁ nibbāne yassaṁ asaṅkhatadhātuyaṁ neva kakkhaḷalakkhaṇā pathavīdhātu atthi,",
  "atk-s0503a8:15_7": "na paggharaṇalakkhaṇā āpodhātu,",
  "atk-s0503a8:15_8": "na uṇhalakkhaṇā tejodhātu,",
  "atk-s0503a8:15_9": "na vitthambhanalakkhaṇā vāyodhātu atthi.",
  "atk-s0503a8:15_10": "Iti catumahābhūtābhāvavacanena yathā sabbassapi upādārūpassa abhāvo vutto hoti tannissitattā.",
  "atk-s0503a8:15_11": "Evaṁ anavasesato kāmarūpabhavassa tattha abhāvo vutto hoti tadāyattavuttibhāvato.",
  "atk-s0503a8:15_12": "Na hi mahābhūtanissayena vinā pañcavokārabhavo ekavokārabhavo vā sambhavatīti.",
  "atk-s0503a8:16_0": "Idāni arūpasabhāvattepi nibbānassa arūpabhavapariyāpannānaṁ dhammānaṁ tattha abhāvaṁ dassetuṁ,",
  "atk-s0503a8:16_1": "“na ākāsānañcāyatanaṁ…pe…",
  "atk-s0503a8:16_2": "na nevasaññānāsaññāyatana”nti vuttaṁ.",
  "atk-s0503a8:16_3": "Tattha na ākāsānañcāyatananti saddhiṁ ārammaṇena kusalavipākakiriyabhedo tividhopi ākāsānañcāyatanacittuppādo natthīti attho.",
  "atk-s0503a8:16_4": "Sesesupi eseva nayo.",
  "atk-s0503a8:16_5": "Yadaggena ca nibbāne kāmalokādīnaṁ abhāvo hoti,",
  "atk-s0503a8:16_6": "tadaggena tattha idhalokaparalokānampi abhāvoti āha –",
  "atk-s0503a8:16_7": "“nāyaṁ loko na paraloko”ti.",
  "atk-s0503a8:16_8": "Tassattho –",
  "atk-s0503a8:16_9": "yvāyaṁ “itthattaṁ diṭṭhadhammo idhaloko”ti ca laddhavohāro khandhādiloko,",
  "atk-s0503a8:16_10": "yo ca “tato aññathā paro abhisamparāyo”ti ca laddhavohāro khandhādiloko,",
  "atk-s0503a8:16_11": "tadubhayampi tattha natthīti.",
  "atk-s0503a8:16_12": "Na ubho candimasūriyāti yasmā rūpagate sati tamo nāma siyā,",
  "atk-s0503a8:16_13": "tamassa ca vidhamanatthaṁ candimasūriyehi vattitabbaṁ.",
  "atk-s0503a8:16_14": "Sabbena sabbaṁ pana yattha rūpagatameva natthi,",
  "atk-s0503a8:16_15": "kuto tattha tamo.",
  "atk-s0503a8:16_16": "Tamassa vā vidhamanā candimasūriyā,",
  "atk-s0503a8:16_17": "tasmā candimā sūriyo cāti ubhopi tattha nibbāne natthīti attho.",
  "atk-s0503a8:16_18": "Iminā ālokasabhāvataṁyeva nibbānassa dasseti.",
  "atk-s0503a8:17_0": "Ettāvatā ca anabhisametāvīnaṁ bhikkhūnaṁ anādimatisaṁsāre supinantepi ananubhūtapubbaṁ paramagambhīraṁ",
  "atk-s0503a8:17_1": "atiduddasaṁ saṇhasukhumaṁ atakkāvacaraṁ accantasantaṁ paṇḍitavedanīyaṁ atipaṇītaṁ amataṁ nibbānaṁ vibhāvento",
  "atk-s0503a8:17_2": "paṭhamaṁ tāva “atthi,",
  "atk-s0503a8:17_3": "bhikkhave,",
  "atk-s0503a8:17_4": "tadāyatana”nti tassa atthibhāvā tesaṁ aññāṇādīni apanetvā “yattha neva pathavī …pe…",
  "atk-s0503a8:17_5": "na ubho candimasūriyā”ti tadaññadhammāpohanamukhena taṁ vibhāveti dhammarājā.",
  "atk-s0503a8:17_6": "Tena pathavīādisabbasaṅkhatadhammavidhurasabhāvā yā asaṅkhatā dhātu,",
  "atk-s0503a8:17_7": "taṁ nibbānanti dīpitaṁ hoti. Tenevāha,",
  "atk-s0503a8:17_8": "“tatrāpāhaṁ,",
  "atk-s0503a8:17_9": "bhikkhave,",
  "atk-s0503a8:17_10": "neva āgatiṁ vadāmī”ti.",
  "atk-s0503a8:18_0": "Tattha tatrāti tasmiṁ.",
  "atk-s0503a8:18_1": "Apisaddo samuccaye. Ahaṁ,",
  "atk-s0503a8:18_2": "bhikkhave,",
  "atk-s0503a8:18_3": "yattha saṅkhārapavatte kutoci kassaci āgatiṁ na vadāmi yathāpaccayaṁ tattha dhammamattassa uppajjanato.",
  "atk-s0503a8:18_4": "Evaṁ tasmimpi āyatane nibbāne kutoci āgatiṁ āgamanaṁ neva vadāmi āgantabbaṭṭhānatāya abhāvato.",
  "atk-s0503a8:18_5": "Na gatinti katthaci gamanaṁ na vadāmi gantabbaṭṭhānatāya abhāvato.",
  "atk-s0503a8:18_6": "Na hi tattha sattānaṁ ṭhapetvā ñāṇena ārammaṇakaraṇaṁ āgatigatiyo sambhavanti,",
  "atk-s0503a8:18_7": "nāpi ṭhiticutūpapattiyo vadāmi.",
  "atk-s0503a8:18_8": "“Tadāpaha”ntipi pāḷi.",
  "atk-s0503a8:18_9": "Tassattho –",
  "atk-s0503a8:18_10": "tampi āyatanaṁ gāmantarato gāmantaraṁ viya na āgantabbatāya na āgati,",
  "atk-s0503a8:18_11": "na gantabbatāya na gati,",
  "atk-s0503a8:18_12": "pathavīpabbatādi viya apatiṭṭhānatāya na ṭhiti,",
  "atk-s0503a8:18_13": "apaccayattā vā uppādābhāvo,",
  "atk-s0503a8:18_14": "tato amatasabhāvattā cavanābhāvo,",
  "atk-s0503a8:18_15": "uppādanirodhābhāvato ceva tadubhayaparicchinnāya ṭhitiyā ca abhāvato na ṭhitiṁ na cutiṁ na upapattiṁ vadāmi.",
  "atk-s0503a8:18_16": "Kevalaṁ pana taṁ arūpasabhāvattā apaccayattā ca na katthaci patiṭṭhitanti appatiṭṭhaṁ.",
  "atk-s0503a8:18_17": "Tattha pavattābhāvato pavattappaṭipakkhato ca appavattaṁ.",
  "atk-s0503a8:18_18": "Arūpasabhāvattepi vedanādayo viya kassacipi ārammaṇassa anālambanato upatthambhanirapekkhato ca anārammaṇameva taṁ “āyatana”nti vuttaṁ nibbānaṁ.",
  "atk-s0503a8:18_19": "Ayañca evasaddo appatiṭṭhameva appavattamevāti padadvayenapi yojetabbo.",
  "atk-s0503a8:18_20": "Esevanto dukkhassāti yadidaṁ “appatiṭṭha”ntiādīhi vacanehi vaṇṇitaṁ thomitaṁ yathāvuttalakkhaṇaṁ nibbānaṁ,",
  "atk-s0503a8:18_21": "eso eva sakalassa vaṭṭadukkhassa anto pariyosānaṁ tadadhigame sati sabbadukkhābhāvato.",
  "atk-s0503a8:18_22": "Tasmā “dukkhassa anto”ti ayameva tassa sabhāvoti dasseti.",
  "atk-s0503a8:19_0": "Paṭhamasuttavaṇṇanā niṭṭhitā.",
  "atk-s0503a8:20_0": "2. Dutiyanibbānapaṭisaṁyuttasuttavaṇṇanā",
  "atk-s0503a8:21_0": "72.",
  "atk-s0503a8:21_1": "Dutiye imaṁ udānanti imaṁ nibbānassa pakatiyā gambhīrabhāvato duddasabhāvadīpanaṁ udānaṁ udānesi.",
  "atk-s0503a8:21_2": "Tattha duddasanti sabhāvagambhīrattā atisukhumasaṇhasabhāvattā ca anupacitañāṇasambhārehi passituṁ na sakkāti duddasaṁ.",
  "atk-s0503a8:21_3": "Vuttañhetaṁ –",
  "atk-s0503a8:21_4": "“tañhi te,",
  "atk-s0503a8:21_5": "māgaṇḍiya,",
  "atk-s0503a8:21_6": "ariyaṁ paññācakkhu natthi,",
  "atk-s0503a8:21_7": "yena tvaṁ ārogyaṁ jāneyyāsi,",
  "atk-s0503a8:21_8": "nibbānampi passeyyāsī”ti.",
  "atk-s0503a8:21_9": "Aparampi vuttaṁ –",
  "atk-s0503a8:21_10": "“idampi kho ṭhānaṁ duddasaṁ,",
  "atk-s0503a8:21_11": "yadidaṁ sabbasaṅkhārasamatho”tiādi.",
  "atk-s0503a8:21_12": "Anatanti rūpādiārammaṇesu,",
  "atk-s0503a8:21_13": "kāmādīsu ca bhavesu namanato tanninnabhāvena pavattito sattānañca tattha namanato taṇhā natā nāma,",
  "atk-s0503a8:21_14": "natthi ettha natāti anataṁ,",
  "atk-s0503a8:21_15": "nibbānanti attho.",
  "atk-s0503a8:21_16": "“Ananta”ntipi paṭhanti,",
  "atk-s0503a8:21_17": "niccasabhāvattā antavirahitaṁ,",
  "atk-s0503a8:21_18": "acavanadhammaṁ nirodhaṁ amatanti attho.",
  "atk-s0503a8:21_19": "Keci pana “ananta”nti padassa “appamāṇa”nti atthaṁ vadanti.",
  "atk-s0503a8:21_20": "Ettha ca “duddasa”nti iminā paññāya dubbalīkaraṇehi rāgādikilesehi cirakālabhāvitattā sattānaṁ apaccayabhāvanā",
  "atk-s0503a8:21_21": "na sukarāti nibbānassa kicchena adhigamanīyataṁ dasseti.",
  "atk-s0503a8:21_22": "Na hi saccaṁ sudassananti imināpi tamevatthaṁ pākaṭaṁ karoti.",
  "atk-s0503a8:21_23": "Tattha saccanti nibbānaṁ.",
  "atk-s0503a8:21_24": "Tañhi kenaci pariyāyena asantasabhāvābhāvato ekanteneva santattā aviparītaṭṭhena saccaṁ.",
  "atk-s0503a8:21_25": "Na hi taṁ sudassanaṁ na sukhena passitabbaṁ,",
  "atk-s0503a8:21_26": "sucirampi kālaṁ puññañāṇasambhāre samānentehipi kasireneva samadhigantabbato.",
  "atk-s0503a8:21_27": "Tathā hi vuttaṁ bhagavatā –",
  "atk-s0503a8:21_28": "“kicchena me adhigata”nti.",
  "atk-s0503a8:22_0": "Paṭividdhā taṇhā jānato passato natthi kiñcananti tañca nirodhasaccaṁ sacchikiriyābhisamayavasena abhisamentena",
  "atk-s0503a8:22_1": "visayato kiccato ca ārammaṇato ca ārammaṇappaṭivedhena asammohappaṭivedhena ca paṭividdhaṁ,",
  "atk-s0503a8:22_2": "yathāpariññābhisamayavasena dukkhasaccaṁ,",
  "atk-s0503a8:22_3": "bhāvanābhisamayavasena maggasaccañca asammohato paṭividdhaṁ hoti,",
  "atk-s0503a8:22_4": "evaṁ pahānābhisamayavasena asammohato ca paṭividdhā taṇhā hoti.",
  "atk-s0503a8:22_5": "Evañca cattāri saccāni yathābhūtaṁ ariyamaggapaññāya jānato passato bhavādīsu natabhūtā taṇhā natthi,",
  "atk-s0503a8:22_6": "tadabhāve sabbassapi kilesavaṭṭassa abhāvo,",
  "atk-s0503a8:22_7": "tatova kammavipākavaṭṭānaṁ asambhavoyevāti evaṁ bhagavā tesaṁ bhikkhūnaṁ anavasesavaṭṭadukkhavūpasamahetubhūtaṁ",
  "atk-s0503a8:22_8": "amatamahānibbānassa ānubhāvaṁ pakāsesi.",
  "atk-s0503a8:22_9": "Sesaṁ vuttanayameva.",
  "atk-s0503a8:23_0": "Dutiyasuttavaṇṇanā niṭṭhitā.",
  "atk-s0503a8:24_0": "3. Tatiyanibbānapaṭisaṁyuttasuttavaṇṇanā",
  "atk-s0503a8:25_0": "73.",
  "atk-s0503a8:25_1": "Tatiye atha kho bhagavā etamatthaṁ viditvāti tadā kira bhagavatā anekapariyāyena saṁsārassa ādīnavaṁ",
  "atk-s0503a8:25_2": "pakāsetvā sandassanādivasena nibbānapaṭisaṁyuttāya dhammadesanāya katāya tesaṁ bhikkhūnaṁ etadahosi –",
  "atk-s0503a8:25_3": "“ayaṁ saṁsāro bhagavatā avijjādīhi kāraṇehi sahetuko pakāsito,",
  "atk-s0503a8:25_4": "nibbānassa pana tadupasamassa na kiñci kāraṇaṁ vuttaṁ,",
  "atk-s0503a8:25_5": "tayidaṁ ahetukaṁ,",
  "atk-s0503a8:25_6": "kathaṁ saccikaṭṭhaparamatthena upalabbhatī”ti.",
  "atk-s0503a8:25_7": "Atha bhagavā tesaṁ bhikkhūnaṁ etaṁ yathāvuttaṁ parivitakkasaṅkhātaṁ atthaṁ viditvā.",
  "atk-s0503a8:25_8": "Imaṁ udānanti tesaṁ bhikkhūnaṁ vimatividhamanatthañceva idha samaṇabrāhmaṇānaṁ “nibbānaṁ nibbānanti vācāvatthumattameva,",
  "atk-s0503a8:25_9": "natthi hi paramatthato nibbānaṁ nāma anupalabbhamānasabhāvattā”ti lokāyatikādayo viya vippaṭipannānaṁ",
  "atk-s0503a8:25_10": "bahiddhā ca puthudiṭṭhigatikānaṁ micchāvādabhañjanatthañca imaṁ amatamahānibbānassa paramatthato atthibhāvadīpanaṁ",
  "atk-s0503a8:25_11": "udānaṁ udānesi.",
  "atk-s0503a8:26_0": "Tattha ajātaṁ abhūtaṁ akataṁ asaṅkhatanti sabbānipi padāni aññamaññavevacanāni.",
  "atk-s0503a8:26_1": "Atha vā vedanādayo viya hetupaccayasamavāyasaṅkhātāya kāraṇasāmaggiyā na jātaṁ na nibbattanti ajātaṁ,",
  "atk-s0503a8:26_2": "kāraṇena vinā,",
  "atk-s0503a8:26_3": "sayameva vā na bhūtaṁ na pātubhūtaṁ na uppannanti abhūtaṁ,",
  "atk-s0503a8:26_4": "evaṁ ajātattā abhūtattā ca yena kenaci kāraṇena na katanti akataṁ,",
  "atk-s0503a8:26_5": "jātabhūtakatasabhāvo ca nāmarūpānaṁ saṅkhatadhammānaṁ hoti,",
  "atk-s0503a8:26_6": "na asaṅkhatasabhāvassa nibbānassāti dassanatthaṁ asaṅkhatanti vuttaṁ.",
  "atk-s0503a8:26_7": "Paṭilomato vā samecca sambhūya paccayehi katanti saṅkhataṁ,",
  "atk-s0503a8:26_8": "tathā na saṅkhataṁ saṅkhatalakkhaṇarahitanti asaṅkhatanti.",
  "atk-s0503a8:26_9": "Evaṁ anekehi kāraṇehi nibbattitabhāve paṭisiddhe “siyā nu kho ekeneva kāraṇena kata”nti āsaṅkāya “na",
  "atk-s0503a8:26_10": "yena kenaci kata”nti dassanatthaṁ “akata”nti vuttaṁ.",
  "atk-s0503a8:26_11": "Evaṁ apaccayampi samānaṁ “sayameva nu kho idaṁ bhūtaṁ pātubhūta”nti āsaṅkāya tannivattanatthaṁ “abhūta”nti vuttaṁ.",
  "atk-s0503a8:26_12": "“Ayañcetassa asaṅkhatākatābhūtabhāvo sabbena sabbaṁ ajātidhammattā”ti dassetuṁ “ajāta”nti vuttaṁ.",
  "atk-s0503a8:26_13": "Evametesaṁ catunnampi padānaṁ sātthakabhāvaṁ viditvā “tayidaṁ nibbānaṁ atthi,",
  "atk-s0503a8:26_14": "bhikkhave”ti paramatthato nibbānassa atthibhāvo pakāsitoti veditabbo.",
  "atk-s0503a8:26_15": "Ettha udānentena bhagavatā,",
  "atk-s0503a8:26_16": "“bhikkhave”ti ālapane kāraṇaṁ heṭṭhā vuttanayeneva veditabbaṁ.",
  "atk-s0503a8:27_0": "Iti satthā “atthi,",
  "atk-s0503a8:27_1": "bhikkhave,",
  "atk-s0503a8:27_2": "ajātaṁ abhūtaṁ akataṁ asaṅkhata”nti vatvā tattha hetuṁ dassento “no cetaṁ,",
  "atk-s0503a8:27_3": "bhikkhave”tiādimāha.",
  "atk-s0503a8:27_4": "Tassāyaṁ saṅkhepattho –",
  "atk-s0503a8:27_5": "bhikkhave,",
  "atk-s0503a8:27_6": "yadi ajātādisabhāvā asaṅkhatā dhātu na abhavissa na siyā,",
  "atk-s0503a8:27_7": "idha loke jātādisabhāvassa rūpādikkhandhapañcakasaṅkhātassa saṅkhatassa nissaraṇaṁ anavasesavūpasamo na paññāyeyya na upalabbheyya na sambhaveyya.",
  "atk-s0503a8:27_8": "Nibbānañhi ārammaṇaṁ katvā pavattamānā sammādiṭṭhiādayo ariyamaggadhammā anavasesakilese samucchindanti.",
  "atk-s0503a8:27_9": "Tenettha sabbassapi vaṭṭadukkhassa appavatti apagamo nissaraṇaṁ paññāyati.",
  "atk-s0503a8:28_0": "Evaṁ byatirekavasena nibbānassa atthibhāvaṁ dassetvā idāni anvayavasenapi taṁ dassetuṁ,",
  "atk-s0503a8:28_1": "“yasmā ca kho”tiādi vuttaṁ.",
  "atk-s0503a8:28_2": "Taṁ vuttatthameva.",
  "atk-s0503a8:28_3": "Ettha ca yasmā “apaccayā dhammā,",
  "atk-s0503a8:28_4": "asaṅkhatā dhammā, atthi,",
  "atk-s0503a8:28_5": "bhikkhave,",
  "atk-s0503a8:28_6": "tadāyatanaṁ,",
  "atk-s0503a8:28_7": "yattha neva pathavī,",
  "atk-s0503a8:28_8": "idampi kho ṭhānaṁ duddasaṁ,",
  "atk-s0503a8:28_9": "yadidaṁ sabbasaṅkhārasamatho sabbūpadhipaṭinissaggo,",
  "atk-s0503a8:28_10": "asaṅkhatañca vo,",
  "atk-s0503a8:28_11": "bhikkhave,",
  "atk-s0503a8:28_12": "dhammaṁ desessāmi asaṅkhatagāminiñca paṭipada”ntiādīhi anekehi suttapadehi, “atthi,",
  "atk-s0503a8:28_13": "bhikkhave,",
  "atk-s0503a8:28_14": "ajāta”nti imināpi ca suttena nibbānadhātuyā paramatthato sambhavo sabbalokaṁ anukampamānena sammāsambuddhena desito,",
  "atk-s0503a8:28_15": "tasmā yadipi tattha apaccakkhakārīnampi viññūnaṁ kaṅkhā vā vimati vā natthiyeva.",
  "atk-s0503a8:28_16": "Ye pana paraneyyabuddhino puggalā,",
  "atk-s0503a8:28_17": "tesaṁ vimativinodanatthaṁ ayamettha adhippāyaniddhāraṇamukhena yuttivicāraṇā –",
  "atk-s0503a8:28_18": "yathā pariññeyyatāya sauttarānaṁ kāmānaṁ rūpādīnañca paṭipakkhabhūtaṁ tabbidhurasabhāvaṁ nissaraṇaṁ paññāyati,",
  "atk-s0503a8:28_19": "evaṁ taṁsabhāvānaṁ sabbesampi saṅkhatadhammānaṁ paṭipakkhabhūtena tabbidhurasabhāvena nissaraṇena bhavitabbaṁ.",
  "atk-s0503a8:28_20": "Yañcetaṁ nissaraṇaṁ,",
  "atk-s0503a8:28_21": "sā asaṅkhatā dhātu.",
  "atk-s0503a8:28_22": "Kiñca bhiyyo saṅkhatadhammārammaṇaṁ vipassanāñāṇaṁ api anulomañāṇaṁ kilese samucchedavasena pajahituṁ na sakkoti.",
  "atk-s0503a8:28_23": "Tathā sammutisaccārammaṇaṁ paṭhamajjhānādīsu ñāṇaṁ vikkhambhanavaseneva kilese pajahati,",
  "atk-s0503a8:28_24": "na samucchedavasena.",
  "atk-s0503a8:28_25": "Iti saṅkhatadhammārammaṇassa sammutisaccārammaṇassa ca ñāṇassa kilesānaṁ samucchedappahāne asamatthabhāvato",
  "atk-s0503a8:28_26": "tesaṁ samucchedappahānakarassa ariyamaggañāṇassa tadubhayaviparītasabhāvena ārammaṇena bhavitabbaṁ,",
  "atk-s0503a8:28_27": "sā asaṅkhatā dhātu.",
  "atk-s0503a8:28_28": "Tathā “atthi,",
  "atk-s0503a8:28_29": "bhikkhave,",
  "atk-s0503a8:28_30": "ajātaṁ abhūtaṁ akataṁ asaṅkhata”nti idaṁ nibbānapadassa paramatthato atthibhāvajotakaṁ vacanaṁ aviparītatthaṁ bhagavatā bhāsitattā.",
  "atk-s0503a8:28_31": "Yañhi bhagavatā bhāsitaṁ,",
  "atk-s0503a8:28_32": "taṁ aviparītatthaṁ paramatthaṁ yathā taṁ “sabbe saṅkhārā aniccā,",
  "atk-s0503a8:28_33": "sabbe saṅkhārā dukkhā,",
  "atk-s0503a8:28_34": "sabbe dhammā anattā”ti,",
  "atk-s0503a8:28_35": "tathā nibbānasaddo katthaci visaye yathābhūtaparamatthavisayo upacāramattavuttisabbhāvato seyyathāpi sīhasaddo.",
  "atk-s0503a8:28_36": "Atha vā attheva paramatthato asaṅkhatā dhātu,",
  "atk-s0503a8:28_37": "itaratabbiparītavinimuttasabhāvattā seyyathāpi pathavīdhātu vedanāti.",
  "atk-s0503a8:28_38": "Evamādīhi nayehi yuttitopi asaṅkhatāya dhātuyā paramatthato atthibhāvo veditabbo.",
  "atk-s0503a8:29_0": "Tatiyasuttavaṇṇanā niṭṭhitā.",
  "atk-s0503a8:30_0": "4. Catutthanibbānapaṭisaṁyuttasuttavaṇṇanā",
  "atk-s0503a8:31_0": "74.",
  "atk-s0503a8:31_1": "Catutthe atha kho bhagavā etamatthaṁ viditvāti tadā kira bhagavatā anekapariyāyena sandassanādivasena",
  "atk-s0503a8:31_2": "nibbānapaṭisaṁyuttāya dhammadesanāya katāya tesaṁ bhikkhūnaṁ etadahosi –",
  "atk-s0503a8:31_3": "“ayaṁ tāva bhagavatā amatamahānibbānadhātuyā anekākāravokāraṁ ānisaṁsaṁ dassentena anaññasādhāraṇo ānubhāvo pakāsito,",
  "atk-s0503a8:31_4": "adhigamūpāyo panassā na bhāsito,",
  "atk-s0503a8:31_5": "kathaṁ nu kho paṭipajjantehi amhehi ayaṁ adhigantabbā”ti.",
  "atk-s0503a8:31_6": "Atha bhagavā tesaṁ bhikkhūnaṁ etaṁ yathāvuttaparivitakkasaṅkhātaṁ atthaṁ sabbākārato viditvā.",
  "atk-s0503a8:31_7": "Imaṁ udānanti taṇhāvasena katthaci anissitassa passaddhakāyacittassa vīthipaṭipannavipassanassa ariyamaggena",
  "atk-s0503a8:31_8": "anavasesato taṇhāpahānena nibbānādhigamavibhāvanaṁ imaṁ udānaṁ udānesi.",
  "atk-s0503a8:32_0": "Tattha nissitassa calitanti rūpādisaṅkhāre taṇhādiṭṭhīhi nissitassa calitaṁ “etaṁ mama,",
  "atk-s0503a8:32_1": "eso me attā”ti taṇhādiṭṭhivipphanditaṁ hoti.",
  "atk-s0503a8:32_2": "Appahīnataṇhādiṭṭhikassa hi puggalassa sukhādīsu uppannesu tāni abhibhuyya viharituṁ asakkontassa “mama vedanā,",
  "atk-s0503a8:32_3": "ahaṁ vediyāmī”tiādinā taṇhādiṭṭhigāhavasena kusalappavattito cittasantānassa calanaṁ kampanaṁ,",
  "atk-s0503a8:32_4": "avakkhalitaṁ vā hotīti attho.",
  "atk-s0503a8:32_5": "Anissitassa calitaṁ natthīti yo pana visuddhipaṭipadaṁ paṭipajjanto samathavipassanāhi taṇhādiṭṭhiyo",
  "atk-s0503a8:32_6": "vikkhambhetvā aniccādivasena saṅkhāre sammasanto viharati,",
  "atk-s0503a8:32_7": "tassa taṁ anissitassa yathāvuttaṁ calitaṁ avakkhalitaṁ,",
  "atk-s0503a8:32_8": "vipphanditaṁ vā natthi kāraṇassa suvikkhambhitattā.",
  "atk-s0503a8:33_0": "Calite asatīti yathāvutte calite asati yathā taṇhādiṭṭhigāhā nappavattanti,",
  "atk-s0503a8:33_1": "tathā vīthipaṭipannāya vipassanāya taṁ ussukkantassa.",
  "atk-s0503a8:33_2": "Passaddhīti vipassanācittasahajātānaṁ kāyacittānaṁ sārambhakarakilesavūpasaminī duvidhāpi passaddhi hoti.",
  "atk-s0503a8:33_3": "Passaddhiyā sati nati na hotīti pubbenāparaṁ visesayuttāya passaddhiyā sati anavajjasukhādhiṭṭhānaṁ samādhiṁ",
  "atk-s0503a8:33_4": "vaḍḍhetvā taṁ paññāya samavāyakaraṇena samathavipassanaṁ yuganaddhaṁ yojetvā maggaparamparāya kilese",
  "atk-s0503a8:33_5": "khepentassa kāmabhavādīsu namanato “natī”ti laddhanāmā taṇhā arahattamaggakkhaṇe anavasesato na hoti,",
  "atk-s0503a8:33_6": "anuppattidhammataṁ āpāditattā na uppajjatīti attho.",
  "atk-s0503a8:34_0": "Natiyā asatīti arahattamaggena taṇhāya suppahīnattā bhavādiatthāya ālayanikanti pariyuṭṭhāne asati.",
  "atk-s0503a8:34_1": "Āgatigati na hotīti paṭisandhivasena idha āgati āgamanaṁ cutivasena gati ito paralokagamanaṁ peccabhāvo na hoti na pavattati.",
  "atk-s0503a8:34_2": "Āgatigatiyā asatīti vuttanayena āgatiyā ca gatiyā ca asati.",
  "atk-s0503a8:34_3": "Cutūpapāto na hotīti aparāparaṁ cavanupapajjanaṁ na hoti na pavattati.",
  "atk-s0503a8:34_4": "Asati hi kilesavaṭṭe kammavaṭṭaṁ pacchinnameva,",
  "atk-s0503a8:34_5": "pacchinne ca tasmiṁ kuto vipākavaṭṭassa sambhavo. Tenāha –",
  "atk-s0503a8:34_6": "“cutūpapāte asati nevidha na hura”ntiādi.",
  "atk-s0503a8:34_7": "Tattha yaṁ vattabbaṁ,",
  "atk-s0503a8:34_8": "taṁ heṭṭhā bāhiyasutte vitthārato vuttameva.",
  "atk-s0503a8:34_9": "Tasmā tattha vuttanayeneva attho veditabbo.",
  "atk-s0503a8:35_0": "Iti bhagavā idhāpi tesaṁ bhikkhūnaṁ anavasesato vaṭṭadukkhavūpasamahetubhūtaṁ amatamahānibbānassa ānubhāvaṁ sammāpaṭipattiyā pakāseti.",
  "atk-s0503a8:36_0": "Catutthasuttavaṇṇanā niṭṭhitā.",
  "atk-s0503a8:37_0": "5. Cundasuttavaṇṇanā",
  "atk-s0503a8:38_0": "75.",
  "atk-s0503a8:38_1": "Pañcame mallesūti evaṁnāmake janapade.",
  "atk-s0503a8:38_2": "Mahatā bhikkhusaṅghenāti guṇamahattasaṅkhyāmahattehi mahatā.",
  "atk-s0503a8:38_3": "So hi bhikkhusaṅgho sīlādiguṇavisesayogenapi mahā tattha sabbapacchimakassa sotāpannabhāvato,",
  "atk-s0503a8:38_4": "saṅkhyāmahattenapi mahā aparicchinnagaṇanattā.",
  "atk-s0503a8:38_5": "Āyusaṅkhārossajjanato paṭṭhāya hi āgatāgatā bhikkhū na pakkamiṁsu.",
  "atk-s0503a8:38_6": "Cundassāti evaṁnāmakassa.",
  "atk-s0503a8:38_7": "Kammāraputtassāti suvaṇṇakāraputtassa.",
  "atk-s0503a8:38_8": "So kira aḍḍho mahākuṭumbiko bhagavato paṭhamadassaneneva sotāpanno hutvā attano ambavane satthuvasanānucchavikaṁ gandhakuṭiṁ,",
  "atk-s0503a8:38_9": "bhikkhusaṅghassa ca rattiṭṭhānadivāṭṭhānaupaṭṭhānasālākuṭimaṇḍapacaṅkamanādike ca sampādetvā pākāraparikkhittaṁ",
  "atk-s0503a8:38_10": "dvārakoṭṭhakayuttaṁ vihāraṁ katvā buddhappamukhassa saṅghassa niyyādesi.",
  "atk-s0503a8:38_11": "Taṁ sandhāya vuttaṁ –",
  "atk-s0503a8:38_12": "“tatra sudaṁ bhagavā pāvāyaṁ viharati cundassa kammāraputtassa ambavane”ti.",
  "atk-s0503a8:39_0": "Paṭiyādāpetvāti sampādetvā.",
  "atk-s0503a8:39_1": "“Sūkaramaddavanti sūkarassa mudusiniddhaṁ pavattamaṁsa”nti mahāaṭṭhakathāyaṁ vuttaṁ.",
  "atk-s0503a8:39_2": "Keci pana “sūkaramaddavanti na sūkaramaṁsaṁ,",
  "atk-s0503a8:39_3": "sūkarehi madditavaṁsakaḷīro”ti vadanti.",
  "atk-s0503a8:39_4": "Aññe “sūkarehi madditappadese jātaṁ ahichattaka”nti.",
  "atk-s0503a8:39_5": "Apare pana “sūkaramaddavaṁ nāma ekaṁ rasāyana”nti bhaṇiṁsu.",
  "atk-s0503a8:39_6": "Tañhi cundo kammāraputto “ajja bhagavā parinibbāyissatī”ti sutvā “appeva nāma naṁ paribhuñjitvā cirataraṁ",
  "atk-s0503a8:39_7": "tiṭṭheyyā”ti satthu cirajīvitukamyatāya adāsīti vadanti.",
  "atk-s0503a8:40_0": "Tena maṁ parivisāti tena mamaṁ bhojehi.",
  "atk-s0503a8:40_1": "Kasmā bhagavā evamāha?",
  "atk-s0503a8:40_2": "Parānuddayatāya.",
  "atk-s0503a8:40_3": "Tañca kāraṇaṁ pāḷiyaṁ vuttameva.",
  "atk-s0503a8:40_4": "Tena abhihaṭabhikkhāya paresaṁ aparibhogārahato ca tathā vattuṁ vaṭṭatīti dassitaṁ hoti.",
  "atk-s0503a8:40_5": "Tasmiṁ kira sūkaramaddave dvisahassadīpaparivāresu catūsu mahādīpesu devatā ojaṁ pakkhipiṁsu.",
  "atk-s0503a8:40_6": "Tasmā taṁ añño koci sammā jīrāpetuṁ na sakkoti,",
  "atk-s0503a8:40_7": "tamatthaṁ pakāsento satthā parūpavādamocanatthaṁ “nāhaṁ taṁ, cunda,",
  "atk-s0503a8:40_8": "passāmī”tiādinā sīhanādaṁ nadi.",
  "atk-s0503a8:40_9": "Ye hi pare upavadeyyuṁ “attanā paribhuttāvasesaṁ neva bhikkhūnaṁ,",
  "atk-s0503a8:40_10": "na aññesaṁ manussānaṁ adāsi,",
  "atk-s0503a8:40_11": "āvāṭe nikhaṇāpetvā vināsesī”ti,",
  "atk-s0503a8:40_12": "“tesaṁ vacanokāso mā hotū”ti parūpavādamocanatthaṁ sīhanādaṁ nadi.",
  "atk-s0503a8:41_0": "Tattha sadevaketiādīsu saha devehīti sadevako,",
  "atk-s0503a8:41_1": "saha mārenāti samārako,",
  "atk-s0503a8:41_2": "saha brahmunāti sabrahmako,",
  "atk-s0503a8:41_3": "saha samaṇabrāhmaṇehīti sassamaṇabrāhmaṇī,",
  "atk-s0503a8:41_4": "pajātattā pajā,",
  "atk-s0503a8:41_5": "saha devamanussehīti sadevamanussā.",
  "atk-s0503a8:41_6": "Tasmiṁ sadevake loke…pe…",
  "atk-s0503a8:41_7": "sadevamanussāya.",
  "atk-s0503a8:41_8": "Tattha sadevakavacanena pañcakāmāvacaradevaggahaṇaṁ,",
  "atk-s0503a8:41_9": "samārakavacanena chaṭṭhakāmāvacaradevaggahaṇaṁ,",
  "atk-s0503a8:41_10": "sabrahmakavacanena brahmakāyikādibrahmaggahaṇaṁ,",
  "atk-s0503a8:41_11": "sassamaṇabrāhmaṇīvacanena sāsanassa paccatthikapaccāmittasamaṇabrāhmaṇaggahaṇaṁ samitapāpabāhitapāpasamaṇabrāhmaṇaggahaṇañca,",
  "atk-s0503a8:41_12": "pajāvacanena sattalokaggahaṇaṁ,",
  "atk-s0503a8:41_13": "sadevamanussavacanena sammutidevaavasesamanussaggahaṇaṁ.",
  "atk-s0503a8:41_14": "Evamettha tīhi padehi okāsalokavasena,",
  "atk-s0503a8:41_15": "dvīhi pajāvasena sattaloko gahitoti veditabbo.",
  "atk-s0503a8:41_16": "Aparo nayo –",
  "atk-s0503a8:41_17": "sadevakavacanena arūpāvacaraloko gahito,",
  "atk-s0503a8:41_18": "samārakavacanena chakāmāvacaradevaloko,",
  "atk-s0503a8:41_19": "sabrahmakavacanena rūpī brahmaloko,",
  "atk-s0503a8:41_20": "sassamaṇabrāhmaṇavacanena catuparisavasena sammutidevehi saha manussaloko,",
  "atk-s0503a8:41_21": "avasesasattaloko vā gahitoti veditabbo.",
  "atk-s0503a8:42_0": "Bhuttāvissāti bhuttavato.",
  "atk-s0503a8:42_1": "Kharoti pharuso.",
  "atk-s0503a8:42_2": "Ābādhoti visabhāgarogo.",
  "atk-s0503a8:42_3": "Pabāḷhāti balavatiyo.",
  "atk-s0503a8:42_4": "Māraṇantikāti maraṇantā maraṇasamīpapāpanasamatthā.",
  "atk-s0503a8:42_5": "Sato sampajāno adhivāsesīti satiṁ upaṭṭhitaṁ katvā ñāṇena paricchinditvā adhivāsesi.",
  "atk-s0503a8:42_6": "Avihaññamānoti vedanānuvattanavasena asallakkhitadhammo viya aparāparaṁ parivattanaṁ akaronto apīḷiyamāno adukkhiyamāno viya adhivāsesi.",
  "atk-s0503a8:42_7": "Bhagavato hi veḷuvagāmakeyeva tā vedanā uppannā,",
  "atk-s0503a8:42_8": "samāpattibalena pana vikkhambhitā yāva parinibbānadivasā na uppajjiṁsu divase divase samāpattīhi paṭipaṇāmanato.",
  "atk-s0503a8:42_9": "Taṁ divasaṁ pana parinibbāyitukāmo “koṭisahassahatthīnaṁ balaṁ dhārentānaṁ vajirasaṅghātasamānakāyānaṁ",
  "atk-s0503a8:42_10": "aparimitakālaṁ upacitapuññasambhārānampi bhave sati evarūpā vedanā pavattanti,",
  "atk-s0503a8:42_11": "kimaṅgaṁ pana aññesa”nti sattānaṁ saṁvegajananatthaṁ samāpattiṁ na samāpajji,",
  "atk-s0503a8:42_12": "tena vedanā kharā vattiṁsu.",
  "atk-s0503a8:42_13": "Āyāmāti ehi yāma.",
  "atk-s0503a8:43_0": "Cundassa bhattaṁ bhuñjitvātiādikā aparabhāge dhammasaṅgāhakehi ṭhapitā gāthā.",
  "atk-s0503a8:43_1": "Tattha bhuttassa ca sūkaramaddavenāti bhuttassa udapādi,",
  "atk-s0503a8:43_2": "na pana bhuttapaccayā.",
  "atk-s0503a8:43_3": "Yadi hi abhuttassa uppajjissā,",
  "atk-s0503a8:43_4": "atikharo abhavissā,",
  "atk-s0503a8:43_5": "siniddhabhojanaṁ pana bhuttattā tanukā vedanā ahosi,",
  "atk-s0503a8:43_6": "teneva padasā gantuṁ asakkhi.",
  "atk-s0503a8:43_7": "Etena yvāyaṁ “yassa taṁ paribhuttaṁ sammā pariṇāmaṁ gaccheyya aññatra tathāgatassā”ti sīhanādo nadito,",
  "atk-s0503a8:43_8": "tassa sātthakatā dassitā.",
  "atk-s0503a8:43_9": "Buddhānañhi aṭṭhāne gajjitaṁ nāma natthi.",
  "atk-s0503a8:43_10": "Yasmā taṁ paribhuttaṁ bhagavato na kiñci vikāraṁ uppādesi,",
  "atk-s0503a8:43_11": "kammena pana laddhokāsena uppādiyamānaṁ vikāraṁ appamattatāya upasamento sarīre balaṁ uppādesi,",
  "atk-s0503a8:43_12": "yena yathā vakkhamānaṁ tividhaṁ payojanaṁ sampādesi,",
  "atk-s0503a8:43_13": "tasmā sammadeva taṁ pariṇāmaṁ gataṁ,",
  "atk-s0503a8:43_14": "māraṇantikattā pana vedanānaṁ aviññātaṁ apākaṭaṁ ahosīti.",
  "atk-s0503a8:43_15": "Viriccamānoti abhiṇhaṁ pavattalohitavirecanova samāno.",
  "atk-s0503a8:43_16": "Avocāti attanā icchitaṭṭhāne parinibbānatthāya evamāha.",
  "atk-s0503a8:44_0": "Kasmā pana bhagavā evaṁ roge uppanne kusināraṁ agamāsi,",
  "atk-s0503a8:44_1": "kiṁ aññattha na sakkā parinibbāyitunti?",
  "atk-s0503a8:44_2": "Parinibbāyituṁ nāma na katthaci na sakkā,",
  "atk-s0503a8:44_3": "evaṁ pana cintesi –",
  "atk-s0503a8:44_4": "mayi kusināraṁ gate mahāsudassanasuttadesanāya aṭṭhuppatti bhavissati,",
  "atk-s0503a8:44_5": "tāya yā devaloke anubhavitabbasadisā sampatti manussaloke mayā anubhūtā,",
  "atk-s0503a8:44_6": "taṁ dvīhi bhāṇavārehi paṭimaṇḍetvā desessāmi,",
  "atk-s0503a8:44_7": "taṁ sutvā bahū janā kusalaṁ kattabbaṁ maññissanti.",
  "atk-s0503a8:44_8": "Subhaddopi kattha maṁ upasaṅkamitvā pañhaṁ pucchitvā vissajjanapariyosāne saraṇesu patiṭṭhāya pabbajitvā",
  "atk-s0503a8:44_9": "laddhūpasampado kammaṭṭhānaṁ bhāvetvā mayi dharanteyeva arahattaṁ patvā pacchimasāvako nāma bhavissati.",
  "atk-s0503a8:44_10": "Aññattha mayi parinibbute dhātunimittaṁ mahākalaho bhavissati,",
  "atk-s0503a8:44_11": "lohitaṁ nadī viya sandissati.",
  "atk-s0503a8:44_12": "Kusinārāyaṁ pana parinibbute doṇabrāhmaṇo taṁ vivādaṁ vūpasametvā dhātuyo vibhajitvā dassatīti imāni",
  "atk-s0503a8:44_13": "tīṇi kāraṇāni passanto bhagavā mahatā ussāhena kusināraṁ agamāsi.",
  "atk-s0503a8:45_0": "Iṅghāti codanatthe nipāto.",
  "atk-s0503a8:45_1": "Kilantosmīti parissanto asmi.",
  "atk-s0503a8:45_2": "Tena yathāvuttavedanānaṁ balavabhāvaṁ eva dasseti.",
  "atk-s0503a8:45_3": "Bhagavā hi attano ānubhāvena tadā padasā agamāsi,",
  "atk-s0503a8:45_4": "aññesaṁ pana yathā paduddhārampi kātuṁ na sakkā,",
  "atk-s0503a8:45_5": "tathā vedanā tikhiṇā kharā kaṭukā vattiṁsu.",
  "atk-s0503a8:45_6": "Tenevāha “nisīdissāmī”ti.",
  "atk-s0503a8:46_0": "Idānīti adhunā.",
  "atk-s0503a8:46_1": "Luḷitanti madditaṁ viya ākulaṁ.",
  "atk-s0503a8:46_2": "Āvilanti ālulaṁ.",
  "atk-s0503a8:46_3": "Acchodakāti tanupasannasalilā.",
  "atk-s0503a8:46_4": "Sātodakāti madhuratoyā.",
  "atk-s0503a8:46_5": "Sītodakāti sītalajalā.",
  "atk-s0503a8:46_6": "Setodakāti nikkaddamā.",
  "atk-s0503a8:46_7": "Udakañhi sabhāvato setavaṇṇaṁ,",
  "atk-s0503a8:46_8": "bhūmivasena kaddamāvilatāya ca aññādisaṁ hoti,",
  "atk-s0503a8:46_9": "kakudhāpi nadī vimalavālikā samokiṇṇā setavaṇṇā sandati.",
  "atk-s0503a8:46_10": "Tena vuttaṁ “setodakā”ti.",
  "atk-s0503a8:46_11": "Supatitthāti sundaratitthā.",
  "atk-s0503a8:46_12": "Ramaṇīyāti manoharabhūmibhāgatāya ramitabbā yathāvuttaudakasampattiyā ca manoramā.",
  "atk-s0503a8:47_0": "Kilantosmi cundaka, nipajjissāmīti tathāgatassa hi –",
  "atk-s0503a8:48_0": "“Kāḷāvakañca gaṅgeyyaṁ, paṇḍaraṁ tambapiṅgalaṁ;",
  "atk-s0503a8:49_0": "Gandhamaṅgalahemañca, uposathachaddantime dasā”ti. –",
  "atk-s0503a8:50_0": "Evaṁ vuttesu dasasu hatthikulesu kāḷāvakasaṅkhātānaṁ yaṁ dasannaṁ pakatihatthīnaṁ balaṁ,",
  "atk-s0503a8:50_1": "taṁ ekassa gaṅgeyyassāti evaṁ dasaguṇitāya gaṇanāya pakatihatthīnaṁ koṭisahassabalappamāṇaṁ sarīrabalaṁ.",
  "atk-s0503a8:50_2": "Taṁ sabbampi tasmiṁ divase pacchābhattato paṭṭhāya caṅgavāre pakkhittaudakaṁ viya parikkhayaṁ gataṁ.",
  "atk-s0503a8:50_3": "Pāvāya tigāvute kusinārā.",
  "atk-s0503a8:50_4": "Etasmiṁ antare pañcavīsatiyā ṭhānesu nisīditvā mahantaṁ ussāhaṁ katvā āgacchanto sūriyatthaṅgamanavelāya",
  "atk-s0503a8:50_5": "bhagavā kusināraṁ pāpuṇīti evaṁ “rogo nāma sabbaṁ ārogyaṁ maddanto āgacchatī”ti imamatthaṁ dassento sadevakassa",
  "atk-s0503a8:50_6": "lokassa saṁvegakaraṁ vācaṁ bhāsanto “kilantosmi, cundaka,",
  "atk-s0503a8:50_7": "nipajjissāmī”ti āha.",
  "atk-s0503a8:51_0": "Sīhaseyyanti ettha kāmabhogīseyyā petaseyyā tathāgataseyyā sīhaseyyāti catasso seyyā.",
  "atk-s0503a8:51_1": "Tattha “yebhuyyena,",
  "atk-s0503a8:51_2": "bhikkhave,",
  "atk-s0503a8:51_3": "kāmabhogī vāmena passena seyyaṁ kappentī”ti ayaṁ kāmabhogīseyyā.",
  "atk-s0503a8:51_4": "“Yebhuyyena,",
  "atk-s0503a8:51_5": "bhikkhave,",
  "atk-s0503a8:51_6": "petā uttānā sentī”ti ayaṁ petaseyyā.",
  "atk-s0503a8:51_7": "Catutthajjhānaṁ tathāgataseyyā. “Sīho,",
  "atk-s0503a8:51_8": "bhikkhave,",
  "atk-s0503a8:51_9": "migarājā dakkhiṇena passena seyyaṁ kappetī”ti ayaṁ sīhaseyyā.",
  "atk-s0503a8:51_10": "Ayañhi tejussadairiyāpathattā uttamaseyyā nāma.",
  "atk-s0503a8:51_11": "Tena vuttaṁ –",
  "atk-s0503a8:51_12": "“dakkhiṇena passena sīhaseyyaṁ kappesī”ti.",
  "atk-s0503a8:51_13": "Pāde pādanti dakkhiṇapāde vāmapādaṁ.",
  "atk-s0503a8:51_14": "Accādhāyāti atiādhāya,",
  "atk-s0503a8:51_15": "gopphakaṁ atikkamma ṭhapetvā.",
  "atk-s0503a8:51_16": "Gopphakena hi gopphake,",
  "atk-s0503a8:51_17": "jāṇunā jāṇumhi saṅghaṭṭiyamāne abhiṇhaṁ vedanā uppajjanti,",
  "atk-s0503a8:51_18": "seyyā phāsukā na hoti.",
  "atk-s0503a8:51_19": "Yathā pana na saṅghaṭṭeti,",
  "atk-s0503a8:51_20": "evaṁ atikkamma ṭhapite vedanā nuppajjanti,",
  "atk-s0503a8:51_21": "seyyā phāsukā hoti.",
  "atk-s0503a8:51_22": "Tasmā evaṁ nipajji.",
  "atk-s0503a8:52_0": "Gantvāna buddhoti imā gāthā aparabhāge dhammasaṅgāhakehi ṭhapitā.",
  "atk-s0503a8:52_1": "Tattha nadikanti nadiṁ.",
  "atk-s0503a8:52_2": "Appaṭimodha loketi appaṭimo idha imasmiṁ sadevake loke.",
  "atk-s0503a8:52_3": "Nhatvā ca pivitvā cudatārīti gattānaṁ sītikaraṇavasena nhatvā ca pānīyaṁ pivitvā ca nadito uttari.",
  "atk-s0503a8:52_4": "Tadā kira bhagavati nhāyante antonadiyaṁ macchakacchapā, udakaṁ,",
  "atk-s0503a8:52_5": "ubhosu tīresu vanasaṇḍo,",
  "atk-s0503a8:52_6": "sabbo ca so bhūmibhāgoti sabbaṁ suvaṇṇavaṇṇameva ahosi.",
  "atk-s0503a8:52_7": "Purakkhatoti guṇavisiṭṭhasattuttamagarubhāvato sadevakena lokena pūjāsammānavasena purakkhato.",
  "atk-s0503a8:52_8": "Bhikkhugaṇassa majjheti bhikkhusaṅghassa majjhe.",
  "atk-s0503a8:52_9": "Tadā bhikkhū bhagavato vedanānaṁ adhimattabhāvaṁ viditvā āsannā hutvā samantato parivāretvāva gacchanti.",
  "atk-s0503a8:52_10": "Satthāti diṭṭhadhammikasamparāyikaparamatthehi sattānaṁ anusāsanato satthā.",
  "atk-s0503a8:52_11": "Pavattā bhagavā idhadhammeti bhāgyavantatādīhi bhagavā idha sīlādisāsanadhamme pavattā,",
  "atk-s0503a8:52_12": "dhamme vā caturāsītidhammakkhandhasahassāni pavattā pavattetā.",
  "atk-s0503a8:52_13": "Ambavananti tassā eva nadiyā tīre ambavanaṁ.",
  "atk-s0503a8:52_14": "Āmantayi cundakanti tasmiṁ kira khaṇe āyasmā ānando udakasāṭikaṁ pīḷento ohīyi,",
  "atk-s0503a8:52_15": "cundakatthero samīpe ahosi.",
  "atk-s0503a8:52_16": "Tasmā taṁ bhagavā āmantayi.",
  "atk-s0503a8:52_17": "Pamukhe nisīdīti vattasīsena satthu purato nisīdi “kiṁ nu kho satthā āṇāpetī”ti.",
  "atk-s0503a8:52_18": "Ettāvatā dhammabhaṇḍāgāriko anuppatto.",
  "atk-s0503a8:52_19": "Evaṁ anuppattaṁ atha kho bhagavā āyasmantaṁ ānandaṁ āmantesi.",
  "atk-s0503a8:53_0": "Upadaheyyāti uppādeyya,",
  "atk-s0503a8:53_1": "vippaṭisārassa uppādako koci puriso siyā api bhaveyya.",
  "atk-s0503a8:53_2": "Alābhāti ye aññesaṁ dānaṁ dadantānaṁ dānānisaṁsasaṅkhātā lābhā honti,",
  "atk-s0503a8:53_3": "te alābhā.",
  "atk-s0503a8:53_4": "Dulladdhanti puññavisesena laddhampi manussattaṁ dulladdhaṁ.",
  "atk-s0503a8:53_5": "Yassa teti yassa tava.",
  "atk-s0503a8:53_6": "Uttaṇḍulaṁ vā atikilinnaṁ vā ko taṁ jānāti,",
  "atk-s0503a8:53_7": "kīdisampi pacchimaṁ piṇḍapātaṁ bhuñjitvā tathāgato parinibbuto,",
  "atk-s0503a8:53_8": "addhā tena yaṁ vā taṁ vā dinnaṁ bhavissatīti.",
  "atk-s0503a8:53_9": "Lābhāti diṭṭhadhammikasamparāyikā dānānisaṁsasaṅkhātā lābhā.",
  "atk-s0503a8:53_10": "Suladdhanti tuyhaṁ manussattaṁ suladdhaṁ.",
  "atk-s0503a8:53_11": "Sammukhāti sammukhato,",
  "atk-s0503a8:53_12": "na anussavena na paramparāyāti attho.",
  "atk-s0503a8:53_13": "Metanti me etaṁ mayā etaṁ.",
  "atk-s0503a8:53_14": "Dvemeti dve ime.",
  "atk-s0503a8:53_15": "Samasamaphalāti sabbākārena samānaphalā.",
  "atk-s0503a8:54_0": "Nanu ca yaṁ sujātāya dinnaṁ piṇḍapātaṁ bhuñjitvā tathāgato abhisambuddho,",
  "atk-s0503a8:54_1": "taṁ kilesānaṁ appahīnakāle dānaṁ,",
  "atk-s0503a8:54_2": "idaṁ pana cundassa dānaṁ khīṇāsavakāle,",
  "atk-s0503a8:54_3": "kasmā etāni samaphalānīti?",
  "atk-s0503a8:54_4": "Parinibbānasamatāya samāpattisamatāya anussaraṇasamatāya ca.",
  "atk-s0503a8:54_5": "Bhagavā hi sujātāya dinnaṁ piṇḍapātaṁ bhuñjitvā saupādisesāya nibbānadhātuyā parinibbuto,",
  "atk-s0503a8:54_6": "cundena dinnaṁ bhuñjitvā anupādisesāya nibbānadhātuyā parinibbutoti evaṁ parinibbānasamatāyapi samaphalāni.",
  "atk-s0503a8:54_7": "Abhisambujjhanadivase ca aggamaggassa hetubhūtā catuvīsatikoṭisatasahassasaṅkhā samāpattiyo samāpajji,",
  "atk-s0503a8:54_8": "parinibbānadivasepi sabbā tā samāpajji.",
  "atk-s0503a8:54_9": "Evaṁ samāpattisamatāyapi samaphalāni.",
  "atk-s0503a8:54_10": "Vuttañhetaṁ bhagavatā –",
  "atk-s0503a8:55_0": "“Yassa cetaṁ piṇḍapātaṁ paribhuñjitvā anuttaraṁ appamāṇaṁ cetosamādhiṁ upasampajja viharati,",
  "atk-s0503a8:55_1": "appamāṇo tassa puññābhisando kusalābhisando”tiādi. –",
  "atk-s0503a8:56_0": "Sujātā ca aparabhāge assosi “na kira sā rukkhadevatā,",
  "atk-s0503a8:56_1": "bodhisatto kiresa,",
  "atk-s0503a8:56_2": "taṁ kira piṇḍapātaṁ paribhuñjitvā anuttaraṁ sammāsambodhiṁ abhisambuddho,",
  "atk-s0503a8:56_3": "sattasattāhaṁ kirassa tena yāpanā ahosī”ti.",
  "atk-s0503a8:56_4": "Tassā idaṁ sutvā “lābhā vata me”ti anussarantiyā balavapītisomanassaṁ udapādi.",
  "atk-s0503a8:56_5": "Cundassapi aparabhāge “avasānapiṇḍapāto kira mayā dinno,",
  "atk-s0503a8:56_6": "dhammasīsaṁ kira mayā gahitaṁ,",
  "atk-s0503a8:56_7": "mayhaṁ kira piṇḍapātaṁ paribhuñjitvā satthā attanā cirakālābhipatthitāya anupādisesāya nibbānadhātuyā",
  "atk-s0503a8:56_8": "parinibbuto”ti sutvā “lābhā vata me”ti anussarato balavapītisomanassaṁ udapādi.",
  "atk-s0503a8:56_9": "Evaṁ anussaraṇasamatāyapi samaphalāni dvepi piṇḍapātadānānīti veditabbāni.",
  "atk-s0503a8:57_0": "Āyusaṁvattanikanti dīghāyukasaṁvattanikaṁ.",
  "atk-s0503a8:57_1": "Upacitanti pasutaṁ uppāditaṁ.",
  "atk-s0503a8:57_2": "Yasasaṁvattanikanti parivārasaṁvattanikaṁ.",
  "atk-s0503a8:57_3": "Ādhipateyyasaṁvattanikanti seṭṭhabhāvasaṁvattanikaṁ.",
  "atk-s0503a8:58_0": "Etamatthaṁ viditvāti etaṁ dānassa mahapphalatañceva sīlādiguṇehi attano ca anuttaradakkhiṇeyyabhāvaṁ",
  "atk-s0503a8:58_1": "anupādāparinibbānañcāti tividhampi atthaṁ sabbākārato viditvā tadatthadīpanaṁ imaṁ udānaṁ udānesi.",
  "atk-s0503a8:59_0": "Tattha dadato puññaṁ pavaḍḍhatīti dānaṁ dentassa cittasampattiyā ca dakkhiṇeyyasampattiyā ca dānamayaṁ puññaṁ upacīyati,",
  "atk-s0503a8:59_1": "mahapphalatarañca mahānisaṁsatarañca hotīti attho.",
  "atk-s0503a8:59_2": "Atha vā dadato puññaṁ pavaḍḍhatīti deyyadhammaṁ pariccajanto pariccāgacetanāya bahulīkatāya anukkamena",
  "atk-s0503a8:59_3": "sabbattha anāpattibahulo suvisuddhasīlaṁ rakkhitvā samathavipassanañca bhāvetuṁ sakkotīti tassa dānādivasena",
  "atk-s0503a8:59_4": "tividhampi puññaṁ abhivaḍḍhatīti evamettha attho veditabbo.",
  "atk-s0503a8:59_5": "Saṁyamatoti sīlasaṁyamena saṁyamantassa,",
  "atk-s0503a8:59_6": "saṁvare ṭhitassāti attho.",
  "atk-s0503a8:59_7": "Veraṁ na cīyatīti pañcavidhaveraṁ na pavaḍḍhati,",
  "atk-s0503a8:59_8": "adosapadhānattā vā adhisīlassa kāyavācācittehi sayaṁmanto suvisuddhasīlo khantibahulatāya kenaci veraṁ na karoti,",
  "atk-s0503a8:59_9": "kuto tassa upacayo.",
  "atk-s0503a8:59_10": "Tasmā tassa saṁyamato saṁyamantassa,",
  "atk-s0503a8:59_11": "saṁyamahetu vā veraṁ na cīyati.",
  "atk-s0503a8:59_12": "Kusalo ca jahāti pāpakanti kusalo pana ñāṇasampanno suvisuddhasīle patiṭṭhito aṭṭhatiṁsāya ārammaṇesu",
  "atk-s0503a8:59_13": "attano anurūpaṁ kammaṭṭhānaṁ gahetvā upacārappanābhedaṁ jhānaṁ sampādento pāpakaṁ lāmakaṁ kāmacchandādiakusalaṁ",
  "atk-s0503a8:59_14": "vikkhambhanavasena jahāti pariccajati.",
  "atk-s0503a8:59_15": "So tameva jhānaṁ pādakaṁ katvā saṅkhāresu khayavayaṁ paṭṭhapetvā vipassanāya kammaṁ karonto vipassanaṁ",
  "atk-s0503a8:59_16": "ussukkāpetvā ariyamaggena anavasesaṁ pāpakaṁ lāmakaṁ akusalaṁ samucchedavasena jahāti.",
  "atk-s0503a8:59_17": "Rāgadosamohakkhayā sa nibbutoti so evaṁ pāpakaṁ pajahitvā rāgādīnaṁ khayā anavasesakilesanibbānena,",
  "atk-s0503a8:59_18": "tato paraṁ khandhanibbānena ca nibbuto hotīti evaṁ bhagavā cundassa ca dakkhiṇasampattiṁ,",
  "atk-s0503a8:59_19": "attano ca dakkhiṇeyyasampattiṁ nissāya pītivegavissaṭṭhaṁ udānaṁ udānesi.",
  "atk-s0503a8:60_0": "Pañcamasuttavaṇṇanā niṭṭhitā.",
  "atk-s0503a8:61_0": "6. Pāṭaligāmiyasuttavaṇṇanā",
  "atk-s0503a8:62_0": "76.",
  "atk-s0503a8:62_1": "Chaṭṭhe magadhesūti magadharaṭṭhe.",
  "atk-s0503a8:62_2": "Mahatāti idhāpi guṇamahattenapi aparicchinnasaṅkhyattā gaṇanamahattenapi mahatā bhikkhusaṅghena.",
  "atk-s0503a8:62_3": "Pāṭaligāmoti evaṁnāmako magadharaṭṭhe eko gāmo.",
  "atk-s0503a8:62_4": "Tassa kira gāmassa māpanadivase gāmaggahaṇaṭṭhāne dve tayo pāṭalaṅkurā pathavito ubbhijjitvā nikkhamiṁsu.",
  "atk-s0503a8:62_5": "Tena taṁ “pāṭaligāmo”tveva vohariṁsu.",
  "atk-s0503a8:62_6": "Tadavasarīti taṁ pāṭaligāmaṁ avasari anupāpuṇi.",
  "atk-s0503a8:62_7": "Kadā pana bhagavā pāṭaligāmaṁ anupāpuṇi?",
  "atk-s0503a8:62_8": "Heṭṭhā vuttanayena sāvatthiyaṁ dhammasenāpatino cetiyaṁ kārāpetvā tato nikkhamitvā rājagahe vasanto tattha",
  "atk-s0503a8:62_9": "āyasmato mahāmoggallānassa ca cetiyaṁ kārāpetvā tato nikkhamitvā ambalaṭṭhikāyaṁ vasitvā aturitacārikāvasena",
  "atk-s0503a8:62_10": "janapadacārikaṁ caranto tattha tattha ekarattivāsena vasitvā lokaṁ anuggaṇhanto anukkamena pāṭaligāmaṁ",
  "atk-s0503a8:62_11": "anupāpuṇi.",
  "atk-s0503a8:63_0": "Pāṭaligāmiyāti pāṭaligāmavāsino upāsakā.",
  "atk-s0503a8:63_1": "Te kira bhagavato paṭhamadassanena keci saraṇesu,",
  "atk-s0503a8:63_2": "keci sīlesu,",
  "atk-s0503a8:63_3": "keci saraṇesu ca sīlesu ca patiṭṭhitā.",
  "atk-s0503a8:63_4": "Tena vuttaṁ “upāsakā”ti.",
  "atk-s0503a8:63_5": "Yena bhagavā tenupasaṅkamiṁsūti pāṭaligāme kira ajātasattuno licchavirājūnañca manussā kālena kālaṁ gantvā",
  "atk-s0503a8:63_6": "gehasāmike gehato nīharitvā māsampi aḍḍhamāsampi vasanti.",
  "atk-s0503a8:63_7": "Tena pāṭaligāmavāsino manussā niccupaddutā “etesañceva āgatakāle vasanaṭṭhānaṁ bhavissatī”ti ekapasse issarānaṁ bhaṇḍappaṭisāmanaṭṭhānaṁ,",
  "atk-s0503a8:63_8": "ekapasse vasanaṭṭhānaṁ,",
  "atk-s0503a8:63_9": "ekapasse āgantukānaṁ addhikamanussānaṁ,",
  "atk-s0503a8:63_10": "ekapasse daliddānaṁ kapaṇamanussānaṁ,",
  "atk-s0503a8:63_11": "ekapasse gilānānaṁ vasanaṭṭhānaṁ bhavissatīti sabbesaṁ aññamaññaṁ aghaṭṭetvā vasanappahonakaṁ nagaramajjhe mahāsālaṁ kāresuṁ,",
  "atk-s0503a8:63_12": "tassā nāmaṁ āvasathāgāranti.",
  "atk-s0503a8:63_13": "Taṁ divasañca niṭṭhānaṁ agamāsi.",
  "atk-s0503a8:63_14": "Te tattha gantvā hatthakammasudhākammacittakammādivasena supariniṭṭhitaṁ susajjitaṁ devavimānasadisaṁ",
  "atk-s0503a8:63_15": "taṁ dvārakoṭṭhakato paṭṭhāya oloketvā “idaṁ āvasathāgāraṁ ativiya manoramaṁ sassirikaṁ,",
  "atk-s0503a8:63_16": "kena nu kho paṭhamaṁ paribhuttaṁ amhākaṁ dīgharattaṁ hitāya sukhāya assā”ti cintesuṁ,",
  "atk-s0503a8:63_17": "tasmiṁyeva ca khaṇe “bhagavā taṁ gāmaṁ anuppatto”ti assosuṁ.",
  "atk-s0503a8:63_18": "Tena te uppannapītisomanassā “amhehi bhagavā gantvāpi ānetabbo siyā,",
  "atk-s0503a8:63_19": "so pana sayameva amhākaṁ vasanaṭṭhānaṁ sampatto,",
  "atk-s0503a8:63_20": "ajja mayaṁ bhagavantaṁ idha vasāpetvā paṭhamaṁ paribhuñjāpessāma tathā bhikkhusaṅghaṁ,",
  "atk-s0503a8:63_21": "bhikkhusaṅghe āgate tepiṭakaṁ buddhavacanaṁ āgatameva bhavissati,",
  "atk-s0503a8:63_22": "satthāraṁ maṅgalaṁ vadāpessāma,",
  "atk-s0503a8:63_23": "dhammaṁ kathāpessāma.",
  "atk-s0503a8:63_24": "Iti tīhi ratanehi paribhutte pacchā amhākañca paresañca paribhogo bhavissati,",
  "atk-s0503a8:63_25": "evaṁ no dīgharattaṁ hitāya sukhāya bhavissatī”ti sanniṭṭhānaṁ katvā etadatthameva bhagavantaṁ upasaṅkamiṁsu.",
  "atk-s0503a8:63_26": "Tasmā evamāhaṁsu –",
  "atk-s0503a8:63_27": "“adhivāsetu no,",
  "atk-s0503a8:63_28": "bhante bhagavā,",
  "atk-s0503a8:63_29": "āvasathāgāra”nti.",
  "atk-s0503a8:64_0": "Yena āvasathāgāraṁ tenupasaṅkamiṁsūti kiñcāpi taṁ taṁ divasameva pariniṭṭhitattā devavimānaṁ viya susajjitaṁ supaṭijaggitaṁ,",
  "atk-s0503a8:64_1": "buddhārahaṁ pana katvā na paññattaṁ,",
  "atk-s0503a8:64_2": "“buddhā nāma araññajjhāsayā araññārāmā,",
  "atk-s0503a8:64_3": "antogāme vaseyyuṁ vā no vā,",
  "atk-s0503a8:64_4": "tasmā bhagavato ruciṁ jānitvāva paññāpessāmā”ti cintetvā te bhagavantaṁ upasaṅkamiṁsu,",
  "atk-s0503a8:64_5": "idāni bhagavato ruciṁ jānitvā tathā paññāpetukāmā yena āvasathāgāraṁ tenupasaṅkamiṁsu.",
  "atk-s0503a8:64_6": "Sabbasanthariṁ āvasathāgāraṁ santharitvāti yathā sabbameva santhataṁ hoti,",
  "atk-s0503a8:64_7": "evaṁ taṁ santharitvā sabbapaṭhamaṁ tāva “gomayaṁ nāma sabbamaṅgalesu vattatī”ti sudhāparikammakatampi",
  "atk-s0503a8:64_8": "bhūmiṁ allagomayena opuñjāpetvā parisukkhabhāvaṁ ñatvā yathā akkantaṭṭhāne padaṁ na paññāyati,",
  "atk-s0503a8:64_9": "evaṁ catujjātiyagandhehi limpetvā upari nānāvaṇṇakaṭasārake santharitvā tesaṁ upari mahāpiṭṭhikakojavādiṁ",
  "atk-s0503a8:64_10": "katvā hatthattharaṇādīhi nānāvaṇṇehi attharaṇehi santharitabbayuttakaṁ sabbokāsaṁ santharāpesuṁ.",
  "atk-s0503a8:64_11": "Tena vuttaṁ –",
  "atk-s0503a8:64_12": "“sabbasanthariṁ āvasathāgāraṁ santharitvā”ti.",
  "atk-s0503a8:65_0": "Āsanānañhi majjhaṭṭhāne tāva maṅgalathambhaṁ nissāya mahārahaṁ buddhāsanaṁ paññāpetvā tattha yaṁ yaṁ mudukañca manoramañca paccattharaṇaṁ,",
  "atk-s0503a8:65_1": "taṁ taṁ paccattharitvā ubhatolohitakaṁ manuññadassanaṁ upadhānaṁ upadahitvā upari suvaṇṇarajatatārakāvicittaṁ",
  "atk-s0503a8:65_2": "vitānaṁ bandhitvā gandhadāmapupphadāmādīhi alaṅkaritvā samantā dvādasahatthe ṭhāne pupphajālaṁ kāretvā",
  "atk-s0503a8:65_3": "tiṁsahatthamattaṭṭhānaṁ paṭasāṇiyā parikkhipāpetvā pacchimabhittiṁ nissāya bhikkhusaṅghassa pallaṅkaapassayamañcapīṭhādīni",
  "atk-s0503a8:65_4": "paññāpetvā upari setapaccattharaṇehi paccattharāpetvā sālāya pācīnapassaṁ attano nisajjāyoggaṁ kāresuṁ.",
  "atk-s0503a8:65_5": "Taṁ sandhāya vuttaṁ “āsanāni paññāpetvā”ti.",
  "atk-s0503a8:66_0": "Udakamaṇikanti mahākucchikaṁ udakacāṭiṁ.",
  "atk-s0503a8:66_1": "Evaṁ bhagavā bhikkhusaṅgho ca yathāruciyā hatthapāde dhovissanti,",
  "atk-s0503a8:66_2": "mukhaṁ vikkhālessantīti tesu tesu ṭhānesu maṇivaṇṇassa udakassa pūretvā vāsatthāya nānāpupphāni ceva",
  "atk-s0503a8:66_3": "udakavāsacuṇṇāni ca pakkhipitvā kadalipaṇṇehi pidahitvā patiṭṭhapesuṁ.",
  "atk-s0503a8:66_4": "Tena vuttaṁ “udakamaṇikaṁ patiṭṭhāpetvā”ti.",
  "atk-s0503a8:67_0": "Telappadīpaṁāropetvāti rajatasuvaṇṇādimayadaṇḍadīpikāsu yodhakarūpavilāsakhacitarūpakādīnaṁ hatthe ṭhapitasuvaṇṇarajatādimayakapallikāsu",
  "atk-s0503a8:67_1": "telappadīpaṁ jālayitvā.",
  "atk-s0503a8:67_2": "Yena bhagavā tenupasaṅkamiṁsūti ettha pana te pāṭaligāmiyā upāsakā na kevalaṁ āvasathāgārameva,",
  "atk-s0503a8:67_3": "atha kho sakalasmimpi gāme vīthiyo sajjāpetvā dhaje ussāpetvā gehadvāresu puṇṇaghaṭe kadaliyo ca ṭhapāpetvā",
  "atk-s0503a8:67_4": "sakalagāmaṁ dīpamālāhi vippakiṇṇatārakaṁ viya katvā “khīrapake dārake khīraṁ pāyetha,",
  "atk-s0503a8:67_5": "daharakumāre lahuṁ lahuṁ bhojetvā sayāpetha,",
  "atk-s0503a8:67_6": "uccāsaddaṁ mā karittha,",
  "atk-s0503a8:67_7": "ajja ekarattiṁ satthā antogāme vasissati,",
  "atk-s0503a8:67_8": "buddhā nāma appasaddakāmā hontī”ti bheriṁ carāpetvā sayaṁ daṇḍadīpikā ādāya yena bhagavā tenupasaṅkamiṁsu.",
  "atk-s0503a8:68_0": "Atha kho bhagavā nivāsetvā pattacīvaramādāya saddhiṁ bhikkhusaṅghena yena āvasathāgāraṁ tenupasaṅkamīti “yassa dāni, bhante,",
  "atk-s0503a8:68_1": "bhagavā kālaṁ maññatī”ti evaṁ kira tehi kāle ārocite bhagavā lākhārasena tintarattakoviḷārapupphavaṇṇaṁ",
  "atk-s0503a8:68_2": "rattadupaṭṭaṁ kattariyā padumaṁ kantento viya,",
  "atk-s0503a8:68_3": "saṁvidhāya timaṇḍalaṁ paṭicchādento nivāsetvā suvaṇṇapāmaṅgena padumakalāpaṁ parikkhipanto viya,",
  "atk-s0503a8:68_4": "vijjulatāsassirikaṁ kāyabandhanaṁ bandhitvā rattakambalena gajakumbhaṁ pariyonandhanto viya,",
  "atk-s0503a8:68_5": "ratanasatubbedhe suvaṇṇagghike pavāḷajālaṁ khipamāno viya,",
  "atk-s0503a8:68_6": "mahati suvaṇṇacetiye rattakambalakañcukaṁ paṭimuñcanto viya,",
  "atk-s0503a8:68_7": "gacchantaṁ puṇṇacandaṁ rattavalāhakena paṭicchādento viya,",
  "atk-s0503a8:68_8": "kañcanagirimatthake supakkalākhārasaṁ parisiñcanto viya,",
  "atk-s0503a8:68_9": "cittakūṭapabbatamatthakaṁ vijjulatājālena parikkhipanto viya,",
  "atk-s0503a8:68_10": "sakalacakkavāḷasineruyugandharamahāpathaviṁ cāletvā gahitanigrodhapallavasamānavaṇṇaṁ surattavarapaṁsukūlaṁ",
  "atk-s0503a8:68_11": "pārupitvā vanagahanato nikkhantakesarasīho viya,",
  "atk-s0503a8:68_12": "samantato udayapabbatakūṭato puṇṇacando viya,",
  "atk-s0503a8:68_13": "bālasūriyo viya ca attanā nisinnacārumaṇḍapato nikkhami.",
  "atk-s0503a8:69_0": "Athassa kāyato meghamukhato vijjukalāpā viya rasmiyo nikkhamitvā suvaṇṇarasadhārāparisekapiñjarapattapupphaphalasākhāviṭape",
  "atk-s0503a8:69_1": "viya samantato rukkhe kariṁsu.",
  "atk-s0503a8:69_2": "Tāvadeva attano attano pattacīvaramādāya mahābhikkhusaṅgho bhagavantaṁ parivāresi.",
  "atk-s0503a8:69_3": "Te ca naṁ parivāretvā ṭhitā bhikkhū evarūpā ahesuṁ appicchā santuṭṭhā pavivittā asaṁsaṭṭhā āraddhavīriyā",
  "atk-s0503a8:69_4": "vattāro vacanakkhamā codakā pāpagarahino sīlasampannā samādhisampannā paññāsampannā vimuttisampannā vimuttiñāṇadassanasampannā.",
  "atk-s0503a8:69_5": "Tehi parivuto bhagavā rattakambalaparikkhitto viya suvaṇṇakkhandho,",
  "atk-s0503a8:69_6": "nakkhattaparivārito viya puṇṇacando,",
  "atk-s0503a8:69_7": "rattapadumavanasaṇḍamajjhagatā viya suvaṇṇanāvā,",
  "atk-s0503a8:69_8": "pavāḷavedikaparikkhitto viya suvaṇṇapāsādo virocittha.",
  "atk-s0503a8:69_9": "Mahākassapappamukhā pana mahātherā meghavaṇṇaṁ paṁsukūlacīvaraṁ pārupitvā maṇivammavammitā viya mahānāgā",
  "atk-s0503a8:69_10": "parivārayiṁsu vantarāgā bhinnakilesā vijaṭitajaṭā chinnabandhanā kule vā gaṇe vā alaggā.",
  "atk-s0503a8:70_0": "Iti bhagavā sayaṁ vītarāgo vītarāgehi,",
  "atk-s0503a8:70_1": "vītadoso vītadosehi,",
  "atk-s0503a8:70_2": "vītamoho vītamohehi,",
  "atk-s0503a8:70_3": "nittaṇho nittaṇhehi,",
  "atk-s0503a8:70_4": "nikkileso nikkilesehi,",
  "atk-s0503a8:70_5": "sayaṁ buddho anubuddhehi parivārito pattaparivāritaṁ viya kesaraṁ,",
  "atk-s0503a8:70_6": "kesaraparivāritā viya kaṇṇikā,",
  "atk-s0503a8:70_7": "aṭṭhanāgasahassaparivārito viya chaddanto nāgarājā,",
  "atk-s0503a8:70_8": "navutihaṁsasahassaparivārito viya dhataraṭṭho haṁsarājā,",
  "atk-s0503a8:70_9": "senaṅgaparivārito viya cakkavattirājā,",
  "atk-s0503a8:70_10": "marugaṇaparivārito viya sakko devarājā,",
  "atk-s0503a8:70_11": "brahmagaṇaparivārito viya hāritamahābrahmā,",
  "atk-s0503a8:70_12": "tārāgaṇaparivārito viya puṇṇacando,",
  "atk-s0503a8:70_13": "anupamena buddhavesena aparimāṇena buddhavilāsena pāṭaligāminaṁ maggaṁ paṭipajji.",
  "atk-s0503a8:71_0": "Athassa puratthimakāyato suvaṇṇavaṇṇā ghanabuddharasmiyo uṭṭhahitvā asītihatthaṭṭhānaṁ aggahesuṁ,",
  "atk-s0503a8:71_1": "tathā pacchimakāyato dakkhiṇapassato vāmapassato suvaṇṇavaṇṇā ghanabuddharasmiyo uṭṭhahitvā asītihatthaṭṭhānaṁ aggahesuṁ,",
  "atk-s0503a8:71_2": "uparikesantato paṭṭhāya sabbakesāvaṭṭehi moragīvarājavaṇṇā asitā ghanabuddharasmiyo uṭṭhahitvā gaganatale asītihatthaṭṭhānaṁ aggahesuṁ,",
  "atk-s0503a8:71_3": "heṭṭhāpādatalehi pavāḷavaṇṇā rasmiyo uṭṭhahitvā ghanapathaviyaṁ asītihatthaṭṭhānaṁ aggahesuṁ,",
  "atk-s0503a8:71_4": "dantato akkhīnaṁ setaṭṭhānato,",
  "atk-s0503a8:71_5": "nakhānaṁ maṁsavimuttaṭṭhānato odātā ghanabuddharasmiyo uṭṭhahitvā asītihatthaṭṭhānaṁ aggahesuṁ,",
  "atk-s0503a8:71_6": "rattapītavaṇṇānaṁ sambhinnaṭṭhānato mañjeṭṭhavaṇṇā rasmiyo uṭṭhahitvā asītihatthaṭṭhānaṁ aggahesuṁ,",
  "atk-s0503a8:71_7": "sabbatthakameva pabhassarā rasmiyo uṭṭhahiṁsu.",
  "atk-s0503a8:71_8": "Evaṁ samantā asītihatthaṭṭhānaṁ chabbaṇṇā buddharasmiyo vijjotamānā vipphandamānā vidhāvamānā kañcanadaṇḍadīpikādīhi",
  "atk-s0503a8:71_9": "niccharitvā ākāsaṁ pakkhandamānā mahāpadīpajālā viya,",
  "atk-s0503a8:71_10": "cātuddīpikamahāmeghato nikkhantavijjulatā viya ca disodisaṁ pakkhandiṁsu.",
  "atk-s0503a8:71_11": "Yāhi sabbe disābhāgā suvaṇṇacampakapupphehi vikiriyamānā viya,",
  "atk-s0503a8:71_12": "suvaṇṇaghaṭato suvaṇṇarasadhārāhi āsiñciyamānā viya,",
  "atk-s0503a8:71_13": "pasāritasuvaṇṇapaṭaparikkhittā viya,",
  "atk-s0503a8:71_14": "verambhavātena samuddhatakiṁsukakaṇikārakoviḷārapupphacuṇṇasamokiṇṇā viya,",
  "atk-s0503a8:71_15": "cīnapiṭṭhacuṇṇasamparirañjitā viya ca virociṁsu.",
  "atk-s0503a8:72_0": "Bhagavatopi asītianubyañjanabyāmappabhāparikkhepasamujjalaṁ dvattiṁsamahāpurisalakkhaṇappaṭimaṇḍitaṁ",
  "atk-s0503a8:72_1": "sarīraṁ abbhamahikādiupakkilesavimuttaṁ samujjalantatārakāvabhāsitaṁ viya,",
  "atk-s0503a8:72_2": "gaganatalaṁ vikasitaṁ viya padumavanaṁ,",
  "atk-s0503a8:72_3": "sabbapāliphullo viya yojanasatiko pāricchattako,",
  "atk-s0503a8:72_4": "paṭipāṭiyā ṭhapitānaṁ dvattiṁsasūriyānaṁ dvattiṁsacandimānaṁ dvattiṁsacakkavattīnaṁ dvattiṁsadevarājānaṁ",
  "atk-s0503a8:72_5": "dvattiṁsamahābrahmānaṁ siriyā siriṁ abhibhavamānaṁ viya virocittha,",
  "atk-s0503a8:72_6": "yathā taṁ dasahi pāramīhi dasahi upapāramīhi dasahi paramatthapāramīhīti sammadeva paripūritāhi samatiṁsapāramitāhi",
  "atk-s0503a8:72_7": "alaṅkataṁ kappasatasahassādhikāni cattāri asaṅkhyeyyāni dinnena dānena rakkhitena sīlena katena kalyāṇakammena",
  "atk-s0503a8:72_8": "ekasmiṁ attabhāve samosaritvā vipākaṁ dātuṁ okāsaṁ alabhamānena sambādhappattaṁ viya nibbattitaṁ nāvāsahassabhaṇḍaṁ",
  "atk-s0503a8:72_9": "ekaṁ nāvaṁ āropanakālo viya,",
  "atk-s0503a8:72_10": "sakaṭasahassabhaṇḍaṁ ekaṁ sakaṭaṁ āropanakālo viya,",
  "atk-s0503a8:72_11": "pañcavīsatiyā gaṅgānaṁ sambhinnamukhadvāre ekato rāsibhūtakālo viya ahosi.",
  "atk-s0503a8:73_0": "Imāya buddhasiriyā obhāsamānassapi bhagavato purato anekāni daṇḍadīpikāsahassāni ukkhipiṁsu.",
  "atk-s0503a8:73_1": "Tathā pacchato vāmapasse dakkhiṇapasse jātikusumacampakavanamālikārattuppalanīluppalabakulasinduvārādipupphāni",
  "atk-s0503a8:73_2": "ceva nīlapītādivaṇṇasugandhacuṇṇāni ca cātuddīpikamahāmeghavissaṭṭhā salilavuṭṭhiyo viya vippakiriṁsu.",
  "atk-s0503a8:73_3": "Pañcaṅgikatūriyanigghosā ca buddhadhammasaṅghaguṇāsaṁyuttā thutighosā ca sabbā disā pūrayamānā mukhasambhāsā viya ahesuṁ.",
  "atk-s0503a8:73_4": "Devasupaṇṇanāgayakkhagandhabbamanussānaṁ akkhīni amatapānaṁ viya labhiṁsu.",
  "atk-s0503a8:73_5": "Imasmiṁ pana ṭhāne ṭhatvā padasahassehi gamanavaṇṇanaṁ vattuṁ vaṭṭati.",
  "atk-s0503a8:73_6": "Tatriyaṁ mukhamattaṁ –",
  "atk-s0503a8:74_0": "“Evaṁ sabbaṅgasampanno, kampayanto vasundharaṁ;",
  "atk-s0503a8:75_0": "Aheṭhayanto pāṇāni, yāti lokavināyako.",
  "atk-s0503a8:76_0": "“Dakkhiṇaṁ paṭhamaṁ pādaṁ, uddharanto narāsabho;",
  "atk-s0503a8:77_0": "Gacchanto sirisampanno, sobhate dvipaduttamo.",
  "atk-s0503a8:78_0": "“Gacchato buddhaseṭṭhassa, heṭṭhā pādatalaṁ mudu;",
  "atk-s0503a8:79_0": "Samaṁ samphusate bhūmiṁ, rajasānupalimpati.",
  "atk-s0503a8:80_0": "“Ninnaṁ ṭhānaṁ unnamati, gacchante lokanāyake;",
  "atk-s0503a8:81_0": "Unnatañca samaṁ hoti, pathavī ca acetanā.",
  "atk-s0503a8:82_0": "“Pāsāṇā sakkharā ceva, kathalā khāṇukaṇṭakā;",
  "atk-s0503a8:83_0": "Sabbe maggā vivajjanti, gacchante lokanāyake.",
  "atk-s0503a8:84_0": "“Nātidūre uddharati, naccāsanne ca nikkhipaṁ;",
  "atk-s0503a8:85_0": "Aghaṭṭayanto niyyāti, ubho jāṇū ca gopphake.",
  "atk-s0503a8:86_0": "“Nātisīghaṁ pakkamati, sampannacaraṇo muni;",
  "atk-s0503a8:87_0": "Na cāpi saṇikaṁ yāti, gacchamāno samāhito.",
  "atk-s0503a8:88_0": "“Uddhaṁ adho ca tiriyaṁ, disañca vidisaṁ tathā;",
  "atk-s0503a8:89_0": "Na pekkhamāno so yāti, yugamattaṁvapekkhati.",
  "atk-s0503a8:90_0": "“Nāgavikkantacāro so, gamane sobhate jino;",
  "atk-s0503a8:91_0": "Cāruṁ gacchati lokaggo, hāsayanto sadevake.",
  "atk-s0503a8:92_0": "“Usabharājāva sobhanto, cārucārīva kesarī;",
  "atk-s0503a8:93_0": "Tosayanto bahū satte, gāmaṁ seṭṭho upāgamī”ti. –",
  "atk-s0503a8:94_0": "Vaṇṇakālo nāma kiresa.",
  "atk-s0503a8:94_1": "Evaṁvidhesu kālesu bhagavato sarīravaṇṇe vā guṇavaṇṇe vā dhammakathikassa thāmoyeva pamāṇaṁ,",
  "atk-s0503a8:94_2": "cuṇṇiyapadehi gāthābandhehi yattakaṁ sakkoti,",
  "atk-s0503a8:94_3": "tattakaṁ vattabbaṁ.",
  "atk-s0503a8:94_4": "“Dukkathita”nti vā “atitthena pakkhando”ti vā na vattabbo.",
  "atk-s0503a8:94_5": "Aparimāṇavaṇṇā hi buddhā bhagavanto,",
  "atk-s0503a8:94_6": "tesaṁ buddhāpi anavasesato vaṇṇaṁ vattuṁ asamatthā.",
  "atk-s0503a8:94_7": "Sakalampi hi kappaṁ vaṇṇentā pariyosāpetuṁ na sakkonti,",
  "atk-s0503a8:94_8": "pageva itarā pajāti.",
  "atk-s0503a8:94_9": "Iminā sirivilāsena alaṅkatappaṭiyattaṁ pāṭaligāmaṁ pāvisi,",
  "atk-s0503a8:94_10": "pavisitvā bhagavā pasannacittena janena pupphagandhadhūmavāsacuṇṇādīhi pūjiyamāno āvasathāgāraṁ pāvisi.",
  "atk-s0503a8:94_11": "Tena vuttaṁ –",
  "atk-s0503a8:94_12": "“atha kho bhagavā nivāsetvā pattacīvaramādāya saddhiṁ bhikkhusaṅghena yena āvasathāgāraṁ tenupasaṅkamī”ti.",
  "atk-s0503a8:95_0": "Pādepakkhāletvāti yadipi bhagavato pāde rajojallaṁ na upalimpati,",
  "atk-s0503a8:95_1": "tesaṁ pana upāsakānaṁ kusalābhivuddhiṁ ākaṅkhanto paresaṁ diṭṭhānugatiṁ āpajjanatthañca bhagavā pāde pakkhāleti.",
  "atk-s0503a8:95_2": "Apica upādinnakasarīraṁ nāma sītaṁ kātabbampi hotīti etadatthampi bhagavā nhānapādadhovanādīni karotiyeva.",
  "atk-s0503a8:95_3": "Bhagavantaṁyeva purakkhatvāti bhagavantaṁ purato katvā.",
  "atk-s0503a8:95_4": "Tattha bhagavā bhikkhūnañceva upāsakānañca majjhe nisinno gandhodakena nhāpetvā dukūlacumbaṭakena vodakaṁ",
  "atk-s0503a8:95_5": "katvā jātihiṅgulakena majjitvā rattakambalena paliveṭhetvā pīṭhe ṭhapitā rattasuvaṇṇaghanapaṭimā viya",
  "atk-s0503a8:95_6": "ativirocittha.",
  "atk-s0503a8:96_0": "Ayaṁ panettha porāṇānaṁ vaṇṇabhaṇanamaggo –",
  "atk-s0503a8:97_0": "“Gantvāna maṇḍalamāḷaṁ, nāgavikkantacāraṇo;",
  "atk-s0503a8:98_0": "Obhāsayanto lokaggo, nisīdi varamāsane.",
  "atk-s0503a8:99_0": "“Tahiṁ nisinno naradammasārathi,",
  "atk-s0503a8:100_0": "Devātidevo satapuññalakkhaṇo;",
  "atk-s0503a8:101_0": "Buddhāsane majjhagato virocati,",
  "atk-s0503a8:102_0": "Suvaṇṇanikkhaṁ viya paṇḍukambale.",
  "atk-s0503a8:103_0": "“Nekkhaṁ jambonadasseva, nikkhittaṁ paṇḍukambale;",
  "atk-s0503a8:104_0": "Virocati vītamalo, maṇiverocano yathā.",
  "atk-s0503a8:105_0": "“Mahāsālova samphullo, merurājāvalaṅkato;",
  "atk-s0503a8:106_0": "Suvaṇṇayūpasaṅkāso, padumo kokanado yathā.",
  "atk-s0503a8:107_0": "“Jalanto dīparukkhova, pabbatagge yathā sikhī;",
  "atk-s0503a8:108_0": "Devānaṁ pārichattova, sabbaphullo virocatī”ti.",
  "atk-s0503a8:109_0": "Pāṭaligāmiyeupāsake āmantesīti yasmā tesu upāsakesu bahū janā sīlesu patiṭṭhitā,",
  "atk-s0503a8:109_1": "tasmā paṭhamaṁ tāva sīlavipattiyā ādīnavaṁ pakāsetvā pacchā sīlasampadāya ānisaṁsaṁ dassetuṁ,",
  "atk-s0503a8:109_2": "“pañcime gahapatayo”tiādinā dhammadesanatthaṁ āmantesi.",
  "atk-s0503a8:110_0": "Tattha dussīloti nissīlo.",
  "atk-s0503a8:110_1": "Sīlavipannoti vipannasīlo bhinnasaṁvaro.",
  "atk-s0503a8:110_2": "Ettha ca “dussīlo”ti padena puggalassa sīlābhāvo vutto.",
  "atk-s0503a8:110_3": "So panassa sīlābhāvo duvidho asamādānena vā samādinnassa bhedena vāti.",
  "atk-s0503a8:110_4": "Tesu purimo na tathā sāvajjo,",
  "atk-s0503a8:110_5": "yathā dutiyo sāvajjataro.",
  "atk-s0503a8:110_6": "Yathādhippetādīnavanimittaṁ sīlābhāvaṁ puggalādhiṭṭhānāya desanāya dassetuṁ,",
  "atk-s0503a8:110_7": "“sīlavipanno”ti vuttaṁ.",
  "atk-s0503a8:110_8": "Tena “dussīlo”ti padassa atthaṁ dasseti.",
  "atk-s0503a8:110_9": "Pamādādhikaraṇanti pamādakāraṇā.",
  "atk-s0503a8:110_10": "Idañca suttaṁ gahaṭṭhānaṁ vasena āgataṁ,",
  "atk-s0503a8:110_11": "pabbajitānampi pana labbhateva.",
  "atk-s0503a8:110_12": "Gahaṭṭho hi yena sippaṭṭhānena jīvikaṁ kappeti yadi kasiyā yadi vāṇijjāya yadi gorakkhena,",
  "atk-s0503a8:110_13": "pāṇātipātādivasena pamatto taṁ taṁ yathākālaṁ sampādetuṁ na sakkoti,",
  "atk-s0503a8:110_14": "athassa kammaṁ vinassati.",
  "atk-s0503a8:110_15": "Māghātakāle pana pāṇātipātādīni karonto daṇḍavasena mahatiṁ bhogajāniṁ nigacchati.",
  "atk-s0503a8:110_16": "Pabbajito dussīlo pamādakāraṇā sīlato buddhavacanato jhānato sattaariyadhanato ca jāniṁ nigacchati.",
  "atk-s0503a8:111_0": "Pāpako kittisaddoti gahaṭṭhassa “asuko amukakule jāto dussīlo pāpadhammo pariccattaidhalokaparaloko salākabhattamattampi",
  "atk-s0503a8:111_1": "na detī”ti parisamajjhe pāpako kittisaddo abbhuggacchati.",
  "atk-s0503a8:111_2": "Pabbajitassa “asuko nāma thero satthu sāsane pabbajitvā nāsakkhi sīlāni rakkhituṁ,",
  "atk-s0503a8:111_3": "na buddhavacanaṁ gahetuṁ,",
  "atk-s0503a8:111_4": "vejjakammādīhi jīvati,",
  "atk-s0503a8:111_5": "chahi agāravehi samannāgato”ti evaṁ pāpako kittisaddo abbhuggacchati.",
  "atk-s0503a8:112_0": "Avisāradoti gahaṭṭho tāva avassaṁ bahūnaṁ sannipātaṭṭhāne “koci mama kammaṁ jānissati,",
  "atk-s0503a8:112_1": "atha maṁ nindissati,",
  "atk-s0503a8:112_2": "rājakulassa vā dassessatī”ti sabhayo upasaṅkamati,",
  "atk-s0503a8:112_3": "maṅkubhūto pattakkhandho adhomukho nisīdati,",
  "atk-s0503a8:112_4": "visārado hutvā kathetuṁ na sakkoti.",
  "atk-s0503a8:112_5": "Pabbajitopi bahubhikkhusaṅghe sannipatite “avassaṁ koci mama kammaṁ jānissati,",
  "atk-s0503a8:112_6": "atha me uposathampi pavāraṇampi ṭhapetvā sāmaññato cāvetvā nikkaḍḍhissatī”ti sabhayo upasaṅkamati,",
  "atk-s0503a8:112_7": "visārado hutvā kathetuṁ na sakkoti.",
  "atk-s0503a8:112_8": "Ekacco pana dussīlopi samāno susīlo viya carati,",
  "atk-s0503a8:112_9": "sopi ajjhāsayena maṅku hotiyeva.",
  "atk-s0503a8:113_0": "Sammūḷho kālaṁ karotīti dussīlassa hi maraṇamañce nipannassa dussīlakammāni samādāya pavattitaṭṭhānāni āpāthaṁ āgacchanti.",
  "atk-s0503a8:113_1": "So ummīletvā idhalokaṁ,",
  "atk-s0503a8:113_2": "nimīletvā paralokaṁ passati.",
  "atk-s0503a8:113_3": "Tassa cattāro apāyā kammānurūpaṁ upaṭṭhahanti,",
  "atk-s0503a8:113_4": "sattisatena pahariyamāno viya aggijālābhighātena jhāyamāno viya ca hoti.",
  "atk-s0503a8:113_5": "So “vāretha,",
  "atk-s0503a8:113_6": "vārethā”ti viravantova marati.",
  "atk-s0503a8:113_7": "Tena vuttaṁ –",
  "atk-s0503a8:113_8": "“sammūḷho kālaṁ karotī”ti.",
  "atk-s0503a8:114_0": "Kāyassabhedāti upādinnakkhandhapariccāgā.",
  "atk-s0503a8:114_1": "Paraṁ maraṇāti tadanantaraṁ abhinibbattakkhandhaggahaṇā.",
  "atk-s0503a8:114_2": "Atha vā kāyassa bhedāti jīvitindriyassa upacchedā.",
  "atk-s0503a8:114_3": "Paraṁ maraṇāti cutito uddhaṁ.",
  "atk-s0503a8:114_4": "Apāyantiādi sabbaṁ nirayavevacanaṁ.",
  "atk-s0503a8:114_5": "Nirayo hi saggamokkhahetubhūtā puññasaṅkhātā ayā apetattā,",
  "atk-s0503a8:114_6": "sukhānaṁ vā ayassa,",
  "atk-s0503a8:114_7": "āgamanassa vā abhāvā apāyo.",
  "atk-s0503a8:114_8": "Dukkhassa gati paṭisaraṇanti duggati,",
  "atk-s0503a8:114_9": "dosabahulatāya vā duṭṭhena kammunā nibbattā gatīti duggati.",
  "atk-s0503a8:114_10": "Vivasā nipatanti ettha dukkatakārinoti vinipāto,",
  "atk-s0503a8:114_11": "vinassantā vā ettha nipatanti sambhijjamānaṅgapaccaṅgāti vinipāto.",
  "atk-s0503a8:114_12": "Natthi ettha assādasaññito ayoti nirayo.",
  "atk-s0503a8:115_0": "Atha vā apāyaggahaṇena tiracchānayoniṁ dīpeti.",
  "atk-s0503a8:115_1": "Tiracchānayoni hi apāyo sugatito apetattā,",
  "atk-s0503a8:115_2": "na duggati mahesakkhānaṁ nāgarājādīnaṁ sambhavato.",
  "atk-s0503a8:115_3": "Duggatiggahaṇena pettivisayaṁ dīpeti.",
  "atk-s0503a8:115_4": "So hi apāyo ceva duggati ca sugatito apetattā,",
  "atk-s0503a8:115_5": "dukkhassa ca gatibhūtattā,",
  "atk-s0503a8:115_6": "na tu vinipāto asurasadisaṁ avinipatitattā petamahiddhikānampi vijjamānattā.",
  "atk-s0503a8:115_7": "Vinipātaggahaṇena asurakāyaṁ dīpeti.",
  "atk-s0503a8:115_8": "So hi yathāvuttenaṭṭhena “apāyo” ceva “duggati” ca sabbasampattisamussayehi vinipatitattā “vinipāto”ti ca vuccati.",
  "atk-s0503a8:115_9": "Nirayaggahaṇena avīciādikaṁ anekappakāraṁ nirayameva dīpeti.",
  "atk-s0503a8:115_10": "Upapajjatīti nibbattati.",
  "atk-s0503a8:116_0": "Ānisaṁsakathā vuttavipariyāyena veditabbā.",
  "atk-s0503a8:116_1": "Ayaṁ pana viseso –",
  "atk-s0503a8:116_2": "sīlavāti samādānavasena sīlavā.",
  "atk-s0503a8:116_3": "Sīlasampannoti parisuddhaṁ paripuṇṇañca katvā sīlassa samādānena sīlasampanno.",
  "atk-s0503a8:116_4": "Bhogakkhandhanti bhogarāsiṁ.",
  "atk-s0503a8:116_5": "Sugatiṁ saggaṁ lokanti ettha sugatiggahaṇena manussagatipi saṅgayhati,",
  "atk-s0503a8:116_6": "saggaggahaṇena devagati eva.",
  "atk-s0503a8:116_7": "Tattha sundarā gati sugati,",
  "atk-s0503a8:116_8": "rūpādīhi visayehi suṭṭhu aggoti saggo,",
  "atk-s0503a8:116_9": "so sabbopi lujjanapalujjanaṭṭhena lokoti.",
  "atk-s0503a8:117_0": "Pāṭaligāmiyeupāsake bahudeva rattiṁ dhammiyā kathāyāti aññāyapi pāḷimuttāya dhammakathāya ceva āvasathānumodanakathāya ca.",
  "atk-s0503a8:117_1": "Tadā hi bhagavā yasmā ajātasattunā tattha pāṭaliputtanagaraṁ māpentena aññesu gāmanigamajanapadarājadhānīsu ye sīlācārasampannā kuṭumbikā,",
  "atk-s0503a8:117_2": "te ānetvā dhanadhaññagharavatthukhettavatthādīni ceva parihārañca dāpetvā nivesiyanti.",
  "atk-s0503a8:117_3": "Tasmā pāṭaligāmiyā upāsakā ānisaṁsadassāvitāya visesato sīlagarukā sabbaguṇānañca sīlassa adhiṭṭhānabhāvato",
  "atk-s0503a8:117_4": "tesaṁ paṭhamaṁ sīlānisaṁse pakāsetvā tato paraṁ ākāsagaṅgaṁ otārento viya,",
  "atk-s0503a8:117_5": "pathavojaṁ ākaḍḍhanto viya,",
  "atk-s0503a8:117_6": "mahājambuṁ matthake gahetvā cālento viya,",
  "atk-s0503a8:117_7": "yojanikamadhukaṇḍaṁ cakkayantena pīḷetvā madhurasaṁ pāyamāno viya pāṭaligāmikānaṁ upāsakānaṁ hitasukhāvahaṁ",
  "atk-s0503a8:117_8": "pakiṇṇakakathaṁ kathento “āvāsadānaṁ nāmetaṁ gahapatayo mahantaṁ puññaṁ,",
  "atk-s0503a8:117_9": "tumhākaṁ āvāso mayā paribhutto,",
  "atk-s0503a8:117_10": "bhikkhusaṅghena ca paribhutto,",
  "atk-s0503a8:117_11": "mayā ca bhikkhusaṅghena ca paribhutte pana dhammaratanenapi paribhuttoyeva hoti.",
  "atk-s0503a8:117_12": "Evaṁ tīhi ratanehi paribhutte aparimeyyo ca vipāko,",
  "atk-s0503a8:117_13": "apica āvāsadānasmiṁ dinne sabbadānaṁ dinnameva hoti,",
  "atk-s0503a8:117_14": "bhūmaṭṭhakapaṇṇasālāya vā sākhāmaṇḍapassa vā saṅghaṁ uddissa katassa ānisaṁso paricchindituṁ na sakkā.",
  "atk-s0503a8:117_15": "Āvāsadānānubhāvena hi bhave nibbattamānassapi sampīḷitagabbhavāso nāma na hoti,",
  "atk-s0503a8:117_16": "dvādasahattho ovarako viyassa mātukucchi asambādhova hotī”ti evaṁ nānānayehi vicittaṁ bahuṁ dhammakathaṁ kathetvā –",
  "atk-s0503a8:118_0": "“Sītaṁ uṇhaṁ paṭihanti, tato vāḷamigāni ca;",
  "atk-s0503a8:119_0": "Sarīsape ca makase, sisire cāpi vuṭṭhiyo.",
  "atk-s0503a8:120_0": "“Tato vātātapo ghoro, sañjāto paṭihaññati;",
  "atk-s0503a8:121_0": "Leṇatthañca sukhatthañca, jhāyituñca vipassituṁ.",
  "atk-s0503a8:122_0": "“Vihāradānaṁ saṅghassa, aggaṁ buddhena vaṇṇitaṁ;",
  "atk-s0503a8:123_0": "Tasmā hi paṇḍito poso, sampassaṁ atthamattano.",
  "atk-s0503a8:124_0": "“Vihāre kāraye ramme, vāsayettha bahussute;",
  "atk-s0503a8:125_0": "Tesaṁ annañca pānañca, vatthasenāsanāni ca.",
  "atk-s0503a8:126_0": "“Dadeyya ujubhūtesu, vippasannena cetasā;",
  "atk-s0503a8:127_0": "Te tassa dhammaṁ desenti, sabbadukkhāpanūdanaṁ;",
  "atk-s0503a8:128_0": "Yaṁ so dhammaṁ idhaññāya, parinibbāti anāsavo”ti. –",
  "atk-s0503a8:129_0": "Evaṁ ayampi āvāsadāne ānisaṁsoti bahudeva rattiṁ atirekataraṁ diyaḍḍhayāmaṁ āvāsadānānisaṁsakathaṁ kathesi.",
  "atk-s0503a8:129_1": "Tattha imā gāthā tāva saṅgahaṁ āruḷhā,",
  "atk-s0503a8:129_2": "pakiṇṇakadhammadesanā pana saṅgahaṁ nārohati.",
  "atk-s0503a8:129_3": "Sandassetvātiādīni vuttatthāneva.",
  "atk-s0503a8:130_0": "Abhikkantāti atikkantā dve yāmā gatā.",
  "atk-s0503a8:130_1": "Yassa dāni kālaṁ maññathāti yassa gamanassa tumhe kālaṁ maññatha,",
  "atk-s0503a8:130_2": "gamanakālo tumhākaṁ,",
  "atk-s0503a8:130_3": "gacchathāti vuttaṁ hoti.",
  "atk-s0503a8:130_4": "Kasmā pana bhagavā te uyyojesīti?",
  "atk-s0503a8:130_5": "Anukampāya.",
  "atk-s0503a8:130_6": "Tiyāmarattiñhi tattha nisīditvā vītināmentānaṁ tesaṁ sarīre ābādho uppajjeyyāti,",
  "atk-s0503a8:130_7": "bhikkhusaṅghepi ca vippabhātasayananisajjāya okāso laddhuṁ vaṭṭati,",
  "atk-s0503a8:130_8": "iti ubhayānukampāya uyyojesīti.",
  "atk-s0503a8:130_9": "Suññāgāranti pāṭiyekkaṁ suññāgāraṁ nāma tattha natthi.",
  "atk-s0503a8:130_10": "Tena kira gahapatayo tasseva āvasathāgārassa ekapasse paṭasāṇiyā parikkhipāpetvā kappiyamañcaṁ paññāpetvā",
  "atk-s0503a8:130_11": "tattha kappiyapaccattharaṇaṁ attharitvā upari suvaṇṇarajatatārakāgandhamālādipaṭimaṇḍitaṁ vitānaṁ bandhitvā",
  "atk-s0503a8:130_12": "telappadīpaṁ āropesuṁ “appeva nāma satthā dhammāsanato vuṭṭhāya thokaṁ vissamitukāmo idha nipajjeyya,",
  "atk-s0503a8:130_13": "evaṁ no idaṁ āvasathāgāraṁ bhagavatā catūhi iriyāpathehi paribhuttaṁ dīgharattaṁ hitāya sukhāya bhavissatī”ti.",
  "atk-s0503a8:130_14": "Satthāpi tadeva sandhāya tattha saṅghāṭiṁ paññāpetvā sīhaseyyaṁ kappesi.",
  "atk-s0503a8:130_15": "Taṁ sandhāya vuttaṁ “suññāgāraṁ pāvisī”ti.",
  "atk-s0503a8:130_16": "Tattha pādadhovanaṭṭhānato paṭṭhāya yāva dhammāsanā agamāsi,",
  "atk-s0503a8:130_17": "ettake ṭhāne gamanaṁ nipphannaṁ.",
  "atk-s0503a8:130_18": "Dhammāsanaṁ patvā thokaṁ aṭṭhāsi,",
  "atk-s0503a8:130_19": "idaṁ tattha ṭhānaṁ.",
  "atk-s0503a8:130_20": "Bhagavā dve yāme dhammāsane nisīdi,",
  "atk-s0503a8:130_21": "ettake ṭhāne nisajjā nipphannā.",
  "atk-s0503a8:130_22": "Upāsake uyyojetvā dhammāsanato oruyha yathāvutte ṭhāne sīhaseyyaṁ kappesi.",
  "atk-s0503a8:130_23": "Evaṁ taṁ ṭhānaṁ bhagavatā catūhi iriyāpathehi paribhuttaṁ ahosīti.",
  "atk-s0503a8:131_0": "Sunidhavassakārāti sunidho ca vassakāro ca dve brāhmaṇā.",
  "atk-s0503a8:131_1": "Magadhamahāmattāti magadharañño mahāamaccā,",
  "atk-s0503a8:131_2": "magadharaṭṭhe vā mahāmattā mahatiyā issariyamattāya samannāgatāti mahāmattā.",
  "atk-s0503a8:131_3": "Pāṭaligāme nagaraṁ māpentīti pāṭaligāmasaṅkhāte bhūmipadese nagaraṁ māpenti.",
  "atk-s0503a8:131_4": "Vajjīnaṁ paṭibāhāyāti licchavirājūnaṁ āyamukhappacchindanatthaṁ.",
  "atk-s0503a8:131_5": "Sahassasahassevāti ekekavaggavasena sahassaṁ sahassaṁ hutvā.",
  "atk-s0503a8:131_6": "Vatthūnīti gharavatthūni.",
  "atk-s0503a8:131_7": "Cittāni namanti nivesanāni māpetunti rañño rājamahāmattānañca nivesanāni māpetuṁ vatthuvijjāpāṭhakānaṁ cittāni namanti.",
  "atk-s0503a8:131_8": "Te kira attano sippānubhāvena heṭṭhāpathaviyaṁ tiṁsahatthamatte ṭhāne “idha nāgaggāho,",
  "atk-s0503a8:131_9": "idha yakkhaggāho,",
  "atk-s0503a8:131_10": "idha bhūtaggāho,",
  "atk-s0503a8:131_11": "idha pāsāṇo vā khāṇuko vā atthī”ti jānanti.",
  "atk-s0503a8:131_12": "Te tadā sippaṁ jappetvā devatāhi saddhiṁ sammantayamānā viya māpenti.",
  "atk-s0503a8:132_0": "Atha vā nesaṁ sarīre devatā adhimuccitvā tattha tattha nivesanāni māpetuṁ cittaṁ nāmenti.",
  "atk-s0503a8:132_1": "Tā catūsu koṇesu khāṇuke koṭṭetvā vatthumhi gahitamatte paṭivigacchanti.",
  "atk-s0503a8:132_2": "Saddhakulānaṁ saddhā devatā tathā karonti,",
  "atk-s0503a8:132_3": "assaddhakulānaṁ assaddhā devatā.",
  "atk-s0503a8:132_4": "Kiṁkāraṇā?",
  "atk-s0503a8:132_5": "Saddhānañhi evaṁ hoti “idha manussā nivesanaṁ māpentā paṭhamaṁ bhikkhusaṅghaṁ nisīdāpetvā maṅgalaṁ vadāpessanti,",
  "atk-s0503a8:132_6": "atha mayaṁ sīlavantānaṁ dassanaṁ dhammakathaṁ pañhavissajjanaṁ anumodanaṁ sotuṁ labhissāma,",
  "atk-s0503a8:132_7": "manussā ca dānaṁ datvā amhākaṁ pattiṁ dassantī”ti.",
  "atk-s0503a8:132_8": "Assaddhā devatāpi “attano icchānurūpaṁ tesaṁ paṭipattiṁ passituṁ,",
  "atk-s0503a8:132_9": "kathañca sotuṁ labhissāmā”ti tathā karonti.",
  "atk-s0503a8:133_0": "Tāvatiṁsehīti yathā hi ekasmiṁ kule ekaṁ paṇḍitamanussaṁ,",
  "atk-s0503a8:133_1": "ekasmiñca vihāre ekaṁ bahussutaṁ bhikkhuṁ upādāya “asukakule manussā paṇḍitā,",
  "atk-s0503a8:133_2": "asukavihāre bhikkhū bahussutā”ti saddo abbhuggacchati,",
  "atk-s0503a8:133_3": "evameva sakkaṁ devarājānaṁ,",
  "atk-s0503a8:133_4": "vissakammañca devaputtaṁ upādāya “tāvatiṁsā paṇḍitā”ti saddo abbhuggato.",
  "atk-s0503a8:133_5": "Tenāha “tāvatiṁsehī”ti.",
  "atk-s0503a8:133_6": "Seyyathāpītiādinā devehi tāvatiṁsehi saddhiṁ mantetvā viya sunidhavassakārā nagaraṁ māpentīti dasseti.",
  "atk-s0503a8:134_0": "Yāvatā, ānanda,",
  "atk-s0503a8:134_1": "ariyaṁ āyatananti yattakaṁ ariyamanussānaṁ osaraṇaṭṭhānaṁ nāma atthi.",
  "atk-s0503a8:134_2": "Yāvatā vaṇippathoti yattakaṁ vāṇijānaṁ āhaṭabhaṇḍassa rāsivasena kayavikkayaṭṭhānaṁ nāma,",
  "atk-s0503a8:134_3": "vāṇijānaṁ vasanaṭṭhānaṁ vā atthi.",
  "atk-s0503a8:134_4": "Idaṁ agganagaranti tesaṁ ariyāyatanavaṇippathānaṁ idaṁ nagaraṁ aggaṁ bhavissati jeṭṭhakaṁ pāmokkhaṁ.",
  "atk-s0503a8:134_5": "Puṭabhedananti bhaṇḍapuṭabhedanaṭṭhānaṁ,",
  "atk-s0503a8:134_6": "bhaṇḍabhaṇḍikānaṁ mocanaṭṭhānanti vuttaṁ hoti.",
  "atk-s0503a8:134_7": "Sakalajambudīpe aladdhabhaṇḍampi hi idheva labhissanti,",
  "atk-s0503a8:134_8": "aññattha vikkayaṁ agacchantāpi idheva vikkayaṁ gacchissanti,",
  "atk-s0503a8:134_9": "tasmā idheva puṭaṁ bhindissantīti attho.",
  "atk-s0503a8:134_10": "Āyānampi hi catūsu dvāresu cattāri,",
  "atk-s0503a8:134_11": "sabhāyaṁ ekanti evaṁ divase divase pañcasatasahassāni tattha uṭṭhahissanti.",
  "atk-s0503a8:134_12": "Tāni sabhāvāni āyānīti dasseti.",
  "atk-s0503a8:135_0": "Aggito vātiādīsu samuccayattho vāsaddo,",
  "atk-s0503a8:135_1": "agginā ca udakena ca mithubhedena ca nassissatīti attho.",
  "atk-s0503a8:135_2": "Tassa hi eko koṭṭhāso agginā nassissati,",
  "atk-s0503a8:135_3": "nibbāpetuṁ na sakkhissanti,",
  "atk-s0503a8:135_4": "ekaṁ koṭṭhāsaṁ gaṅgā gahetvā gamissati,",
  "atk-s0503a8:135_5": "eko iminā akathitaṁ amussa,",
  "atk-s0503a8:135_6": "amunā akathitaṁ imassa vadantānaṁ pisuṇavācānaṁ vasena bhinnānaṁ manussānaṁ aññamaññabhedena vinassissati.",
  "atk-s0503a8:135_7": "Evaṁ vatvā bhagavā paccūsakāle gaṅgātīraṁ gantvā katamukhadhovano bhikkhācāravelaṁ āgamayamāno nisīdi.",
  "atk-s0503a8:136_0": "Sunidhavassakārāpi “amhākaṁ rājā samaṇassa gotamassa upaṭṭhāko,",
  "atk-s0503a8:136_1": "so amhe upagate pucchissati ‘satthā kira pāṭaligāmaṁ agamāsi,",
  "atk-s0503a8:136_2": "kiṁ tassa santikaṁ upasaṅkamittha,",
  "atk-s0503a8:136_3": "na upasaṅkamitthā’ti.",
  "atk-s0503a8:136_4": "‘Upasaṅkamimhā’ti ca vutte ‘nimantayittha,",
  "atk-s0503a8:136_5": "na nimantayitthā’ti pucchissati.",
  "atk-s0503a8:136_6": "‘Na nimantayimhā’ti ca vutte amhākaṁ dosaṁ āropetvā niggaṇhissati,",
  "atk-s0503a8:136_7": "idañcāpi mayaṁ akataṭṭhāne nagaraṁ māpema,",
  "atk-s0503a8:136_8": "samaṇassa kho pana gotamassa gatagataṭṭhāne kāḷakaṇṇisattā paṭikkamanti,",
  "atk-s0503a8:136_9": "taṁ mayaṁ nagaramaṅgalaṁ vācāpessāmā”ti cintetvā satthāraṁ upasaṅkamitvā nimantayiṁsu.",
  "atk-s0503a8:136_10": "Tena vuttaṁ –",
  "atk-s0503a8:136_11": "“atha kho sunidhavassakārā”tiādi.",
  "atk-s0503a8:137_0": "Pubbaṇhasamayanti pubbaṇhe kāle.",
  "atk-s0503a8:137_1": "Nivāsetvāti gāmapavesananīhārena nivāsanaṁ nivāsetvā kāyabandhanaṁ bandhitvā.",
  "atk-s0503a8:137_2": "Pattacīvaramādāyāti cīvaraṁ pārupitvā pattaṁ hatthena gahetvā.",
  "atk-s0503a8:138_0": "Sīlavantetthāti sīlavanto ettha attano vasanaṭṭhāne.",
  "atk-s0503a8:138_1": "Saññateti kāyavācācittehi saññate.",
  "atk-s0503a8:138_2": "Tāsaṁ dakkhiṇamādiseti saṅghassa dinne cattāro paccaye tāsaṁ gharadevatānaṁ ādiseyya pattiṁ dadeyya.",
  "atk-s0503a8:138_3": "Pūjitā pūjayantīti “ime manussā amhākaṁ ñātakāpi na honti,",
  "atk-s0503a8:138_4": "evampi no pattiṁ dentī”ti ārakkhaṁ susaṁvihitaṁ karonti suṭṭhu ārakkhaṁ karonti.",
  "atk-s0503a8:138_5": "Mānitā mānayantīti kālānukālaṁ balikammakaraṇena mānitā “ete manussā amhākaṁ ñātakāpi na honti,",
  "atk-s0503a8:138_6": "tathāpi catupañcachamāsantaraṁ no balikammaṁ karontī”ti mānenti uppannaparissayaṁ haranti.",
  "atk-s0503a8:138_7": "Tato nanti tato taṁ paṇḍitajātikaṁ purisaṁ.",
  "atk-s0503a8:138_8": "Orasanti ure ṭhapetvā vaḍḍhitaṁ,",
  "atk-s0503a8:138_9": "yathā mātā orasaṁ puttaṁ anukampati,",
  "atk-s0503a8:138_10": "uppannaparissayaharaṇatthamevassa yathā vāyamati,",
  "atk-s0503a8:138_11": "evaṁ anukampantīti attho.",
  "atk-s0503a8:138_12": "Bhadrāni passatīti sundarāni passati.",
  "atk-s0503a8:139_0": "Anumoditvāti tehi tadā pasutapuññassa anumodanavasena tesaṁ dhammakathaṁ katvā.",
  "atk-s0503a8:139_1": "Sunidhavassakārāpi “yā tattha devatā āsuṁ,",
  "atk-s0503a8:139_2": "tāsaṁ dakkhiṇamādise”ti bhagavato vacanaṁ sutvā devatānaṁ pattiṁ adaṁsu.",
  "atk-s0503a8:139_3": "Taṁ gotamadvāraṁ nāma ahosīti tassa nagarassa yena dvārena bhagavā nikkhami,",
  "atk-s0503a8:139_4": "taṁ gotamadvāraṁ nāma ahosi.",
  "atk-s0503a8:139_5": "Gaṅgāya pana uttaraṇatthaṁ anotiṇṇattā gotamatitthaṁ nāma nāhosi.",
  "atk-s0503a8:139_6": "Pūrāti puṇṇā.",
  "atk-s0503a8:139_7": "Samatittikāti taṭasamaṁ udakassa tittā bharitā.",
  "atk-s0503a8:139_8": "Kākapeyyāti tīre ṭhitakākehi pātuṁ sakkuṇeyyaudakā.",
  "atk-s0503a8:139_9": "Dvīhipi padehi ubhatokūlasamaṁ paripuṇṇabhāvameva dasseti.",
  "atk-s0503a8:139_10": "Uḷumpanti pāragamanatthāya dārūni saṅghāṭetvā āṇiyo koṭṭetvā kataṁ.",
  "atk-s0503a8:139_11": "Kullanti veḷudaṇḍādike valliādīhi bandhitvā kataṁ.",
  "atk-s0503a8:140_0": "Etamatthaṁviditvāti etaṁ mahājanassa gaṅgodakamattassapi kevalaṁ tarituṁ asamatthataṁ,",
  "atk-s0503a8:140_1": "attano pana bhikkhusaṅghassa ca atigambhīravitthataṁ saṁsāramahaṇṇavaṁ taritvā ṭhitabhāvañca sabbākārato",
  "atk-s0503a8:140_2": "viditvā tadatthaparidīpanaṁ imaṁ udānaṁ udānesi.",
  "atk-s0503a8:141_0": "Tattha aṇṇavanti sabbantimena paricchedena yojanamattaṁ gambhīrassa ca vitthatassa ca udakaṭṭhānassetaṁ adhivacanaṁ.",
  "atk-s0503a8:141_1": "Saranti saritvā gamanato idha nadī adhippetā.",
  "atk-s0503a8:141_2": "Idaṁ vuttaṁ hoti –",
  "atk-s0503a8:141_3": "ye gambhīravitthataṁ saṁsāraṇṇavaṁ taṇhāsaritañca taranti,",
  "atk-s0503a8:141_4": "te ariyamaggasaṅkhātaṁ setuṁ katvāna visajja pallalāni anāmasitvāva udakabharitāni ninnaṭṭhānāni,",
  "atk-s0503a8:141_5": "ayaṁ pana idaṁ appamattakaṁ udakaṁ taritukāmo kullañhi jano pabandhati kullaṁ bandhituṁ āyāsaṁ āpajjati.",
  "atk-s0503a8:141_6": "Tiṇṇā medhāvino janāti ariyamaggañāṇasaṅkhātāya medhāya samannāgatattā medhāvino buddhā ca buddhasāvakā",
  "atk-s0503a8:141_7": "ca vinā eva kullena tiṇṇā paratīre patiṭṭhitāti.",
  "atk-s0503a8:142_0": "Chaṭṭhasuttavaṇṇanā niṭṭhitā.",
  "atk-s0503a8:143_0": "7. Dvidhāpathasuttavaṇṇanā",
  "atk-s0503a8:144_0": "77.",
  "atk-s0503a8:144_1": "Sattame addhānamaggapaṭipannoti addhānasaṅkhātaṁ dīghamaggaṁ paṭipanno gacchanto hoti.",
  "atk-s0503a8:144_2": "Nāgasamālenāti evaṁnāmakena therena.",
  "atk-s0503a8:144_3": "Pacchāsamaṇenāti ayaṁ tadā bhagavato upaṭṭhāko ahosi.",
  "atk-s0503a8:144_4": "Tena naṁ pacchāsamaṇaṁ katvā maggaṁ paṭipajji.",
  "atk-s0503a8:144_5": "Bhagavato hi paṭhamabodhiyaṁ vīsativassāni anibaddhā upaṭṭhākā ahesuṁ,",
  "atk-s0503a8:144_6": "tato paraṁ yāva parinibbānā pañcavīsativassāni āyasmā ānando chāyāva upaṭṭhāsi.",
  "atk-s0503a8:144_7": "Ayaṁ pana anibaddhupaṭṭhākakālo.",
  "atk-s0503a8:144_8": "Tena vuttaṁ –",
  "atk-s0503a8:144_9": "“āyasmatā nāgasamālena pacchāsamaṇenā”ti.",
  "atk-s0503a8:144_10": "Dvidhāpathanti dvidhābhūtaṁ maggaṁ.",
  "atk-s0503a8:144_11": "“Dvedhāpatha”ntipi paṭhanti āyasmā nāgasamālo attanā pubbe tattha kataparicayattā ujubhāvañcassa sandhāya vadati “ayaṁ,",
  "atk-s0503a8:144_12": "bhante bhagavā,",
  "atk-s0503a8:144_13": "pantho”ti.",
  "atk-s0503a8:145_0": "Bhagavā pana tadā tassa saparissayabhāvaṁ ñatvā tato aññaṁ maggaṁ gantukāmo “ayaṁ,",
  "atk-s0503a8:145_1": "nāgasamāla,",
  "atk-s0503a8:145_2": "pantho”ti āha.",
  "atk-s0503a8:145_3": "“Saparissayo”ti ca vutte asaddahitvā “bhagavā na tattha parissayo”ti vadeyya,",
  "atk-s0503a8:145_4": "tadassa dīgharattaṁ ahitāya dukkhāyāti “saparissayo”ti na kathesi.",
  "atk-s0503a8:145_5": "Tikkhattuṁ “ayaṁ pantho,",
  "atk-s0503a8:145_6": "iminā gacchāmā”ti vatvā catutthavāre “na bhagavā iminā maggena gantuṁ icchati,",
  "atk-s0503a8:145_7": "ayameva ca ujumaggo,",
  "atk-s0503a8:145_8": "handāhaṁ bhagavato pattacīvaraṁ datvā iminā maggena gamissāmī”ti cintetvā satthu pattacīvaraṁ dātuṁ asakkonto",
  "atk-s0503a8:145_9": "bhūmiyaṁ ṭhapetvā paccupaṭṭhitena dukkhasaṁvattanikena kammunā codiyamāno bhagavato vacanaṁ anādiyitvāva pakkāmi.",
  "atk-s0503a8:145_10": "Tena vuttaṁ –",
  "atk-s0503a8:145_11": "“atha kho āyasmā nāgasamālo bhagavato pattacīvaraṁ tattheva chamāyaṁ nikkhipitvā pakkāmī”ti.",
  "atk-s0503a8:145_12": "Tattha bhagavato pattacīvaranti attano hatthagataṁ bhagavato pattacīvaraṁ.",
  "atk-s0503a8:145_13": "Tatthevāti tasmiṁyeva magge chamāyaṁ pathaviyaṁ nikkhipitvā pakkāmi.",
  "atk-s0503a8:145_14": "Idaṁ vo bhagavā pattacīvaraṁ,",
  "atk-s0503a8:145_15": "sace icchatha, gaṇhatha,",
  "atk-s0503a8:145_16": "yadi attanā icchitamaggaṁyeva gantukāmatthāti adhippāyo.",
  "atk-s0503a8:145_17": "Bhagavāpi attano pattacīvaraṁ sayameva gahetvā yathādhippetaṁ maggaṁ paṭipajji.",
  "atk-s0503a8:146_0": "Antarāmagge corā nikkhamitvāti tadā kira pañcasatā purisā luddā lohitapāṇino rājāparādhino hutvā araññaṁ",
  "atk-s0503a8:146_1": "pavisitvā corikāya jīvikaṁ kappentā “pāripanthikabhāvena rañño āyapathaṁ pacchindissāmā”ti maggasamīpe",
  "atk-s0503a8:146_2": "araññe tiṭṭhanti.",
  "atk-s0503a8:146_3": "Te theraṁ tena maggena gacchantaṁ disvā “ayaṁ samaṇo iminā maggena āgacchati,",
  "atk-s0503a8:146_4": "avaḷañjitabbaṁ maggaṁ vaḷañjeti,",
  "atk-s0503a8:146_5": "amhākaṁ atthibhāvaṁ na jānāti,",
  "atk-s0503a8:146_6": "handa naṁ jānāpessāmā”ti kujjhitvā gahanaṭṭhānato vegena nikkhamitvā sahasā theraṁ bhūmiyaṁ pātetvā hatthapādehi",
  "atk-s0503a8:146_7": "koṭṭetvā mattikāpattañcassa bhinditvā cīvaraṁ khaṇḍākhaṇḍikaṁ chinditvā pabbajitattā “taṁ na hanāma,",
  "atk-s0503a8:146_8": "ito paṭṭhāya imassa maggassa parissayabhāvaṁ jānāhī”ti vissajjesuṁ.",
  "atk-s0503a8:146_9": "Tena vuttaṁ –",
  "atk-s0503a8:146_10": "“atha kho āyasmato…pe…",
  "atk-s0503a8:146_11": "vipphālesu”nti.",
  "atk-s0503a8:147_0": "Bhagavāpi “ayaṁ tena maggena gato corehi bādhito maṁ pariyesitvā idāneva āgamissatī”ti ñatvā thokaṁ gantvā",
  "atk-s0503a8:147_1": "maggā okkamma aññatarasmiṁ rukkhamūle nisīdi.",
  "atk-s0503a8:147_2": "Āyasmāpi kho nāgasamālo paccāgantvā satthārā gatamaggameva gahetvā gacchanto tasmiṁ rukkhamūle bhagavantaṁ",
  "atk-s0503a8:147_3": "passitvā upasaṅkamitvā vanditvā taṁ pavattiṁ sabbaṁ ārocesi.",
  "atk-s0503a8:147_4": "Tena vuttaṁ –",
  "atk-s0503a8:147_5": "“atha kho āyasmā nāgasamālo…pe…",
  "atk-s0503a8:147_6": "saṅghāṭiñca vipphālesu”nti.",
  "atk-s0503a8:148_0": "Etamatthaṁ viditvāti etaṁ āyasmato nāgasamālassa attano vacanaṁ anādiyitvā akhemantamaggagamanaṁ,",
  "atk-s0503a8:148_1": "attano ca khemantamaggagamanaṁ viditvā tadatthadīpanaṁ imaṁ udānaṁ udānesi.",
  "atk-s0503a8:149_0": "Tattha saddhiṁ caranti saha caranto.",
  "atk-s0503a8:149_1": "Ekato vasanti idaṁ tasseva vevacanaṁ,",
  "atk-s0503a8:149_2": "saha vasantoti attho.",
  "atk-s0503a8:149_3": "Misso aññajanena vedagūti veditabbaṭṭhena vedasaṅkhātena catusaccaariyamaggañāṇena gatattā adhigatattā,",
  "atk-s0503a8:149_4": "vedassa vā sakalassa ñeyyassa pāraṁ gatattā vedagū.",
  "atk-s0503a8:149_5": "Attano hitāhitaṁ na jānātīti añño,",
  "atk-s0503a8:149_6": "avidvā bāloti attho.",
  "atk-s0503a8:149_7": "Tena aññena janena misso sahacaraṇamattena misso.",
  "atk-s0503a8:149_8": "Vidvā pajahāti pāpakanti tena vedagūbhāvena vidvā jānanto pāpakaṁ abhaddakaṁ attano dukkhāvahaṁ pajahāti,",
  "atk-s0503a8:149_9": "pāpakaṁ vā akalyāṇapuggalaṁ pajahāti.",
  "atk-s0503a8:149_10": "Yathā kiṁ?",
  "atk-s0503a8:149_11": "Koñco khīrapakova ninnaganti yathā koñcasakuṇo udakamissite khīre upanīte vinā toyaṁ khīramattasseva",
  "atk-s0503a8:149_12": "pivanato khīrapako ninnaṭṭhānagamanena ninnagasaṅkhātaṁ udakaṁ pajahāti vajjeti,",
  "atk-s0503a8:149_13": "evaṁ paṇḍito kira duppaññapuggalehi ṭhānanisajjādīsu sahabhūtopi ācārena te pajahāti,",
  "atk-s0503a8:149_14": "na kadācipi sammisso hoti.",
  "atk-s0503a8:150_0": "Sattamasuttavaṇṇanā niṭṭhitā.",
  "atk-s0503a8:151_0": "8. Visākhāsuttavaṇṇanā",
  "atk-s0503a8:152_0": "78.",
  "atk-s0503a8:152_1": "Aṭṭhame visākhāya migāramātuyā nattā kālaṅkatā hotīti visākhāya mahāupāsikāya puttassa dhītā kumārikā kālaṅkatā hoti.",
  "atk-s0503a8:152_2": "Sā kira vattasampannā sāsane abhippasannā mahāupāsikāya gehaṁ paviṭṭhānaṁ bhikkhūnaṁ bhikkhunīnañca attanā",
  "atk-s0503a8:152_3": "kātabbaveyyāvaccaṁ purebhattaṁ pacchābhattañca appamattā akāsi,",
  "atk-s0503a8:152_4": "attano pitāmahiyā cittānukūlaṁ paṭipajji.",
  "atk-s0503a8:152_5": "Tena visākhā gehato bahi gacchantī sabbaṁ tassāyeva bhāraṁ katvā gacchati,",
  "atk-s0503a8:152_6": "rūpena ca dassanīyā pāsādikā,",
  "atk-s0503a8:152_7": "iti sā tassā visesato piyā manāpā ahosi.",
  "atk-s0503a8:152_8": "Sā rogābhibhūtā kālamakāsi.",
  "atk-s0503a8:152_9": "Tena vuttaṁ –",
  "atk-s0503a8:152_10": "“tena kho pana samayena visākhāya migāramātuyā nattā kālaṅkatā hoti piyā manāpā”ti.",
  "atk-s0503a8:152_11": "Atha mahāupāsikā tassā maraṇena sokaṁ sandhāretuṁ asakkontī dukkhī dummanā sarīranikkhepaṁ kāretvā “api",
  "atk-s0503a8:152_12": "nāma satthu santikaṁ gatakāle cittassādaṁ labheyya”nti bhagavantaṁ upasaṅkami.",
  "atk-s0503a8:152_13": "Tena vuttaṁ –",
  "atk-s0503a8:152_14": "“atha kho visākhā migāramātā”tiādi.",
  "atk-s0503a8:152_15": "Tattha divā divassāti divasassāpi divā,",
  "atk-s0503a8:152_16": "majjhanhike kāleti attho.",
  "atk-s0503a8:153_0": "Bhagavā visākhāya vaṭṭābhiratiṁ jānanto upāyena sokatanukaraṇatthaṁ “iccheyyāsi tvaṁ visākhe”tiādimāha.",
  "atk-s0503a8:153_1": "Tattha yāvatikāti yattakā.",
  "atk-s0503a8:153_2": "Tadā kira satta janakoṭiyo sāvatthiyaṁ paṭivasanti.",
  "atk-s0503a8:153_3": "Taṁ sandhāya bhagavā “kīvabahukā pana visākhe sāvatthiyā manussā devasikaṁ kālaṁ karontī”ti pucchi.",
  "atk-s0503a8:153_4": "Visākhā “dasapi,",
  "atk-s0503a8:153_5": "bhante”tiādimāha.",
  "atk-s0503a8:153_6": "Tattha tīṇīti tayo.",
  "atk-s0503a8:153_7": "Ayameva vā pāṭho.",
  "atk-s0503a8:153_8": "Avivittāti asuññā.",
  "atk-s0503a8:154_0": "Atha bhagavā attano adhippāyaṁ pakāsento “api nu tvaṁ kadāci karahaci anallavatthā vā bhaveyyāsi anallakesā vā”ti āha.",
  "atk-s0503a8:154_1": "Nanu evaṁ sante tayā sabbakālaṁ sokābhibhūtāya matānaṁ puttādīnaṁ amaṅgalūpacāravasena udakorohaṇena",
  "atk-s0503a8:154_2": "allavatthāya allakesāya eva bhavitabbanti dasseti.",
  "atk-s0503a8:154_3": "Taṁ sutvā upāsikā saṁvegajātā “no hetaṁ,",
  "atk-s0503a8:154_4": "bhante”ti paṭikkhipitvā piyavatthuṁ vippaṭisārato attano cittassa nivattabhāvaṁ satthu ārocentī “alaṁ me, bhante,",
  "atk-s0503a8:154_5": "tāvabahukehi puttehi ca nattārehi cā”ti āha.",
  "atk-s0503a8:155_0": "Athassā bhagavā “dukkhaṁ nāmetaṁ piyavatthunimittaṁ,",
  "atk-s0503a8:155_1": "yattakāni piyavatthūni,",
  "atk-s0503a8:155_2": "tattakāni dukkhāni.",
  "atk-s0503a8:155_3": "Tasmā sukhakāmena dukkhappaṭikūlena sabbaso piyavatthuto cittaṁ vivecetabba”nti dhammaṁ desento “yesaṁ kho visākhe sataṁ piyāni,",
  "atk-s0503a8:155_4": "sataṁ tesaṁ dukkhānī”tiādimāha.",
  "atk-s0503a8:155_5": "Tattha sataṁ piyānīti sataṁ piyāyitabbavatthūni.",
  "atk-s0503a8:155_6": "“Sataṁ piya”ntipi keci paṭhanti.",
  "atk-s0503a8:155_7": "Ettha ca yasmā ekato paṭṭhāya yāva dasa,",
  "atk-s0503a8:155_8": "tāva saṅkhyā saṅkhyeyyappadhānā,",
  "atk-s0503a8:155_9": "tasmā “yesaṁ dasa piyāni,",
  "atk-s0503a8:155_10": "dasa tesaṁ dukkhānī”tiādinā pāḷi āgatā.",
  "atk-s0503a8:155_11": "Keci pana “yesaṁ dasa piyānaṁ,",
  "atk-s0503a8:155_12": "dasa nesaṁ dukkhāna”ntiādinā paṭhanti,",
  "atk-s0503a8:155_13": "taṁ na sundaraṁ.",
  "atk-s0503a8:155_14": "Yasmā pana vīsatito paṭṭhāya yāva sataṁ,",
  "atk-s0503a8:155_15": "tāva saṅkhyā saṅkhyeyyappadhānāva,",
  "atk-s0503a8:155_16": "tasmā tatthāpi saṅkhyeyyappadhānataṁyeva gahetvā “yesaṁ kho visākhe sataṁ piyāni,",
  "atk-s0503a8:155_17": "sataṁ tesaṁ dukkhānī”tiādinā pāḷi āgatā.",
  "atk-s0503a8:155_18": "Sabbesampi ca “yesaṁ ekaṁ piyaṁ,",
  "atk-s0503a8:155_19": "ekaṁ tesaṁ dukkha”nti pāṭho,",
  "atk-s0503a8:155_20": "na pana dukkhassāti.",
  "atk-s0503a8:155_21": "Etasmiñhi pakkhe ekarasā ekajjhāsayā ca bhagavato desanā hoti.",
  "atk-s0503a8:155_22": "Tasmā yathāvuttanayāva pāḷi veditabbā.",
  "atk-s0503a8:156_0": "Etamatthaṁviditvā sokaparidevādikaṁ cetasikaṁ kāyikañca dukkhaṁ piyavatthunimittaṁ piyavatthumhi sati hoti,",
  "atk-s0503a8:156_1": "asati na hotīti etamatthaṁ sabbākārato jānitvā tadatthaparidīpanaṁ imaṁ udānaṁ udānesi.",
  "atk-s0503a8:157_0": "Tassattho –",
  "atk-s0503a8:157_1": "ñātibhogarogasīladiṭṭhibyasanehi phuṭṭhassa anto nijjhāyantassa bālassa cittasantāpalakkhaṇā ye keci",
  "atk-s0503a8:157_2": "mudumajjhādibhedena yādisā tādisā sokā vā tehiyeva phuṭṭhassa sokuddehakasamuṭṭhāpitavacīvippalāpalakkhaṇā",
  "atk-s0503a8:157_3": "paridevitā vā aniṭṭhaphoṭṭhabbapaṭihatakāyassa kāyapīḷanalakkhaṇā dukkhā vā tathā avuttatthassa vikappanatthena",
  "atk-s0503a8:157_4": "vāsaddena gahitā domanassūpāyāsādayo vā nissayabhedena ca anekarūpā nānāvidhā imasmiṁ sattaloke dissanti",
  "atk-s0503a8:157_5": "upalabbhanti,",
  "atk-s0503a8:157_6": "sabbepi ete piyaṁ piyajātikaṁ sattaṁ saṅkhārañca paṭicca nissāya āgamma paccayaṁ katvā pabhavanti nibbattanti.",
  "atk-s0503a8:157_7": "Tasmiṁ pana yathāvutte piyavatthumhi piye asante piyabhāvakare chandarāge pahīne na kadācipi ete bhavanti.",
  "atk-s0503a8:157_8": "Vuttañhetaṁ –",
  "atk-s0503a8:157_9": "“piyato jāyatī soko…pe…",
  "atk-s0503a8:157_10": "pemato jāyatī soko”ti ca ādi.",
  "atk-s0503a8:157_11": "Tathā “piyappabhūtā kalahā vivādā,",
  "atk-s0503a8:157_12": "paridevasokā sahamaccharehī”ti ca ādi.",
  "atk-s0503a8:157_13": "Ettha ca “paridevitā vā dukkhā vā”ti liṅgavipallāsena vuttaṁ,",
  "atk-s0503a8:157_14": "“paridevitāni vā dukkhāni vā”ti vattabbe vibhattilopo vā katoti veditabbo.",
  "atk-s0503a8:158_0": "Tasmā hi te sukhino vītasokāti yasmā piyappabhūtā sokādayo yesaṁ natthi,",
  "atk-s0503a8:158_1": "tasmā te eva sukhino vītasokā nāma.",
  "atk-s0503a8:158_2": "Ke pana te?",
  "atk-s0503a8:158_3": "Yesaṁ piyaṁ natthi kuhiñci loke yesaṁ ariyānaṁ sabbaso vītarāgattā katthacipi sattaloke saṅkhāraloke",
  "atk-s0503a8:158_4": "ca piyaṁ piyabhāvo “putto”ti vā “bhātā”ti vā “bhaginī”ti vā “bhariyā”ti vā piyaṁ piyāyanaṁ piyabhāvo natthi,",
  "atk-s0503a8:158_5": "saṅkhāralokepi “etaṁ mama santakaṁ,",
  "atk-s0503a8:158_6": "imināhaṁ imaṁ nāma sukhaṁ labhāmi labhissāmī”ti piyaṁ piyāyanaṁ piyabhāvo natthi.",
  "atk-s0503a8:158_7": "Tasmā asokaṁ virajaṁ patthayāno,",
  "atk-s0503a8:158_8": "piyaṁ na kayirātha kuhiñci loketi yasmā ca sukhino nāma vītasokā,",
  "atk-s0503a8:158_9": "vītasokattāva katthacipi visaye piyabhāvo natthi,",
  "atk-s0503a8:158_10": "tasmā attano yathāvuttasokābhāvena ca asokaṁ asokabhāvaṁ rāgarajādivigamanena virajaṁ virajabhāvaṁ arahattaṁ,",
  "atk-s0503a8:158_11": "sokassa rāgarajādīnañca abhāvahetubhāvato vā “asokaṁ viraja”nti laddhanāmaṁ nibbānaṁ patthayāno kattukamyatākusalacchandassa",
  "atk-s0503a8:158_12": "vasena chandajāto katthaci loke rūpādidhamme antamaso samathavipassanādhammepi piyaṁ piyabhāvaṁ viyāyanaṁ",
  "atk-s0503a8:158_13": "na kayirātha na uppādeyya.",
  "atk-s0503a8:158_14": "Vuttañhetaṁ –",
  "atk-s0503a8:158_15": "“dhammāpi vo,",
  "atk-s0503a8:158_16": "bhikkhave,",
  "atk-s0503a8:158_17": "pahātabbā,",
  "atk-s0503a8:158_18": "pageva adhammā”ti.",
  "atk-s0503a8:159_0": "Aṭṭhamasuttavaṇṇanā niṭṭhitā.",
  "atk-s0503a8:160_0": "9. Paṭhamadabbasuttavaṇṇanā",
  "atk-s0503a8:161_0": "79.",
  "atk-s0503a8:161_1": "Navame āyasmāti piyavacanaṁ.",
  "atk-s0503a8:161_2": "Dabboti tassa therassa nāmaṁ.",
  "atk-s0503a8:161_3": "Mallaputtoti mallarājassa putto.",
  "atk-s0503a8:161_4": "So hi āyasmā padumuttarassa bhagavato pādamūle katābhinīhāro kappasatasahassaṁ upacitapuññasañcayo amhākaṁ",
  "atk-s0503a8:161_5": "bhagavato kāle mallarājassa devikā kucchiyaṁ nibbatto katādhikārattā jātiyā sattavassikakāleyeva mātāpitaro",
  "atk-s0503a8:161_6": "upasaṅkamitvā pabbajjaṁ yāci.",
  "atk-s0503a8:161_7": "Te ca “pabbajitvāpi ācāraṁ tāva sikkhatu,",
  "atk-s0503a8:161_8": "sace taṁ nābhiramissati,",
  "atk-s0503a8:161_9": "idheva āgamissatī”ti anujāniṁsu.",
  "atk-s0503a8:161_10": "So satthāraṁ upasaṅkamitvā pabbajjaṁ yāci.",
  "atk-s0503a8:161_11": "Satthāpissa upanissayasampattiṁ oloketvā pabbajjaṁ anujāni.",
  "atk-s0503a8:161_12": "Tassa pabbajjāsamaye dinnaovādena bhavattayaṁ ādittaṁ viya upaṭṭhāsi.",
  "atk-s0503a8:161_13": "So vipassanaṁ paṭṭhapetvā khuraggeyeva arahattaṁ pāpuṇi.",
  "atk-s0503a8:161_14": "Yaṁkiñci sāvakena pattabbaṁ,",
  "atk-s0503a8:161_15": "“tisso vijjā catasso paṭisambhidā chaḷabhiññā nava lokuttaradhammā”ti evamādikaṁ sabbaṁ adhigantvā asītiyā mahāsāvakesu abbhantaro ahosi.",
  "atk-s0503a8:161_16": "Vuttañhetaṁ tena āyasmatā –",
  "atk-s0503a8:162_0": "“Mayā kho jātiyā sattavassena arahattaṁ sacchikataṁ,",
  "atk-s0503a8:162_1": "yaṁkiñci sāvakena pattabbaṁ,",
  "atk-s0503a8:162_2": "sabbaṁ taṁ anuppattaṁ mayā”tiādi.",
  "atk-s0503a8:163_0": "Yena bhagavā tenupasaṅkamīti so kirāyasmā ekadivasaṁ rājagahe piṇḍāya caritvā pacchābhattaṁ piṇḍapātappaṭikkanto",
  "atk-s0503a8:163_1": "bhagavato vattaṁ dassetvā divāṭṭhānaṁ gantvā udakakumbhato udakaṁ gahetvā pāde pakkhāletvā gattāni sītiṁ",
  "atk-s0503a8:163_2": "katvā cammakkhaṇḍaṁ paññāpetvā nisinno kālaparicchedaṁ katvā samāpattiṁ samāpajji.",
  "atk-s0503a8:163_3": "Athāyasmā yathākālaparicchedaṁ samāpattito vuṭṭhahitvā attano āyusaṅkhāre olokesi.",
  "atk-s0503a8:163_4": "Tassa te parikkhīṇā katipayamuhuttikā upaṭṭhahiṁsu.",
  "atk-s0503a8:163_5": "So cintesi –",
  "atk-s0503a8:163_6": "“na kho metaṁ patirūpaṁ,",
  "atk-s0503a8:163_7": "yamahaṁ satthu anārocetvā sabrahmacārīhi ca avidito idha yathānisinnova parinibbāyissāmi.",
  "atk-s0503a8:163_8": "Yaṁnūnāhaṁ satthāraṁ upasaṅkamitvā parinibbānaṁ anujānāpetvā satthu vattaṁ dassetvā sāsanassa niyyānikabhāvadassanatthaṁ",
  "atk-s0503a8:163_9": "mayhaṁ iddhānubhāvaṁ vibhāvento ākāse nisīditvā tejodhātuṁ samāpajjitvā parinibbāyeyyaṁ.",
  "atk-s0503a8:163_10": "Evaṁ sante ye mayi assaddhā appasannā,",
  "atk-s0503a8:163_11": "tesampi pasādo uppajjissati,",
  "atk-s0503a8:163_12": "tadassa tesaṁ dīgharattaṁ hitāya sukhāyā”ti.",
  "atk-s0503a8:163_13": "Evañca so āyasmā cintetvā bhagavantaṁ upasaṅkamitvā sabbaṁ taṁ tatheva akāsi.",
  "atk-s0503a8:163_14": "Tena vuttaṁ –",
  "atk-s0503a8:163_15": "“atha kho āyasmā dabbo mallaputto yena bhagavā tenupasaṅkamī”tiādi.",
  "atk-s0503a8:164_0": "Tattha parinibbānakālo meti “bhagavā mayhaṁ anupādisesāya nibbānadhātuyā parinibbānakālo upaṭṭhito,",
  "atk-s0503a8:164_1": "tamahaṁ bhagavato ārocetvā parinibbāyitukāmomhī”ti dasseti.",
  "atk-s0503a8:164_2": "Keci panāhu “na tāva thero jiṇṇo,",
  "atk-s0503a8:164_3": "na ca gilāno,",
  "atk-s0503a8:164_4": "parinibbānāya ca satthāraṁ āpucchati,",
  "atk-s0503a8:164_5": "kiṁ tattha kāraṇaṁ?",
  "atk-s0503a8:164_6": "‘Mettiyabhūmajakā bhikkhū pubbe maṁ amūlakena pārājikena anuddhaṁsesuṁ,",
  "atk-s0503a8:164_7": "tasmiṁ adhikaraṇe vūpasantepi akkosantiyeva.",
  "atk-s0503a8:164_8": "Tesaṁ saddahitvā aññepi puthujjanā mayi agāravaṁ paribhavañca karonti.",
  "atk-s0503a8:164_9": "Imañca dukkhabhāraṁ niratthakaṁ vahitvā kiṁ payojanaṁ,",
  "atk-s0503a8:164_10": "tasmāhaṁ idāneva parinibbāyissāmī’ti sanniṭṭhānaṁ katvā satthāraṁ āpucchī”ti.",
  "atk-s0503a8:164_11": "Taṁ akāraṇaṁ.",
  "atk-s0503a8:164_12": "Na hi khīṇāsavā aparikkhīṇe āyusaṅkhāre paresaṁ upavādādibhayena parinibbānāya cetenti ghaṭayanti vāyamanti,",
  "atk-s0503a8:164_13": "na ca paresaṁ pasaṁsādihetu ciraṁ tiṭṭhanti,",
  "atk-s0503a8:164_14": "atha kho saraseneva attano āyusaṅkhārassa parikkhayaṁ āgamenti. Yathāha –",
  "atk-s0503a8:165_0": "“Nābhikaṅkhāmi maraṇaṁ, nābhikaṅkhāmi jīvitaṁ;",
  "atk-s0503a8:166_0": "Kālañca paṭikaṅkhāmi, nibbisaṁ bhatako yathā”ti. –",
  "atk-s0503a8:167_0": "Bhagavāpissa āyusaṅkhāraṁ oloketvā parikkhīṇabhāvaṁ ñatvā “yassadāni tvaṁ, dabba,",
  "atk-s0503a8:167_1": "kālaṁ maññasī”ti āha.",
  "atk-s0503a8:168_0": "Vehāsaṁabbhuggantvāti ākāsaṁ abhiuggantvā,",
  "atk-s0503a8:168_1": "vehāsaṁ gantvāti attho.",
  "atk-s0503a8:168_2": "Abhisaddayogena hi idaṁ upayogavacanaṁ,",
  "atk-s0503a8:168_3": "attho pana bhummavasena veditabbo.",
  "atk-s0503a8:168_4": "Vehāsaṁ abbhuggantvā kiṁ akāsīti āha –",
  "atk-s0503a8:168_5": "“ākāse antalikkhe pallaṅkena nisīditvā”tiādi.",
  "atk-s0503a8:168_6": "Tattha tejodhātuṁ samāpajjitvāti tejokasiṇacatutthajjhānasamāpattiṁ samāpajjitvā.",
  "atk-s0503a8:168_7": "Thero hi tadā bhagavantaṁ vanditvā tikkhattuṁ padakkhiṇaṁ katvā ekamantaṁ ṭhito “bhagavā kappasatasahassaṁ",
  "atk-s0503a8:168_8": "tumhehi saddhiṁ tattha tattha vasanto puññāni karonto imamevatthaṁ sandhāya akāsiṁ,",
  "atk-s0503a8:168_9": "svāyamattho ajja matthakaṁ patto,",
  "atk-s0503a8:168_10": "idaṁ pacchimadassana”nti āha.",
  "atk-s0503a8:168_11": "Ye tattha puthujjanabhikkhū sotāpannasakadāgāmino ca,",
  "atk-s0503a8:168_12": "tesu ekaccānaṁ mahantaṁ kāruññaṁ ahosi,",
  "atk-s0503a8:168_13": "ekacce ārodanappattā ahesuṁ.",
  "atk-s0503a8:168_14": "Athassa bhagavā cittācāraṁ ñatvā “tena hi, dabba,",
  "atk-s0503a8:168_15": "mayhaṁ bhikkhusaṅghassa ca iddhipāṭihāriyaṁ dassehī”ti āha.",
  "atk-s0503a8:168_16": "Tāvadeva sabbo bhikkhusaṅgho sannipati.",
  "atk-s0503a8:168_17": "Athāyasmā dabbo “ekopi hutvā bahudhā hotī”tiādinā nayena āgatāni sāvakasādhāraṇāni sabbāni pāṭihāriyāni",
  "atk-s0503a8:168_18": "dassetvā puna ca bhagavantaṁ vanditvā ākāsaṁ abbhuggantvā ākāse pathaviṁ nimminitvā tattha pallaṅkena",
  "atk-s0503a8:168_19": "nisinno tejokasiṇasamāpattiyā parikammaṁ katvā samāpattiṁ samāpajjitvā vuṭṭhāya sarīraṁ āvajjitvā puna",
  "atk-s0503a8:168_20": "samāpattiṁ samāpajjitvā sarīrajhāpanatejodhātuṁ adhiṭṭhahitvā parinibbāyi.",
  "atk-s0503a8:168_21": "Saha adhiṭṭhānena sabbo kāyo agginā āditto ahosi.",
  "atk-s0503a8:168_22": "Khaṇeneva ca so aggi kappavuṭṭhānaggi viya aṇumattampi saṅkhāragataṁ masimattampi tattha kiñci anavasesento adhiṭṭhānabalena jhāpetvā nibbāyi.",
  "atk-s0503a8:168_23": "Tena vuttaṁ –",
  "atk-s0503a8:168_24": "“atha kho āyasmā dabbo mallaputto”tiādi.",
  "atk-s0503a8:168_25": "Tattha vuṭṭhahitvā parinibbāyīti iddhicittato vuṭṭhahitvā bhavaṅgacittena parinibbāyi.",
  "atk-s0503a8:169_0": "Jhāyamānassāti jāliyamānassa.",
  "atk-s0503a8:169_1": "Ḍayhamānassāti tasseva vevacanaṁ.",
  "atk-s0503a8:169_2": "Atha vā jhāyamānassāti jālāpavattikkhaṇaṁ sandhāya vuttaṁ,",
  "atk-s0503a8:169_3": "ḍayhamānassāti vītaccitaṅgārakkhaṇaṁ.",
  "atk-s0503a8:169_4": "Chārikāti bhasmaṁ.",
  "atk-s0503a8:169_5": "Masīti kajjalaṁ.",
  "atk-s0503a8:169_6": "Na paññāyitthāti na passittha,",
  "atk-s0503a8:169_7": "adhiṭṭhānabalena sabbaṁ khaṇeneva antaradhāyitthāti attho.",
  "atk-s0503a8:169_8": "Kasmā pana thero uttarimanussadhammaṁ iddhipāṭihāriyaṁ dassesi,",
  "atk-s0503a8:169_9": "nanu bhagavatā iddhipāṭihāriyakaraṇaṁ paṭikkhittanti ?",
  "atk-s0503a8:169_10": "Na codetabbametaṁ gihīnaṁ sammukhā pāṭihāriyakaraṇassa paṭikkhittattā.",
  "atk-s0503a8:169_11": "Tañca kho vikubbanavasena,",
  "atk-s0503a8:169_12": "na panevaṁ adhiṭṭhānavasena.",
  "atk-s0503a8:169_13": "Ayaṁ panāyasmā dhammasāminā āṇattova pāṭihāriyaṁ dassesi.",
  "atk-s0503a8:170_0": "Etamatthaṁ viditvāti etaṁ āyasmato dabbassa mallaputtassa anupādāparinibbānaṁ sabbākārato viditvā tadatthaparidīpanaṁ imaṁ udānaṁ udānesi.",
  "atk-s0503a8:171_0": "Tattha abhedi kāyoti sabbo bhūtupādāyapabhedo catusantatirūpakāyo bhijji,",
  "atk-s0503a8:171_1": "anavasesato ḍayhi,",
  "atk-s0503a8:171_2": "antaradhāyi,",
  "atk-s0503a8:171_3": "anuppattidhammataṁ āpajji.",
  "atk-s0503a8:171_4": "Nirodhi saññāti rūpāyatanādigocaratāya rūpasaññādibhedā sabbāpi saññā appaṭisandhikena nirodhena nirujjhi.",
  "atk-s0503a8:171_5": "Vedanā sītibhaviṁsu sabbāti vipākavedanā kiriyavedanāti sabbāpi vedanā appaṭisandhikanirodhena niruddhattā",
  "atk-s0503a8:171_6": "aṇumattampi vedanādarathassa abhāvato sītibhūtā ahesuṁ,",
  "atk-s0503a8:171_7": "kusalākusalavedanā pana arahattaphalakkhaṇeyeva nirodhaṁ gatā.",
  "atk-s0503a8:171_8": "“Sītirahiṁsū”tipi paṭhanti,",
  "atk-s0503a8:171_9": "santā niruddhā ahesunti attho.",
  "atk-s0503a8:171_10": "Vūpasamiṁsu saṅkhārāti vipākakiriyappabhedā sabbepi phassādayo saṅkhārakkhandhadhammā appaṭisandhikanirodheneva niruddhattā visesena upasamiṁsu.",
  "atk-s0503a8:171_11": "Viññāṇaṁ atthamāgamāti viññāṇampi vipākakiriyappabhedaṁ sabbaṁ appaṭisandhikanirodheneva atthaṁ vināsaṁ upacchedaṁ agamā agacchi.",
  "atk-s0503a8:172_0": "Iti bhagavā āyasmato dabbassa mallaputtassa pañcannampi khandhānaṁ pubbeyeva kilesābhisaṅkhārupādānassa",
  "atk-s0503a8:172_1": "anavasesato niruddhattā anupādāno viya jātavedo appaṭisandhikanirodhena niruddhabhāvaṁ nissāya pītivegavissaṭṭhaṁ",
  "atk-s0503a8:172_2": "udānaṁ udānesīti.",
  "atk-s0503a8:173_0": "Navamasuttavaṇṇanā niṭṭhitā.",
  "atk-s0503a8:174_0": "10. Dutiyadabbasuttavaṇṇanā",
  "atk-s0503a8:175_0": "80.",
  "atk-s0503a8:175_1": "Dasame tatra kho bhagavā bhikkhū āmantesīti bhagavā rājagahe yathābhirantaṁ viharitvā janapadacārikaṁ",
  "atk-s0503a8:175_2": "caranto anukkamena sāvatthiṁ patvā jetavane viharantoyeva yesaṁ bhikkhūnaṁ āyasmato dabbassa mallaputtassa",
  "atk-s0503a8:175_3": "parinibbānaṁ apaccakkhaṁ,",
  "atk-s0503a8:175_4": "tesaṁ taṁ paccakkhaṁ katvā dassetuṁ,",
  "atk-s0503a8:175_5": "yepi ca mettiyabhūmajakehi katena abhūtena abbhācikkhaṇena there gāravarahitā puthujjanā,",
  "atk-s0503a8:175_6": "tesaṁ there bahumānuppādanatthañca āmantesi.",
  "atk-s0503a8:175_7": "Tattha tatrāti vacanasaññāpane nipātamattaṁ.",
  "atk-s0503a8:175_8": "Khoti avadhāraṇe.",
  "atk-s0503a8:175_9": "Tesu “tatrā”ti iminā “bhagavā bhikkhū āmantesī”ti etesaṁ padānaṁ vuccamānataṁyeva joteti.",
  "atk-s0503a8:175_10": "“Kho”ti pana iminā āmantesiyeva,",
  "atk-s0503a8:175_11": "nāssa āmantane koci antarāyo ahosīti imamatthaṁ dasseti.",
  "atk-s0503a8:175_12": "Atha vā tatrāti tasmiṁ ārāme.",
  "atk-s0503a8:175_13": "Khoti vacanālaṅkāre nipāto.",
  "atk-s0503a8:175_14": "Āmantesīti abhāsi.",
  "atk-s0503a8:175_15": "Kasmā pana bhagavā bhikkhūyeva āmantesīti?",
  "atk-s0503a8:175_16": "Jeṭṭhattā seṭṭhattā āsannattā sabbakālaṁ sannihitattā dhammadesanāya visesato bhājanabhūtattā ca.",
  "atk-s0503a8:176_0": "Bhikkhavoti tesaṁ āmantanākāradassanaṁ.",
  "atk-s0503a8:176_1": "Bhadanteti āmantitānaṁ bhikkhūnaṁ gāravena satthu paṭivacanadānaṁ.",
  "atk-s0503a8:176_2": "Tattha “bhikkhavo”ti vadanto bhagavā te bhikkhū ālapati.",
  "atk-s0503a8:176_3": "“Bhadante”ti vadantā te paccālapanti.",
  "atk-s0503a8:176_4": "Apica “bhikkhavo”ti iminā karuṇāvipphārasommahadayanissitapubbaṅgamena vacanena te bhikkhū kammaṭṭhānamanasikāradhammapaccavekkhaṇādito",
  "atk-s0503a8:176_5": "nivattetvā attano mukhābhimukhe karoti.",
  "atk-s0503a8:176_6": "“Bhadante”ti iminā satthari ādarabahumānagāravadīpanavacanena te bhikkhū attano sussūsataṁ ovādappaṭiggahagāravabhāvañca paṭivedenti.",
  "atk-s0503a8:176_7": "Bhagavato paccassosunti te bhikkhū bhagavato vacanaṁ patiassosuṁ sotukāmataṁ janesuṁ.",
  "atk-s0503a8:176_8": "Etadavocāti bhagavā etaṁ idāni vakkhamānaṁ sakalaṁ suttaṁ abhāsi. Dabbassa,",
  "atk-s0503a8:176_9": "bhikkhave,",
  "atk-s0503a8:176_10": "mallaputtassātiādi anantarasutte vuttatthameva.",
  "atk-s0503a8:176_11": "Etamatthantiādīsupi apubbaṁ natthi,",
  "atk-s0503a8:176_12": "anantarasutte vuttanayeneva veditabbaṁ.",
  "atk-s0503a8:177_0": "Gāthāsu pana ayoghanahatassāti ayo haññati etenāti ayoghanaṁ,",
  "atk-s0503a8:177_1": "kammārānaṁ ayokūṭaṁ ayomuṭṭhi ca.",
  "atk-s0503a8:177_2": "Tena ayoghanena hatassa pahatassa.",
  "atk-s0503a8:177_3": "Keci pana “ayoghanahatassāti ghanaayopiṇḍaṁ hatassā”ti atthaṁ vadanti.",
  "atk-s0503a8:177_4": "Eva-saddo cettha nipātamattaṁ.",
  "atk-s0503a8:177_5": "Jalato jātavedasoti jhāyamānassa aggissa.",
  "atk-s0503a8:177_6": "Anādare etaṁ sāmivacanaṁ.",
  "atk-s0503a8:177_7": "Anupubbūpasantassāti anukkamena upasantassa vijjhātassa niruddhassa.",
  "atk-s0503a8:177_8": "Yathā na ñāyate gatīti yathā tassa gati na ñāyati.",
  "atk-s0503a8:177_9": "Idaṁ vuttaṁ hoti –",
  "atk-s0503a8:177_10": "ayomuṭṭhikūṭādinā mahatā ayoghanena hatassa saṁhatassa,",
  "atk-s0503a8:177_11": "kaṁsabhājanādigatassa vā jalamānassa aggissa,",
  "atk-s0503a8:177_12": "tathā uppannassa vā saddassa anukkamena upasantassa suvūpasantassa dasasu disāsu na katthaci gati paññāyati",
  "atk-s0503a8:177_13": "paccayanirodhena appaṭisandhikaniruddhattā.",
  "atk-s0503a8:178_0": "Evaṁ sammāvimuttānanti evaṁ sammā hetunā ñāyena tadaṅgavikkhambhanavimuttipubbaṅgamena ariyamaggena catūhipi",
  "atk-s0503a8:178_1": "upādānehi āsavehi ca vimuttattā sammā vimuttānaṁ,",
  "atk-s0503a8:178_2": "tato eva kāmapabandhasaṅkhātaṁ kāmoghaṁ bhavoghādibhedaṁ avasiṭṭhaṁ oghañca taritvā ṭhitattā kāmabandhoghatārinaṁ",
  "atk-s0503a8:178_3": "suṭṭhu paṭipassambhitasabbakilesavipphanditattā kilesābhisaṅkhāravātehi ca akampanīyatāya acalaṁ anupādisesanibbānasaṅkhātaṁ",
  "atk-s0503a8:178_4": "sabbasaṅkhārūpasamaṁ sukhaṁ pattānaṁ adhigatānaṁ khīṇāsavānaṁ gati devamanussādibhedāsu gatīsu ayaṁ nāmāti",
  "atk-s0503a8:178_5": "paññapetabbatāya abhāvattā paññāpetuṁ natthi na upalabbhati,",
  "atk-s0503a8:178_6": "yathāvuttajātavedo viya apaññattikabhāvameva hi so gatoti attho.",
  "atk-s0503a8:179_0": "Dasamasuttavaṇṇanā niṭṭhitā.",
  "atk-s0503a8:180_0": "Niṭṭhitā ca pāṭaligāmiyavaggavaṇṇanā.",
  "atk-s0503a8:181_0": "Nigamanakathā",
  "atk-s0503a8:182_0": "Ettāvatāca –",
  "atk-s0503a8:183_0": "Suvimuttabhavādāno, devadānavamānito;",
  "atk-s0503a8:184_0": "Pacchinnataṇhāsantāno, pītisaṁvegadīpano.",
  "atk-s0503a8:185_0": "Saddhammadānanirato, upādānakkhayāvaho;",
  "atk-s0503a8:186_0": "Tattha tattha udāne ye, udānesi vināyako.",
  "atk-s0503a8:187_0": "Te sabbe ekato katvā, āropentehi saṅgahaṁ;",
  "atk-s0503a8:188_0": "Udānamiti saṅgītaṁ, dhammasaṅgāhakehi yaṁ.",
  "atk-s0503a8:189_0": "Tassa atthaṁ pakāsetuṁ, porāṇaṭṭhakathānayaṁ;",
  "atk-s0503a8:190_0": "Nissāya yā samāraddhā, atthasaṁvaṇṇanā mayā.",
  "atk-s0503a8:191_0": "Sā tattha paramatthānaṁ, suttantesu yathārahaṁ;",
  "atk-s0503a8:192_0": "Pakāsanā paramatthadīpanī nāma nāmato.",
  "atk-s0503a8:193_0": "Sampattā pariniṭṭhānaṁ, anākulavinicchayā;",
  "atk-s0503a8:194_0": "Catuttiṁsappamāṇāya, pāḷiyā bhāṇavārato.",
  "atk-s0503a8:195_0": "Iti taṁ saṅkharontena, yaṁ taṁ adhigataṁ mayā;",
  "atk-s0503a8:196_0": "Puññaṁ tassānubhāvena, lokanāthassa sāsanaṁ.",
  "atk-s0503a8:197_0": "Ogāhitvā visuddhāya, sīlādipaṭipattiyā;",
  "atk-s0503a8:198_0": "Sabbepi dehino hontu, vimuttirasabhāgino.",
  "atk-s0503a8:199_0": "Ciraṁ tiṭṭhatu lokasmiṁ, sammāsambuddhasāsanaṁ;",
  "atk-s0503a8:200_0": "Tasmiṁ sagāravā niccaṁ, hontu sabbepi pāṇino.",
  "atk-s0503a8:201_0": "Sammā vassatu kālena, devopi jagatīpati;",
  "atk-s0503a8:202_0": "Saddhammanirato lokaṁ, dhammeneva pasāsatūti.",
  "atk-s0503a8:203_0": "Badaratitthavihāravāsinā ācariyadhammapālattherena",
  "atk-s0503a8:204_0": "Katāudānassa aṭṭhakathā samattā."
}