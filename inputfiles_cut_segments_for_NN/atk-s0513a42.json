{
  "atk-s0513a42:0_0": "12. Dvādasakanipāto",
  "atk-s0513a42:2_0": "[464] 1. Cūḷakuṇālajātakavaṇṇanā",
  "atk-s0513a42:3_0": "1-12.",
  "atk-s0513a42:4_0": "Luddhānaṁlahucittānanti idaṁ jātakaṁ kuṇālajātake āvi bhavissati;",
  "atk-s0513a42:5_0": "Cūḷakuṇālajātakavaṇṇanā paṭhamā.",
  "atk-s0513a42:7_0": "[465] 2. Bhaddasālajātakavaṇṇanā",
  "atk-s0513a42:8_0": "Kā tvaṁ suddhehi vatthehīti idaṁ satthā jetavane viharanto ñātatthacariyaṁ ārabbha kathesi.",
  "atk-s0513a42:8_1": "Sāvatthiyañhi anāthapiṇḍikassa nivesane pañcannaṁ bhikkhusatānaṁ nibaddhabhojanaṁ pavattati,",
  "atk-s0513a42:8_2": "tathā visākhāya ca kosalarañño ca.",
  "atk-s0513a42:8_3": "Tattha pana kiñcāpi nānaggarasabhojanaṁ dīyati,",
  "atk-s0513a42:8_4": "bhikkhūnaṁ panettha koci vissāsiko natthi,",
  "atk-s0513a42:8_5": "tasmā bhikkhū rājanivesane na bhuñjanti,",
  "atk-s0513a42:8_6": "bhattaṁ gahetvā anāthapiṇḍikassa vā visākhāya vā aññesaṁ vā vissāsikānaṁ gharaṁ gantvā bhuñjanti.",
  "atk-s0513a42:8_7": "Rājā ekadivasaṁ paṇṇākāraṁ āhaṭaṁ “bhikkhūnaṁ dethā”ti bhattaggaṁ pesetvā “bhattagge bhikkhū natthī”ti",
  "atk-s0513a42:8_8": "vutte “kahaṁ gatā”ti pucchitvā “attano vissāsikagehesu nisīditvā bhuñjantī”ti sutvā bhuttapātarāso satthu",
  "atk-s0513a42:8_9": "santikaṁ gantvā “bhante,",
  "atk-s0513a42:8_10": "bhojanaṁ nāma kiṁ parama”nti pucchi.",
  "atk-s0513a42:8_11": "Vissāsaparamaṁ mahārāja,",
  "atk-s0513a42:8_12": "kañjikamattakampi vissāsikena dinnaṁ madhuraṁ hotīti. Bhante,",
  "atk-s0513a42:8_13": "kena pana saddhiṁ bhikkhūnaṁ vissāso hotīti?",
  "atk-s0513a42:8_14": "“Ñātīhi vā sekkhakulehi vā,",
  "atk-s0513a42:8_15": "mahārājā”ti.",
  "atk-s0513a42:8_16": "Tato rājā cintesi “ekaṁ sakyadhītaraṁ ānetvā aggamahesiṁ karissāmi,",
  "atk-s0513a42:8_17": "evaṁ mayā saddhiṁ bhikkhūnaṁ ñātake viya vissāso bhavissatī”ti.",
  "atk-s0513a42:8_18": "So uṭṭhāyāsanā attano nivesanaṁ gantvā kapilavatthuṁ dūtaṁ pesesi “dhītaraṁ me detha,",
  "atk-s0513a42:8_19": "ahaṁ tumhehi saddhiṁ ñātibhāvaṁ icchāmī”ti.",
  "atk-s0513a42:9_0": "Sākiyā dūtavacanaṁ sutvā sannipatitvā mantayiṁsu “mayaṁ kosalarañño āṇāpavattiṭṭhāne vasāma,",
  "atk-s0513a42:9_1": "sace dārikaṁ na dassāma,",
  "atk-s0513a42:9_2": "mahantaṁ veraṁ bhavissati,",
  "atk-s0513a42:9_3": "sace dassāma,",
  "atk-s0513a42:9_4": "kulavaṁso no bhijjissati,",
  "atk-s0513a42:9_5": "kiṁ nu kho kātabba”nti.",
  "atk-s0513a42:9_6": "Atha ne mahānāmo āha –",
  "atk-s0513a42:9_7": "“mā cintayittha,",
  "atk-s0513a42:9_8": "mama dhītā vāsabhakhattiyā nāma nāgamuṇḍāya nāma dāsiyā kucchismiṁ nibbatti.",
  "atk-s0513a42:9_9": "Sā soḷasavassuddesikā uttamarūpadharā sobhaggappattā pitu vaṁsena khattiyajātikā,",
  "atk-s0513a42:9_10": "tamassa ‘khattiyakaññā’ti pesessāmā”ti.",
  "atk-s0513a42:9_11": "Sākiyā “sādhū”ti sampaṭicchitvā dūte pakkosāpetvā “sādhu,",
  "atk-s0513a42:9_12": "dārikaṁ dassāma,",
  "atk-s0513a42:9_13": "idāneva naṁ gahetvā gacchathā”ti āhaṁsu.",
  "atk-s0513a42:9_14": "Dūtā cintesuṁ “ime sākiyā nāma jātiṁ nissāya atimānino,",
  "atk-s0513a42:9_15": "‘sadisī no’ti vatvā asadisimpi dadeyyuṁ,",
  "atk-s0513a42:9_16": "etehi saddhiṁ ekato bhuñjamānameva gaṇhissāmā”ti.",
  "atk-s0513a42:9_17": "Te evamāhaṁsu “mayaṁ gahetvā gacchantā yā tumhehi saddhiṁ ekato bhuñjati,",
  "atk-s0513a42:9_18": "taṁ gahetvā gamissāmā”ti.",
  "atk-s0513a42:9_19": "Sākiyā tesaṁ nivāsaṭṭhānaṁ dāpetvā “kiṁ karissāmā”ti cintayiṁsu.",
  "atk-s0513a42:9_20": "Mahānāmo āha –",
  "atk-s0513a42:9_21": "“tumhe mā cintayittha,",
  "atk-s0513a42:9_22": "ahaṁ upāyaṁ karissāmi,",
  "atk-s0513a42:9_23": "tumhe mama bhojanakāle vāsabhakhattiyaṁ alaṅkaritvā ānetvā mayā ekasmiṁ kabaḷe gahitamatte ‘deva,",
  "atk-s0513a42:9_24": "asukarājā paṇṇaṁ pahiṇi,",
  "atk-s0513a42:9_25": "imaṁ tāva sāsanaṁ suṇāthā’ti paṇṇaṁ dasseyyāthā”ti.",
  "atk-s0513a42:9_26": "Te “sādhū”ti sampaṭicchitvā tasmiṁ bhuñjamāne kumārikaṁ alaṅkariṁsu.",
  "atk-s0513a42:10_0": "Mahānāmo “dhītaraṁ me ānetha,",
  "atk-s0513a42:10_1": "mayā saddhiṁ bhuñjatū”ti āha.",
  "atk-s0513a42:10_2": "Atha naṁ alaṅkaritvā tāvadeva thokaṁ papañcaṁ katvā ānayiṁsu.",
  "atk-s0513a42:10_3": "Sā “pitarā saddhiṁ bhuñjissāmī”ti ekapātiyaṁ hatthaṁ otāresi.",
  "atk-s0513a42:10_4": "Mahānāmopi tāya saddhiṁ ekapiṇḍaṁ gahetvā mukhe ṭhapesi.",
  "atk-s0513a42:10_5": "Dutiyapiṇḍāya hatthe pasārite “deva,",
  "atk-s0513a42:10_6": "asukaraññā paṇṇaṁ pahitaṁ,",
  "atk-s0513a42:10_7": "imaṁ tāva sāsanaṁ suṇāthā”ti paṇṇaṁ upanāmesuṁ.",
  "atk-s0513a42:10_8": "Mahānāmo “amma,",
  "atk-s0513a42:10_9": "tvaṁ bhuñjāhī”ti dakkhiṇahatthaṁ pātiyāyeva katvā vāmahatthena gahetvā paṇṇaṁ olokesi.",
  "atk-s0513a42:10_10": "Tassa taṁ sāsanaṁ upadhārentasseva itarā bhuñji.",
  "atk-s0513a42:10_11": "So tassā bhuttakāle hatthaṁ dhovitvā mukhaṁ vikkhālesi.",
  "atk-s0513a42:10_12": "Taṁ disvā dūtā “nicchayenesā etassa dhītā”ti niṭṭhamakaṁsu,",
  "atk-s0513a42:10_13": "na taṁ antaraṁ jānituṁ sakkhiṁsu.",
  "atk-s0513a42:10_14": "Mahānāmo mahantena parivārena dhītaraṁ pesesi.",
  "atk-s0513a42:10_15": "Dūtāpi naṁ sāvatthiṁ netvā “ayaṁ kumārikā jātisampannā mahānāmassa dhītā”ti vadiṁsu.",
  "atk-s0513a42:10_16": "Rājā tussitvā sakalanagaraṁ alaṅkārāpetvā taṁ ratanarāsimhi ṭhapetvā aggamahesiṭṭhāne abhisiñcāpesi.",
  "atk-s0513a42:10_17": "Sā rañño piyā ahosi manāpā.",
  "atk-s0513a42:11_0": "Athassā na cirasseva gabbho patiṭṭhahi.",
  "atk-s0513a42:11_1": "Rājā gabbhaparihāramadāsi.",
  "atk-s0513a42:11_2": "Sā dasamāsaccayena suvaṇṇavaṇṇaṁ puttaṁ vijāyi.",
  "atk-s0513a42:11_3": "Athassa nāmaggahaṇadivase rājā attano ayyakassa santikaṁ pesesi “sakyarājadhītā vāsabhakhattiyā puttaṁ vijāyi,",
  "atk-s0513a42:11_4": "kimassa nāmaṁ karomā”ti.",
  "atk-s0513a42:11_5": "Taṁ pana sāsanaṁ gahetvā gato amacco thokaṁ badhiradhātuko,",
  "atk-s0513a42:11_6": "so gantvā rañño ayyakassārocesi.",
  "atk-s0513a42:11_7": "So taṁ sutvā “vāsabhakhattiyā puttaṁ avijāyitvāpi sabbaṁ janaṁ abhibhavati,",
  "atk-s0513a42:11_8": "idāni pana ativiya rañño vallabhā bhavissatī”ti āha.",
  "atk-s0513a42:11_9": "So badhiraamacco “vallabhā”ti vacanaṁ dussutaṁ sutvā “viṭaṭūbho”ti sallakkhetvā rājānaṁ upagantvā “deva,",
  "atk-s0513a42:11_10": "kumārassa kira ‘viṭaṭūbho’ti nāmaṁ karothā”ti āha.",
  "atk-s0513a42:11_11": "Rājā “porāṇakaṁ no kuladattikaṁ nāmaṁ bhavissatī”ti cintetvā “viṭaṭūbho”ti nāmaṁ akāsi.",
  "atk-s0513a42:11_12": "Tato paṭṭhāya kumāro kumāraparihārena vaḍḍhanto sattavassikakāle aññesaṁ kumārānaṁ mātāmahakulato hatthirūpakaassarūpakādīni",
  "atk-s0513a42:11_13": "āhariyamānāni disvā mātaraṁ pucchi “amma,",
  "atk-s0513a42:11_14": "aññesaṁ mātāmahakulato paṇṇākāro āhariyati,",
  "atk-s0513a42:11_15": "mayhaṁ koci kiñci na pesesi,",
  "atk-s0513a42:11_16": "kiṁ tvaṁ nimmātā nippitāsī”ti?",
  "atk-s0513a42:11_17": "Atha naṁ sā “tāta,",
  "atk-s0513a42:11_18": "sakyarājāno mātāmahā dūre pana vasanti,",
  "atk-s0513a42:11_19": "tena te kiñci na pesentī”ti vatvā vañcesi.",
  "atk-s0513a42:12_0": "Puna soḷasavassikakāle “amma,",
  "atk-s0513a42:12_1": "mātāmahakulaṁ passitukāmomhī”ti vatvā “alaṁ tāta,",
  "atk-s0513a42:12_2": "kiṁ tattha gantvā karissasī”ti vāriyamānopi punappunaṁ yāci.",
  "atk-s0513a42:12_3": "Athassa mātā “tena hi gacchāhī”ti sampaṭicchi.",
  "atk-s0513a42:12_4": "So pitu ārocetvā mahantena parivārena nikkhami.",
  "atk-s0513a42:12_5": "Vāsabhakhattiyā puretaraṁ paṇṇaṁ pesesi “ahaṁ idha sukhaṁ vasāmi,",
  "atk-s0513a42:12_6": "sāmino kiñci antaraṁ mā dassayiṁsū”ti.",
  "atk-s0513a42:12_7": "Sākiyā viṭaṭūbhassa āgamanaṁ ñatvā “vandituṁ na sakkā”ti tassa daharadahare kumārake janapadaṁ pahiṇiṁsu.",
  "atk-s0513a42:12_8": "Kumāre kapilavatthuṁ sampatte sākiyā santhāgāre sannipatiṁsu.",
  "atk-s0513a42:12_9": "Kumāro santhāgāraṁ gantvā aṭṭhāsi.",
  "atk-s0513a42:12_10": "Atha naṁ “ayaṁ te, tāta, mātāmaho,",
  "atk-s0513a42:12_11": "ayaṁ mātulo”ti vadiṁsu so sabbe vandamāno vicari.",
  "atk-s0513a42:12_12": "So yāvapiṭṭhiyā rujanappamāṇā vanditvā ekampi attānaṁ vandamānaṁ adisvā “kiṁ nu kho maṁ vandantā natthī”ti pucchi.",
  "atk-s0513a42:12_13": "Sākiyā “tāta,",
  "atk-s0513a42:12_14": "tava kaniṭṭhakumārā janapadaṁ gatā”ti vatvā tassa mahantaṁ sakkāraṁ kariṁsu.",
  "atk-s0513a42:12_15": "So katipāhaṁ vasitvā mahantena parivārena nikkhami.",
  "atk-s0513a42:12_16": "Athekā dāsī santhāgāre tena nisinnaphalakaṁ “idaṁ vāsabhakhattiyāya dāsiyā puttassa nisinnaphalaka”nti akkositvā paribhāsitvā khīrodakena dhovi.",
  "atk-s0513a42:12_17": "Eko puriso attano āvudhaṁ pamussitvā nivatto taṁ gaṇhanto viṭaṭūbhakumārassa akkosanasaddaṁ sutvā taṁ",
  "atk-s0513a42:12_18": "antaraṁ pucchitvā “vāsabhakhattiyā dāsiyā kucchismiṁ mahānāmasakkassa jātā”ti ñatvā gantvā balakāyassa kathesi.",
  "atk-s0513a42:12_19": "“Vāsabhakhattiyā kira dāsiyā dhītā”ti mahākolāhalaṁ ahosi.",
  "atk-s0513a42:13_0": "Kumāro taṁ sutvā “ete tāva mama nisinnaphalakaṁ khīrodakena dhovantu,",
  "atk-s0513a42:13_1": "ahaṁ pana rajje patiṭṭhitakāle etesaṁ galalohitaṁ gahetvā mama nisinnaphalakaṁ dhovissāmī”ti cittaṁ paṭṭhapesi.",
  "atk-s0513a42:13_2": "Tasmiṁ sāvatthiṁ gate amaccā sabbaṁ pavattiṁ rañño ārocesuṁ.",
  "atk-s0513a42:13_3": "Rājā “sabbe mayhaṁ dāsidhītaraṁ adaṁsū”ti sākiyānaṁ kujjhitvā vāsabhakhattiyāya ca puttassa ca dinnaparihāraṁ",
  "atk-s0513a42:13_4": "acchinditvā dāsadāsīhi laddhabbaparihāramattameva dāpesi.",
  "atk-s0513a42:13_5": "Tato katipāhaccayena satthā rājanivesanaṁ āgantvā nisīdi.",
  "atk-s0513a42:13_6": "Rājā satthāraṁ vanditvā “bhante,",
  "atk-s0513a42:13_7": "tumhākaṁ kira ñātakehi dāsidhītā mayhaṁ dinnā,",
  "atk-s0513a42:13_8": "tenassā ahaṁ saputtāya parihāraṁ acchinditvā dāsadāsīhi laddhabbaparihāramattameva dāpesi”nti āha.",
  "atk-s0513a42:13_9": "Satthā “ayuttaṁ, mahārāja,",
  "atk-s0513a42:13_10": "sākiyehi kataṁ,",
  "atk-s0513a42:13_11": "dadantehi nāma samānajātikā dātabbā assa.",
  "atk-s0513a42:13_12": "Taṁ pana mahārāja,",
  "atk-s0513a42:13_13": "vadāmi vāsabhakhattiyā khattiyarājadhītā khattiyassa rañño gehe abhisekaṁ labhi,",
  "atk-s0513a42:13_14": "viṭaṭūbhopi khattiyarājānameva paṭicca jāto,",
  "atk-s0513a42:13_15": "mātugottaṁ nāma kiṁ karissati,",
  "atk-s0513a42:13_16": "pitugottameva pamāṇanti porāṇakapaṇḍitā dalidditthiyā kaṭṭhahārikāyapi aggamahesiṭṭhānaṁ adaṁsu,",
  "atk-s0513a42:13_17": "tassā ca kucchimhi jātakumāro dvādasayojanikāya bārāṇasiyā rajjaṁ katvā kaṭṭhavāhanarājā nāma jāto”ti kaṭṭhavāhanajātakaṁ kathesi.",
  "atk-s0513a42:13_18": "Rājā satthu dhammakathaṁ sutvā “pitugottameva kira pamāṇa”nti sutvā tussitvā mātāputtānaṁ pakatiparihārameva dāpesi.",
  "atk-s0513a42:14_0": "Rañño pana bandhulo nāma senāpati mallikaṁ nāma attano bhariyaṁ vañjhaṁ “tava kulagharameva gacchāhī”ti kusinārameva pesesi.",
  "atk-s0513a42:14_1": "Sā “satthāraṁ disvāva gamissāmī”ti jetavanaṁ pavisitvā tathāgataṁ vanditvā ekamantaṁ ṭhitā “kahaṁ gacchasī”ti ca puṭṭhā “sāmiko me, bhante,",
  "atk-s0513a42:14_2": "kulagharaṁ pesesī”ti vatvā “kasmā”ti vuttā “vañjhā aputtikā,",
  "atk-s0513a42:14_3": "bhante”ti vatvā satthārā “yadi evaṁ gamanakiccaṁ natthi,",
  "atk-s0513a42:14_4": "nivattāhī”ti vuttā tuṭṭhā satthāraṁ vanditvā nivesanameva puna agamāsi.",
  "atk-s0513a42:14_5": "“Kasmā nivattasī”ti puṭṭhā “dasabalena nivattitāmhī”ti āha.",
  "atk-s0513a42:14_6": "Senāpati “diṭṭhaṁ bhavissati tathāgatena kāraṇa”nti āha.",
  "atk-s0513a42:14_7": "Sā na cirasseva gabbhaṁ paṭilabhitvā uppannadohaḷā “dohaḷo me uppanno”ti ārocesi.",
  "atk-s0513a42:14_8": "“Kiṁ dohaḷo”ti?",
  "atk-s0513a42:14_9": "“Vesāliyā nagare licchavirājānaṁ abhisekamaṅgalapokkharaṇiṁ otaritvā nhatvā pānīyaṁ pivitukāmāmhi, sāmī”ti.",
  "atk-s0513a42:14_10": "Senāpati “sādhū”ti vatvā sahassathāmadhanuṁ gahetvā taṁ rathaṁ āropetvā sāvatthito nikkhamitvā rathaṁ pājento vesāliṁ pāvisi.",
  "atk-s0513a42:15_0": "Tasmiñca kāle kosalarañño bandhulasenāpatinā saddhiṁ ekācariyakule uggahitasippo mahāli nāma licchavī",
  "atk-s0513a42:15_1": "andho licchavīnaṁ atthañca dhammañca anusāsanto dvārasamīpe vasati.",
  "atk-s0513a42:15_2": "So rathassa ummāre paṭighaṭṭanasaddaṁ sutvā “bandhulamallassa rathapatanasaddo eso,",
  "atk-s0513a42:15_3": "ajja licchavīnaṁ bhayaṁ uppajjissatī”ti āha.",
  "atk-s0513a42:15_4": "Pokkharaṇiyā anto ca bahi ca ārakkhā balavā,",
  "atk-s0513a42:15_5": "upari lohajālaṁ patthaṭaṁ,",
  "atk-s0513a42:15_6": "sakuṇānampi okāso natthi.",
  "atk-s0513a42:15_7": "Senāpati pana rathā otaritvā ārakkhake khaggena paharanto palāpetvā lohajālaṁ chinditvā antopokkharaṇiyaṁ",
  "atk-s0513a42:15_8": "bhariyaṁ otāretvā nhāpetvā pāyetvā sayampi nhatvā mallikaṁ rathaṁ āropetvā nagarā nikkhamitvā āgatamaggeneva pāyāsi.",
  "atk-s0513a42:15_9": "Ārakkhakā gantvā licchavīnaṁ ārocesuṁ.",
  "atk-s0513a42:15_10": "Licchavirājāno kujjhitvā pañca rathasatāni āruyha “bandhulamallaṁ gaṇhissāmā”ti nikkhamiṁsu.",
  "atk-s0513a42:15_11": "Taṁ pavattiṁ mahālissa ārocesuṁ.",
  "atk-s0513a42:15_12": "Mahāli “mā gamittha,",
  "atk-s0513a42:15_13": "so hi vo sabbe ghātayissatī”ti āha.",
  "atk-s0513a42:15_14": "Tepi “mayaṁ gamissāmayevā”ti vadiṁsu.",
  "atk-s0513a42:15_15": "Tena hi cakkassa yāva nābhito pathaviṁ paviṭṭhaṭṭhānaṁ disvā nivatteyyātha,",
  "atk-s0513a42:15_16": "tato anivattantā purato asanisaddaṁ viya suṇissatha,",
  "atk-s0513a42:15_17": "tamhā ṭhānā nivatteyyātha,",
  "atk-s0513a42:15_18": "tato anivattantā tumhākaṁ rathadhuresu chiddaṁ passissatha,",
  "atk-s0513a42:15_19": "tamhā ṭhānā nivatteyyātha,",
  "atk-s0513a42:15_20": "purato māgamitthāti.",
  "atk-s0513a42:15_21": "Te tassa vacanena anivattitvā taṁ anubandhiṁsuyeva.",
  "atk-s0513a42:16_0": "Mallikā disvā “rathā, sāmi,",
  "atk-s0513a42:16_1": "paññāyantī”ti āha.",
  "atk-s0513a42:16_2": "Tena hi ekassa rathassa viya paññāyanakāle mama āroceyyāsīti.",
  "atk-s0513a42:16_3": "Sā yadā sabbe eko viya hutvā paññāyiṁsu,",
  "atk-s0513a42:16_4": "tadā “ekameva sāmi rathasīsaṁ paññāyatī”ti āha.",
  "atk-s0513a42:16_5": "Bandhulo “tena hi imā rasmiyo gaṇhāhī”ti tassā rasmiyo datvā rathe ṭhitova dhanuṁ āropeti,",
  "atk-s0513a42:16_6": "rathacakkaṁ yāva nābhito pathaviṁ pāvisi,",
  "atk-s0513a42:16_7": "licchavino taṁ ṭhānaṁ disvāpi na nivattiṁsu.",
  "atk-s0513a42:16_8": "Itaro thokaṁ gantvā jiyaṁ pothesi,",
  "atk-s0513a42:16_9": "asanisaddo viya ahosi.",
  "atk-s0513a42:16_10": "Te tatopi na nivattiṁsu,",
  "atk-s0513a42:16_11": "anubandhantā gacchanteva.",
  "atk-s0513a42:16_12": "Bandhulo rathe ṭhitakova ekaṁ saraṁ khipi.",
  "atk-s0513a42:16_13": "So pañcannaṁ rathasatānaṁ rathasīsaṁ chiddaṁ katvā pañca rājasatāni parikarabandhanaṭṭhāne vijjhitvā pathaviṁ pāvisi.",
  "atk-s0513a42:16_14": "Te attano viddhabhāvaṁ ajānitvā “tiṭṭha re,",
  "atk-s0513a42:16_15": "tiṭṭha re”ti vadantā anubandhiṁsuyeva.",
  "atk-s0513a42:16_16": "Bandhulo rathaṁ ṭhapetvā “tumhe matakā,",
  "atk-s0513a42:16_17": "matakehi saddhiṁ mayhaṁ yuddhaṁ nāma natthī”ti āha.",
  "atk-s0513a42:16_18": "Te “matakā nāma amhādisā neva hontī”ti vadiṁsu.",
  "atk-s0513a42:16_19": "“Tena hi sabbapacchimassa parikaraṁ mocethā”ti.",
  "atk-s0513a42:16_20": "Te mocayiṁsu.",
  "atk-s0513a42:16_21": "So muttamatteyeva maritvā patito.",
  "atk-s0513a42:16_22": "Atha ne “sabbepi tumhe evarūpā,",
  "atk-s0513a42:16_23": "attano gharāni gantvā saṁvidhātabbaṁ saṁvidahitvā puttadāre anusāsitvā sannāhaṁ mocethā”ti āha.",
  "atk-s0513a42:16_24": "Te tathā katvā sabbe jīvitakkhayaṁ pattā.",
  "atk-s0513a42:17_0": "Bandhulopi mallikaṁ sāvatthiṁ ānesi.",
  "atk-s0513a42:17_1": "Sā soḷasakkhattuṁ yamake putte vijāyi,",
  "atk-s0513a42:17_2": "sabbepi sūrā thāmasampannā ahesuṁ,",
  "atk-s0513a42:17_3": "sabbasippe nipphattiṁ pāpuṇiṁsu.",
  "atk-s0513a42:17_4": "Ekekassapi purisasahassaparivāro ahosi.",
  "atk-s0513a42:17_5": "Pitarā saddhiṁ rājanivesanaṁ gacchantehi teheva rājaṅgaṇaṁ paripūri.",
  "atk-s0513a42:17_6": "Athekadivasaṁ vinicchaye kūṭaḍḍaparājitā manussā bandhulaṁ āgacchantaṁ disvā mahāravaṁ viravantā vinicchayaamaccānaṁ kūṭaḍḍakāraṇaṁ tassa ārocesuṁ.",
  "atk-s0513a42:17_7": "Sopi vinicchayaṁ gantvā taṁ aḍḍaṁ tīretvā sāmikameva sāmikaṁ,",
  "atk-s0513a42:17_8": "assāmikameva assāmikaṁ akāsi.",
  "atk-s0513a42:17_9": "Mahājano mahāsaddena sādhukāraṁ pavattesi.",
  "atk-s0513a42:17_10": "Rājā “kimida”nti pucchitvā tamatthaṁ sutvā tussitvā sabbepi te amacce hāretvā bandhulasseva vinicchayaṁ niyyādesi.",
  "atk-s0513a42:17_11": "So tato paṭṭhāya sammā vinicchini.",
  "atk-s0513a42:17_12": "Tato porāṇakavinicchayikā lañjaṁ alabhantā appalābhā hutvā “bandhulo rajjaṁ patthetī”ti rājakule paribhindiṁsu.",
  "atk-s0513a42:17_13": "Rājā taṁ kathaṁ gahetvā cittaṁ niggahetuṁ nāsakkhi,",
  "atk-s0513a42:17_14": "“imasmiṁ idheva ghātiyamāne garahā me uppajjissatī”ti puna cintetvā “payuttapurisehi paccantaṁ paharāpetvā",
  "atk-s0513a42:17_15": "te palāpetvā nivattakāle antarāmagge puttehi saddhiṁ māretuṁ vaṭṭatī”ti bandhulaṁ pakkosāpetvā “paccanto",
  "atk-s0513a42:17_16": "kira kupito,",
  "atk-s0513a42:17_17": "tava puttehi saddhiṁ gantvā core gaṇhāhī”ti pahiṇitvā “etthevassa dvattiṁsāya puttehi saddhiṁ sīsaṁ chinditvā",
  "atk-s0513a42:17_18": "āharathā”ti tehi saddhiṁ aññepi samatthe mahāyodhe pesesi.",
  "atk-s0513a42:17_19": "Tasmiṁ paccantaṁ gacchanteyeva “senāpati kira āgacchatī”ti sutvāva payuttakacorā palāyiṁsu.",
  "atk-s0513a42:17_20": "So taṁ padesaṁ āvāsāpetvā janapadaṁ saṇṭhapetvā nivatti.",
  "atk-s0513a42:18_0": "Athassa nagarato avidūre ṭhāne te yodhā puttehi saddhiṁ sīsaṁ chindiṁsu.",
  "atk-s0513a42:18_1": "Taṁ divasaṁ mallikāya pañcahi bhikkhusatehi saddhiṁ dve aggasāvakā nimantitā honti.",
  "atk-s0513a42:18_2": "Athassā pubbaṇhasamaye “sāmikassa te saddhiṁ puttehi sīsaṁ chindiṁsū”ti paṇṇaṁ āharitvā adaṁsu.",
  "atk-s0513a42:18_3": "Sā taṁ pavattiṁ ñatvā kassaci kiñci avatvā paṇṇaṁ ucchaṅge katvā bhikkhusaṅghameva parivisi.",
  "atk-s0513a42:18_4": "Athassā paricārikā bhikkhūnaṁ bhattaṁ datvā sappicāṭiṁ āharantiyo therānaṁ purato cāṭiṁ bhindiṁsu.",
  "atk-s0513a42:18_5": "Dhammasenāpati “upāsike,",
  "atk-s0513a42:18_6": "bhedanadhammaṁ bhinnaṁ,",
  "atk-s0513a42:18_7": "na cintetabba”nti āha.",
  "atk-s0513a42:18_8": "Sā ucchaṅgato paṇṇaṁ nīharitvā “dvattiṁsaputtehi saddhiṁ pitu sīsaṁ chinnanti me imaṁ paṇṇaṁ āhariṁsu,",
  "atk-s0513a42:18_9": "ahaṁ idaṁ sutvāpi na cintemi,",
  "atk-s0513a42:18_10": "sappicāṭiyā bhinnāya kiṁ cintemi,",
  "atk-s0513a42:18_11": "bhante”ti āha.",
  "atk-s0513a42:18_12": "Dhammasenāpati “animittamanaññāta”ntiādīni vatvā dhammaṁ desetvā uṭṭhāyāsanā vihāraṁ agamāsi.",
  "atk-s0513a42:18_13": "Sāpi dvattiṁsa suṇisāyo pakkosāpetvā “tumhākaṁ sāmikā attano purimakammaphalaṁ labhiṁsu,",
  "atk-s0513a42:18_14": "tumhe mā socittha mā paridevittha,",
  "atk-s0513a42:18_15": "rañño upari manopadosaṁ mā karitthā”ti ovadi.",
  "atk-s0513a42:19_0": "Rañño carapurisā taṁ kathaṁ sutvā tesaṁ niddosabhāvaṁ rañño kathayiṁsu.",
  "atk-s0513a42:19_1": "Rājā saṁvegappatto tassā nivesanaṁ gantvā mallikañca suṇisāyo cassā khamāpetvā mallikāya varaṁ adāsi.",
  "atk-s0513a42:19_2": "Sā “gahito me hotū”ti vatvā tasmiṁ gate matakabhattaṁ datvā nhatvā rājānaṁ upasaṅkamitvā vanditvā “deva,",
  "atk-s0513a42:19_3": "tumhehi me varo dinno,",
  "atk-s0513a42:19_4": "mayhañca aññena attho natthi,",
  "atk-s0513a42:19_5": "dvattiṁsāya me suṇisānaṁ mama ca kulagharagamanaṁ anujānāthā”ti āha.",
  "atk-s0513a42:19_6": "Rājā sampaṭicchi.",
  "atk-s0513a42:19_7": "Sā dvattiṁsāya suṇisānaṁ sakakulaṁ pesetvā sayaṁ kusināranagare attano kulagharaṁ agamāsi.",
  "atk-s0513a42:19_8": "Rājā bandhulasenāpatino bhāgineyyassa dīghakārāyanassa nāma senāpatiṭṭhānaṁ adāsi.",
  "atk-s0513a42:19_9": "So pana “mātulo me iminā mārito”ti rañño otāraṁ gavesanto vicarati.",
  "atk-s0513a42:19_10": "Rājāpi nipparādhassa bandhulassa māritakālato paṭṭhāya vippaṭisārī cittassādaṁ na labhati,",
  "atk-s0513a42:19_11": "rajjasukhaṁ nānubhoti.",
  "atk-s0513a42:20_0": "Tadā satthā sākiyānaṁ veḷuṁ nāma nigamaṁ upanissāya viharati.",
  "atk-s0513a42:20_1": "Rājā tattha gantvā ārāmato avidūre khandhāvāraṁ nivāsetvā “mahantena parivārena satthāraṁ vandissāmā”ti",
  "atk-s0513a42:20_2": "vihāraṁ gantvā pañca rājakakudhabhaṇḍāni dīghakārāyanassa datvā ekakova gandhakuṭiṁ pāvisi.",
  "atk-s0513a42:20_3": "Sabbaṁ dhammacetiyasuttaniyāmeneva veditabbaṁ.",
  "atk-s0513a42:20_4": "Tasmiṁ gandhakuṭiṁ paviṭṭhe dīghakārāyano tāni pañca rājakakudhabhaṇḍāni gahetvā viṭaṭūbhaṁ rājānaṁ katvā",
  "atk-s0513a42:20_5": "rañño ekaṁ assaṁ ekañca upaṭṭhānakārikaṁ mātugāmaṁ nivattetvā sāvatthiṁ agamāsi.",
  "atk-s0513a42:20_6": "Rājā satthārā saddhiṁ piyakathaṁ kathetvā nikkhanto senaṁ adisvā taṁ mātugāmaṁ pucchitvā taṁ pavattiṁ",
  "atk-s0513a42:20_7": "sutvā “ahaṁ bhāgineyyaṁ ajātasattuṁ ādāya āgantvā viṭaṭūbhaṁ gahessāmī”ti rājagahanagaraṁ gacchanto vikāle",
  "atk-s0513a42:20_8": "dvāresu pihitesu nagaraṁ pavisitumasakkonto ekissāya sālāya nipajjitvā vātātapena kilanto rattibhāge",
  "atk-s0513a42:20_9": "tattheva kālamakāsi.",
  "atk-s0513a42:20_10": "Vibhātāya rattiyā “deva kosalanarinda,",
  "atk-s0513a42:20_11": "idāni anāthosi jāto”ti vilapantiyā tassā itthiyā saddaṁ sutvā rañño ārocesuṁ.",
  "atk-s0513a42:20_12": "So mātulassa mahantena sakkārena sarīrakiccaṁ kāresi.",
  "atk-s0513a42:21_0": "Viṭaṭūbhopi rajjaṁ labhitvā taṁ veraṁ saritvā “sabbepi sākiye māressāmī”ti mahatiyā senāya nikkhami.",
  "atk-s0513a42:21_1": "Taṁ divasaṁ satthā paccūsasamaye lokaṁ volokento ñātisaṅghassa vināsaṁ disvā “ñātisaṅgahaṁ kātuṁ vaṭṭatī”ti",
  "atk-s0513a42:21_2": "cintetvā pubbaṇhasamaye piṇḍāya caritvā piṇḍapātapaṭikkanto gandhakuṭiyaṁ sīhaseyyaṁ kappetvā sāyanhasamaye",
  "atk-s0513a42:21_3": "ākāsena gantvā kapilavatthusāmante ekasmiṁ kabaracchāye rukkhamūle nisīdi.",
  "atk-s0513a42:21_4": "Tato avidūre viṭaṭūbhassa rajjasīmāya anto sandacchāyo nigrodharukkho atthi,",
  "atk-s0513a42:21_5": "viṭaṭūbho satthāraṁ disvā upasaṅkamitvā vanditvā “bhante,",
  "atk-s0513a42:21_6": "kiṁkāraṇā evarūpāya uṇhavelāya imasmiṁ kabaracchāye rukkhamūle nisīdatha,",
  "atk-s0513a42:21_7": "etasmiṁ sandacchāye nigrodharukkhamūle nisīdatha,",
  "atk-s0513a42:21_8": "bhante”ti vatvā “hotu, mahārāja,",
  "atk-s0513a42:21_9": "ñātakānaṁ chāyā nāma sītalā”ti vutte “ñātakānaṁ rakkhaṇatthāya satthā āgato bhavissatī”ti cintetvā satthāraṁ vanditvā sāvatthimeva paccāgami.",
  "atk-s0513a42:21_10": "Satthāpi uppatitvā jetavanameva gato.",
  "atk-s0513a42:22_0": "Rājā sākiyānaṁ dosaṁ saritvā dutiyaṁ nikkhamitvā tatheva satthāraṁ passitvā puna nivattitvā tatiyavāre",
  "atk-s0513a42:22_1": "nikkhamitvā tattheva satthāraṁ passitvā nivatti.",
  "atk-s0513a42:22_2": "Catutthavāre pana tasmiṁ nikkhante satthā sākiyānaṁ pubbakammaṁ oloketvā tesaṁ nadiyaṁ visapakkhipanapāpakammassa",
  "atk-s0513a42:22_3": "appaṭibāhirabhāvaṁ ñatvā catutthavāre na agamāsi.",
  "atk-s0513a42:22_4": "Viṭaṭūbharājā khīrapāyake dārake ādiṁ katvā sabbe sākiye ghātetvā galalohitena nisinnaphalakaṁ dhovitvā paccāgami.",
  "atk-s0513a42:22_5": "Satthari tatiyavāre gamanato paccāgantvā punadivase piṇḍāya caritvā niṭṭhāpitabhattakicce gandhakuṭiyaṁ",
  "atk-s0513a42:22_6": "pavisante disāhi sannipatitā bhikkhū dhammasabhāyaṁ nisīditvā “āvuso,",
  "atk-s0513a42:22_7": "satthā attānaṁ dassetvā rājānaṁ nivattāpetvā ñātake maraṇabhayā mocesi,",
  "atk-s0513a42:22_8": "evaṁ ñātakānaṁ atthacaro satthā”ti bhagavato guṇakathaṁ kathayiṁsu.",
  "atk-s0513a42:22_9": "Satthā āgantvā “kāya nuttha,",
  "atk-s0513a42:22_10": "bhikkhave,",
  "atk-s0513a42:22_11": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0513a42:22_12": "bhikkhave,",
  "atk-s0513a42:22_13": "idāneva tathāgato ñātakānaṁ atthaṁ carati,",
  "atk-s0513a42:22_14": "pubbepi cariyevā”ti vatvā atītaṁ āhari.",
  "atk-s0513a42:23_0": "Atīte bārāṇasiyaṁ brahmadatto nāma rājā dasa rājadhamme akopetvā dhammena rajjaṁ kārento ekadivasaṁ cintesi",
  "atk-s0513a42:23_1": "“jambudīpatale rājāno bahuthambhesu pāsādesu vasanti,",
  "atk-s0513a42:23_2": "tasmā bahūhi thambhehi pāsādakaraṇaṁ nāma anacchariyaṁ,",
  "atk-s0513a42:23_3": "yaṁnūnāhaṁ ekathambhakaṁ pāsādaṁ kāreyyaṁ,",
  "atk-s0513a42:23_4": "evaṁ sabbarājūnaṁ aggarājā bhavissāmī”ti.",
  "atk-s0513a42:23_5": "So vaḍḍhakī pakkosāpetvā “mayhaṁ sobhaggappattaṁ ekathambhakaṁ pāsādaṁ karothā”ti āha.",
  "atk-s0513a42:23_6": "Te “sādhū”ti sampaṭicchitvā araññaṁ pavisitvā ujū mahante ekathambhakapāsādārahe bahū rukkhe disvā “ime rukkhā santi,",
  "atk-s0513a42:23_7": "maggo pana visamo,",
  "atk-s0513a42:23_8": "na sakkā otāretuṁ,",
  "atk-s0513a42:23_9": "rañño ācikkhissāmā”ti cintetvā tathā akaṁsu.",
  "atk-s0513a42:23_10": "Rājā “kenaci upāyena saṇikaṁ otārethā”ti vatvā “deva,",
  "atk-s0513a42:23_11": "yena kenaci upāyena na sakkā”ti vutte “tena hi mama uyyāne ekaṁ rukkhaṁ upadhārethā”ti āha.",
  "atk-s0513a42:23_12": "Vaḍḍhakī uyyānaṁ gantvā ekaṁ sujātaṁ ujukaṁ gāmanigamapūjitaṁ rājakulatopi laddhabalikammaṁ maṅgalasālarukkhaṁ",
  "atk-s0513a42:23_13": "disvā rañño santikaṁ gantvā tamatthaṁ ārocesuṁ.",
  "atk-s0513a42:23_14": "Rājā “uyyāne rukkho nāma mama paṭibaddho,",
  "atk-s0513a42:23_15": "gacchatha bho taṁ chindathā”ti āha.",
  "atk-s0513a42:23_16": "Te “sādhū”ti sampaṭicchitvā gandhamālādihatthā uyyānaṁ gantvā rukkhe gandhapañcaṅgulikaṁ datvā suttena",
  "atk-s0513a42:23_17": "parikkhipitvā pupphakaṇṇikaṁ bandhitvā dīpaṁ jāletvā balikammaṁ katvā “ito sattame divase āgantvā rukkhaṁ",
  "atk-s0513a42:23_18": "chindissāma,",
  "atk-s0513a42:23_19": "rājā chindāpeti,",
  "atk-s0513a42:23_20": "imasmiṁ rukkhe nibbattadevatā aññattha gacchatu,",
  "atk-s0513a42:23_21": "amhākaṁ doso natthī”ti sāvesuṁ.",
  "atk-s0513a42:24_0": "Atha tasmiṁ nibbatto devaputto taṁ vacanaṁ sutvā “nissaṁsayaṁ ime vaḍḍhakī imaṁ rukkhaṁ chindissanti,",
  "atk-s0513a42:24_1": "vimānaṁ me nassissati,",
  "atk-s0513a42:24_2": "vimānapariyantikameva kho pana mayhaṁ jīvitaṁ,",
  "atk-s0513a42:24_3": "imañca rakkhaṁ parivāretvā ṭhitesu taruṇasālarukkhesu nibbattānaṁ mama ñātidevatānampi bahūni vimānāni nassissanti.",
  "atk-s0513a42:24_4": "Vimānapariyantikameva mama ñātīnaṁ devatānampi jīvitaṁ,",
  "atk-s0513a42:24_5": "na kho pana maṁ tathā attano vināso bādhati,",
  "atk-s0513a42:24_6": "yathā ñātīnaṁ,",
  "atk-s0513a42:24_7": "tasmā nesaṁ mayā jīvitaṁ dātuṁ vaṭṭatī”ti cintetvā aḍḍharattasamaye dibbālaṅkārapaṭimaṇḍito rañño sirigabbhaṁ",
  "atk-s0513a42:24_8": "pavisitvā sakalagabbhaṁ ekobhāsaṁ katvā ussisakapasse rodamāno aṭṭhāsi.",
  "atk-s0513a42:24_9": "Rājā taṁ disvā bhītatasito tena saddhiṁ sallapanto paṭhamaṁ gāthamāha –",
  "atk-s0513a42:25_0": "13.",
  "atk-s0513a42:26_0": "“Kā tvaṁ suddhehi vatthehi, aghe vehāyasaṁ ṭhitā;",
  "atk-s0513a42:27_0": "Kena tyāssūni vattanti, kuto taṁ bhayamāgata”nti.",
  "atk-s0513a42:28_0": "Tattha kā tvanti nāgayakkhasupaṇṇasakkādīsu kā nāma tvanti pucchati.",
  "atk-s0513a42:28_1": "Vatthehīti vacanamattamevetaṁ,",
  "atk-s0513a42:28_2": "sabbepi pana dibbālaṅkāre sandhāyevamāha.",
  "atk-s0513a42:28_3": "Agheti appaṭighe ākāse.",
  "atk-s0513a42:28_4": "Vehāyasanti tasseva vevacanaṁ.",
  "atk-s0513a42:28_5": "Kena tyāssūni vattantīti kena kāraṇena tava assūni vattanti.",
  "atk-s0513a42:28_6": "Kutoti ñātiviyogadhanavināsādīnaṁ kiṁ nissāya taṁ bhayamāgatanti pucchati.",
  "atk-s0513a42:29_0": "Tato devarājā dve gāthā abhāsi –",
  "atk-s0513a42:30_0": "14.",
  "atk-s0513a42:31_0": "“Taveva deva vijite, bhaddasāloti maṁ vidū;",
  "atk-s0513a42:32_0": "Saṭṭhi vassasahassāni, tiṭṭhato pūjitassa me.",
  "atk-s0513a42:33_0": "15.",
  "atk-s0513a42:34_0": "“Kārayantā nagarāni, agāre ca disampati;",
  "atk-s0513a42:35_0": "Vividhe cāpi pāsāde, na maṁ te accamaññisuṁ;",
  "atk-s0513a42:36_0": "Yatheva maṁ te pūjesuṁ, tatheva tvampi pūjayā”ti.",
  "atk-s0513a42:37_0": "Tattha tiṭṭhatoti sakalabārāṇasinagarehi ceva gāmanigamehi ca tayā ca pūjitassa niccaṁ balikammañca sakkārañca",
  "atk-s0513a42:37_1": "labhantassa mayhaṁ imasmiṁ uyyāne tiṭṭhantassa ettako kālo gatoti dasseti.",
  "atk-s0513a42:37_2": "Nagarānīti nagarapaṭisaṅkharaṇakammāni.",
  "atk-s0513a42:37_3": "Agārecāti bhūmigehāni.",
  "atk-s0513a42:37_4": "Disampatīti disānaṁ pati, mahārāja.",
  "atk-s0513a42:37_5": "Na maṁ teti te nagarapaṭisaṅkharaṇādīni karontā imasmiṁ nagare porāṇakarājāno maṁ nātimaññisuṁ nātikkamiṁsu na viheṭhayiṁsu,",
  "atk-s0513a42:37_6": "mama nivāsarukkhaṁ chinditvā attano kammaṁ na kariṁsu,",
  "atk-s0513a42:37_7": "mayhaṁ pana sakkārameva kariṁsūti avaca.",
  "atk-s0513a42:37_8": "Yathevāti tasmā yatheva te porāṇakarājāno maṁ pūjayiṁsu,",
  "atk-s0513a42:37_9": "ekopi imaṁ rukkhaṁ na chindāpesi,",
  "atk-s0513a42:37_10": "tvañcāpi maṁ tatheva pūjaya,",
  "atk-s0513a42:37_11": "mā me rukkhaṁ chedayīti.",
  "atk-s0513a42:38_0": "Tato rājā dve gāthā abhāsi –",
  "atk-s0513a42:39_0": "16.",
  "atk-s0513a42:40_0": "“Taṁ ivāhaṁ na passāmi, thūlaṁ kāyena te dumaṁ;",
  "atk-s0513a42:41_0": "Ārohapariṇāhena, abhirūposi jātiyā.",
  "atk-s0513a42:42_0": "17.",
  "atk-s0513a42:43_0": "“Pāsādaṁ kārayissāmi, ekatthambhaṁ manoramaṁ;",
  "atk-s0513a42:44_0": "Tattha taṁ upanessāmi, ciraṁ te yakkha jīvita”nti.",
  "atk-s0513a42:45_0": "Tattha kāyenāti pamāṇena.",
  "atk-s0513a42:45_1": "Idaṁ vuttaṁ hoti –",
  "atk-s0513a42:45_2": "tava pamāṇena taṁ viya thūlaṁ mahantaṁ aññaṁ dumaṁ na passāmi,",
  "atk-s0513a42:45_3": "tvaññeva pana ārohapariṇāhena sujātasaṅkhātāya samasaṇṭhānaujubhāvappakārāya jātiyā ca abhirūpo sobhaggappatto ekathambhapāsādārahoti.",
  "atk-s0513a42:45_4": "Pāsādanti tasmā taṁ chedāpetvā ahaṁ pāsādaṁ kārāpessāmeva.",
  "atk-s0513a42:45_5": "Tattha tanti taṁ panāhaṁ samma devarāja,",
  "atk-s0513a42:45_6": "tattha pāsāde upanessāmi,",
  "atk-s0513a42:45_7": "so tvaṁ mayā saddhiṁ ekato vasanto aggagandhamālādīni labhanto sakkārappatto sukhaṁ jīvissasi,",
  "atk-s0513a42:45_8": "nivāsaṭṭhānābhāvena me vināso bhavissatīti mā cintayi,",
  "atk-s0513a42:45_9": "ciraṁ te yakkha jīvitaṁ bhavissatīti.",
  "atk-s0513a42:46_0": "Taṁ sutvā devarājā dve gāthā abhāsi –",
  "atk-s0513a42:47_0": "18.",
  "atk-s0513a42:48_0": "“Evaṁ cittaṁ udapādi, sarīrena vinābhāvo;",
  "atk-s0513a42:49_0": "Puthuso maṁ vikantitvā, khaṇḍaso avakantatha.",
  "atk-s0513a42:50_0": "19.",
  "atk-s0513a42:51_0": "“Agge ca chetvā majjhe ca, pacchā mūlamhi chindatha;",
  "atk-s0513a42:52_0": "Evaṁ me chijjamānassa, na dukkhaṁ maraṇaṁ siyā”ti.",
  "atk-s0513a42:53_0": "Tattha evaṁ cittaṁ udapādīti yadi evaṁ cittaṁ tava uppannaṁ.",
  "atk-s0513a42:53_1": "Sarīrena vinābhāvoti yadi te mama sarīrena bhaddasālarukkhena saddhiṁ mama vinābhāvo patthito.",
  "atk-s0513a42:53_2": "Puthusoti bahudhā.",
  "atk-s0513a42:53_3": "Vikantitvāti chinditvā.",
  "atk-s0513a42:53_4": "Khaṇḍasoti khaṇḍākhaṇḍaṁ katvā avakantatha.",
  "atk-s0513a42:53_5": "Agge cāti avakantantā pana paṭhamaṁ agge,",
  "atk-s0513a42:53_6": "tato majjhe chetvā sabbapacchā mūle chindatha.",
  "atk-s0513a42:53_7": "Evañhi me chijjamānassa na dukkhaṁ maraṇaṁ siyā,",
  "atk-s0513a42:53_8": "sukhaṁ nu khaṇḍaso bhaveyyāti yācati.",
  "atk-s0513a42:54_0": "Tato rājā dve gāthā abhāsi –",
  "atk-s0513a42:55_0": "20.",
  "atk-s0513a42:56_0": "“Hatthapādaṁ yathā chinde, kaṇṇanāsañca jīvato;",
  "atk-s0513a42:57_0": "Tato pacchā siro chinde, taṁ dukkhaṁ maraṇaṁ siyā.",
  "atk-s0513a42:58_0": "21.",
  "atk-s0513a42:59_0": "“Sukhaṁ nu khaṇḍaso chinnaṁ, bhaddasāla vanappati;",
  "atk-s0513a42:60_0": "Kiṁhetu kiṁ upādāya, khaṇḍaso chinnamicchasī”ti.",
  "atk-s0513a42:61_0": "Tattha hatthapādanti hatthe ca pāde ca.",
  "atk-s0513a42:61_1": "Taṁ dukkhanti evaṁ paṭipāṭiyā chijjantassa corassa taṁ maraṇaṁ dukkhaṁ siyā.",
  "atk-s0513a42:61_2": "Sukhaṁ nūti samma bhaddasāla,",
  "atk-s0513a42:61_3": "vajjhappattā corā sukhena maritukāmā sīsacchedaṁ yācanti,",
  "atk-s0513a42:61_4": "na khaṇḍaso chedanaṁ,",
  "atk-s0513a42:61_5": "tvaṁ pana evaṁ yācasi,",
  "atk-s0513a42:61_6": "tena taṁ pucchāmi “sukhaṁ nu khaṇḍaso chinna”nti.",
  "atk-s0513a42:61_7": "Kiṁhetūti khaṇḍaso chinnaṁ nāma na sukhaṁ,",
  "atk-s0513a42:61_8": "kāraṇena panettha bhavitabbanti taṁ pucchanto evamāha.",
  "atk-s0513a42:62_0": "Athassa ācikkhanto bhaddasālo dve gāthā abhāsi –",
  "atk-s0513a42:63_0": "22.",
  "atk-s0513a42:64_0": "“Yañca hetumupādāya, hetuṁ dhammūpasaṁhitaṁ;",
  "atk-s0513a42:65_0": "Khaṇḍaso chinnamicchāmi, mahārāja suṇohi me.",
  "atk-s0513a42:66_0": "23.",
  "atk-s0513a42:67_0": "“Ñātī me sukhasaṁvaddhā, mama passe nivātajā;",
  "atk-s0513a42:68_0": "Tepihaṁ upahiṁseyya, paresaṁ asukhocita”nti.",
  "atk-s0513a42:69_0": "Tattha hetuṁ dhammūpasaṁhitanti mahārāja,",
  "atk-s0513a42:69_1": "yaṁ hetusabhāvayuttameva,",
  "atk-s0513a42:69_2": "na hetupatirūpakaṁ,",
  "atk-s0513a42:69_3": "hetuṁ upādāya ārabbha sandhāyāhaṁ khaṇḍaso chinnamicchāmi,",
  "atk-s0513a42:69_4": "taṁ ohitasoto suṇohīti attho.",
  "atk-s0513a42:69_5": "Ñātīmeti mama bhaddasālarukkhassa chāyāya sukhasaṁvaddhā mama passe taruṇasālarukkhesu nibbattā mayā",
  "atk-s0513a42:69_6": "katavātaparittāṇattā nivātajā mama ñātakā devasaṅghā atthi,",
  "atk-s0513a42:69_7": "te ahaṁ visālasākhaviṭapo mūle chinditvā patanto upahiṁseyyaṁ,",
  "atk-s0513a42:69_8": "saṁbhaggavimāne karonto vināseyyanti attho.",
  "atk-s0513a42:69_9": "Paresaṁ asukhocitanti evaṁ sante mayā tesaṁ paresaṁ ñātidevasaṅghānaṁ asukhaṁ dukkhaṁ ocitaṁ vaḍḍhitaṁ,",
  "atk-s0513a42:69_10": "na cāhaṁ tesaṁ dukkhakāmo,",
  "atk-s0513a42:69_11": "tasmā bhaddasālaṁ khaṇḍaso khaṇḍaso chindāpemīti ayametthādhippāyo.",
  "atk-s0513a42:70_0": "Taṁ sutvā rājā “dhammiko vatāyaṁ,",
  "atk-s0513a42:70_1": "devaputto,",
  "atk-s0513a42:70_2": "attano vimānavināsatopi ñātīnaṁ vimānavināsaṁ na icchati,",
  "atk-s0513a42:70_3": "ñātīnaṁ atthacariyaṁ carati,",
  "atk-s0513a42:70_4": "abhayamassa dassāmī”ti tussitvā osānagāthamāha –",
  "atk-s0513a42:71_0": "24.",
  "atk-s0513a42:72_0": "“Ceteyyarūpaṁ cetesi, bhaddasāla vanappati;",
  "atk-s0513a42:73_0": "Hitakāmosi ñātīnaṁ, abhayaṁ samma dammi te”ti.",
  "atk-s0513a42:74_0": "Tattha ceteyyarūpaṁ cetesīti ñātīsu muducittatāya cintento cintetabbayuttakameva cintesi.",
  "atk-s0513a42:74_1": "Chedeyyarūpaṁ chedesītipi pāṭho.",
  "atk-s0513a42:74_2": "Tassattho –",
  "atk-s0513a42:74_3": "khaṇḍaso chinnamicchanto chedetabbayuttakameva chedesīti.",
  "atk-s0513a42:74_4": "Abhayanti etasmiṁ te samma,",
  "atk-s0513a42:74_5": "guṇe pasīditvā abhayaṁ dadāmi,",
  "atk-s0513a42:74_6": "na me pāsādenattho,",
  "atk-s0513a42:74_7": "nāhaṁ taṁ chedāpessāmi,",
  "atk-s0513a42:74_8": "gaccha ñātisaṅghaparivuto sakkatagarukato sukhaṁ jīvāti āha.",
  "atk-s0513a42:75_0": "Devarājā rañño dhammaṁ desetvā agamāsi.",
  "atk-s0513a42:75_1": "Rājā tassovāde ṭhatvā dānādīni puññāni katvā saggapuraṁ pūresi.",
  "atk-s0513a42:76_0": "Satthā imaṁ dhammadesanaṁ āharitvā “evaṁ,",
  "atk-s0513a42:76_1": "bhikkhave,",
  "atk-s0513a42:76_2": "pubbepi tathāgato ñātatthacariyaṁ acariyevā”ti vatvā jātakaṁ samodhānesi –",
  "atk-s0513a42:76_3": "“tadā rājā ānando ahosi,",
  "atk-s0513a42:76_4": "taruṇasālesu nibbattadevatā buddhaparisā,",
  "atk-s0513a42:76_5": "bhaddasāladevarājā pana ahameva ahosi”nti.",
  "atk-s0513a42:77_0": "Bhaddasālajātakavaṇṇanā dutiyā.",
  "atk-s0513a42:79_0": "[466] 3. Samuddavāṇijajātakavaṇṇanā",
  "atk-s0513a42:80_0": "Kasantivapanti te janāti idaṁ satthā jetavane viharanto devadattassa pañca kulasatāni gahetvā niraye patitabhāvaṁ ārabbha kathesi.",
  "atk-s0513a42:80_1": "So hi aggasāvakesu parisaṁ gahetvā pakkantesu sokaṁ sandhāretuṁ asakkonto uṇhalohite mukhato nikkhante",
  "atk-s0513a42:80_2": "balavavedanāpīḷito tathāgatassa guṇaṁ anussaritvā “ahameva nava māse tathāgatassa anatthaṁ cintesiṁ,",
  "atk-s0513a42:80_3": "satthu pana mayi pāpacittaṁ nāma natthi,",
  "atk-s0513a42:80_4": "asītimahātherānampi mayi āghāto nāma natthi,",
  "atk-s0513a42:80_5": "mayā katakammena ahameva idāni anātho jāto,",
  "atk-s0513a42:80_6": "satthārāpimhi vissaṭṭho mahātherehipi ñātiseṭṭhena rāhulattherenapi sakyarājakulehipi,",
  "atk-s0513a42:80_7": "gantvā satthāraṁ khamāpessāmī”ti parisāya saññaṁ datvā attānaṁ pañcakena gāhāpetvā rattiṁ rattiṁ gacchanto kosalaraṭṭhaṁ sampāpuṇi.",
  "atk-s0513a42:80_8": "Ānandatthero satthu ārocesi “devadatto kira, bhante,",
  "atk-s0513a42:80_9": "tumhākaṁ khamāpetuṁ āgacchatī”ti. “Ānanda,",
  "atk-s0513a42:80_10": "devadatto mama dassanaṁ na labhissatī”ti.",
  "atk-s0513a42:81_0": "Atha tasmiṁ sāvatthinagaradvāraṁ sampatte puna thero ārocesi,",
  "atk-s0513a42:81_1": "bhagavāpi tatheva avaca.",
  "atk-s0513a42:81_2": "Tassa jetavane pokkharaṇiyā samīpaṁ āgatassa pāpaṁ matthakaṁ pāpuṇi,",
  "atk-s0513a42:81_3": "sarīre ḍāho uppajji,",
  "atk-s0513a42:81_4": "nhatvā pānīyaṁ pivitukāmo hutvā “mañcakato maṁ āvuso otāretha,",
  "atk-s0513a42:81_5": "pānīyaṁ pivissāmī”ti āha.",
  "atk-s0513a42:81_6": "Tassa otāretvā bhūmiyaṁ ṭhapitamattassa cittassāde aladdheyeva mahāpathavī vivaramadāsi.",
  "atk-s0513a42:81_7": "Tāvadeva taṁ avīcito aggijālā uṭṭhāya parikkhipitvā gaṇhi.",
  "atk-s0513a42:81_8": "So “pāpakammaṁ me matthakaṁ patta”nti tathāgatassa guṇe anussaritvā –",
  "atk-s0513a42:82_0": "“Imehi aṭṭhīhi tamaggapuggalaṁ, devātidevaṁ naradammasārathiṁ;",
  "atk-s0513a42:83_0": "Samantacakkhuṁ satapuññalakkhaṇaṁ, pāṇehi buddhaṁ saraṇaṁ upemī”ti. –",
  "atk-s0513a42:84_0": "Imāya gāthāya saraṇe patiṭṭhahanto avīciparāyaṇo ahosi.",
  "atk-s0513a42:84_1": "Tassa pana pañca upaṭṭhākakulasatāni ahesuṁ.",
  "atk-s0513a42:84_2": "Tānipi tappakkhikāni hutvā dasabalaṁ akkositvā avīcimhiyeva nibbattiṁsu.",
  "atk-s0513a42:84_3": "Evaṁ so tāni pañca kulasatāni gaṇhitvā avīcimhi patiṭṭhito.",
  "atk-s0513a42:85_0": "Athekadivasaṁ bhikkhū dhammasabhāyaṁ kathaṁ samuṭṭhāpesuṁ “āvuso,",
  "atk-s0513a42:85_1": "devadatto pāpo lābhasakkāragiddhatāya sammāsambuddhe aṭṭhāne kopaṁ bandhitvā anāgatabhayamanoloketvā pañcahi kulasatehi saddhiṁ avīciparāyaṇo jāto”ti.",
  "atk-s0513a42:85_2": "Satthā āgantvā “kāya nuttha,",
  "atk-s0513a42:85_3": "bhikkhave,",
  "atk-s0513a42:85_4": "etarahi kathāya sannisinnā”ti pucchitvā “imāya nāmā”ti vutte “na bhikkhave,",
  "atk-s0513a42:85_5": "idāneva devadatto lābhasakkāragiddho hutvā anāgatabhayaṁ na olokesi,",
  "atk-s0513a42:85_6": "pubbepi anāgatabhayaṁ anoloketvā paccuppannasukhagiddhena saddhiṁ parisāya mahāvināsaṁ patto”ti vatvā atītaṁ āhari.",
  "atk-s0513a42:86_0": "Atīte bārāṇasiyaṁ brahmadatte rajjaṁ kārente bārāṇasito avidūre kulasahassanivāso mahāvaḍḍhakīgāmo ahosi.",
  "atk-s0513a42:86_1": "Tattha vaḍḍhakī “tumhākaṁ mañcaṁ karissāma,",
  "atk-s0513a42:86_2": "pīṭhaṁ karissāma,",
  "atk-s0513a42:86_3": "gehaṁ karissāmā”ti vatvā manussānaṁ hatthato bahuṁ iṇaṁ gahetvā kiñci kātuṁ na sakkhiṁsu.",
  "atk-s0513a42:86_4": "Manussā diṭṭhadiṭṭhe vaḍḍhakī codenti palibuddhanti.",
  "atk-s0513a42:86_5": "Te iṇāyikehi upaddutā sukhaṁ vasituṁ asakkontā “videsaṁ gantvā yattha katthaci vasissāmā”ti araññaṁ pavisitvā",
  "atk-s0513a42:86_6": "rukkhe chinditvā mahatiṁ nāvaṁ bandhitvā nadiṁ otāretvā āharitvā gāmato gāvutaḍḍhayojanamatte ṭhāne ṭhapetvā",
  "atk-s0513a42:86_7": "aḍḍharattasamaye gāmaṁ āgantvā puttadāramādāya nāvaṭṭhānaṁ gantvā nāvaṁ āruyha anukkamena mahāsamuddaṁ",
  "atk-s0513a42:86_8": "pavisitvā vātavegena vicarantā samuddamajjhe ekaṁ dīpakaṁ pāpuṇiṁsu.",
  "atk-s0513a42:86_9": "Tasmiṁ pana dīpake sayaṁjātasāliucchukadaliambajambupanasatālanāḷikerādīni vividhaphalāni atthi,",
  "atk-s0513a42:86_10": "aññataro pabhinnanāvo puriso paṭhamataraṁ taṁ dīpakaṁ patvā sālibhattaṁ bhuñjamāno ucchuādīni khādamāno",
  "atk-s0513a42:86_11": "thūlasarīro naggo parūḷhakesamassu tasmiṁ dīpake paṭivasati.",
  "atk-s0513a42:87_0": "Vaḍḍhakī cintayiṁsu “sace ayaṁ dīpako rakkhasapariggahito bhavissati,",
  "atk-s0513a42:87_1": "sabbepi amhe vināsaṁ pāpuṇissāma,",
  "atk-s0513a42:87_2": "pariggaṇhissāma tāva na”nti.",
  "atk-s0513a42:87_3": "Atha sattaṭṭha purisā sūrā balavanto sannaddhapañcāvudhā hutvā otaritvā dīpakaṁ pariggaṇhiṁsu.",
  "atk-s0513a42:87_4": "Tasmiṁ khaṇe so puriso bhuttapātarāso ucchurasaṁ pivitvā sukhappatto ramaṇīye padese rajatapaṭṭasadise",
  "atk-s0513a42:87_5": "vālukatale sītacchāyāya uttānako nipajjitvā “jambudīpavāsino kasantā vapantā evarūpaṁ sukhaṁ na labhanti,",
  "atk-s0513a42:87_6": "jambudīpato mayhaṁ ayameva dīpako vara”nti gāyamāno udānaṁ udānesi.",
  "atk-s0513a42:87_7": "Atha satthā bhikkhū āmantetvā “so bhikkhave puriso imaṁ udānaṁ udānesī”ti dassento paṭhamaṁ gāthamāha –",
  "atk-s0513a42:88_0": "25.",
  "atk-s0513a42:89_0": "“Kasanti vapanti te janā, manujā kammaphalūpajīvino;",
  "atk-s0513a42:90_0": "Nayimassa dīpakassa bhāgino, jambudīpā idameva no vara”nti.",
  "atk-s0513a42:91_0": "Tattha te janāti te jambudīpavāsino janā. Kammaphalūpajīvinoti nānākammānaṁ phalūpajīvino sattā.",
  "atk-s0513a42:92_0": "Atha te dīpakaṁ pariggaṇhantā purisā tassa gītasaddaṁ sutvā “manussasaddo viya suyyati,",
  "atk-s0513a42:92_1": "jānissāma na”nti saddānusārena gantvā taṁ purisaṁ disvā “yakkho bhavissatī”ti bhītatasitā sare sannahiṁsu.",
  "atk-s0513a42:92_2": "Sopi te disvā attano vadhabhayena “nāhaṁ, sāmi, yakkho,",
  "atk-s0513a42:92_3": "purisomhi,",
  "atk-s0513a42:92_4": "jīvitaṁ me dethā”ti yācanto “purisā nāma tumhādisā naggā na hontī”ti vutte punappunaṁ yācitvā manussabhāvaṁ viññāpesi.",
  "atk-s0513a42:92_5": "Te taṁ purisaṁ upasaṅkamitvā sammodanīyaṁ kathaṁ sutvā tassa tattha āgataniyāmaṁ pucchiṁsu.",
  "atk-s0513a42:92_6": "Sopi sabbaṁ tesaṁ kathetvā “tumhe attano puññasampattiyā idhāgatā,",
  "atk-s0513a42:92_7": "ayaṁ uttamadīpo,",
  "atk-s0513a42:92_8": "na ettha sahatthena kammaṁ katvā jīvanti,",
  "atk-s0513a42:92_9": "sayaṁjātasālīnañceva ucchuādīnañcettha anto natthīti anukkaṇṭhantā vasathā”ti āha.",
  "atk-s0513a42:92_10": "Idha pana vasantānaṁ amhākaṁ añño paripantho natthi,",
  "atk-s0513a42:92_11": "aññaṁ bhayaṁ ettha natthi,",
  "atk-s0513a42:92_12": "ayaṁ pana amanussapariggahito,",
  "atk-s0513a42:92_13": "amanussā tumhākaṁ uccārapassāvaṁ disvā kujjheyyuṁ,",
  "atk-s0513a42:92_14": "tasmā taṁ karontā vālukaṁ viyūhitvā vālukāya paṭicchādeyyātha,",
  "atk-s0513a42:92_15": "ettakaṁ idha bhayaṁ,",
  "atk-s0513a42:92_16": "aññaṁ natthi,",
  "atk-s0513a42:92_17": "niccaṁ appamattā bhaveyyāthāti.",
  "atk-s0513a42:92_18": "Te tattha vāsaṁ upagacchiṁsu.",
  "atk-s0513a42:92_19": "Tasmiṁ pana kulasahasse pañcannaṁ pañcannaṁ kulasatānaṁ jeṭṭhakā dve vaḍḍhakī ahesuṁ.",
  "atk-s0513a42:92_20": "Tesu eko bālo ahosi rasagiddho,",
  "atk-s0513a42:92_21": "eko paṇḍito rasesu anallīno.",
  "atk-s0513a42:93_0": "Aparabhāge sabbepi te tattha sukhaṁ vasantā thūlasarīrā hutvā cintayiṁsu “ciraṁ pītā no surā,",
  "atk-s0513a42:93_1": "ucchurasena merayaṁ katvā pivissāmā”ti.",
  "atk-s0513a42:93_2": "Te merayaṁ kāretvā pivitvā madavasena gāyantā naccantā kīḷantā pamattā tattha tattha uccārapassāvaṁ katvā",
  "atk-s0513a42:93_3": "appaṭicchādetvā dīpakaṁ jegucchaṁ paṭikūlaṁ kariṁsu.",
  "atk-s0513a42:93_4": "Devatā “ime amhākaṁ kīḷāmaṇḍalaṁ paṭikūlaṁ karontī”ti kujjhitvā “mahāsamuddaṁ uttarāpetvā dīpakadhovanaṁ karissāmā”ti mantetvā “ayaṁ kāḷapakkho,",
  "atk-s0513a42:93_5": "ajja amhākaṁ samāgamo ca bhinno,",
  "atk-s0513a42:93_6": "ito dāni pannarasame divase puṇṇamīuposathadivase candassuggamanavelāya samuddaṁ ubbattetvā sabbepime ghātessāmā”ti divasaṁ ṭhapayiṁsu.",
  "atk-s0513a42:93_7": "Atha nesaṁ antare eko dhammiko devaputto “mā ime mama passantassa nassiṁsū”ti anukampāya tesu sāyamāsaṁ",
  "atk-s0513a42:93_8": "bhuñjitvā gharadvāre sukhakathāya nisinnesu sabbālaṅkārapaṭimaṇḍito sakaladīpaṁ ekobhāsaṁ katvā uttarāya",
  "atk-s0513a42:93_9": "disāya ākāse ṭhatvā “ambho vaḍḍhakī,",
  "atk-s0513a42:93_10": "devatā tumhākaṁ kuddhā.",
  "atk-s0513a42:93_11": "Imasmiṁ ṭhāne mā vasittha,",
  "atk-s0513a42:93_12": "ito aḍḍhamāsaccayena hi devatā samuddaṁ ubbattetvā sabbeva tumhe ghātessanti,",
  "atk-s0513a42:93_13": "ito nikkhamitvā palāyathā”ti vatvā dutiyaṁ gāthamāha –",
  "atk-s0513a42:94_0": "26.",
  "atk-s0513a42:95_0": "“Tipañcarattūpagatamhi cande, vego mahā hehiti sāgarassa;",
  "atk-s0513a42:96_0": "Uplavissaṁ dīpamimaṁ uḷāraṁ, mā vo vadhī gacchatha leṇamañña”nti.",
  "atk-s0513a42:97_0": "Tattha uplavissanti imaṁ dīpakaṁ uplavanto ajjhottharanto abhibhavissati.",
  "atk-s0513a42:97_1": "Mā vo vadhīti so sāgaravego tumhe mā vadhi.",
  "atk-s0513a42:98_0": "Iti so tesaṁ ovādaṁ datvā attano ṭhānameva gato.",
  "atk-s0513a42:98_1": "Tasmiṁ gate aparo sāhasiko kakkhaḷo devaputto “ime imassa vacanaṁ gahetvā palāyeyyuṁ,",
  "atk-s0513a42:98_2": "ahaṁ nesaṁ gamanaṁ nivāretvā sabbepime mahāvināsaṁ pāpessāmī”ti cintetvā dibbālaṅkārapaṭimaṇḍito sakaladīpaṁ",
  "atk-s0513a42:98_3": "ekobhāsaṁ karonto āgantvā dakkhiṇāya disāya ākāse ṭhatvā “eko devaputto idhāgato,",
  "atk-s0513a42:98_4": "no”ti pucchitvā “āgato”ti vutte “so vo kiṁ kathesī”ti vatvā “imaṁ nāma,",
  "atk-s0513a42:98_5": "sāmī”ti vutte “so tumhākaṁ idha nivāsaṁ na icchati,",
  "atk-s0513a42:98_6": "dosena katheti,",
  "atk-s0513a42:98_7": "tumhe aññattha agantvā idheva vasathā”ti vatvā dve gāthā abhāsi –",
  "atk-s0513a42:99_0": "27.",
  "atk-s0513a42:100_0": "“Na jātuyaṁ sāgaravārivego, uplavissaṁ dīpamimaṁ uḷāraṁ;",
  "atk-s0513a42:101_0": "Taṁ me nimittehi bahūhi diṭṭhaṁ, mā bhetha kiṁ socatha modathavho.",
  "atk-s0513a42:102_0": "28.",
  "atk-s0513a42:103_0": "“Pahūtabhakkhaṁ bahuannapānaṁ, pattattha āvāsamimaṁ uḷāraṁ;",
  "atk-s0513a42:104_0": "Na vo bhayaṁ paṭipassāmi kiñci, āputtaputtehi pamodathavho”ti.",
  "atk-s0513a42:105_0": "Tattha na jātuyanti na jātu ayaṁ.",
  "atk-s0513a42:105_1": "Mā bhethāti mā bhāyittha.",
  "atk-s0513a42:105_2": "Modathavhoti pamoditā pītisomanassajātā hotha.",
  "atk-s0513a42:105_3": "Āputtaputtehīti yāva puttānampi puttehi pamodatha,",
  "atk-s0513a42:105_4": "natthi vo imasmiṁ ṭhāne bhayanti.",
  "atk-s0513a42:106_0": "Evaṁ so imāhi dvīhi gāthāhi te assāsetvā pakkāmi.",
  "atk-s0513a42:106_1": "Tassa pakkantakāle dhammikadevaputtassa vacanaṁ anādiyanto bālavaḍḍhakī “suṇantu me, bhonto,",
  "atk-s0513a42:106_2": "vacana”nti sesavaḍḍhakī āmantetvā pañcamaṁ gāthamāha –",
  "atk-s0513a42:107_0": "29.",
  "atk-s0513a42:108_0": "“Yo devoyaṁ dakkhiṇāyaṁ disāyaṁ, khemanti pakkosati tassa saccaṁ;",
  "atk-s0513a42:109_0": "Na uttaro vedi bhayābhayassa, mā bhetha kiṁ socatha modathavho”ti.",
  "atk-s0513a42:110_0": "Tattha dakkhiṇāyanti dakkhiṇāya, ayameva vā pāṭho.",
  "atk-s0513a42:111_0": "Taṁ sutvā rasagiddhā pañcasatā vaḍḍhakī tassa bālassa vacanaṁ ādiyiṁsu.",
  "atk-s0513a42:111_1": "Itaro pana paṇḍitavaḍḍhakī tassa vacanaṁ anādiyanto te vaḍḍhakī āmantetvā catasso gāthā abhāsi –",
  "atk-s0513a42:112_0": "30.",
  "atk-s0513a42:113_0": "“Yathā ime vippavadanti yakkhā, eko bhayaṁ saṁsati khemameko;",
  "atk-s0513a42:114_0": "Tadiṅgha mayhaṁ vacanaṁ suṇātha, khippaṁ lahuṁ mā vinassimha sabbe.",
  "atk-s0513a42:115_0": "31.",
  "atk-s0513a42:116_0": "“Sabbe samāgamma karoma nāvaṁ, doṇiṁ daḷhaṁ sabbayantūpapannaṁ;",
  "atk-s0513a42:117_0": "Sace ayaṁ dakkhiṇo saccamāha, moghaṁ paṭikkosati uttaroyaṁ;",
  "atk-s0513a42:118_0": "Sā ceva no hehiti āpadatthā, imañca dīpaṁ na pariccajema.",
  "atk-s0513a42:119_0": "32.",
  "atk-s0513a42:120_0": "“Sace ca kho uttaro saccamāha, moghaṁ paṭikkosati dakkhiṇoyaṁ;",
  "atk-s0513a42:121_0": "Tameva nāvaṁ abhiruyha sabbe, evaṁ mayaṁ sotthi taremu pāraṁ.",
  "atk-s0513a42:122_0": "33.",
  "atk-s0513a42:123_0": "“Na ve sugaṇhaṁ paṭhamena seṭṭhaṁ, kaniṭṭhamāpāthagataṁ gahetvā;",
  "atk-s0513a42:124_0": "Yo cīdha tacchaṁ paviceyya gaṇhati, sa ve naro seṭṭhamupeti ṭhāna”nti.",
  "atk-s0513a42:125_0": "Tattha vippavadantīti aññamaññaṁ viruddhaṁ vadanti.",
  "atk-s0513a42:125_1": "Lahunti purimassa atthadīpanaṁ.",
  "atk-s0513a42:125_2": "Doṇinti gambhīraṁ mahānāvaṁ.",
  "atk-s0513a42:125_3": "Sabbayantūpapannanti sabbehi phiyārittādīhi yantehi upapannaṁ.",
  "atk-s0513a42:125_4": "Sā ceva no hehiti āpadatthāti sā ca no nāvā pacchāpi uppannāya āpadāya atthā bhavissati,",
  "atk-s0513a42:125_5": "imañca dīpaṁ na pariccajissāma.",
  "atk-s0513a42:125_6": "Taremūti tarissāma.",
  "atk-s0513a42:125_7": "Na ve sugaṇhanti na ve sukhena gaṇhitabbaṁ.",
  "atk-s0513a42:125_8": "Seṭṭhanti uttamaṁ tathaṁ saccaṁ.",
  "atk-s0513a42:125_9": "Kaniṭṭhanti paṭhamavacanaṁ upādāya pacchimavacanaṁ kaniṭṭhaṁ nāma.",
  "atk-s0513a42:125_10": "Idhāpi “na ve sugaṇha”nti anuvattateva.",
  "atk-s0513a42:125_11": "Idaṁ vuttaṁ hoti –",
  "atk-s0513a42:125_12": "ambho vaḍḍhakī,",
  "atk-s0513a42:125_13": "yena kenaci paṭhamena vuttavacanaṁ “idameva seṭṭhaṁ tathaṁ sacca”nti sukhaṁ na gaṇhitabbameva,",
  "atk-s0513a42:125_14": "yathā ca taṁ,",
  "atk-s0513a42:125_15": "evaṁ kaniṭṭhaṁ gacchā vuttavacanampi “idameva tathaṁ sacca”nti na gaṇhitabbaṁ.",
  "atk-s0513a42:125_16": "Yaṁ pana sotavisayaṁ āpāthagataṁ hoti,",
  "atk-s0513a42:125_17": "taṁ āpāthagataṁ gahetvā yo idha paṇḍitapuriso purimavacanañca pacchimavacanañca paviceyya vicinitvā tīretvā upaparikkhitvā tacchaṁ gaṇhāti,",
  "atk-s0513a42:125_18": "yaṁ tathaṁ saccaṁ sabhāvabhūtaṁ,",
  "atk-s0513a42:125_19": "tadeva paccakkhaṁ katvā gaṇhāti.",
  "atk-s0513a42:125_20": "Sa ve naro seṭṭhamupeti ṭhānanti so uttamaṁ ṭhānaṁ upeti adhigacchati vindati labhatīti.",
  "atk-s0513a42:126_0": "So evañca pana vatvā āha – “ambho,",
  "atk-s0513a42:126_1": "mayaṁ dvinnampi devatānaṁ vacanaṁ karissāma,",
  "atk-s0513a42:126_2": "nāvaṁ tāva sajjeyyāma.",
  "atk-s0513a42:126_3": "Sace paṭhamassa vacanaṁ saccaṁ bhavissati,",
  "atk-s0513a42:126_4": "taṁ nāvaṁ abhiruhitvā palāyissāma,",
  "atk-s0513a42:126_5": "atha itarassa vacanaṁ saccaṁ bhavissati,",
  "atk-s0513a42:126_6": "nāvaṁ ekamante ṭhapetvā idheva vasissāmā”ti.",
  "atk-s0513a42:126_7": "Evaṁ vutte bālavaḍḍhakī “ambho,",
  "atk-s0513a42:126_8": "tvaṁ udakapātiyaṁ susumāraṁ passasi,",
  "atk-s0513a42:126_9": "atīva dīghaṁ passasi,",
  "atk-s0513a42:126_10": "paṭhamadevaputto amhesu dosavasena kathesi,",
  "atk-s0513a42:126_11": "pacchimo sineheneva,",
  "atk-s0513a42:126_12": "imaṁ evarūpaṁ varadīpaṁ pahāya kuhiṁ gamissāma,",
  "atk-s0513a42:126_13": "sace pana tvaṁ gantukāmo,",
  "atk-s0513a42:126_14": "tava parisaṁ gaṇhitvā nāvaṁ karohi,",
  "atk-s0513a42:126_15": "amhākaṁ nāvāya kiccaṁ natthī”ti āha.",
  "atk-s0513a42:126_16": "Paṇḍito attano parisaṁ gahetvā nāvaṁ sajjetvā nāvāya sabbūpakaraṇāni āropetvā sapariso nāvāya aṭṭhāsi.",
  "atk-s0513a42:127_0": "Tato puṇṇamadivase candassa uggamanavelāya samuddato ūmi uttaritvā jāṇukapamāṇā hutvā dīpakaṁ dhovitvā gatā.",
  "atk-s0513a42:127_1": "Paṇḍito samuddassa uttaraṇabhāvaṁ ñatvā nāvaṁ vissajjesi.",
  "atk-s0513a42:127_2": "Bālavaḍḍhakipakkhikāni pañca kulasatāni “samuddato ūmi dīpadhovanatthāya āgatā,",
  "atk-s0513a42:127_3": "ettakameva eta”nti kathentā nisīdiṁsu.",
  "atk-s0513a42:127_4": "Tato paṭipāṭiyā kaṭippamāṇā purisappamāṇā tālappamāṇā sattatālappamāṇā sāgaraūmi dīpakampi vuyhamānā āgañchi.",
  "atk-s0513a42:127_5": "Paṇḍito upāyakusalatāya rase alaggo sotthinā gato,",
  "atk-s0513a42:127_6": "bālavaḍḍhakī rasagiddhena anāgatabhayaṁ anolokento pañcahi kulasatehi saddhiṁ vināsaṁ patto.",
  "atk-s0513a42:128_0": "Ito parā sānusāsanī tamatthaṁ dīpayamānā tisso abhisambuddhagāthā honti –",
  "atk-s0513a42:129_0": "34.",
  "atk-s0513a42:130_0": "“Yathāpi te sāgaravārimajjhe, sakammunā sotthi vahiṁsu vāṇijā;",
  "atk-s0513a42:131_0": "Anāgatatthaṁ paṭivijjhiyāna, appampi nācceti sa bhūripañño.",
  "atk-s0513a42:132_0": "35.",
  "atk-s0513a42:133_0": "“Bālā ca mohena rasānugiddhā, anāgataṁ appaṭivijjhiyatthaṁ;",
  "atk-s0513a42:134_0": "Paccuppanne sīdanti atthajāte, samuddamajjhe yathā te manussā.",
  "atk-s0513a42:135_0": "36.",
  "atk-s0513a42:136_0": "“Anāgataṁ paṭikayirātha kiccaṁ, ‘mā maṁ kiccaṁ kiccakāle byadhesi’;",
  "atk-s0513a42:137_0": "Taṁ tādisaṁ paṭikatakiccakāriṁ, na taṁ kiccaṁ kiccakāle byadhetī”ti.",
  "atk-s0513a42:138_0": "Tattha sakammunāti anāgatabhayaṁ disvā puretaraṁ katena attano kammena.",
  "atk-s0513a42:138_1": "Sotthi vahiṁsūti khemena gamiṁsu.",
  "atk-s0513a42:138_2": "Vāṇijāti samudde vicaraṇabhāvena vaḍḍhakī vuttā.",
  "atk-s0513a42:138_3": "Paṭivijjhiyānāti evaṁ,",
  "atk-s0513a42:138_4": "bhikkhave,",
  "atk-s0513a42:138_5": "paṭhamataraṁ kattabbaṁ anāgataṁ atthaṁ paṭivijjhitvā idhaloke bhūripañño kulaputto appamattakampi attano atthaṁ na acceti nātivattati,",
  "atk-s0513a42:138_6": "na hāpetīti attho.",
  "atk-s0513a42:138_7": "Appaṭivijjhiyatthanti appaṭivijjhitvā atthaṁ,",
  "atk-s0513a42:138_8": "paṭhamameva kattabbaṁ akatvāti attho.",
  "atk-s0513a42:138_9": "Paccuppanneti yadā taṁ anāgataṁ atthajātaṁ uppajjati,",
  "atk-s0513a42:138_10": "tadā tasmiṁ paccuppanne sīdanti,",
  "atk-s0513a42:138_11": "atthe jāte attano patiṭṭhaṁ na labhanti,",
  "atk-s0513a42:138_12": "samudde te bālavaḍḍhakī manussā viya vināsaṁ pāpuṇanti.",
  "atk-s0513a42:139_0": "Anāgatanti bhikkhave,",
  "atk-s0513a42:139_1": "paṇḍitapuriso anāgataṁ paṭhamataraṁ kattabbakiccaṁ samparāyikaṁ vā diṭṭhadhammikaṁ vā paṭikayirātha,",
  "atk-s0513a42:139_2": "puretarameva kareyya.",
  "atk-s0513a42:139_3": "Kiṁkāraṇā?",
  "atk-s0513a42:139_4": "Mā maṁ kiccaṁ kiccakāle byadhesi,",
  "atk-s0513a42:139_5": "pure kattabbañhi pure akayiramānaṁ pacchā paccuppannabhāvappattaṁ attano kiccakāle kāyacittābādhena byadheti,",
  "atk-s0513a42:139_6": "taṁ maṁ mā byadhesīti paṭhamameva naṁ paṇḍito kareyya.",
  "atk-s0513a42:139_7": "Taṁ tādisanti yathā paṇḍitaṁ purisaṁ.",
  "atk-s0513a42:139_8": "Paṭikatakiccakārinti paṭikacceva kattabbakiccakārinaṁ.",
  "atk-s0513a42:139_9": "Taṁ kiccaṁ kiccakāleti anāgataṁ kiccaṁ kayiramānaṁ pacchā paccuppannabhāvappattaṁ attano kiccakāle kāyacittābādhakāle",
  "atk-s0513a42:139_10": "tādisaṁ purimaṁ na byadheti na bādhati. Kasmā?",
  "atk-s0513a42:139_11": "Pureyeva katattāti.",
  "atk-s0513a42:140_0": "Satthā imaṁ dhammadesanaṁ āharitvā “na,",
  "atk-s0513a42:140_1": "bhikkhave, idāneva,",
  "atk-s0513a42:140_2": "pubbepi devadatto paccuppannasukhe laggo anāgatabhayaṁ anoloketvā sapariso vināsaṁ patto”ti vatvā jātakaṁ samodhānesi –",
  "atk-s0513a42:140_3": "“tadā bālavaḍḍhakī devadatto ahosi,",
  "atk-s0513a42:140_4": "dakkhiṇadisāya ṭhito adhammikadevaputto kokāliko,",
  "atk-s0513a42:140_5": "uttaradisāya ṭhito dhammikadevaputto sāriputto,",
  "atk-s0513a42:140_6": "paṇḍitavaḍḍhakī pana ahameva ahosi”nti.",
  "atk-s0513a42:141_0": "Samuddavāṇijajātakavaṇṇanā tatiyā.",
  "atk-s0513a42:143_0": "[467] 4. Kāmajātakavaṇṇanā",
  "atk-s0513a42:144_0": "Kāmaṁkāmayamānassāti idaṁ satthā jetavane viharanto aññataraṁ brāhmaṇaṁ ārabbha kathesi.",
  "atk-s0513a42:144_1": "Eko kira sāvatthivāsī brāhmaṇo aciravatītīre khettakaraṇatthāya araññaṁ koṭesi.",
  "atk-s0513a42:144_2": "Satthā tassa upanissayaṁ disvā sāvatthiṁ piṇḍāya pavisanto maggā okkamma tena saddhiṁ paṭisanthāraṁ katvā",
  "atk-s0513a42:144_3": "“kiṁ karosi brāhmaṇā”ti vatvā “khettaṭṭhānaṁ koṭāpemi bho,",
  "atk-s0513a42:144_4": "gotamā”ti vutte “sādhu, brāhmaṇa,",
  "atk-s0513a42:144_5": "kammaṁ karohī”ti vatvā agamāsi.",
  "atk-s0513a42:144_6": "Eteneva upāyena chinnarukkhe hāretvā khettassa sodhanakāle kasanakāle kedārabandhanakāle vapanakāleti",
  "atk-s0513a42:144_7": "punappunaṁ gantvā tena saddhiṁ paṭisanthāramakāsi.",
  "atk-s0513a42:144_8": "Vapanadivase pana so brāhmaṇo “ajja,",
  "atk-s0513a42:144_9": "bho gotama,",
  "atk-s0513a42:144_10": "mayhaṁ vappamaṅgalaṁ,",
  "atk-s0513a42:144_11": "ahaṁ imasmiṁ sasse nipphanne buddhappamukhassa bhikkhusaṅghassa mahādānaṁ dassāmī”ti āha.",
  "atk-s0513a42:144_12": "Satthā tuṇhībhāvena adhivāsetvā pakkāmi.",
  "atk-s0513a42:144_13": "Punekadivasaṁ brāhmaṇo sassaṁ olokento aṭṭhāsi.",
  "atk-s0513a42:144_14": "Satthāpi tattha gantvā “kiṁ karosi brāhmaṇā”ti pucchitvā “sassaṁ olokemi bho gotamā”ti vutte “sādhu brāhmaṇā”ti vatvā pakkāmi.",
  "atk-s0513a42:144_15": "Tadā brāhmaṇo cintesi “samaṇo gotamo abhiṇhaṁ āgacchati,",
  "atk-s0513a42:144_16": "nissaṁsayaṁ bhattena atthiko,",
  "atk-s0513a42:144_17": "dassāmahaṁ tassa bhatta”nti.",
  "atk-s0513a42:144_18": "Tassevaṁ cintetvā gehaṁ gatadivase satthāpi tattha agamāsi.",
  "atk-s0513a42:144_19": "Atha brāhmaṇassa ativiya vissāso ahosi.",
  "atk-s0513a42:144_20": "Aparabhāge pariṇate sasse “sve khettaṁ lāyissāmī”ti sanniṭṭhānaṁ katvā nipanne brāhmaṇe aciravatiyā upari sabbarattiṁ karakavassaṁ vassi.",
  "atk-s0513a42:144_21": "Mahogho āgantvā ekanāḷimattampi anavasesaṁ katvā sabbaṁ sassaṁ samuddaṁ pavesesi.",
  "atk-s0513a42:144_22": "Brāhmaṇo oghamhi patite sassavināsaṁ oloketvā sakabhāvena saṇṭhātuṁ nāhosi,",
  "atk-s0513a42:144_23": "balavasokābhibhūto hatthena uraṁ paharitvā paridevamāno rodanto nipajji.",
  "atk-s0513a42:145_0": "Satthā paccūsasamaye sokābhibhūtaṁ brāhmaṇaṁ disvā “brāhmaṇassāvassayo bhavissāmī”ti punadivase sāvatthiyaṁ",
  "atk-s0513a42:145_1": "piṇḍāya caritvā piṇḍapātapaṭikkanto bhikkhū vihāraṁ pesetvā pacchāsamaṇena saddhiṁ tassa gehadvāraṁ agamāsi.",
  "atk-s0513a42:145_2": "Brāhmaṇo satthu āgatabhāvaṁ sutvā “paṭisanthāratthāya me sahāyo āgato bhavissatī”ti paṭiladdhassāso āsanaṁ paññapesi.",
  "atk-s0513a42:145_3": "Satthā pavisitvā paññattāsane nisīditvā “brāhmaṇa,",
  "atk-s0513a42:145_4": "kasmā tvaṁ dummanosi,",
  "atk-s0513a42:145_5": "kiṁ te aphāsuka”nti pucchi.",
  "atk-s0513a42:145_6": "Bho gotama,",
  "atk-s0513a42:145_7": "aciravatītīre mayā rukkhacchedanato paṭṭhāya kataṁ kammaṁ tumhe jānātha,",
  "atk-s0513a42:145_8": "ahaṁ “imasmiṁ sasse nipphanne tumhākaṁ dānaṁ dassāmī”ti vicarāmi,",
  "atk-s0513a42:145_9": "idāni me sabbaṁ taṁ sassaṁ mahogho samuddameva pavesesi,",
  "atk-s0513a42:145_10": "kiñci avasiṭṭhaṁ natthi,",
  "atk-s0513a42:145_11": "sakaṭasatamattaṁ dhaññaṁ vinaṭṭhaṁ,",
  "atk-s0513a42:145_12": "tena me mahāsoko uppannoti.",
  "atk-s0513a42:145_13": "“Kiṁ pana, brāhmaṇa,",
  "atk-s0513a42:145_14": "socantassa naṭṭhaṁ punāgacchatī”ti.",
  "atk-s0513a42:145_15": "“No hetaṁ bho gotamā”ti.",
  "atk-s0513a42:145_16": "“Evaṁ sante kasmā socasi,",
  "atk-s0513a42:145_17": "imesaṁ sattānaṁ dhanadhaññaṁ nāma uppajjanakāle uppajjati,",
  "atk-s0513a42:145_18": "nassanakāle nassati,",
  "atk-s0513a42:145_19": "kiñci saṅkhāragataṁ anassanadhammaṁ nāma natthi,",
  "atk-s0513a42:145_20": "mā cintayī”ti.",
  "atk-s0513a42:145_21": "Iti naṁ satthā samassāsetvā tassa sappāyadhammaṁ desento kāmasuttaṁ kathesi.",
  "atk-s0513a42:145_22": "Suttapariyosāne socanto brāhmaṇo sotāpattiphale patiṭṭhahi.",
  "atk-s0513a42:145_23": "Satthā taṁ nissokaṁ katvā uṭṭhāyāsanā vihāraṁ agamāsi.",
  "atk-s0513a42:145_24": "“Satthā asukaṁ nāma brāhmaṇaṁ sokasallasamappitaṁ nissokaṁ katvā sotāpattiphale patiṭṭhāpesī”ti sakalanagaraṁ aññāsi.",
  "atk-s0513a42:145_25": "Bhikkhū dhammasabhāyaṁ kathaṁ samuṭṭhāpesuṁ “āvuso,",
  "atk-s0513a42:145_26": "dasabalo brāhmaṇena saddhiṁ mittaṁ katvā vissāsiko hutvā upāyeneva tassa sokasallasamappitassa dhammaṁ",
  "atk-s0513a42:145_27": "desetvā taṁ nissokaṁ katvā sotāpattiphale patiṭṭhāpesī”ti.",
  "atk-s0513a42:145_28": "Satthā āgantvā “kāya nuttha,",
  "atk-s0513a42:145_29": "bhikkhave,",
  "atk-s0513a42:145_30": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0513a42:145_31": "bhikkhave, idāneva,",
  "atk-s0513a42:145_32": "pubbepāhaṁ etaṁ nissokamakāsi”nti vatvā atītaṁ āhari.",
  "atk-s0513a42:146_0": "Atīte bārāṇasiyaṁ brahmadattassa rañño dve puttā ahesuṁ.",
  "atk-s0513a42:146_1": "So jeṭṭhakassa uparajjaṁ adāsi,",
  "atk-s0513a42:146_2": "kaniṭṭhassa senāpatiṭṭhānaṁ.",
  "atk-s0513a42:146_3": "Aparabhāge brahmadatte kālakate amaccā jeṭṭhakassa abhisekaṁ paṭṭhapesuṁ.",
  "atk-s0513a42:146_4": "So “na mayhaṁ rajjenattho,",
  "atk-s0513a42:146_5": "kaniṭṭhassa me dethā”ti vatvā punappunaṁ yāciyamānopi paṭikkhipitvā kaniṭṭhassa abhiseke kate “na me issariyenattho”ti uparajjādīnipi na icchi.",
  "atk-s0513a42:146_6": "“Tena hi sādūni bhojanāni bhuñjanto idheva vasāhī”ti vuttepi “na me imasmiṁ nagare kiccaṁ atthī”ti bārāṇasito",
  "atk-s0513a42:146_7": "nikkhamitvā paccantaṁ gantvā ekaṁ seṭṭhikulaṁ nissāya sahatthena kammaṁ karonto vasi.",
  "atk-s0513a42:146_8": "Te aparabhāge tassa rājakumārabhāvaṁ ñatvā kammaṁ kātuṁ nādaṁsu,",
  "atk-s0513a42:146_9": "kumāraparihāreneva taṁ parihariṁsu.",
  "atk-s0513a42:146_10": "Aparabhāge rājakammikā khettappamāṇaggahaṇatthāya taṁ gāmaṁ agamaṁsu.",
  "atk-s0513a42:146_11": "Seṭṭhi rājakumāraṁ upasaṅkamitvā “sāmi,",
  "atk-s0513a42:146_12": "mayaṁ tumhe posema,",
  "atk-s0513a42:146_13": "kaniṭṭhabhātikassa paṇṇaṁ pesetvā amhākaṁ baliṁ hārethā”ti āha.",
  "atk-s0513a42:146_14": "So “sādhū”ti sampaṭicchitvā “ahaṁ asukaseṭṭhikulaṁ nāma upanissāya vasāmi,",
  "atk-s0513a42:146_15": "maṁ nissāya etesaṁ baliṁ vissajjehī”ti paṇṇaṁ pesesi.",
  "atk-s0513a42:146_16": "Rājā “sādhū”ti vatvā tathā kāresi.",
  "atk-s0513a42:147_0": "Atha naṁ sakalagāmavāsinopi janapadavāsinopi upasaṅkamitvā “mayaṁ tumhākaññeva baliṁ dassāma,",
  "atk-s0513a42:147_1": "amhākampi suṅkaṁ vissajjāpehī”ti āhaṁsu.",
  "atk-s0513a42:147_2": "So tesampi atthāya paṇṇaṁ pesetvā vissajjāpesi.",
  "atk-s0513a42:147_3": "Tato paṭṭhāya te tasseva baliṁ adaṁsu.",
  "atk-s0513a42:147_4": "Athassa mahālābhasakkāro ahosi,",
  "atk-s0513a42:147_5": "tena saddhiññevassa taṇhāpi mahatī jātā.",
  "atk-s0513a42:147_6": "So aparabhāgepi sabbaṁ janapadaṁ yāci,",
  "atk-s0513a42:147_7": "upaḍḍharajjaṁ yāci,",
  "atk-s0513a42:147_8": "kaniṭṭhopi tassa adāsiyeva.",
  "atk-s0513a42:147_9": "So taṇhāya vaḍḍhamānāya upaḍḍharajjenapi asantuṭṭho “rajjaṁ gaṇhissāmī”ti janapadaparivuto taṁ nagaraṁ",
  "atk-s0513a42:147_10": "gantvā bahinagare ṭhatvā “rajjaṁ vā me detu yuddhaṁ vā”ti kaniṭṭhassa paṇṇaṁ pahiṇi.",
  "atk-s0513a42:147_11": "Kaniṭṭho cintesi “ayaṁ bālo pubbe rajjampi uparajjādīnipi paṭikkhipitvā idāni ‘yuddhena gaṇhāmī’ti vadati,",
  "atk-s0513a42:147_12": "sace kho panāhaṁ imaṁ yuddhena māressāmi,",
  "atk-s0513a42:147_13": "garahā me bhavissati,",
  "atk-s0513a42:147_14": "kiṁ me rajjenā”ti.",
  "atk-s0513a42:147_15": "Athassa “alaṁ yuddhena,",
  "atk-s0513a42:147_16": "rajjaṁ gaṇhatū”ti pesesi.",
  "atk-s0513a42:147_17": "So rajjaṁ gaṇhitvā kaniṭṭhassa uparajjaṁ datvā tato paṭṭhāya rajjaṁ kārento taṇhāvasiko hutvā ekena rajjena",
  "atk-s0513a42:147_18": "asantuṭṭho dve tīṇi rajjāni patthetvā taṇhāya koṭiṁ nāddasa.",
  "atk-s0513a42:148_0": "Tadā sakko devarājā “ke nu kho loke mātāpitaro upaṭṭhahanti,",
  "atk-s0513a42:148_1": "ke dānādīni puññāni karonti,",
  "atk-s0513a42:148_2": "ke taṇhāvasikā”ti olokento tassa taṇhāvasikabhāvaṁ ñatvā “ayaṁ bālo bārāṇasirajjenapi na tussati,",
  "atk-s0513a42:148_3": "ahaṁ sikkhāpessāmi na”nti māṇavakavesena rājadvāre ṭhatvā “eko upāyakusalo māṇavo dvāre ṭhito”ti ārocāpetvā",
  "atk-s0513a42:148_4": "“pavisatū”ti vutte pavisitvā rājānaṁ jayāpetvā “kiṁkāraṇā āgatosī”ti vutte “mahārāja tumhākaṁ kiñci vattabbaṁ atthi,",
  "atk-s0513a42:148_5": "raho paccāsīsāmī”ti āha.",
  "atk-s0513a42:148_6": "Sakkānubhāvena tāvadeva manussā paṭikkamiṁsu.",
  "atk-s0513a42:148_7": "Atha naṁ māṇavo “ahaṁ, mahārāja,",
  "atk-s0513a42:148_8": "phītāni ākiṇṇamanussāni sampannabalavāhanāni tīṇi nagarāni passāmi,",
  "atk-s0513a42:148_9": "ahaṁ te attano ānubhāvena tesu rajjaṁ gahetvā dassāmi,",
  "atk-s0513a42:148_10": "papañcaṁ akatvā sīghaṁ gantuṁ vaṭṭatī”ti āha.",
  "atk-s0513a42:148_11": "So taṇhāvasiko rājā “sādhū”ti sampaṭicchitvā sakkānubhāvena “ko vā tvaṁ,",
  "atk-s0513a42:148_12": "kuto vā āgato,",
  "atk-s0513a42:148_13": "kiṁ vā te laddhuṁ vaṭṭatī”ti na pucchi.",
  "atk-s0513a42:148_14": "Sopi ettakaṁ vatvā tāvatiṁsabhavanameva agamāsi.",
  "atk-s0513a42:149_0": "Rājā amacce pakkosāpetvā “eko māṇavo ‘amhākaṁ tīṇi rajjāni gahetvā dassāmī’ti āha,",
  "atk-s0513a42:149_1": "taṁ pakkosatha,",
  "atk-s0513a42:149_2": "nagare bheriṁ carāpetvā balakāyaṁ sannipātāpetha,",
  "atk-s0513a42:149_3": "papañcaṁ akatvā tīṇi rajjāni gaṇhissāmī”ti vatvā “kiṁ pana te, mahārāja,",
  "atk-s0513a42:149_4": "tassa māṇavassa sakkāro vā kato,",
  "atk-s0513a42:149_5": "nivāsaṭṭhānaṁ vā pucchita”nti vutte “neva sakkāraṁ akāsiṁ,",
  "atk-s0513a42:149_6": "na nivāsaṭṭhānaṁ pucchiṁ,",
  "atk-s0513a42:149_7": "gacchatha naṁ upadhārethā”ti āha.",
  "atk-s0513a42:149_8": "Upadhārentā naṁ adisvā “mahārāja,",
  "atk-s0513a42:149_9": "sakalanagare māṇavaṁ na passāmā”ti ārocesuṁ.",
  "atk-s0513a42:149_10": "Taṁ sutvā rājā domanassajāto “tīsu nagaresu rajjaṁ naṭṭhaṁ,",
  "atk-s0513a42:149_11": "mahantenamhi yasena parihīno,",
  "atk-s0513a42:149_12": "‘neva me paribbayaṁ adāsi,",
  "atk-s0513a42:149_13": "na ca pucchi nivāsaṭṭhāna’nti mayhaṁ kujjhitvā māṇavo anāgato bhavissatī”ti punappunaṁ cintesi.",
  "atk-s0513a42:149_14": "Athassa taṇhāvasikassa sarīre ḍāho uppajji,",
  "atk-s0513a42:149_15": "sarīre pariḍayhante udaraṁ khobhetvā lohitapakkhandikā udapādi.",
  "atk-s0513a42:149_16": "Ekaṁ bhājanaṁ pavisati,",
  "atk-s0513a42:149_17": "ekaṁ nikkhamati,",
  "atk-s0513a42:149_18": "vejjā tikicchituṁ na sakkonti,",
  "atk-s0513a42:149_19": "rājā kilamati.",
  "atk-s0513a42:149_20": "Athassa byādhitabhāvo sakalanagare pākaṭo ahosi.",
  "atk-s0513a42:150_0": "Tadā bodhisatto takkasilato sabbasippāni uggaṇhitvā bārāṇasinagare mātāpitūnaṁ santikaṁ āgato taṁ rañño",
  "atk-s0513a42:150_1": "pavattiṁ sutvā “ahaṁ tikicchissāmī”ti rājadvāraṁ gantvā “eko kira taruṇamāṇavo tumhe tikicchituṁ āgato”ti",
  "atk-s0513a42:150_2": "ārocāpesi.",
  "atk-s0513a42:150_3": "Rājā “mahantamahantā disāpāmokkhavejjāpi maṁ tikicchituṁ na sakkonti,",
  "atk-s0513a42:150_4": "kiṁ taruṇamāṇavo sakkhissati,",
  "atk-s0513a42:150_5": "paribbayaṁ datvā vissajjetha na”nti āha.",
  "atk-s0513a42:150_6": "Taṁ sutvā māṇavo “mayhaṁ vejjakammena vetanaṁ natthi,",
  "atk-s0513a42:150_7": "ahaṁ tikicchāmi,",
  "atk-s0513a42:150_8": "kevalaṁ bhesajjamūlamattaṁ detū”ti āha.",
  "atk-s0513a42:150_9": "Taṁ sutvā rājā “sādhū”ti pakkosāpesi.",
  "atk-s0513a42:150_10": "Māṇavo rājānaṁ vanditvā “mā bhāyi, mahārāja,",
  "atk-s0513a42:150_11": "ahaṁ te tikicchāmi,",
  "atk-s0513a42:150_12": "apica kho pana me rogassa samuṭṭhānaṁ ācikkhāhī”ti āha.",
  "atk-s0513a42:150_13": "Rājā harāyamāno “kiṁ te samuṭṭhānena,",
  "atk-s0513a42:150_14": "bhesajjaṁ eva karohī”ti āha. Mahārāja,",
  "atk-s0513a42:150_15": "vejjā nāma “ayaṁ byādhi imaṁ nissāya samuṭṭhito”ti ñatvā anucchavikaṁ bhesajjaṁ karontīti.",
  "atk-s0513a42:150_16": "Rājā “sādhu tātā”ti samuṭṭhānaṁ kathento “ekena māṇavena āgantvā tīsu nagaresu rajjaṁ gahetvā dassāmī”tiādiṁ katvā sabbaṁ kathetvā “iti me tāta,",
  "atk-s0513a42:150_17": "taṇhaṁ nissāya byādhi uppanno,",
  "atk-s0513a42:150_18": "sace tikicchituṁ sakkosi,",
  "atk-s0513a42:150_19": "tikicchāhī”ti āha.",
  "atk-s0513a42:150_20": "Kiṁ pana mahārāja,",
  "atk-s0513a42:150_21": "socanāya tāni nagarāni sakkā laddhunti?",
  "atk-s0513a42:150_22": "“Na sakkā tātā”ti.",
  "atk-s0513a42:150_23": "“Evaṁ sante kasmā socasi, mahārāja,",
  "atk-s0513a42:150_24": "sabbameva hi saviññāṇakāviññāṇakavatthuṁ attano kāyaṁ ādiṁ katvā pahāya gamanīyaṁ,",
  "atk-s0513a42:150_25": "catūsu nagaresu rajjaṁ gahetvāpi tvaṁ ekappahāreneva na catasso bhattapātiyo bhuñjissasi,",
  "atk-s0513a42:150_26": "na catūsu sayanesu sayissasi,",
  "atk-s0513a42:150_27": "na cattāri vatthayugāni acchādessasi,",
  "atk-s0513a42:150_28": "taṇhāvasikena nāma bhavituṁ na vaṭṭati,",
  "atk-s0513a42:150_29": "ayañhi taṇhā nāma vaḍḍhamānā catūhi apāyehi muccituṁ na detīti.",
  "atk-s0513a42:151_0": "Iti naṁ mahāsatto ovaditvā athassa dhammaṁ desento imā gāthā abhāsi –",
  "atk-s0513a42:152_0": "37.",
  "atk-s0513a42:153_0": "“Kāmaṁ kāmayamānassa, tassa ce taṁ samijjhati;",
  "atk-s0513a42:154_0": "Addhā pītimano hoti, laddhā macco yadicchati.",
  "atk-s0513a42:155_0": "38.",
  "atk-s0513a42:156_0": "“Kāmaṁ kāmayamānassa, tassa ce taṁ samijjhati;",
  "atk-s0513a42:157_0": "Tato naṁ aparaṁ kāme, ghamme taṇhaṁva vindati.",
  "atk-s0513a42:158_0": "39.",
  "atk-s0513a42:159_0": "“Gavaṁva siṅgino siṅgaṁ, vaḍḍhamānassa vaḍḍhati;",
  "atk-s0513a42:160_0": "Evaṁ mandassa posassa, bālassa avijānato;",
  "atk-s0513a42:161_0": "Bhiyyo taṇhā pipāsā ca, vaḍḍhamānassa vaḍḍhati.",
  "atk-s0513a42:162_0": "40.",
  "atk-s0513a42:163_0": "“Pathabyā sāliyavakaṁ, gavāssaṁ dāsaporisaṁ;",
  "atk-s0513a42:164_0": "Datvā ca nālamekassa, iti vidvā samaṁ care.",
  "atk-s0513a42:165_0": "41.",
  "atk-s0513a42:166_0": "“Rājā pasayha pathaviṁ vijitvā, sasāgarantaṁ mahimāvasanto;",
  "atk-s0513a42:167_0": "Oraṁ samuddassa atittarūpo, pāraṁ samuddassapi patthayetha.",
  "atk-s0513a42:168_0": "42.",
  "atk-s0513a42:169_0": "“Yāva anussaraṁ kāme, manasā titti nājjhagā;",
  "atk-s0513a42:170_0": "Tato nivattā paṭikkamma disvā, te ve sutittā ye paññāya tittā.",
  "atk-s0513a42:171_0": "43.",
  "atk-s0513a42:172_0": "“Paññāya tittinaṁ seṭṭhaṁ, na so kāmehi tappati;",
  "atk-s0513a42:173_0": "Paññāya tittaṁ purisaṁ, taṇhā na kurute vasaṁ.",
  "atk-s0513a42:174_0": "44.",
  "atk-s0513a42:175_0": "“Apacinetheva kāmānaṁ, appicchassa alolupo;",
  "atk-s0513a42:176_0": "Samuddamatto puriso, na so kāmehi tappati.",
  "atk-s0513a42:177_0": "45.",
  "atk-s0513a42:178_0": "“Rathakārova cammassa, parikantaṁ upāhanaṁ;",
  "atk-s0513a42:179_0": "Yaṁ yaṁ cajati kāmānaṁ, taṁ taṁ sampajjate sukhaṁ;",
  "atk-s0513a42:180_0": "Sabbañce sukhamiccheyya, sabbe kāme pariccaje”ti.",
  "atk-s0513a42:181_0": "Tattha kāmanti vatthukāmampi kilesakāmampi.",
  "atk-s0513a42:181_1": "Kāmayamānassāti patthayamānassa.",
  "atk-s0513a42:181_2": "Tassa ce taṁ samijjhatīti tassa puggalassa taṁ kāmitavatthu samijjhati ce,",
  "atk-s0513a42:181_3": "nipphajjati ceti attho.",
  "atk-s0513a42:181_4": "Tato naṁ aparaṁ kāmeti ettha nanti nipātamattaṁ.",
  "atk-s0513a42:181_5": "Aparanti parabhāgadīpanaṁ.",
  "atk-s0513a42:181_6": "Kāmeti upayogabahuvacanaṁ.",
  "atk-s0513a42:181_7": "Idaṁ vuttaṁ hoti –",
  "atk-s0513a42:181_8": "sace kāmaṁ kāmayamānassa taṁ kāmitavatthu samijjhati,",
  "atk-s0513a42:181_9": "tasmiṁ samiddhe tato paraṁ so puggalo kāmayamāno yathā nāma ghamme gimhakāle vātātapena kilanto taṇhaṁ vindati,",
  "atk-s0513a42:181_10": "pānīyapipāsaṁ paṭilabhati,",
  "atk-s0513a42:181_11": "evaṁ bhiyyo kāmataṇhāsaṅkhāte kāme vindati paṭilabhati,",
  "atk-s0513a42:181_12": "rūpataṇhādikā taṇhā cassa vaḍḍhatiyevāti.",
  "atk-s0513a42:181_13": "Gavaṁvāti gorūpassa viya.",
  "atk-s0513a42:181_14": "Siṅginoti matthakaṁ padāletvā uṭṭhitasiṅgassa.",
  "atk-s0513a42:181_15": "Mandassāti mandapaññassa.",
  "atk-s0513a42:181_16": "Bālassāti bāladhamme yuttassa.",
  "atk-s0513a42:181_17": "Idaṁ vuttaṁ hoti –",
  "atk-s0513a42:181_18": "yathā vacchakassa vaḍḍhantassa sarīreneva saddhiṁ siṅgaṁ vaḍḍhati,",
  "atk-s0513a42:181_19": "evaṁ andhabālassapi appattakāmataṇhā ca pattakāmapipāsā ca aparāparaṁ vaḍḍhatīti.",
  "atk-s0513a42:182_0": "Sāliyavakanti sālikhettayavakhettaṁ.",
  "atk-s0513a42:182_1": "Etena sāliyavādikaṁ sabbaṁ dhaññaṁ dasseti,",
  "atk-s0513a42:182_2": "dutiyapadena sabbaṁ dvipadacatuppadaṁ dasseti.",
  "atk-s0513a42:182_3": "Paṭhamapadena vā sabbaṁ aviññāṇakaṁ,",
  "atk-s0513a42:182_4": "itarena saviññāṇakaṁ.",
  "atk-s0513a42:182_5": "Datvā cāti datvāpi.",
  "atk-s0513a42:182_6": "Idaṁ vuttaṁ hoti –",
  "atk-s0513a42:182_7": "tiṭṭhantu tīṇi rajjāni,",
  "atk-s0513a42:182_8": "sace so māṇavo aññaṁ vā sakalampi pathaviṁ saviññāṇakāviññāṇakaratanapūraṁ kassaci datvā gaccheyya,",
  "atk-s0513a42:182_9": "idampi ettakaṁ vatthu ekasseva apariyantaṁ,",
  "atk-s0513a42:182_10": "evaṁ duppūrā esā taṇhā nāma.",
  "atk-s0513a42:182_11": "Iti vidvā samaṁ careti evaṁ jānanto puriso taṇhāvasiko ahutvā kāyasamācārādīni pūrento careyya.",
  "atk-s0513a42:183_0": "Oranti orimakoṭṭhāsaṁ patvā tena atittarūpo puna samuddapārampi patthayetha.",
  "atk-s0513a42:183_1": "Evaṁ taṇhāvasikasattā nāma duppūrāti dasseti.",
  "atk-s0513a42:183_2": "Yāvāti aniyāmitaparicchedo.",
  "atk-s0513a42:183_3": "Anussaranti anussaranto.",
  "atk-s0513a42:183_4": "Nājjhagāti na vindati.",
  "atk-s0513a42:183_5": "Idaṁ vuttaṁ hoti – mahārāja,",
  "atk-s0513a42:183_6": "puriso apariyantepi kāme manasā anussaranto tittiṁ na vindati,",
  "atk-s0513a42:183_7": "pattukāmova hoti,",
  "atk-s0513a42:183_8": "evaṁ kāmesu sattānaṁ taṇhā vaḍḍhateva.",
  "atk-s0513a42:183_9": "Tato nivattāti tato pana vatthukāmakilesakāmato cittena nivattitvā kāyena paṭikkamma ñāṇena ādīnavaṁ disvā ye paññāya tittā paripuṇṇā,",
  "atk-s0513a42:183_10": "te tittā nāma.",
  "atk-s0513a42:184_0": "Paññāya tittinaṁ seṭṭhanti paññāya tittīnaṁ ayaṁ paripuṇṇaseṭṭho,",
  "atk-s0513a42:184_1": "ayameva vā pāṭho.",
  "atk-s0513a42:184_2": "Na so kāmehi tappatīti “na hī”tipi pāṭho.",
  "atk-s0513a42:184_3": "Yasmā paññāya titto puriso kāmehi na pariḍayhatīti attho.",
  "atk-s0513a42:184_4": "Na kurute vasanti tādisañhi purisaṁ taṇhā vase vattetuṁ na sakkoti,",
  "atk-s0513a42:184_5": "sveva pana taṇhāya ādīnavaṁ disvā sarabhaṅgamāṇavo viya ca aḍḍhamāsakarājā viya ca taṇhāvase na pavattatīti attho.",
  "atk-s0513a42:184_6": "Apacinethevāti viddhaṁsetheva.",
  "atk-s0513a42:184_7": "Samuddamattoti mahatiyā paññāya samannāgatattā samuddappamāṇo.",
  "atk-s0513a42:184_8": "So mahantena aggināpi samuddo viya kilesakāmehi na tappati na ḍayhati.",
  "atk-s0513a42:185_0": "Rathakāroti cammakāro.",
  "atk-s0513a42:185_1": "Parikantanti parikantanto.",
  "atk-s0513a42:185_2": "Idaṁ vuttaṁ hoti –",
  "atk-s0513a42:185_3": "yathā cammakāro upāhanaṁ parikantanto yaṁ yaṁ cammassa agayhūpagaṭṭhānaṁ hoti,",
  "atk-s0513a42:185_4": "taṁ taṁ cajitvā upāhanaṁ katvā upāhanamūlaṁ labhitvā sukhito hoti,",
  "atk-s0513a42:185_5": "evameva paṇḍito cammakārasatthasadisāya paññāya kantanto yaṁ yaṁ odhiṁ kāmānaṁ cajati,",
  "atk-s0513a42:185_6": "tena tenassa kāmodhinā rahitaṁ taṁ taṁ kāyakammaṁ vacīkammaṁ manokammañca sukhaṁ sampajjati vigatadarathaṁ,",
  "atk-s0513a42:185_7": "sace pana sabbampi kāyakammādisukhaṁ vigatapariḷāhameva iccheyya,",
  "atk-s0513a42:185_8": "kasiṇaṁ bhāvetvā jhānaṁ nibbattetvā sabbe kāme pariccajeti.",
  "atk-s0513a42:186_0": "Bodhisattassa pana imaṁ gāthaṁ kathentassa rañño setacchattaṁ ārammaṇaṁ katvā odātakasiṇajjhānaṁ udapādi,",
  "atk-s0513a42:186_1": "rājāpi arogo ahosi.",
  "atk-s0513a42:186_2": "So tuṭṭho sayanā vuṭṭhahitvā “ettakā vejjā maṁ tikicchituṁ nāsakkhiṁsu,",
  "atk-s0513a42:186_3": "paṇḍitamāṇavo pana attano ñāṇosadhena maṁ nirogaṁ akāsī”ti tena saddhiṁ sallapanto dasamaṁ gāthamāha –",
  "atk-s0513a42:187_0": "46.",
  "atk-s0513a42:188_0": "“Aṭṭha te bhāsitā gāthā, sabbā honti sahassiyā;",
  "atk-s0513a42:189_0": "Paṭigaṇha mahābrahme, sādhetaṁ tava bhāsita”nti.",
  "atk-s0513a42:190_0": "Tattha aṭṭhāti dutiyagāthaṁ ādiṁ katvā kāmādīnavasaṁyuttā aṭṭha.",
  "atk-s0513a42:190_1": "Sahassiyāti sahassārahā.",
  "atk-s0513a42:190_2": "Paṭigaṇhāti aṭṭha sahassāni gaṇha.",
  "atk-s0513a42:190_3": "Sādhetaṁ tava bhāsitanti sādhu etaṁ tava vacanaṁ.",
  "atk-s0513a42:191_0": "Taṁ sutvā mahāsatto ekādasamaṁ gāthamāha –",
  "atk-s0513a42:192_0": "47.",
  "atk-s0513a42:193_0": "“Na me attho sahassehi, satehi nahutehi vā;",
  "atk-s0513a42:194_0": "Pacchimaṁ bhāsato gāthaṁ, kāme me na rato mano”ti.",
  "atk-s0513a42:195_0": "Tattha pacchimanti “rathakārova cammassā”ti gāthaṁ.",
  "atk-s0513a42:195_1": "Kāme me na rato manoti imaṁ gāthaṁ bhāsamānasseva mama vatthukāmepi kilesakāmepi mano nābhiramāmi.",
  "atk-s0513a42:195_2": "Ahañhi imaṁ gāthaṁ bhāsamāno attanova dhammadesanāya jhānaṁ nibbattesiṁ,",
  "atk-s0513a42:195_3": "mahārājāti.",
  "atk-s0513a42:196_0": "Rājā bhiyyosomattāya tussitvā mahāsattaṁ vaṇṇento osānagāthamāha –",
  "atk-s0513a42:197_0": "48.",
  "atk-s0513a42:198_0": "“Bhadrako vatāyaṁ māṇavako, sabbalokavidū muni;",
  "atk-s0513a42:199_0": "Yo imaṁ taṇhaṁ dukkhajananiṁ, parijānāti paṇḍito”ti.",
  "atk-s0513a42:200_0": "Tattha dukkhajananinti sakalavaṭṭadukkhajananiṁ.",
  "atk-s0513a42:200_1": "Parijānātīti parijāni paricchindi,",
  "atk-s0513a42:200_2": "luñcitvā nīharīti bodhisattaṁ vaṇṇento evamāha.",
  "atk-s0513a42:201_0": "Bodhisattopi “mahārāja,",
  "atk-s0513a42:201_1": "appamatto hutvā dhammaṁ carā”ti rājānaṁ ovaditvā ākāsena himavantaṁ gantvā isipabbajjaṁ pabbajitvā yāvatāyukaṁ",
  "atk-s0513a42:201_2": "ṭhatvā brahmavihāre bhāvetvā aparihīnajjhāno hutvā brahmalokūpago ahosi.",
  "atk-s0513a42:202_0": "Satthā imaṁ dhammadesanaṁ āharitvā “evaṁ,",
  "atk-s0513a42:202_1": "bhikkhave,",
  "atk-s0513a42:202_2": "pubbepāhaṁ etaṁ brāhmaṇaṁ nissokamakāsi”nti vatvā jātakaṁ samodhānesi –",
  "atk-s0513a42:202_3": "“tadā rājā esa brāhmaṇo ahosi,",
  "atk-s0513a42:202_4": "paṇḍitamāṇavo pana ahameva ahosi”nti.",
  "atk-s0513a42:203_0": "Kāmajātakavaṇṇanā catutthā.",
  "atk-s0513a42:205_0": "[468] 5. Janasandhajātakavaṇṇanā",
  "atk-s0513a42:206_0": "Dasakhalūti idaṁ satthā jetavane viharanto kosalarañño ovādatthāya kathesi.",
  "atk-s0513a42:206_1": "Ekasmiñhi kāle rājā issariyamadamatto kilesasukhanissito vinicchayampi na paṭṭhapesi,",
  "atk-s0513a42:206_2": "buddhupaṭṭhānampi pamajji.",
  "atk-s0513a42:206_3": "So ekadivase dasabalaṁ anussaritvā “satthāraṁ vandissāmī”ti bhuttapātarāso rathavaramāruyha vihāraṁ gantvā satthāraṁ vanditvā nisīdi.",
  "atk-s0513a42:206_4": "Atha naṁ satthā “kiṁ mahārāja ciraṁ na paññāyasī”ti vatvā “bahukiccatāya no bhante buddhupaṭṭhānassa okāso na jāto”ti vutte “mahārāja,",
  "atk-s0513a42:206_5": "mādise nāma ovādadāyake sabbaññubuddhe dhuravihāre viharante ayuttaṁ tava pamajjituṁ,",
  "atk-s0513a42:206_6": "raññā nāma rājakiccesu appamattena bhavitabbaṁ,",
  "atk-s0513a42:206_7": "raṭṭhavāsīnaṁ mātāpitusamena agatigamanaṁ pahāya dasa rājadhamme akopentena rajjaṁ kāretuṁ vaṭṭati,",
  "atk-s0513a42:206_8": "rañño hi dhammikabhāve sati parisāpissa dhammikā honti,",
  "atk-s0513a42:206_9": "anacchariyaṁ kho panetaṁ,",
  "atk-s0513a42:206_10": "yaṁ mayi anusāsante tvaṁ dhammena rajjaṁ kāreyyāsi,",
  "atk-s0513a42:206_11": "porāṇakapaṇḍitā anusāsakaācariye avijjamānepi attano matiyāva tividhasucaritadhamme patiṭṭhāya mahājanassa",
  "atk-s0513a42:206_12": "dhammaṁ desetvā saggapathaṁ pūrayamānā agamaṁsū”ti vatvā tena yācito atītaṁ āhari.",
  "atk-s0513a42:207_0": "Atīte bārāṇasiyaṁ brahmadatte rajjaṁ kārente bodhisatto tassa aggamahesiyā kucchimhi nibbatti,",
  "atk-s0513a42:207_1": "“janasandhakumāro”tissa nāmaṁ kariṁsu.",
  "atk-s0513a42:207_2": "Athassa vayappattassa takkasilato sabbasippāni uggaṇhitvā āgatakāle rājā sabbāni bandhanāgārāni sodhāpetvā uparajjaṁ adāsi.",
  "atk-s0513a42:207_3": "So aparabhāge pitu accayena rajje patiṭṭhāya catūsu nagaradvāresu nagaramajjhe rājadvāre cāti cha dānasālāyo",
  "atk-s0513a42:207_4": "kārāpetvā divase divase cha satasahassāni pariccajitvā sakalajambudīpaṁ saṅkhobhetvā mahādānaṁ pavattento",
  "atk-s0513a42:207_5": "bandhanāgārāni niccaṁ vivaṭāni kārāpetvā dhammabhaṇḍikaṁ sodhāpetvā catūhi saṅgahavatthūhi lokaṁ saṅgaṇhanto",
  "atk-s0513a42:207_6": "pañca sīlāni rakkhanto uposathavāsaṁ vasanto dhammena rajjaṁ kāresi.",
  "atk-s0513a42:207_7": "Antarantarā ca raṭṭhavāsino sannipātāpetvā “dānaṁ detha,",
  "atk-s0513a42:207_8": "sīlaṁ samādiyatha,",
  "atk-s0513a42:207_9": "bhāvanaṁ bhāvetha,",
  "atk-s0513a42:207_10": "dhammena kammante ca vohāre ca payojetha,",
  "atk-s0513a42:207_11": "daharakāleyeva sippāni uggaṇhatha,",
  "atk-s0513a42:207_12": "dhanaṁ uppādetha,",
  "atk-s0513a42:207_13": "gāmakūṭakammaṁ vā pisuṇavācākammaṁ vā mā karittha,",
  "atk-s0513a42:207_14": "caṇḍā pharusā mā ahuvattha,",
  "atk-s0513a42:207_15": "mātupaṭṭhānaṁ pitupaṭṭhānaṁ pūretha,",
  "atk-s0513a42:207_16": "kule jeṭṭhāpacāyino bhavathā”ti dhammaṁ desetvā mahājane sucaritadhamme patiṭṭhāpesi.",
  "atk-s0513a42:207_17": "So ekadivasaṁ pannarasīuposathe samādinnuposatho “mahājanassa bhiyyo hitasukhatthāya appamādavihāratthāya",
  "atk-s0513a42:207_18": "dhammaṁ desessāmī”ti cintetvā nagare bheriṁ carāpetvā attano orodhe ādiṁ katvā sabbanagarajanaṁ sannipātāpetvā",
  "atk-s0513a42:207_19": "rājaṅgaṇe alaṅkaritvā alaṅkataratanamaṇḍapamajjhe supaññattavarapallaṅke nisīditvā “ambho,",
  "atk-s0513a42:207_20": "nagaravāsino tumhākaṁ tapanīye ca atapanīye ca dhamme desessāmi,",
  "atk-s0513a42:207_21": "appamattā hutvā ohitasotā sakkaccaṁ suṇāthā”ti vatvā dhammaṁ desesi.",
  "atk-s0513a42:208_0": "Satthā saccaparibhāvitaṁ mukharatanaṁ vivaritvā taṁ dhammadesanaṁ madhurena sarena kosalarañño āvi karonto –",
  "atk-s0513a42:209_0": "49.",
  "atk-s0513a42:210_0": "“Dasa khalu imāni ṭhānāni, yāni pubbe akaritvā;",
  "atk-s0513a42:211_0": "Sa pacchā manutappati, iccevāha janasandho.",
  "atk-s0513a42:212_0": "50.",
  "atk-s0513a42:213_0": "“Aladdhā vittaṁ tappati, pubbe asamudānitaṁ;",
  "atk-s0513a42:214_0": "Na pubbe dhanamesissaṁ, iti pacchānutappati.",
  "atk-s0513a42:215_0": "51.",
  "atk-s0513a42:216_0": "“Sakyarūpaṁ pure santaṁ, mayā sippaṁ na sikkhitaṁ;",
  "atk-s0513a42:217_0": "Kicchā vutti asippassa, iti pacchānutappati.",
  "atk-s0513a42:218_0": "52.",
  "atk-s0513a42:219_0": "“Kūṭavedī pure āsiṁ, pisuṇo piṭṭhimaṁsiko;",
  "atk-s0513a42:220_0": "Caṇḍo ca pharuso cāpi, iti pacchānutappati.",
  "atk-s0513a42:221_0": "53.",
  "atk-s0513a42:222_0": "“Pāṇātipātī pure āsiṁ, luddo cāpi anāriyo;",
  "atk-s0513a42:223_0": "Bhūtānaṁ nāpacāyissaṁ, iti pacchānutappati.",
  "atk-s0513a42:224_0": "54.",
  "atk-s0513a42:225_0": "“Bahūsu vata santīsu, anāpādāsu itthisu;",
  "atk-s0513a42:226_0": "Paradāraṁ asevissaṁ, iti pacchānutappati.",
  "atk-s0513a42:227_0": "55.",
  "atk-s0513a42:228_0": "“Bahumhi vata santamhi, annapāne upaṭṭhite;",
  "atk-s0513a42:229_0": "Na pubbe adadaṁ dānaṁ, iti pacchānutappati.",
  "atk-s0513a42:230_0": "56.",
  "atk-s0513a42:231_0": "“Mātaraṁ pitaraṁ cāpi, jiṇṇakaṁ gatayobbanaṁ;",
  "atk-s0513a42:232_0": "Pahu santo na posissaṁ, iti pacchānutappati.",
  "atk-s0513a42:233_0": "57.",
  "atk-s0513a42:234_0": "“Ācariyamanusatthāraṁ, sabbakāmarasāharaṁ;",
  "atk-s0513a42:235_0": "Pitaraṁ atimaññissaṁ, iti pacchānutappati.",
  "atk-s0513a42:236_0": "58.",
  "atk-s0513a42:237_0": "“Samaṇe brāhmaṇe cāpi, sīlavante bahussute;",
  "atk-s0513a42:238_0": "Na pubbe payirupāsissaṁ, iti pacchānutappati.",
  "atk-s0513a42:239_0": "59.",
  "atk-s0513a42:240_0": "“Sādhu hoti tapo ciṇṇo, santo ca payirupāsito;",
  "atk-s0513a42:241_0": "Na ca pubbe tapo ciṇṇo, iti pacchānutappati.",
  "atk-s0513a42:242_0": "60.",
  "atk-s0513a42:243_0": "“Yo ca etāni ṭhānāni, yoniso paṭipajjati;",
  "atk-s0513a42:244_0": "Karaṁ purisakiccāni, sa pacchā nānutappatī”ti. – imā gāthā āha;",
  "atk-s0513a42:245_0": "Tattha ṭhānānīti kāraṇāni.",
  "atk-s0513a42:245_1": "Pubbeti paṭhamameva akaritvā.",
  "atk-s0513a42:245_2": "Sa pacchā manutappatīti so paṭhamaṁ kattabbānaṁ akārako puggalo pacchā idhalokepi paralokepi tappati kilamati.",
  "atk-s0513a42:245_3": "“Pacchā vā anutappatī”tipi pāṭho.",
  "atk-s0513a42:245_4": "Iccevāhāti iti evaṁ āhāti padacchedo,",
  "atk-s0513a42:245_5": "iti evaṁ rājā janasandho avoca.",
  "atk-s0513a42:245_6": "Iccassuhātipi pāṭho.",
  "atk-s0513a42:245_7": "Tattha assu-kāro nipātamattaṁ iti assu āhāti padacchedo.",
  "atk-s0513a42:245_8": "Idāni tāni dasa tapanīyakāraṇāni pakāsetuṁ bodhisattassa dhammakathā hoti.",
  "atk-s0513a42:245_9": "Tattha pubbeti paṭhamameva taruṇakāle parakkamaṁ katvā asamudānitaṁ asambhataṁ dhanaṁ mahallakakāle alabhitvā tappati socati,",
  "atk-s0513a42:245_10": "pare ca sukhite disvā sayaṁ dukkhaṁ jīvanto “pubbe dhanaṁ na pariyesissa”nti evaṁ pacchā anutappati,",
  "atk-s0513a42:245_11": "tasmā mahallakakāle sukhaṁ jīvitukāmā daharakāleyeva dhammikāni kasikammādīni katvā dhanaṁ pariyesathāti dasseti.",
  "atk-s0513a42:246_0": "Pure santanti pure daharakāle ācariye payirupāsitvā mayā kātuṁ sakyarūpaṁ samānaṁ hatthisippādikaṁ kiñci sippaṁ na sikkhitaṁ.",
  "atk-s0513a42:246_1": "Kicchāti mahallakakāle asippassa dukkhā jīvitavutti,",
  "atk-s0513a42:246_2": "neva sakkā tadā sippaṁ sikkhituṁ,",
  "atk-s0513a42:246_3": "tasmā mahallakakāle sukhaṁ jīvitukāmā taruṇakāleyeva sippaṁ sikkhathāti dasseti.",
  "atk-s0513a42:246_4": "Kuṭavedīti kūṭajānanako gāmakūṭako vā lokassa anatthakārako vā tulākūṭādikārako vā kūṭaṭṭakārako vāti attho.",
  "atk-s0513a42:246_5": "Āsinti evarūpo ahaṁ pubbe ahosiṁ.",
  "atk-s0513a42:246_6": "Pisuṇoti pesuññakāraṇo.",
  "atk-s0513a42:246_7": "Piṭṭhimaṁsikoti lañjaṁ gahetvā asāmike sāmike karonto paresaṁ piṭṭhimaṁsakhādako.",
  "atk-s0513a42:246_8": "Iti pacchāti evaṁ maraṇamañce nipanno anutappati,",
  "atk-s0513a42:246_9": "tasmā sace niraye na vasitukāmāttha,",
  "atk-s0513a42:246_10": "mā evarūpaṁ pāpakammaṁ karitthāti ovadati.",
  "atk-s0513a42:247_0": "Luddoti dāruṇo.",
  "atk-s0513a42:247_1": "Anāriyoti na ariyo nīcasamācāro.",
  "atk-s0513a42:247_2": "Nāpacāyissanti khantimettānuddayavasena nīcavuttiko nāhosiṁ.",
  "atk-s0513a42:247_3": "Sesaṁ purimanayeneva yojetabbaṁ.",
  "atk-s0513a42:247_4": "Anāpādāsūti āpādānaṁ āpādo,",
  "atk-s0513a42:247_5": "pariggahoti attho.",
  "atk-s0513a42:247_6": "Natthi āpādo yāsaṁ tā anāpādā,",
  "atk-s0513a42:247_7": "aññehi akatapariggahāsūti attho.",
  "atk-s0513a42:247_8": "Upaṭṭhiteti paccupaṭṭhite.",
  "atk-s0513a42:247_9": "Na pubbeti ito pubbe dānaṁ na adadaṁ.",
  "atk-s0513a42:247_10": "Pahu santoti dhanabalenāpi kāyabalenāpi posituṁ samattho paṭibalo samāno.",
  "atk-s0513a42:247_11": "Ācariyanti ācāre sikkhāpanato idha pitā “ācariyo”ti adhippeto.",
  "atk-s0513a42:247_12": "Anusatthāranti anusāsakaṁ.",
  "atk-s0513a42:247_13": "Sabbakāmarasāharanti sabbe vatthukāmarase āharitvā positāraṁ.",
  "atk-s0513a42:247_14": "Atimaññissanti tassa ovādaṁ agaṇhanto atikkamitvā maññissaṁ.",
  "atk-s0513a42:248_0": "Na pubbeti ito pubbe dhammikasamaṇabrāhmaṇepi gilānāgilānepi cīvarādīni datvā appaṭijagganena na payirupāsissaṁ.",
  "atk-s0513a42:248_1": "Tapoti sucaritatapo.",
  "atk-s0513a42:248_2": "Santoti tīhi dvārehi upasanto sīlavā.",
  "atk-s0513a42:248_3": "Idaṁ vuttaṁ hoti –",
  "atk-s0513a42:248_4": "tividhasucaritasaṅkhāto tapo ciṇṇo evarūpo ca upasanto payirupāsito nāma sādhu sundaro.",
  "atk-s0513a42:248_5": "Na pubbeti mayā daharakāle evarūpo tapo na ciṇṇo,",
  "atk-s0513a42:248_6": "iti pacchā jarājiṇṇo maraṇabhayatajjito anutappati socati.",
  "atk-s0513a42:248_7": "Sace tumhe evaṁ na socitukāmā,",
  "atk-s0513a42:248_8": "tapokammaṁ karothāti vadati.",
  "atk-s0513a42:248_9": "Yo ca etānīti yo pana etāni dasa kāraṇāni paṭhamameva upāyena paṭipajjati samādāya vattati,",
  "atk-s0513a42:248_10": "purisehi kattabbāni dhammikakiccāni karonto so appamādavihārī puriso pacchā nānutappati,",
  "atk-s0513a42:248_11": "somanassappattova hotīti.",
  "atk-s0513a42:249_0": "Iti mahāsatto anvaddhamāsaṁ iminā niyāmena mahājanassa dhammaṁ desesi.",
  "atk-s0513a42:249_1": "Mahājanopissa ovāde ṭhatvā tāni dasa ṭhānāni pūretvā saggaparāyaṇova ahosi.",
  "atk-s0513a42:250_0": "Satthā imaṁ dhammadesanaṁ āharitvā “evaṁ, mahārāja,",
  "atk-s0513a42:250_1": "porāṇakapaṇḍitā anācariyakāpi attano matiyāva dhammaṁ desetvā mahājanaṁ saggapathe patiṭṭhāpesu”nti vatvā jātakaṁ samodhānesi –",
  "atk-s0513a42:250_2": "“tadā parisā buddhaparisā ahesuṁ,",
  "atk-s0513a42:250_3": "janasandharājā pana ahameva ahosi”nti.",
  "atk-s0513a42:251_0": "Janasandhajātakavaṇṇanā pañcamā.",
  "atk-s0513a42:253_0": "[469] 6. Mahākaṇhajātakavaṇṇanā",
  "atk-s0513a42:254_0": "Kaṇhokaṇho cāti idaṁ satthā jetavane viharanto lokatthacariyaṁ ārabbha kathesi.",
  "atk-s0513a42:254_1": "Ekadivasañhi bhikkhū dhammasabhāyaṁ nisīditvā “yāvañcidaṁ, āvuso,",
  "atk-s0513a42:254_2": "satthā bahujanahitāya paṭipanno attano phāsuvihāraṁ pahāya lokasseva atthaṁ carati,",
  "atk-s0513a42:254_3": "paramābhisambodhiṁ patvā sayaṁ pattacīvaramādāya aṭṭhārasayojanamaggaṁ gantvā pañcavaggiyattherānaṁ dhammacakkaṁ",
  "atk-s0513a42:254_4": "pavattetvā pañcamiyā pakkhassa anattalakkhaṇasuttaṁ kathetvā sabbesaṁ arahattaṁ adāsi.",
  "atk-s0513a42:254_5": "Uruvelaṁ gantvā tebhātikajaṭilānaṁ aḍḍhuḍḍhāni pāṭihāriyasahassāni dassetvā pabbājetvā gayāsīse ādittapariyāyaṁ",
  "atk-s0513a42:254_6": "kathetvā jaṭilasahassānaṁ arahattaṁ adāsi,",
  "atk-s0513a42:254_7": "mahākassapassa tīṇi gāvutāni paccuggamanaṁ gantvā tīhi ovādehi upasampadaṁ adāsi.",
  "atk-s0513a42:254_8": "Eko pacchābhattaṁ pañcacattālīsayojanamaggaṁ gantvā pukkusātikulaputtaṁ anāgāmiphale patiṭṭhāpesi,",
  "atk-s0513a42:254_9": "mahākappinassa vīsayojanasataṁ paccuggamanaṁ katvā arahattaṁ adāsi,",
  "atk-s0513a42:254_10": "eko pacchābhattaṁ tiṁsayojanamaggaṁ gantvā tāva kakkhaḷaṁ pharusaṁ aṅgulimālaṁ arahatte patiṭṭhāpesi,",
  "atk-s0513a42:254_11": "tiṁsayojanamaggaṁ gantvā āḷavakaṁ yakkhaṁ sotāpattiphale patiṭṭhāpetvā kumārassa sotthiṁ akāsi.",
  "atk-s0513a42:254_12": "Tāvatiṁsabhavane temāsaṁ vasanto asītiyā devatākoṭīnaṁ dhammābhisamayaṁ sampādesi,",
  "atk-s0513a42:254_13": "brahmalokaṁ gantvā bakabrahmuno diṭṭhiṁ bhinditvā dasannaṁ brahmasahassānaṁ arahattaṁ adāsi,",
  "atk-s0513a42:254_14": "anusaṁvaccharaṁ tīsu maṇḍalesu cārikaṁ caramāno upanissayasampannānaṁ manussānaṁ saraṇāni ceva sīlānica maggaphalāni ca deti,",
  "atk-s0513a42:254_15": "nāgasupaṇṇādīnampi nānappakāraṁ atthaṁ caratī”ti dasabalassa lokatthacariyaguṇaṁ kathayiṁsu.",
  "atk-s0513a42:254_16": "Satthā āgantvā “kāya nuttha,",
  "atk-s0513a42:254_17": "bhikkhave,",
  "atk-s0513a42:254_18": "etarahi kathāya sannisinnā”ti pucchitvā “imāya nāmā”ti vutte “anacchariyaṁ,",
  "atk-s0513a42:254_19": "bhikkhave,",
  "atk-s0513a42:254_20": "sohaṁ idāni abhisambodhiṁ patvā lokassa atthaṁ careyyaṁ,",
  "atk-s0513a42:254_21": "pubbe sarāgakālepi lokassa atthaṁ acari”nti vatvā atītaṁ āhari.",
  "atk-s0513a42:255_0": "Atīte kassapasammāsambuddhakāle bārāṇasiyaṁ usīnako nāma rājā rajjaṁ kāresi.",
  "atk-s0513a42:255_1": "Kassapasammāsambuddhe catusaccadesanāya mahājanaṁ kilesabandhanā mocetvā nibbānanagaraṁ pūretvā parinibbute dīghassa addhuno accayena sāsanaṁ osakki.",
  "atk-s0513a42:255_2": "Bhikkhū ekavīsatiyā anesanāhi jīvikaṁ kappenti,",
  "atk-s0513a42:255_3": "bhikkhū gihisaṁsaggaṁ karonti,",
  "atk-s0513a42:255_4": "puttadhītādīhi vaḍḍhanti.",
  "atk-s0513a42:255_5": "Bhikkhuniyopi gihisaṁsaggaṁ karonti,",
  "atk-s0513a42:255_6": "puttadhītādīhi vaḍḍhanti.",
  "atk-s0513a42:255_7": "Bhikkhū bhikkhudhammaṁ,",
  "atk-s0513a42:255_8": "bhikkhuniyo bhikkhunidhammaṁ,",
  "atk-s0513a42:255_9": "uposakā upāsakadhammaṁ,",
  "atk-s0513a42:255_10": "upāsikā upāsikadhammaṁ,",
  "atk-s0513a42:255_11": "brāhmaṇā brāhmaṇadhammaṁ vissajjesuṁ.",
  "atk-s0513a42:255_12": "Yebhuyyena manussā dasa akusalakammapathe samādāya vattiṁsu,",
  "atk-s0513a42:255_13": "matamatā apāyesu paripūresuṁ.",
  "atk-s0513a42:255_14": "Tadā sakko devarājā nave nave deve apassanto manussalokaṁ oloketvā manussānaṁ apāyesu nibbattitabhāvaṁ",
  "atk-s0513a42:255_15": "ñatvā satthu sāsanaṁ osakkitaṁ disvā “kiṁ nu karissāmī”ti cintetvā “attheko upāyo,",
  "atk-s0513a42:255_16": "mahājanaṁ tāsetvā bhītabhāvaṁ ñatvā pacchā assāsetvā dhammaṁ desetvā osakkitaṁ sāsanaṁ paggayha aparampi",
  "atk-s0513a42:255_17": "vassasahassaṁ pavattanakāraṇaṁ karissāmī”ti sanniṭṭhānaṁ katvā mātalidevaputtaṁ mocappamāṇadāṭhaṁ catūhi",
  "atk-s0513a42:255_18": "dāṭhāhi viniggatarasmiyā bhayānakaṁ katvā gabbhinīnaṁ dassaneneva gabbhapātanasamatthaṁ ghorarūpaṁ ājāneyyappamāṇaṁ",
  "atk-s0513a42:255_19": "kāḷavaṇṇaṁ mahākaṇhasunakhaṁ māpetvā pañcabandhanena bandhitvā rattamālaṁ kaṇṭhe piḷandhitvā rajjukoṭikaṁ",
  "atk-s0513a42:255_20": "ādāya sayaṁ dve kāsāyāni nivāsetvā pacchāmukhe pañcadhā kese bandhitvā rattamālaṁ piḷandhitvā āropitapavāḷavaṇṇajiyaṁ",
  "atk-s0513a42:255_21": "mahādhanuṁ gahetvā vajiragganārācaṁ nakhena parivaṭṭento vanacarakavesaṁ gahetvā nagarato yojanamatte",
  "atk-s0513a42:255_22": "ṭhāne otaritvā “nassati loko,",
  "atk-s0513a42:255_23": "nassati loko”ti tikkhattuṁ saddaṁ anusāvetvā manusse uttāsetvā nagarūpacāraṁ patvā puna saddamakāsi.",
  "atk-s0513a42:256_0": "Manussā sunakhaṁ disvā utrastā nagaraṁ pavisitvā taṁ pavattiṁ rañño ārocesuṁ.",
  "atk-s0513a42:256_1": "Rājā sīghaṁ nagaradvārāni pidahāpesi.",
  "atk-s0513a42:256_2": "Sakkopi aṭṭhārasahatthaṁ pākāraṁ ullaṅghitvā sunakhena saddhiṁ antonagare patiṭṭhahi.",
  "atk-s0513a42:256_3": "Manussā bhītatasitā palāyitvā gehāni pavisitvā nilīyiṁsu.",
  "atk-s0513a42:256_4": "Mahākaṇhopi diṭṭhadiṭṭhe manusse upadhāvitvā santāsento rājanivesanaṁ agamāsi.",
  "atk-s0513a42:256_5": "Rājaṅgaṇe manussā bhayena palāyitvā rājanivesanaṁ pavisitvā dvāraṁ pidahiṁsu.",
  "atk-s0513a42:256_6": "Usīnakarājāpi orodhe gahetvā pāsādaṁ abhiruhi.",
  "atk-s0513a42:256_7": "Mahākaṇho sunakho purimapāde ukkhipitvā vātapāne ṭhatvā mahābhussitaṁ bhussi.",
  "atk-s0513a42:256_8": "Tassa saddo heṭṭhā avīciṁ,",
  "atk-s0513a42:256_9": "upari bhavaggaṁ patvā sakalacakkavāḷaṁ ekaninnādaṁ ahosi.",
  "atk-s0513a42:256_10": "Vidhurajātake hi puṇṇakayakkharañño,",
  "atk-s0513a42:256_11": "kusajātake kusarañño,",
  "atk-s0513a42:256_12": "bhūridattajātake sudassananāgarañño,",
  "atk-s0513a42:256_13": "imasmiṁ mahākaṇhajātake ayaṁ saddoti ime cattāro saddā jambudipe mahāsaddā nāma ahesuṁ.",
  "atk-s0513a42:257_0": "Nagaravāsino bhītatasitā hutvā ekapurisopi sakkena saddhiṁ kathetuṁ nāsakkhi,",
  "atk-s0513a42:257_1": "rājāyeva satiṁ upaṭṭhāpetvā vātapānaṁ nissāya sakkaṁ āmantetvā “ambho luddaka,",
  "atk-s0513a42:257_2": "kasmā te sunakho bhussatī”ti āha.",
  "atk-s0513a42:257_3": "“Chātabhāvena,",
  "atk-s0513a42:257_4": "mahārājā”ti.",
  "atk-s0513a42:257_5": "“Tena hi tassa bhattaṁ dāpessāmī”ti antojanassa ca attano ca pakkabhattaṁ sabbaṁ dāpesi.",
  "atk-s0513a42:257_6": "Taṁ sabbaṁ sunakho ekakabaḷaṁ viya katvā puna saddamakāsi.",
  "atk-s0513a42:257_7": "Puna rājā pucchitvā “idānipi me sunakho chātoyevā”ti sutvā hatthiassādīnaṁ pakkabhattaṁ sabbaṁ āharāpetvā dāpesi.",
  "atk-s0513a42:257_8": "Tasmiṁ ekappahāreneva niṭṭhāpite sakalanagarassa pakkabhattaṁ dāpesi.",
  "atk-s0513a42:257_9": "Tampi so tatheva bhuñjitvā puna saddamakāsi.",
  "atk-s0513a42:257_10": "Rājā “na esa sunakho,",
  "atk-s0513a42:257_11": "nissaṁsayaṁ esa yakkho bhavissati,",
  "atk-s0513a42:257_12": "āgamanakāraṇaṁ pucchissāmī”ti bhītatasito hutvā pucchanto paṭhamaṁ gāthamāha –",
  "atk-s0513a42:258_0": "61.",
  "atk-s0513a42:259_0": "“Kaṇho kaṇho ca ghoro ca, sukkadāṭho pabhāsavā;",
  "atk-s0513a42:260_0": "Baddho pañcahi rajjūhi, kiṁ ravi sunakho tavā”ti.",
  "atk-s0513a42:261_0": "Tattha kaṇho kaṇhoti bhayavasena daḷhīvasena vā āmeḍitaṁ.",
  "atk-s0513a42:261_1": "Ghoroti passantānaṁ bhayajanako.",
  "atk-s0513a42:261_2": "Pabhāsavāti dāṭhā nikkhantaraṁsipabhāsena pabhāsavā.",
  "atk-s0513a42:261_3": "Kiṁ ravīti kiṁ viravi.",
  "atk-s0513a42:261_4": "Tavesa evarūpo kakkhaḷo sunakho kiṁ karoti,",
  "atk-s0513a42:261_5": "kiṁ mige gaṇhāti,",
  "atk-s0513a42:261_6": "udāhu te amitte,",
  "atk-s0513a42:261_7": "kiṁ te iminā,",
  "atk-s0513a42:261_8": "vissajjehi nanti adhippāyenevamāha.",
  "atk-s0513a42:262_0": "Taṁ sutvā sakko dutiyaṁ gāthamāha –",
  "atk-s0513a42:263_0": "62.",
  "atk-s0513a42:264_0": "“Nāyaṁ migānamatthāya, usīnaka bhavissati;",
  "atk-s0513a42:265_0": "Manussānaṁ anayo hutvā, tadā kaṇho pamokkhatī”ti.",
  "atk-s0513a42:266_0": "Tassattho –",
  "atk-s0513a42:266_1": "ayañhi “migamaṁsaṁ khādissāmī”ti idha nāgato,",
  "atk-s0513a42:266_2": "tasmā migānaṁ attho na bhavissati,",
  "atk-s0513a42:266_3": "manussamaṁsaṁ pana khādituṁ āgato,",
  "atk-s0513a42:266_4": "tasmā tesaṁ anayo mahāvināsakārako hutvā yadā anena manussā vināsaṁ pāpitā bhavissanti,",
  "atk-s0513a42:266_5": "tadā ayaṁ kaṇho pamokkhati,",
  "atk-s0513a42:266_6": "mama hatthato muccissatīti.",
  "atk-s0513a42:267_0": "Atha naṁ rājā “kiṁ pana te bho luddaka-sunakho sabbesaṁyeva manussānaṁ maṁsaṁ khādissati,",
  "atk-s0513a42:267_1": "udāhu tava amittānaññevā”ti pucchitvā “amittānaññeva me,",
  "atk-s0513a42:267_2": "mahārājā”ti vutte “ke pana idha te amittā”ti pucchitvā “adhammābhiratā visamacārino,",
  "atk-s0513a42:267_3": "mahārājā”ti vutte “kathehi tāva ne amhāka”nti pucchi.",
  "atk-s0513a42:267_4": "Athassa kathento devarājā dasa gāthā abhāsi –",
  "atk-s0513a42:268_0": "63.",
  "atk-s0513a42:269_0": "“Pattahatthā samaṇakā, muṇḍā saṅghāṭipārutā;",
  "atk-s0513a42:270_0": "Naṅgalehi kasissanti, tadā kaṇho pamokkhati.",
  "atk-s0513a42:271_0": "64.",
  "atk-s0513a42:272_0": "“Tapassiniyo pabbajitā, muṇḍā saṅghāṭipārutā;",
  "atk-s0513a42:273_0": "Yadā loke gamissanti, tadā kaṇho pamokkhati.",
  "atk-s0513a42:274_0": "65.",
  "atk-s0513a42:275_0": "“Dīghottaroṭṭhā jaṭilā, paṅkadantā rajassirā;",
  "atk-s0513a42:276_0": "Iṇaṁ codāya gacchanti, tadā kaṇho pamokkhati.",
  "atk-s0513a42:277_0": "66.",
  "atk-s0513a42:278_0": "“Adhicca vede sāvittiṁ, yaññatantañca brāhmaṇā;",
  "atk-s0513a42:279_0": "Bhatikāya yajissanti, tadā kaṇho pamokkhati.",
  "atk-s0513a42:280_0": "67.",
  "atk-s0513a42:281_0": "“Mātaraṁ pitaraṁ cāpi, jiṇṇakaṁ gatayobbanaṁ;",
  "atk-s0513a42:282_0": "Pahū santo na bharanti, tadā kaṇho pamokkhati.",
  "atk-s0513a42:283_0": "68.",
  "atk-s0513a42:284_0": "“Mātaraṁ pitaraṁ cāpi, jiṇṇakaṁ gatayobbanaṁ;",
  "atk-s0513a42:285_0": "Bālā tumheti vakkhanti, tadā kaṇho pamokkhati.",
  "atk-s0513a42:286_0": "69.",
  "atk-s0513a42:287_0": "“Ācariyabhariyaṁ sakhiṁ, mātulāniṁ pitucchakiṁ;",
  "atk-s0513a42:288_0": "Yadā loke gamissanti, tadā kaṇho pamokkhati.",
  "atk-s0513a42:289_0": "70.",
  "atk-s0513a42:290_0": "“Asicammaṁ gahetvāna, khaggaṁ paggayha brāhmaṇā;",
  "atk-s0513a42:291_0": "Panthaghātaṁ karissanti, tadā kaṇho pamokkhati.",
  "atk-s0513a42:292_0": "71.",
  "atk-s0513a42:293_0": "“Sukkacchavī vedhaverā, thūlabāhū apātubhā;",
  "atk-s0513a42:294_0": "Mittabhedaṁ karissanti, tadā kaṇho pamokkhati.",
  "atk-s0513a42:295_0": "72.",
  "atk-s0513a42:296_0": "“Māyāvino nekatikā, asappurisacintakā;",
  "atk-s0513a42:297_0": "Yadā loke bhavissanti, tadā kaṇho pamokkhatī”ti.",
  "atk-s0513a42:298_0": "Tattha samaṇakāti “mayaṁ samaṇāmhā”ti paṭiññāmattakena hīḷitavohārenevamāha.",
  "atk-s0513a42:298_1": "Kasissantīti te tadāpi kasantiyeva.",
  "atk-s0513a42:298_2": "Ayaṁ pana ajānanto viya evamāha.",
  "atk-s0513a42:298_3": "Ayañhissa adhippāyo –",
  "atk-s0513a42:298_4": "ete evarūpā dussīlā mama amittā,",
  "atk-s0513a42:298_5": "yadā mama sunakhena ete māretvā maṁsaṁ khāditaṁ bhavissati,",
  "atk-s0513a42:298_6": "tadā esa kaṇho ito pañcarajjubandhanā pamokkhatīti.",
  "atk-s0513a42:298_7": "Iminā upāyena sabbagāthāsu adhippāyayojanā veditabbā.",
  "atk-s0513a42:299_0": "Pabbajitāti buddhasāsane pabbajitā.",
  "atk-s0513a42:299_1": "Gamissantīti agāramajjhe pañca kāmaguṇe paribhuñjantiyo vicarissanti.",
  "atk-s0513a42:299_2": "Dīghottaroṭṭhāti dāṭhikānaṁ vaḍḍhitattā dīghuttaroṭṭhā.",
  "atk-s0513a42:299_3": "Paṅkadantāti paṅkena malena samannāgatadantā.",
  "atk-s0513a42:299_4": "Iṇaṁ codāyāti bhikkhācariyāya dhanaṁ saṁharitvā vaḍḍhiyā iṇaṁ payojetvā taṁ codetvā tato laddhena jīvikaṁ kappentā yadā gacchantīti attho.",
  "atk-s0513a42:300_0": "Sāvittinti sāvittiñca adhiyitvā.",
  "atk-s0513a42:300_1": "Yaññatantañcāti yaññavidhāyakatantaṁ,",
  "atk-s0513a42:300_2": "yaññaṁ adhiyitvāti attho.",
  "atk-s0513a42:300_3": "Bhatikāyāti te te rājarājamahāmatte upasaṅkamitvā “tumhākaṁ yaññaṁ yajissāma,",
  "atk-s0513a42:300_4": "dhanaṁ dethā”ti evaṁ bhatiatthāya yadā yaññaṁ yajissanti.",
  "atk-s0513a42:300_5": "Pahū santoti bharituṁ posetuṁ samatthā samānā.",
  "atk-s0513a42:300_6": "Bālā tumheti tumhe bālā na kiñci jānāthāti yadā vakkhanti.",
  "atk-s0513a42:300_7": "Gamissantīti lokadhammasevanavasena gamissanti.",
  "atk-s0513a42:300_8": "Panthaghātanti panthe ṭhatvā manusse māretvā tesaṁ bhaṇḍaggahaṇaṁ.",
  "atk-s0513a42:301_0": "Sukkacchavīti kasāvacuṇṇādighaṁsanena samuṭṭhāpitasukkacchavivaṇṇā.",
  "atk-s0513a42:301_1": "Vedhaverāti vidhavā apatikā,",
  "atk-s0513a42:301_2": "tāhi vidhavāhi veraṁ carantīti vedhaverā.",
  "atk-s0513a42:301_3": "Thūlabāhūti pādaparimaddanādīhi samuṭṭhāpitamaṁsatāya mahābāhū.",
  "atk-s0513a42:301_4": "Apātubhāti apātubhāvā,",
  "atk-s0513a42:301_5": "dhanuppādarahitāti attho.",
  "atk-s0513a42:301_6": "Mittabhedanti mithubhedaṁ,",
  "atk-s0513a42:301_7": "ayameva vā pāṭho.",
  "atk-s0513a42:301_8": "Idaṁ vuttaṁ hoti –",
  "atk-s0513a42:301_9": "yadā evarūpā itthidhuttā “imā amhe na jahissantī”ti sahiraññā vidhavā upagantvā saṁvāsaṁ kappetvā tāsaṁ",
  "atk-s0513a42:301_10": "santakaṁ khāditvā tāhi saddhiṁ mittabhedaṁ karissanti,",
  "atk-s0513a42:301_11": "vissāsaṁ bhinditvā aññaṁ sahiraññaṁ gamissanti,",
  "atk-s0513a42:301_12": "tadā esa te core sabbeva khāditvā muccissati.",
  "atk-s0513a42:301_13": "Asappurisacintakāti asappurisacittehi paradukkhacintanasīlā.",
  "atk-s0513a42:301_14": "Tadāti tadā sabbepime ghātetvā khāditamaṁso kaṇho pamokkhatīti.",
  "atk-s0513a42:302_0": "Evañca pana vatvā “ime mayhaṁ, mahārāja,",
  "atk-s0513a42:302_1": "amittā”ti te te adhammakārake pakkhanditvā khāditukāmataṁ viya katvā dasseti.",
  "atk-s0513a42:302_2": "So tato mahājanassa utrastakāle sunakhaṁ rajjuyā ākaḍḍhitvā ṭhapitaṁ viya katvā luddakavesaṁ vijahitvā",
  "atk-s0513a42:302_3": "attano ānubhāvena ākāse jalamāno ṭhatvā “mahārāja,",
  "atk-s0513a42:302_4": "ahaṁ sakko devarājā,",
  "atk-s0513a42:302_5": "‘ayaṁ loko vinassatī’ti āgato,",
  "atk-s0513a42:302_6": "pamattā hi mahājanā,",
  "atk-s0513a42:302_7": "adhammaṁ vattitvā matamatā sampati apāye pūrenti,",
  "atk-s0513a42:302_8": "devaloko tuccho viya vito,",
  "atk-s0513a42:302_9": "ito paṭṭhāya adhammikesu kattabbaṁ ahaṁ jānissāmi,",
  "atk-s0513a42:302_10": "tvaṁ appamatto hohi,",
  "atk-s0513a42:302_11": "mahārājā”ti catūhi satārahagāthāhi dhammaṁ desetvā manussānaṁ dānasīlesu patiṭṭhāpetvā osakkitasāsanaṁ",
  "atk-s0513a42:302_12": "aññaṁ vassasahassaṁ pavattanasamatthaṁ katvā mātaliṁ ādāya sakaṭṭhānameva gato.",
  "atk-s0513a42:302_13": "Mahājanā dānasīlādīni puññāni katvā devaloke nibbattiṁsu.",
  "atk-s0513a42:303_0": "Satthā imaṁ dhammadesanaṁ āharitvā “evaṁ bhikkhave pubbepāhaṁ lokassa atthameva carāmī”ti vatvā jātakaṁ samodhānesi –",
  "atk-s0513a42:303_1": "“tadā mātali ānando ahosi,",
  "atk-s0513a42:303_2": "sakko pana ahameva ahosi”nti.",
  "atk-s0513a42:304_0": "Mahākaṇhajātakavaṇṇanā chaṭṭhā.",
  "atk-s0513a42:306_0": "[470] 7. Kosiyajātakavaṇṇanā",
  "atk-s0513a42:307_0": "73-93. Kosiyajātakaṁ sudhābhojanajātake āvi bhavissati.",
  "atk-s0513a42:308_0": "Kosiyajātakavaṇṇanā sattamā.",
  "atk-s0513a42:310_0": "[471] 8. Meṇḍakapañhajātakavaṇṇanā",
  "atk-s0513a42:311_0": "94-105. Meṇḍakapañhajātakaṁ umaṅgajātake āvi bhavissati.",
  "atk-s0513a42:312_0": "Meṇḍakapañhajātakavaṇṇanā aṭṭhamā.",
  "atk-s0513a42:314_0": "[472] 9. Mahāpadumajātakavaṇṇanā",
  "atk-s0513a42:315_0": "Nādaṭṭhāparato dosanti idaṁ satthā jetavane viharanto ciñcamāṇavikaṁ ārabbha kathesi.",
  "atk-s0513a42:315_1": "Paṭhamabodhiyañhi dasabalassa puthubhūtesu sāvakesu aparimāṇesu devamanussesu ariyabhūmiṁ okkantesu patthaṭesu",
  "atk-s0513a42:315_2": "guṇasamudayesu mahālābhasakkāro udapādi.",
  "atk-s0513a42:315_3": "Titthiyā sūriyuggamane khajjopanakasadisā ahesuṁ hatalābhasakkārā.",
  "atk-s0513a42:315_4": "Te antaravīthiyaṁ ṭhatvā “kiṁ samaṇo gotamova buddho,",
  "atk-s0513a42:315_5": "mayampi buddhā,",
  "atk-s0513a42:315_6": "kiṁ tasseva dinnaṁ mahapphalaṁ,",
  "atk-s0513a42:315_7": "amhākampi dinnaṁ mahapphalameva,",
  "atk-s0513a42:315_8": "amhākampi detha karothā”ti evaṁ manusse viññāpentāpi lābhasakkāraṁ alabhantā raho sannipatitvā “kena",
  "atk-s0513a42:315_9": "nu kho upāyena samaṇassa gotamassa manussānaṁ antare avaṇṇaṁ uppādetvā lābhasakkāraṁ nāseyyāmā”ti mantayiṁsu.",
  "atk-s0513a42:315_10": "Tadā sāvatthiyaṁ ciñcamāṇavikā nāmekā paribbājikā uttamarūpadharā sobhaggappattā devaccharā viya.",
  "atk-s0513a42:315_11": "Tassā sarīrato rasmiyo niccharanti.",
  "atk-s0513a42:315_12": "Atheko kharamantī evamāha –",
  "atk-s0513a42:315_13": "“ciñcamāṇavikaṁ paṭicca samaṇassa gotamassa avaṇṇaṁ uppādetvā lābhasakkāraṁ nāsessāmā”ti.",
  "atk-s0513a42:315_14": "Te “attheso upāyo”ti sampaṭicchiṁsu.",
  "atk-s0513a42:315_15": "Atha sā titthiyārāmaṁ gantvā vanditvā aṭṭhāsi,",
  "atk-s0513a42:315_16": "titthiyā tāya saddhiṁ na kathesuṁ.",
  "atk-s0513a42:315_17": "Sā “ko nu kho me doso”ti yāvatatiyaṁ “vandāmi ayyā”ti vatvā “ayyā,",
  "atk-s0513a42:315_18": "ko nu kho me doso,",
  "atk-s0513a42:315_19": "kiṁ mayā saddhiṁ na kathethā”ti āha. “Bhagini,",
  "atk-s0513a42:315_20": "samaṇaṁ gotamaṁ amhe viheṭhentaṁ hatalābhasakkāre katvā vicarantaṁ na jānāsī”ti.",
  "atk-s0513a42:315_21": "“Nāhaṁ jānāmi ayyā,",
  "atk-s0513a42:315_22": "mayā kiṁ panettha kattabbanti.",
  "atk-s0513a42:315_23": "Sace tvaṁ bhagini,",
  "atk-s0513a42:315_24": "amhākaṁ sukhamicchasi,",
  "atk-s0513a42:315_25": "attānaṁ paṭicca samaṇasssa gotamassa avaṇṇaṁ uppādetvā lābhasakkāraṁ nāsehī”ti.",
  "atk-s0513a42:316_0": "Sā “sādhu ayyā,",
  "atk-s0513a42:316_1": "mayhameveso bhāro,",
  "atk-s0513a42:316_2": "mā cintayitthā”ti vatvā pakkamitvā itthimāyāsu kusalatāya tato paṭṭhāya sāvatthivāsīnaṁ dhammakathaṁ",
  "atk-s0513a42:316_3": "sutvā jetavanā nikkhamanasamaye indagopakavaṇṇaṁ paṭaṁ pārupitvā gandhamālādihatthā jetavanābhimukhī",
  "atk-s0513a42:316_4": "gacchantī “imāya velāya kuhiṁ gacchasī”ti vutte “kiṁ tumhākaṁ mama gamanaṭṭhānenā”ti vatvā jetavanasamīpe",
  "atk-s0513a42:316_5": "titthiyārāme vasitvā pātova “aggavandanaṁ vandissāmā”ti nagarā nikkhamante upāsakajane jetavane vutthā",
  "atk-s0513a42:316_6": "viya hutvā nagaraṁ pavisati.",
  "atk-s0513a42:316_7": "“Kuhiṁ vutthāsī”ti vutte “kiṁ tumhākaṁ mama vutthaṭṭhānenā”ti vatvā māsaḍḍhamāsaccayena pucchiyamānā",
  "atk-s0513a42:316_8": "“jetavane samaṇena gotamena saddhiṁ ekagandhakuṭiyā vutthāmhī”ti āha.",
  "atk-s0513a42:316_9": "Puthujjanānaṁ “saccaṁ nu kho etaṁ,",
  "atk-s0513a42:316_10": "no”ti kaṅkhaṁ uppādetvā temāsacatumāsaccayena pilotikāhi udaraṁ veṭhetvā gabbhinivaṇṇaṁ dassetvā upari",
  "atk-s0513a42:316_11": "rattapaṭaṁ pārupitvā “samaṇaṁ gotamaṁ paṭicca gabbho me laddho”ti andhabāle gāhāpetvā aṭṭhanavamāsaccayena",
  "atk-s0513a42:316_12": "udare dārumaṇḍalikaṁ bandhitvā upari rattapaṭaṁ pārupitvā hatthapādapiṭṭhiyo gohanukena koṭṭāpetvā ussade",
  "atk-s0513a42:316_13": "dassetvā kilantindriyā hutvā sāyanhasamaye tathāgate alaṅkatadhammāsane nisīditvā dhammaṁ desente dhammasabhaṁ",
  "atk-s0513a42:316_14": "gantvā tathāgatassa purato ṭhatvā “mahāsamaṇa,",
  "atk-s0513a42:316_15": "mahājanassa tāva dhammaṁ desesi,",
  "atk-s0513a42:316_16": "madhuro te saddo,",
  "atk-s0513a42:316_17": "suphusitaṁ dantāvaraṇaṁ,",
  "atk-s0513a42:316_18": "ahaṁ pana taṁ paṭicca gabbhaṁ labhitvā paripuṇṇagabbhā jātā,",
  "atk-s0513a42:316_19": "neva me sūtigharaṁ jānāsi,",
  "atk-s0513a42:316_20": "na sappitelādīni,",
  "atk-s0513a42:316_21": "sayaṁ akaronto upaṭṭhākānampi aññataraṁ kosalarājānaṁ vā anāthapiṇḍikaṁ vā visākhaṁ upāsikaṁ vā “imissā",
  "atk-s0513a42:316_22": "ciñcamāṇavikāya kattabbayuttaṁ karohī’ti na vadasi,",
  "atk-s0513a42:316_23": "abhiramituṁyeva jānāsi,",
  "atk-s0513a42:316_24": "gabbhaparihāraṁ na jānāsī”ti gūthapiṇḍaṁ gahetvā candamaṇḍalaṁ dūsetuṁ vāyamantī viya parisamajjhe tathāgataṁ akkosi.",
  "atk-s0513a42:316_25": "Tathāgato dhammakathaṁ ṭhapetvā sīho viya abhinadanto “bhagini,",
  "atk-s0513a42:316_26": "tayā kathitassa tathabhāvaṁ vā atathabhāvaṁ vā ahañceva tvañca jānāmā”ti āha. Āma, samaṇa,",
  "atk-s0513a42:316_27": "tayā ca mayā ca ñātabhāvenetaṁ jātanti.",
  "atk-s0513a42:317_0": "Tasmiṁ khaṇe sakkassa bhavanaṁ uṇhākāraṁ dassesi.",
  "atk-s0513a42:317_1": "So āvajjamāno “ciñcamāṇavikā tathāgataṁ abhūtena akkosatī”ti ñatvā “imaṁ vatthuṁ sodhessāmī”ti catūhi devaputtehi saddhiṁ āgami.",
  "atk-s0513a42:317_2": "Devaputtā mūsikapotakā hutvā dārumaṇḍalikassa bandhanarajjuke ekappahāreneva chindiṁsu,",
  "atk-s0513a42:317_3": "pārutapaṭaṁ vāto ukkhipi,",
  "atk-s0513a42:317_4": "dārumaṇḍalikaṁ patamānaṁ tassā pādapiṭṭhiyaṁ pati,",
  "atk-s0513a42:317_5": "ubho aggapādā chijjiṁsu.",
  "atk-s0513a42:317_6": "Manussā uṭṭhāya “kāḷakaṇṇi,",
  "atk-s0513a42:317_7": "sammāsambuddhaṁ akkosasī”ti sīse kheḷaṁ pātetvā leḍḍudaṇḍādihatthā jetavanā nīhariṁsu.",
  "atk-s0513a42:317_8": "Athassā tathāgatassa cakkhupathaṁ atikkantakāle mahāpathavī bhijjitvā vivaramadāsi,",
  "atk-s0513a42:317_9": "avīcito aggijālā uṭṭhahi.",
  "atk-s0513a42:317_10": "Sā kuladattiyaṁ kambalaṁ pārupamānā viya gantvā avīcimhi nibbatti.",
  "atk-s0513a42:317_11": "Aññatitthiyānaṁ lābhasakkāro parihāyi,",
  "atk-s0513a42:317_12": "dasabalassa bhiyyosomattāya vaḍḍhi.",
  "atk-s0513a42:317_13": "Punadivase dhammasabhāyaṁ kathaṁ samuṭṭhāpesuṁ “āvuso,",
  "atk-s0513a42:317_14": "ciñcamāṇavikā evaṁ uḷāraguṇaṁ aggadakkhiṇeyyaṁ sammāsambuddhaṁ abhūtena akkositvā mahāvināsaṁ pattā”ti.",
  "atk-s0513a42:317_15": "Satthā āgantvā “kāya nuttha,",
  "atk-s0513a42:317_16": "bhikkhave,",
  "atk-s0513a42:317_17": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0513a42:317_18": "bhikkhave, idāneva,",
  "atk-s0513a42:317_19": "pubbepi esā maṁ abhūtena akkositvā mahāvināsaṁ pattā”ti vatvā atītaṁ āhari.",
  "atk-s0513a42:318_0": "Atīte bārāṇasiyaṁ brahmadatte rajjaṁ kārente bodhisatto tassa aggamahesiyā kucchimhi nibbatti,",
  "atk-s0513a42:318_1": "phullapadumasassirikamukhattā panassa “padumakumāro”tveva nāmaṁ kariṁsu.",
  "atk-s0513a42:318_2": "So vayappatto takkasilāyaṁ gantvā sabbasippāni uggaṇhitvā āgami.",
  "atk-s0513a42:318_3": "Athassa mātā kālamakāsi.",
  "atk-s0513a42:318_4": "Rājā aññaṁ aggamahesiṁ katvā puttassa uparajjaṁ adāsi.",
  "atk-s0513a42:318_5": "Aparabhāge rājā paccantaṁ kupitaṁ vūpasametuṁ aggamahesiṁ āha “bhadde,",
  "atk-s0513a42:318_6": "idheva vasa,",
  "atk-s0513a42:318_7": "ahaṁ paccantaṁ kupitaṁ vūpasametuṁ gacchāmī”ti vatvā “nāhaṁ idheva vasissāmi,",
  "atk-s0513a42:318_8": "ahampi gamissāmī”ti vutte yuddhabhūmiyā ādīnavaṁ dassetvā “yāva mamāgamanā anukkaṇṭhamānā vasa,",
  "atk-s0513a42:318_9": "ahaṁ padumakumāraṁ yathā tava kattabbakiccesu appamatto hoti,",
  "atk-s0513a42:318_10": "evaṁ āṇāpetvā gamissāmī”ti vatvā tathā katvā gantvā paccāmitte palāpetvā janapadaṁ santappetvā paccāgantvā bahinagare khandhāvāraṁ nivāsesi.",
  "atk-s0513a42:318_11": "Bodhisatto pitu āgatabhāvaṁ ñatvā nagaraṁ alaṅkārāpetvā rājagehaṁ paṭijaggāpetvā ekakova tassā santikaṁ agamāsi.",
  "atk-s0513a42:319_0": "Sā tassa rūpasampattiṁ disvā paṭibaddhacittā ahosi.",
  "atk-s0513a42:319_1": "Bodhisatto taṁ vanditvā “amma,",
  "atk-s0513a42:319_2": "kiṁ amhākaṁ kattabba”nti pucchi.",
  "atk-s0513a42:319_3": "Atha naṁ “ammāti maṁ vadasī”ti uṭṭhāya hatthe gahetvā “sayanaṁ abhiruhā”ti āha.",
  "atk-s0513a42:319_4": "“Kiṁkāraṇā”ti?",
  "atk-s0513a42:319_5": "“Yāva rājā na āgacchati,",
  "atk-s0513a42:319_6": "tāva ubhopi kilesaratiyā ramissāmā”ti. “Amma,",
  "atk-s0513a42:319_7": "tvaṁ mama mātā ca sasāmikā ca,",
  "atk-s0513a42:319_8": "mayā sapariggaho mātugāmo nāma kilesavasena indriyāni bhinditvā na olokitapubbo,",
  "atk-s0513a42:319_9": "kathaṁ tayā saddhiṁ evarūpaṁ kiliṭṭhakammaṁ karissāmī”ti.",
  "atk-s0513a42:319_10": "Sā dve tayo vāre kathetvā tasmiṁ anicchamāne “mama vacanaṁ na karosī”ti āha. “Āma,",
  "atk-s0513a42:319_11": "na karomī”ti.",
  "atk-s0513a42:319_12": "“Tena hi rañño kathetvā sīsaṁ te chindāpessāmī”ti.",
  "atk-s0513a42:319_13": "Mahāsatto “tava ruciṁ karohī”ti vatvā taṁ lajjāpetvā pakkāmi.",
  "atk-s0513a42:320_0": "Sā bhītatasitā cintesi “sace ayaṁ paṭhamaṁ pitu ārocessati,",
  "atk-s0513a42:320_1": "jīvitaṁ me natthi,",
  "atk-s0513a42:320_2": "ahameva puretaraṁ kathessāmī”ti bhattaṁ abhuñjitvā kiliṭṭhalomavatthaṁ nivāsetvā sarīre nakharājiyo dassetvā",
  "atk-s0513a42:320_3": "“kuhiṁ devīti rañño pucchanakāle “gilānā’ti katheyyāthā”ti paricārikānaṁ saññaṁ datvā gilānālayaṁ katvā nipajji.",
  "atk-s0513a42:320_4": "Rājāpi nagaraṁ padakkhiṇaṁ katvā nivesanaṁ āruyha taṁ apassanto “kuhiṁ devī”ti pucchitvā “gilānā”ti sutvā sirigabbhaṁ pavisitvā “kiṁ te devi,",
  "atk-s0513a42:320_5": "aphāsuka”nti pucchi.",
  "atk-s0513a42:320_6": "Sā tassa vacanaṁ asuṇantī viya hutvā dve tayo vāre pucchitā “mahārāja,",
  "atk-s0513a42:320_7": "kasmā kathesi,",
  "atk-s0513a42:320_8": "tuṇhī hohi,",
  "atk-s0513a42:320_9": "sasāmikaitthiyo nāma mādisā na hontī”ti vatvā “kena tvaṁ viheṭhitāsi,",
  "atk-s0513a42:320_10": "sīghaṁ me kathehi,",
  "atk-s0513a42:320_11": "sīsamassa chindissāmī”ti vutte “kaṁsi tvaṁ, mahārāja,",
  "atk-s0513a42:320_12": "nagare ṭhapetvā gato”ti vatvā “padumakumāra”nti vutte “so mayhaṁ vasanaṭṭhānaṁ āgantvā ‘tāta,",
  "atk-s0513a42:320_13": "mā evaṁ karohi,",
  "atk-s0513a42:320_14": "ahaṁ tava mātā’ti vuccamānopi ‘ṭhapetvā maṁ añño rājā natthi,",
  "atk-s0513a42:320_15": "ahaṁ taṁ gehe karitvā kilesaratiyā ramissāmī’ti maṁ kesesu gahetvā aparāparaṁ luñcitvā attano vacanaṁ akarontiṁ maṁ pātetvā koṭṭetvā gato”ti āha.",
  "atk-s0513a42:321_0": "Rājā anupaparikkhitvāva āsīviso viya kuddho purise āṇāpesi “gacchatha, bhaṇe,",
  "atk-s0513a42:321_1": "padumakumāraṁ bandhitvā ānethā”ti.",
  "atk-s0513a42:321_2": "Te nagaraṁ avattharantā viya tassa gehaṁ gantvā taṁ bandhitvā paharitvā pacchābāhaṁ gāḷhabandhanaṁ bandhitvā",
  "atk-s0513a42:321_3": "rattakaṇaveramālaṁ gīvāyaṁ paṭimuñcitvā vajjhaṁ katvā ānayiṁsu.",
  "atk-s0513a42:321_4": "So “deviyā idaṁ kamma”nti ñatvā “bho purisā,",
  "atk-s0513a42:321_5": "nāhaṁ rañño dosakārako,",
  "atk-s0513a42:321_6": "nipparādhohamasmī”ti vilapanto āgacchati.",
  "atk-s0513a42:321_7": "Sakalanagaraṁ saṁkhubbhitvā “rājā kira mātugāmassa vacanaṁ gahetvā mahāpadumakumāraṁ ghātāpesī”ti sannipatitvā",
  "atk-s0513a42:321_8": "rājakumārassa pādamūle nipatitvā “idaṁ te sāmi,",
  "atk-s0513a42:321_9": "ananucchavika”nti mahāsaddena paridevi.",
  "atk-s0513a42:321_10": "Atha naṁ netvā rañño dassesuṁ.",
  "atk-s0513a42:321_11": "Rājā disvāva cittaṁ niggaṇhituṁ asakkonto “ayaṁ arājāva rājalīḷaṁ karoti,",
  "atk-s0513a42:321_12": "mama putto hutvā aggamahesiyā aparajjhati,",
  "atk-s0513a42:321_13": "gacchatha naṁ corapapāte pātetvā vināsaṁ pāpethā”ti āha.",
  "atk-s0513a42:321_14": "Mahāsatto “na mayhaṁ, tāta,",
  "atk-s0513a42:321_15": "evarūpo aparādho atthi,",
  "atk-s0513a42:321_16": "mātugāmassa vacanaṁ gahetvā mā maṁ nāsehī”ti pitaraṁ yāci.",
  "atk-s0513a42:321_17": "So tassa kathaṁ na gaṇhi.",
  "atk-s0513a42:322_0": "Tato soḷasasahassā antepurikā “tāta mahāpadumakumāra,",
  "atk-s0513a42:322_1": "attano ananucchavikaṁ idaṁ laddha”nti mahāviravaṁ viraviṁsu.",
  "atk-s0513a42:322_2": "Sabbe khattiyamahāsālādayopi amaccaparijanāpi “deva,",
  "atk-s0513a42:322_3": "kumāro sīlācāraguṇasampanno vaṁsānurakkhito rajjadāyādo,",
  "atk-s0513a42:322_4": "mā naṁ mātugāmassa vacanaṁ gahetvā anupaparikkhitvāva vināsehi,",
  "atk-s0513a42:322_5": "raññā nāma nisammakārinā bhavitabba”nti vatvā satta gāthā abhāsiṁsu –",
  "atk-s0513a42:323_0": "106.",
  "atk-s0513a42:324_0": "“Nādaṭṭhā parato dosaṁ, aṇuṁ thūlāni sabbaso;",
  "atk-s0513a42:325_0": "Issaro paṇaye daṇḍaṁ, sāmaṁ appaṭivekkhiya.",
  "atk-s0513a42:326_0": "107.",
  "atk-s0513a42:327_0": "“Yo ca appaṭivekkhitvā, daṇḍaṁ kubbati khattiyo;",
  "atk-s0513a42:328_0": "Sakaṇṭakaṁ so gilati, jaccandhova samakkhikaṁ.",
  "atk-s0513a42:329_0": "108.",
  "atk-s0513a42:330_0": "“Adaṇḍiyaṁ daṇḍayati, daṇḍiyañca adaṇḍiyaṁ;",
  "atk-s0513a42:331_0": "Andhova visamaṁ maggaṁ, na jānāti samāsamaṁ.",
  "atk-s0513a42:332_0": "109.",
  "atk-s0513a42:333_0": "“Yo ca etāni ṭhānāni, aṇuṁ thūlāni sabbaso;",
  "atk-s0513a42:334_0": "Sudiṭṭhamanusāseyya, sa ve voharitu marahati.",
  "atk-s0513a42:335_0": "110.",
  "atk-s0513a42:336_0": "“Nekantamudunā sakkā, ekantatikhiṇena vā;",
  "atk-s0513a42:337_0": "Attaṁ mahante ṭhapetuṁ, tasmā ubhayamācare.",
  "atk-s0513a42:338_0": "111.",
  "atk-s0513a42:339_0": "“Paribhūto mudu hoti, atitikkho ca veravā;",
  "atk-s0513a42:340_0": "Etañca ubhayaṁ ñatvā, anumajjhaṁ samācare.",
  "atk-s0513a42:341_0": "112.",
  "atk-s0513a42:342_0": "“Bahumpi ratto bhāseyya, duṭṭhopi bahu bhāsati;",
  "atk-s0513a42:343_0": "Na itthikāraṇā rāja, puttaṁ ghātetumarahasī”ti.",
  "atk-s0513a42:344_0": "Tattha nādaṭṭhāti na adisvā.",
  "atk-s0513a42:344_1": "Paratoti parassa.",
  "atk-s0513a42:344_2": "Sabbasoti sabbāni.",
  "atk-s0513a42:344_3": "Aṇuṁthūlānīti khuddakamahantāni vajjāni.",
  "atk-s0513a42:344_4": "Sāmaṁ appaṭivekkhiyāti parassa vacanaṁ gahetvā attano paccakkhaṁ akatvā pathavissaro rājā daṇḍaṁ na paṇaye na paṭṭhapeyya.",
  "atk-s0513a42:344_5": "Mahāsammatarājakālasmiñhi satato uttari daṇḍo nāma natthi,",
  "atk-s0513a42:344_6": "tāḷanagarahaṇapabbājanato uddhaṁ hatthapādacchedanaghātanaṁ nāma natthi,",
  "atk-s0513a42:344_7": "pacchā kakkhaḷarājūnaṁyeva kāle etaṁ uppannaṁ,",
  "atk-s0513a42:344_8": "taṁ sandhāya te amaccā “ekanteneva parassa dosaṁ sāmaṁ adisvā kātuṁ na yutta”nti kathentā evamāhaṁsu.",
  "atk-s0513a42:345_0": "Yo ca appaṭivekkhitvāti mahārāja,",
  "atk-s0513a42:345_1": "evaṁ appaṭivekkhitvā dosānucchavike daṇḍe paṇetabbe yo rājā agatigamane ṭhito taṁ dosaṁ appaṭivekkhitvā hatthacchedādidaṇḍaṁ karoti,",
  "atk-s0513a42:345_2": "so attano dukkhakāraṇaṁ karonto sakaṇṭakaṁ bhojanaṁ gilati nāma,",
  "atk-s0513a42:345_3": "jaccandho viya ca samakkhikaṁ bhuñjati nāma.",
  "atk-s0513a42:345_4": "Adaṇḍiyanti yo adaṇḍiyaṁ adaṇḍapaṇetabbañca daṇḍetvā daṇḍiyañca daṇḍapaṇetabbaṁ adaṇḍetvā attano rucimeva karoti,",
  "atk-s0513a42:345_5": "so andho viya visamaṁ maggaṁ paṭipanno,",
  "atk-s0513a42:345_6": "na jānāti samāsamaṁ,",
  "atk-s0513a42:345_7": "tato pāsāṇādīsu pakkhalanto andho viya catūsu apāyesu mahādukkhaṁ pāpuṇātīti attho.",
  "atk-s0513a42:345_8": "Etāni ṭhānānīti etāni daṇḍiyādaṇḍiyakāraṇāni ceva daṇḍiyakāraṇesupi aṇuṁthūlāni ca sabbāni sudiṭṭhaṁ disvā anusāseyya,",
  "atk-s0513a42:345_9": "sa ve voharituṁ rajjamanusāsituṁ arahatīti attho.",
  "atk-s0513a42:346_0": "Attaṁ mahante ṭhapetunti evarūpo anuppanne bhoge uppādetvā uppanne thāvare katvā attānaṁ mahante uḷāre issariye ṭhapetuṁ na sakkotīti attho.",
  "atk-s0513a42:346_1": "Mudūti mudurājā raṭṭhavāsīnaṁ paribhūto hoti avaññāto,",
  "atk-s0513a42:346_2": "so rajjaṁ niccoraṁ kātuṁ na sakkoti.",
  "atk-s0513a42:346_3": "Veravāti atitikkhassa pana sabbepi raṭṭhavāsino verino hontīti so veravā nāma hoti.",
  "atk-s0513a42:346_4": "Anumajjhanti anubhūtaṁ mudutikhiṇabhāvānaṁ majjhaṁ samācare,",
  "atk-s0513a42:346_5": "amudu atikkho hutvā rajjaṁ kāreyyāti attho.",
  "atk-s0513a42:346_6": "Na itthikāraṇāti pāpaṁ lāmakaṁ mātugāmaṁ nissāya vaṁsānurakkhakaṁ chattadāyādaṁ puttaṁ ghātetuṁ nārahasi,",
  "atk-s0513a42:346_7": "mahārājāti.",
  "atk-s0513a42:347_0": "Evaṁ nānākāraṇehi kathentāpi amaccā attano kathaṁ gāhāpetuṁ nāsakkhiṁsu.",
  "atk-s0513a42:347_1": "Bodhisattopi yācanto attano kathaṁ gāhāpetuṁ nāsakkhi.",
  "atk-s0513a42:347_2": "Andhabālo pana rājā “gacchatha naṁ corapapāte khipathā”ti āṇāpento aṭṭhamaṁ gāthamāha –",
  "atk-s0513a42:348_0": "113.",
  "atk-s0513a42:349_0": "“Sabbova loko ekato, itthī ca ayamekikā;",
  "atk-s0513a42:350_0": "Tenāhaṁ paṭipajjissaṁ, gacchatha pakkhipatheva ta”nti.",
  "atk-s0513a42:351_0": "Tattha tenāhanti yena kāraṇena sabbo loko ekato kumārasseva pakkho hutvā ṭhito,",
  "atk-s0513a42:351_1": "ayañca itthī ekikāva,",
  "atk-s0513a42:351_2": "tena kāraṇena ahaṁ imissā vacanaṁ paṭipajjissaṁ,",
  "atk-s0513a42:351_3": "gacchatha taṁ pabbataṁ āropetvā papāte khipathevāti.",
  "atk-s0513a42:352_0": "Evaṁ vutte soḷasasahassāsu rājaitthīsu ekāpi sakabhāvena saṇṭhātuṁ nāsakkhi,",
  "atk-s0513a42:352_1": "sakalanagaravāsino bāhā paggayha kanditvā kese vikirayamānā vilapiṁsu.",
  "atk-s0513a42:352_2": "Rājā “ime imassa papāte khipanaṁ paṭibāheyyu”nti saparivāro gantvā mahājanassa paridevantasseva naṁ uddhaṁpādaṁ",
  "atk-s0513a42:352_3": "avaṁsiraṁ katvā gāhāpetvā papāte khipāpesi.",
  "atk-s0513a42:352_4": "Athassa mettānubhāvena pabbate adhivatthā devatā “mā bhāyi mahāpadumā”ti taṁ samassāsetvā ubhohi hatthehi",
  "atk-s0513a42:352_5": "gahetvā hadaye ṭhapetvā dibbasamphassaṁ pharāpetvā otaritvā pabbatapāde patiṭṭhitanāgarājassa phaṇagabbhe ṭhapesi.",
  "atk-s0513a42:352_6": "Nāgarājā bodhisattaṁ nāgabhavanaṁ netvā attano yasaṁ majjhe bhinditvā adāsi.",
  "atk-s0513a42:352_7": "So tattha ekasaṁvaccharaṁ vasitvā “manussapathaṁ gamissāmī”ti vatvā “kataraṁ ṭhāna”nti vutte “himavantaṁ gantvā pabbajissāmī”ti āha.",
  "atk-s0513a42:352_8": "Nāgarājā “sādhū”ti taṁ gahetvā manussapathe patiṭṭhāpetvā pabbajitaparikkhāre datvā sakaṭṭhānameva gato.",
  "atk-s0513a42:352_9": "Sopi himavantaṁ pavisitvā isipabbajjaṁ pabbajitvā jhānābhiññaṁ nibbattetvā vanamūlaphalāhāro tattha paṭivasati.",
  "atk-s0513a42:353_0": "Atheko bārāṇasivāsī vanacarako taṁ ṭhānaṁ patto mahāsattaṁ sañjānitvā “nanu tvaṁ deva,",
  "atk-s0513a42:353_1": "mahāpadumakumāro”ti vatvā “āma,",
  "atk-s0513a42:353_2": "sammā”ti vutte taṁ vanditvā katipāhaṁ tattha vasitvā bārāṇasiṁ gantvā rañño ārocesi “deva,",
  "atk-s0513a42:353_3": "putto te himavantapadese isipabbajjaṁ pabbajitvā paṇṇasālāyaṁ vasati,",
  "atk-s0513a42:353_4": "ahaṁ tassa santike vasitvā āgato”ti.",
  "atk-s0513a42:353_5": "“Paccakkhato te diṭṭho”ti?",
  "atk-s0513a42:353_6": "“Āma devā”ti.",
  "atk-s0513a42:353_7": "Rājā mahābalakāyaparivuto tattha gantvā vanapariyante khandhāvāraṁ bandhitvā amaccagaṇaparivuto paṇṇasālaṁ",
  "atk-s0513a42:353_8": "gantvā kañcanarūpasadisaṁ paṇṇasāladvāre nisinnaṁ mahāsattaṁ disvā vanditvā ekamantaṁ nisīdi.",
  "atk-s0513a42:353_9": "Amaccāpi vanditvā paṭisanthāraṁ katvā nisīdiṁsu.",
  "atk-s0513a42:353_10": "Bodhisattopi rājānaṁ paṭipucchitvā paṭisanthāramakāsi.",
  "atk-s0513a42:353_11": "Atha naṁ rājā “tāta,",
  "atk-s0513a42:353_12": "mayā tvaṁ gambhīre papāte khipāpito,",
  "atk-s0513a42:353_13": "kathaṁ sajīvitosī”ti pucchanto navamaṁ gāthamāha –",
  "atk-s0513a42:354_0": "114.",
  "atk-s0513a42:355_0": "“Anekatāle narake, gambhīre ca suduttare;",
  "atk-s0513a42:356_0": "Pātito giriduggasmiṁ, kena tvaṁ tattha nāmarī”ti.",
  "atk-s0513a42:357_0": "Tattha anekatāleti anekatālappamāṇe. Nāmarīti na amari.",
  "atk-s0513a42:358_0": "Tatoparaṁ –",
  "atk-s0513a42:359_0": "115.",
  "atk-s0513a42:360_0": "“Nāgo jātaphaṇo tattha, thāmavā girisānujo;",
  "atk-s0513a42:361_0": "Paccaggahi maṁ bhogehi, tenāhaṁ tattha nāmariṁ.",
  "atk-s0513a42:362_0": "116.",
  "atk-s0513a42:363_0": "“Ehi taṁ paṭinessāmi, rājaputta sakaṁ gharaṁ;",
  "atk-s0513a42:364_0": "Rajjaṁ kārehi bhaddante, kiṁ araññe karissasi.",
  "atk-s0513a42:365_0": "117.",
  "atk-s0513a42:366_0": "“Yathā gilitvā baḷisaṁ, uddhareyya salohitaṁ;",
  "atk-s0513a42:367_0": "Uddharitvā sukhī assa, evaṁ passāmi attanaṁ.",
  "atk-s0513a42:368_0": "118.",
  "atk-s0513a42:369_0": "“Kiṁ nu tvaṁ baḷisaṁ brūsi, kiṁ tvaṁ brūsi salohitaṁ;",
  "atk-s0513a42:370_0": "Kiṁ nu tvaṁ ubbhataṁ brūsi, taṁ me akkhāhi pucchito.",
  "atk-s0513a42:371_0": "119.",
  "atk-s0513a42:372_0": "“Kāmāhaṁ baḷisaṁ brūmi, hatthiassaṁ salohitaṁ;",
  "atk-s0513a42:373_0": "Cattāhaṁ ubbhataṁ brūmi, evaṁ jānāhi khattiyā”ti. –",
  "atk-s0513a42:374_0": "Imāsu pañcasu ekantarikā tisso gāthā bodhisattassa, dve rañño.",
  "atk-s0513a42:375_0": "Tattha paccaggahi manti pabbatapatanakāle devatāya pariggahetvā dibbasamphassena samassāsetvā upanītaṁ maṁ paṭiggaṇhi,",
  "atk-s0513a42:375_1": "gahetvā ca pana nāgabhavanaṁ ānetvā mahantaṁ yasaṁ datvā “manussapathaṁ maṁ nehī”ti vutto maṁ manussapathaṁ ānesi.",
  "atk-s0513a42:375_2": "Ahaṁ idhāgantvā pabbajito,",
  "atk-s0513a42:375_3": "iti tena devatāya ca nāgarājassa ca ānubhāvena ahaṁ tattha nāmarinti sabbaṁ ārocesi.",
  "atk-s0513a42:376_0": "Ehīti rājā tassa vacanaṁ sutvā somanassappatto hutvā “tāta,",
  "atk-s0513a42:376_1": "ahaṁ bālabhāvena itthiyā vacanaṁ gahetvā evaṁ sīlācārasampanne tayi aparajjhiṁ,",
  "atk-s0513a42:376_2": "khamāhi me dosa”nti pādesu nipatitvā “uṭṭhehi, mahārāja,",
  "atk-s0513a42:376_3": "khamāma te dosaṁ,",
  "atk-s0513a42:376_4": "ito paraṁ puna mā evaṁ anisammakārī bhaveyyāsī”ti vutte “tāta,",
  "atk-s0513a42:376_5": "tvaṁ attano kulasantakaṁ setacchattaṁ ussāpetvā rajjaṁ anusāsanto mayhaṁ khamasi nāmā”ti evamāha.",
  "atk-s0513a42:377_0": "Uddharitvāti hadayavakkādīni asampattameva taṁ uddharitvā sukhī assa.",
  "atk-s0513a42:377_1": "Evaṁ passāmi attananti attānaṁ mahārāja,",
  "atk-s0513a42:377_2": "evaṁ ahampi puna sotthibhāvappattaṁ gilitabaḷisaṁ purisamiva attānaṁ passāmīti.",
  "atk-s0513a42:377_3": "“Kiṁ nu tva”nti idaṁ rājā tamatthaṁ vitthārato sotuṁ pucchati.",
  "atk-s0513a42:377_4": "Kāmāhanti pañca kāmaguṇe ahaṁ.",
  "atk-s0513a42:377_5": "Hatthiassaṁ salohitanti evaṁ hatthiassarathavāhanaṁ sattaratanādivibhavaṁ “salohita”nti brūmi.",
  "atk-s0513a42:377_6": "Cattāhanti cattaṁ ahaṁ,",
  "atk-s0513a42:377_7": "yadā taṁ sabbampi cattaṁ hoti pariccattaṁ,",
  "atk-s0513a42:377_8": "taṁ dānāhaṁ “ubbhata”nti brūmi.",
  "atk-s0513a42:378_0": "“Iti kho, mahārāja,",
  "atk-s0513a42:378_1": "mayhaṁ rajjena kiccaṁ natthi,",
  "atk-s0513a42:378_2": "tvaṁ pana dasa rājadhamme akopetvā agatigamanaṁ pahāya dhammena rajjaṁ kārehī”ti mahāsatto pitu ovādaṁ adāsi.",
  "atk-s0513a42:378_3": "So rājā roditvā paridevitvā nagaraṁ gacchanto antarāmagge amacce pucchi.",
  "atk-s0513a42:378_4": "“Ahaṁ kaṁ nissāya evarūpena ācāraguṇasampannena puttena viyogaṁ patto”ti?",
  "atk-s0513a42:378_5": "“Aggamahesiṁ, devā”ti.",
  "atk-s0513a42:378_6": "Rājā taṁ uddhaṁpādaṁ gāhāpetvā corapapāte khipāpetvā nagaraṁ pavisitvā dhammena rajjaṁ kāresi.",
  "atk-s0513a42:379_0": "Satthā imaṁ dhammadesanaṁ āharitvā “evaṁ,",
  "atk-s0513a42:379_1": "bhikkhave,",
  "atk-s0513a42:379_2": "pubbepesā maṁ akkositvā mahāvināsaṁ pattā”ti vatvā –",
  "atk-s0513a42:380_0": "120.",
  "atk-s0513a42:381_0": "“Ciñcamāṇavikā mātā, devadatto ca me pitā;",
  "atk-s0513a42:382_0": "Ānando paṇḍito nāgo, sāriputto ca devatā;",
  "atk-s0513a42:383_0": "Rājaputto ahaṁ āsiṁ, evaṁ dhāretha jātaka”nti. –",
  "atk-s0513a42:384_0": "Osānagāthāya jātakaṁ samodhānesi.",
  "atk-s0513a42:385_0": "Mahāpadumajātakavaṇṇanā navamā.",
  "atk-s0513a42:387_0": "[473] 10. Mittāmittajātakavaṇṇanā",
  "atk-s0513a42:388_0": "Kāni kammānīti idaṁ satthā jetavane viharanto kosalarañño atthacarakaṁ amaccaṁ ārabbha kathesi.",
  "atk-s0513a42:388_1": "So kira rañño bahūpakāro ahosi.",
  "atk-s0513a42:388_2": "Athassa rājā atirekasammānaṁ kāresi.",
  "atk-s0513a42:388_3": "Avasesā naṁ asahamānā “deva,",
  "atk-s0513a42:388_4": "asuko nāma amacco tumhākaṁ anatthakārako”ti paribhindiṁsu.",
  "atk-s0513a42:388_5": "Rājā taṁ pariggaṇhanto kiñci dosaṁ adisvā “ahaṁ imassa kiñci dosaṁ na passāmi,",
  "atk-s0513a42:388_6": "kathaṁ nu kho sakkā mayā imassa mittabhāvaṁ vā amittabhāvaṁ vā jānitu”nti cintetvā “imaṁ pañhaṁ ṭhapetvā tathāgataṁ añño jānituṁ na sakkhissati,",
  "atk-s0513a42:388_7": "gantvā pucchissāmī”ti bhuttapātarāso satthāraṁ upasaṅkamitvā “bhante,",
  "atk-s0513a42:388_8": "kathaṁ nu kho sakkā purisena attano mittabhāvaṁ vā amittabhāvaṁ vā jānitu”nti pucchi.",
  "atk-s0513a42:388_9": "Atha naṁ satthā “pubbepi mahārāja,",
  "atk-s0513a42:388_10": "paṇḍitā imaṁ pañhaṁ cintetvā paṇḍite pucchitvā tehi kathitavasena ñatvā amitte vajjetvā mitte seviṁsū”ti vatvā tena yācito atītaṁ āhari.",
  "atk-s0513a42:389_0": "Atīte bārāṇasiyaṁ brahmadatte rajjaṁ kārente bodhisatto tassa atthadhammānusāsako amacco ahosi.",
  "atk-s0513a42:389_1": "Tadā bārāṇasirañño ekaṁ atthacarakaṁ amaccaṁ sesā paribhindiṁsu.",
  "atk-s0513a42:389_2": "Rājā tassa dosaṁ apassanto “kathaṁ nu kho sakkā mittaṁ vā amittaṁ vā ñātu”nti mahāsattaṁ pucchanto paṭhamaṁ gāthamāha –",
  "atk-s0513a42:390_0": "121.",
  "atk-s0513a42:391_0": "“Kāni kammāni kubbānaṁ, kathaṁ viññū parakkame;",
  "atk-s0513a42:392_0": "Amittaṁ jāneyya medhāvī, disvā sutvā ca paṇḍito”ti.",
  "atk-s0513a42:393_0": "Tassattho –",
  "atk-s0513a42:393_1": "kāni kammāni karontaṁ medhāvī paṇḍito puriso cakkhunā disvā vā sotena sutvā vā “ayaṁ mayhaṁ amitto”ti jāneyya,",
  "atk-s0513a42:393_2": "tassa jānanatthāya kathaṁ viññū parakkameyyāti.",
  "atk-s0513a42:394_0": "Athassa amittalakkhaṇaṁ kathento āha –",
  "atk-s0513a42:395_0": "122.",
  "atk-s0513a42:396_0": "“Na naṁ umhayate disvā, na ca naṁ paṭinandati;",
  "atk-s0513a42:397_0": "Cakkhūni cassa na dadāti, paṭilomañca vattati.",
  "atk-s0513a42:398_0": "123.",
  "atk-s0513a42:399_0": "“Amitte tassa bhajati, mitte tassa na sevati;",
  "atk-s0513a42:400_0": "Vaṇṇakāme nivāreti, akkosante pasaṁsati.",
  "atk-s0513a42:401_0": "124.",
  "atk-s0513a42:402_0": "“Guyhañca tassa nakkhāti, tassa guyhaṁ na gūhati;",
  "atk-s0513a42:403_0": "Kammaṁ tassa na vaṇṇeti, paññassa nappasaṁsati.",
  "atk-s0513a42:404_0": "125.",
  "atk-s0513a42:405_0": "“Abhave nandati tassa, bhave tassa na nandati;",
  "atk-s0513a42:406_0": "Accheraṁ bhojanaṁ laddhā, tassa nuppajjate sati;",
  "atk-s0513a42:407_0": "Tato naṁ nānukampati, aho sopi labheyyito.",
  "atk-s0513a42:408_0": "126.",
  "atk-s0513a42:409_0": "“Iccete soḷasākārā, amittasmiṁ patiṭṭhitā;",
  "atk-s0513a42:410_0": "Yehi amittaṁ jāneyya, disvā sutvā ca paṇḍito”ti.",
  "atk-s0513a42:411_0": "Mahāsatto imā pañca gāthā vatvāna puna –",
  "atk-s0513a42:412_0": "127.",
  "atk-s0513a42:413_0": "“Kāni kammāni kubbānaṁ, kathaṁ viññū parakkame;",
  "atk-s0513a42:414_0": "Mittaṁ jāneyya medhāvī, disvā sutvā ca paṇḍito”ti. –",
  "atk-s0513a42:415_0": "Imāya gāthāya mittalakkhaṇaṁ puṭṭho sesagāthā abhāsi –",
  "atk-s0513a42:416_0": "128.",
  "atk-s0513a42:417_0": "“Pavutthaṁ tassa sarati, āgataṁ abhinandati;",
  "atk-s0513a42:418_0": "Tato kelāyito hoti, vācāya paṭinandati.",
  "atk-s0513a42:419_0": "129.",
  "atk-s0513a42:420_0": "“Mitte tasseva bhajati, amitte tassa na sevati;",
  "atk-s0513a42:421_0": "Akkosante nivāreti, vaṇṇakāme pasaṁsati.",
  "atk-s0513a42:422_0": "130.",
  "atk-s0513a42:423_0": "“Guyhañca tassa akkhāti, tassa guyhañca gūhati;",
  "atk-s0513a42:424_0": "Kammañca tassa vaṇṇeti, paññaṁ tassa pasaṁsati.",
  "atk-s0513a42:425_0": "131.",
  "atk-s0513a42:426_0": "“Bhave ca nandati tassa, abhave tassa na nandati;",
  "atk-s0513a42:427_0": "Accheraṁ bhojanaṁ laddhā, tassa uppajjate sati;",
  "atk-s0513a42:428_0": "Tato naṁ anukampati, aho sopi labheyyito.",
  "atk-s0513a42:429_0": "132.",
  "atk-s0513a42:430_0": "“Iccete soḷasākārā, mittasmiṁ suppatiṭṭhitā;",
  "atk-s0513a42:431_0": "Yehi mittañca jāneyya, disvā sutvā ca paṇḍito”ti.",
  "atk-s0513a42:432_0": "Tattha na naṁ umhayate disvāti taṁ mittaṁ mittapatirūpako disvā sitaṁ na karoti,",
  "atk-s0513a42:432_1": "pahaṭṭhākāraṁ na dasseti.",
  "atk-s0513a42:432_2": "Na ca naṁ paṭinandatīti tassa kathaṁ paggaṇhanto na paṭinandati na tussati.",
  "atk-s0513a42:432_3": "Cakkhūni cassa na dadātīti olokentaṁ na oloketi.",
  "atk-s0513a42:432_4": "Paṭilomañcāti tassa kathaṁ paṭippharati paṭisattu hoti.",
  "atk-s0513a42:432_5": "Vaṇṇakāmeti tassa vaṇṇaṁ bhaṇante.",
  "atk-s0513a42:432_6": "Nakkhātīti attano guyhaṁ tassa na ācikkhati.",
  "atk-s0513a42:432_7": "Kammaṁ tassāti tena katakammaṁ na vaṇṇayati.",
  "atk-s0513a42:432_8": "Paññassāti assa paññaṁ nappasaṁsati,",
  "atk-s0513a42:432_9": "ñāṇasampadaṁ na pasaṁsati.",
  "atk-s0513a42:432_10": "Abhaveti avaḍḍhiyaṁ.",
  "atk-s0513a42:432_11": "Tassa nuppajjate satīti tassa mittapatirūpakassa “mama mittassapi ito dassāmī”ti sati na uppajjati.",
  "atk-s0513a42:432_12": "Nānukampatīti muducittena na cinteti.",
  "atk-s0513a42:432_13": "Labheyyitoti labheyya ito.",
  "atk-s0513a42:432_14": "Ākārāti kāraṇāni.",
  "atk-s0513a42:432_15": "Pavutthanti videsagataṁ.",
  "atk-s0513a42:432_16": "Kelāyitoti kelāyati mamāyati pattheti piheti icchatīti attho.",
  "atk-s0513a42:432_17": "Vācāyāti madhuravacanena taṁ samudācaranto paṭinandati tussati.",
  "atk-s0513a42:432_18": "Sesaṁ vuttapaṭipakkhanayena veditabbaṁ.",
  "atk-s0513a42:432_19": "Rājā mahāsattassa kathāya attamano hutvā tassa mahantaṁ yasaṁ adāsi.",
  "atk-s0513a42:433_0": "Satthā imaṁ dhammadesanaṁ āharitvā “evaṁ, mahārāja,",
  "atk-s0513a42:433_1": "pubbepesa pañho samuṭṭhahi,",
  "atk-s0513a42:433_2": "paṇḍitāva naṁ kathayiṁsu,",
  "atk-s0513a42:433_3": "imehi dvattiṁsāya ākārehi mittāmitto jānitabbo”ti vatvā jātakaṁ samodhānesi –",
  "atk-s0513a42:433_4": "“tadā rājā ānando ahosi,",
  "atk-s0513a42:433_5": "paṇḍitāmacco pana ahameva ahosi”nti.",
  "atk-s0513a42:434_0": "Mittāmittajātakavaṇṇanā dasamā.",
  "atk-s0513a42:435_0": "Jātakuddānaṁ –",
  "atk-s0513a42:436_0": "Kuṇālaṁ bhaddasālañca, samuddavāṇija paṇḍitaṁ;",
  "atk-s0513a42:437_0": "Janasandhaṁ mahākaṇhaṁ, kosiyaṁ sirimantakaṁ.",
  "atk-s0513a42:438_0": "Padumaṁ mittāmittañca, iccete dasa jātake;",
  "atk-s0513a42:439_0": "Saṅgāyiṁsu mahātherā, dvādasamhi nipātake.",
  "atk-s0513a42:440_0": "Dvādasakanipātavaṇṇanā niṭṭhitā."
}