{
  "ne12:0.1_0": "Netti",
  "ne12:0.2_0": "Paṭiniddesavāra",
  "ne12:0.3_0": "Vibhaṅga 9",
  "ne12:0.4_0": "Parivattanahāravibhaṅga",
  "ne12:1.1_0": "Tattha katamo parivattano hāro?",
  "ne12:1.2_0": "“Kusalākusale dhamme”ti.",
  "ne12:1.3_0": "Sammādiṭṭhissa purisapuggalassa micchādiṭṭhi nijjiṇṇā bhavati.",
  "ne12:1.4_0": "Ye cassa micchādiṭṭhipaccayā uppajjeyyuṁ aneke pāpakā akusalā dhammā, te cassa nijjiṇṇā honti.",
  "ne12:1.5_0": "Sammādiṭṭhipaccayā cassa aneke kusalā dhammā sambhavanti, te cassa bhāvanāpāripūriṁ gacchanti.",
  "ne12:1.6_0": "Sammāsaṅkappassa purisapuggalassa micchāsaṅkappo nijjiṇṇo bhavati.",
  "ne12:1.7_0": "Ye cassa micchāsaṅkappapaccayā uppajjeyyuṁ aneke pāpakā akusalā dhammā, te cassa nijjiṇṇā honti.",
  "ne12:1.8_0": "Sammāsaṅkappapaccayā cassa aneke kusalā dhammā sambhavanti.",
  "ne12:1.9_0": "Te cassa bhāvanāpāripūriṁ gacchanti.",
  "ne12:1.10_0": "Evaṁ sammāvācassa sammākammantassa sammāājīvassa sammāvāyāmassa sammāsatissa sammāsamādhissa sammāvimuttassa",
  "ne12:1.10_1": "sammāvimuttiñāṇadassanassa purisapuggalassa micchāvimuttiñāṇadassanaṁ nijjiṇṇaṁ bhavati.",
  "ne12:1.11_0": "Ye cassa micchāvimuttiñāṇadassanapaccayā uppajjeyyuṁ aneke pāpakā akusalā dhammā,",
  "ne12:1.11_1": "te cassa nijjiṇṇā honti.",
  "ne12:1.12_0": "Sammāvimuttiñāṇadassanapaccayā cassa aneke kusalā dhammā sambhavanti,",
  "ne12:1.12_1": "te cassa bhāvanāpāripūriṁ gacchanti.",
  "ne12:2.1_0": "Yassa vā pāṇātipātā paṭiviratassa pāṇātipāto pahīno hoti.",
  "ne12:2.2_0": "Adinnādānā paṭiviratassa adinnādānaṁ pahīnaṁ hoti.",
  "ne12:2.3_0": "Brahmacārissa abrahmacariyaṁ pahīnaṁ hoti.",
  "ne12:2.4_0": "Saccavādissa musāvādo pahīno hoti.",
  "ne12:2.5_0": "Apisuṇavācassa pisuṇā vācā pahīnā hoti.",
  "ne12:2.6_0": "Saṇhavācassa pharusā vācā pahīnā hoti.",
  "ne12:2.7_0": "Kālavādissa samphappalāpo pahīno hoti.",
  "ne12:2.8_0": "Anabhijjhālussa abhijjhā pahīnā hoti.",
  "ne12:2.9_0": "Abyāpannacittassa byāpādo pahīno hoti.",
  "ne12:2.10_0": "Sammādiṭṭhissa micchādiṭṭhi pahīnā hoti.",
  "ne12:3.1_0": "Ye ca kho keci ariyaṁ aṭṭhaṅgikaṁ maggaṁ garahanti,",
  "ne12:3.1_1": "nesaṁ sandiṭṭhikā sahadhammikā gārayhā vādānuvādā āgacchanti.",
  "ne12:3.2_0": "Sammādiṭṭhiñca te bhavanto dhammaṁ garahanti.",
  "ne12:3.3_0": "Tena hi ye micchādiṭṭhikā, tesaṁ bhavantānaṁ pujjā ca pāsaṁsā ca.",
  "ne12:3.4_0": "Evaṁ sammāsaṅkappaṁ sammāvācaṁ sammākammantaṁ sammāājīvaṁ sammāvāyāmaṁ sammāsatiṁ sammāsamādhiṁ sammāvimuttiṁ",
  "ne12:3.4_1": "sammāvimuttiñāṇadassanañca te bhavanto dhammaṁ garahanti.",
  "ne12:3.5_0": "Tena hi ye micchāvimuttiñāṇadassanā, tesaṁ bhavantānaṁ pujjā ca pāsaṁsā ca.",
  "ne12:4.1_0": "Ye ca kho keci evamāhaṁsu “bhuñjitabbā kāmā,",
  "ne12:4.1_1": "paribhuñjitabbā kāmā,",
  "ne12:4.1_2": "āsevitabbā kāmā,",
  "ne12:4.1_3": "nisevitabbā kāmā,",
  "ne12:4.1_4": "bhāvayitabbā kāmā,",
  "ne12:4.1_5": "bahulīkātabbā kāmā”ti.",
  "ne12:4.2_0": "Kāmehi veramaṇī tesaṁ adhammo.",
  "ne12:5.1_0": "Ye vā pana keci evamāhaṁsu “attakilamathānuyogo dhammo”ti.",
  "ne12:5.2_0": "Niyyāniko tesaṁ dhammo adhammo.",
  "ne12:5.3_0": "Ye ca kho keci evamāhaṁsu “dukkho dhammo”ti.",
  "ne12:5.4_0": "Sukho tesaṁ dhammo adhammo.",
  "ne12:5.5_0": "Yathā vā pana bhikkhuno sabbasaṅkhāresu asubhānupassino viharato subhasaññā pahīyanti.",
  "ne12:5.6_0": "Dukkhānupassino viharato sukhasaññā pahīyanti.",
  "ne12:5.7_0": "Aniccānupassino viharato niccasaññā pahīyanti.",
  "ne12:5.8_0": "Anattānupassino viharato attasaññā pahīyanti.",
  "ne12:5.9_0": "Yaṁ yaṁ vā pana dhammaṁ rocayati vā upagacchati vā,",
  "ne12:5.9_1": "tassa tassa dhammassa yo paṭipakkho,",
  "ne12:5.9_2": "svassa aniṭṭhato ajjhāpanno bhavati.",
  "ne12:5.10_0": "Tenāha āyasmā mahākaccāyano “kusalākusaladhamme”ti.",
  "ne12:5.11_0": "Niyutto parivattano hāro."
}