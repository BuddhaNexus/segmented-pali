{
  "ne10:0.1_0": "Netti",
  "ne10:0.2_0": "Paṭiniddesavāra",
  "ne10:0.3_0": "Vibhaṅga 7",
  "ne10:0.4_0": "Āvaṭṭahāravibhaṅga",
  "ne10:1.1_0": "Tattha katamo āvaṭṭo hāro?",
  "ne10:1.2_0": "“Ekamhi padaṭṭhāne”ti ayaṁ.",
  "ne10:2.1_0": "“Ārambhatha nikkamatha,",
  "ne10:2.2_0": "Yuñjatha buddhasāsane;",
  "ne10:2.3_0": "Dhunātha maccuno senaṁ,",
  "ne10:2.4_0": "Naḷāgāraṁva kuñjaro”ti.",
  "ne10:3.1_0": "“Ārambhatha nikkamathā”ti vīriyassa padaṭṭhānaṁ.",
  "ne10:3.2_0": "“Yuñjatha buddhasāsane”ti samādhissa padaṭṭhānaṁ.",
  "ne10:3.3_0": "“Dhunātha maccuno senaṁ,",
  "ne10:3.3_1": "naḷāgāraṁva kuñjaro”ti paññāya padaṭṭhānaṁ.",
  "ne10:3.4_0": "“Ārambhatha nikkamathā”ti vīriyindriyassa padaṭṭhānaṁ.",
  "ne10:3.5_0": "“Yuñjatha buddhasāsane”ti samādhindriyassa padaṭṭhānaṁ.",
  "ne10:3.6_0": "“Dhunātha maccuno senaṁ,",
  "ne10:3.6_1": "naḷāgāraṁva kuñjaro”ti paññindriyassa padaṭṭhānaṁ.",
  "ne10:3.7_0": "Imāni padaṭṭhānāni desanā.",
  "ne10:4.1_0": "Ayuñjantānaṁ vā sattānaṁ yoge, yuñjantānaṁ vā ārambho.",
  "ne10:5.1_0": "Tattha ye na yuñjanti, te pamādamūlakā na yuñjanti.",
  "ne10:5.2_0": "So pamādo duvidho taṇhāmūlako avijjāmūlako ca.",
  "ne10:5.3_0": "Tattha avijjāmūlako yena aññāṇena nivuto ñeyyaṭṭhānaṁ nappajānāti pañcakkhandhā uppādavayadhammāti, ayaṁ avijjāmūlako.",
  "ne10:5.4_0": "Yo taṇhāmūlako,",
  "ne10:5.4_1": "so tividho anuppannānaṁ bhogānaṁ uppādāya pariyesanto pamādaṁ āpajjati,",
  "ne10:5.4_2": "uppannānaṁ bhogānaṁ ārakkhanimittaṁ paribhoganimittañca pamādaṁ āpajjati ayaṁ loke catubbidho pamādo ekavidho avijjāya tividho taṇhāya.",
  "ne10:5.5_0": "Tattha avijjāya nāmakāyo padaṭṭhānaṁ.",
  "ne10:5.6_0": "Taṇhāya rūpakāyo padaṭṭhānaṁ.",
  "ne10:5.7_0": "Taṁ kissa hetu, rūpīsu bhavesu ajjhosānaṁ, arūpīsu sammoho?",
  "ne10:5.8_0": "Tattha rūpakāyo rūpakkhandho nāmakāyo cattāro arūpino khandhā.",
  "ne10:5.9_0": "Ime pañcakkhandhā katamena upādānena saupādānā, taṇhāya ca avijjāya ca?",
  "ne10:5.10_0": "Tattha taṇhā dve upādānāni kāmupādānañca sīlabbatupādānañca.",
  "ne10:5.11_0": "Avijjā dve upādānāni diṭṭhupādānañca attavādupādānañca.",
  "ne10:5.12_0": "Imehi catūhi upādānehi ye saupādānā khandhā, idaṁ dukkhaṁ.",
  "ne10:5.13_0": "Cattāri upādānāni, ayaṁ samudayo.",
  "ne10:5.14_0": "Pañcakkhandhā dukkhaṁ.",
  "ne10:5.15_0": "Tesaṁ bhagavā pariññāya pahānāya ca dhammaṁ deseti dukkhassa pariññāya samudayassa pahānāya.",
  "ne10:6.1_0": "Tattha yo tividho taṇhāmūlako pamādo anuppannānaṁ bhogānaṁ uppādāya pariyesati,",
  "ne10:6.1_1": "uppannānaṁ bhogānaṁ ārakkhaṇañca karoti paribhoganimittañca,",
  "ne10:6.1_2": "tassa sampaṭivedhena rakkhaṇā paṭisaṁharaṇā, ayaṁ samatho.",
  "ne10:7.1_0": "So kathaṁ bhavati?",
  "ne10:7.2_0": "Yadā jānāti kāmānaṁ assādañca assādato ādīnavañca ādīnavato nissaraṇañca nissaraṇato okārañca saṅkilesañca vodānañca nekkhamme ca ānisaṁsaṁ.",
  "ne10:7.3_0": "Tattha yā vīmaṁsā upaparikkhā ayaṁ vipassanā.",
  "ne10:7.4_0": "Ime dve dhammā bhāvanāpāripūriṁ gacchanti samatho ca vipassanā ca.",
  "ne10:7.5_0": "Imesu dvīsu dhammesu bhāviyamānesu dve dhammā pahīyanti taṇhā ca avijjā ca,",
  "ne10:7.5_1": "imesu dvīsu dhammesu pahīnesu cattāri upādānāni nirujjhanti.",
  "ne10:7.6_0": "Upādānanirodhā bhavanirodho, bhavanirodhā jātinirodho,",
  "ne10:7.6_1": "jātinirodhā jarāmaraṇaṁ sokaparidevadukkhadomanassupāyāsā nirujjhanti.",
  "ne10:7.7_0": "Evametassa kevalassa dukkhakkhandhassa nirodho hoti.",
  "ne10:7.8_0": "Iti purimakāni ca dve saccāni dukkhaṁ samudayo ca,",
  "ne10:7.8_1": "samatho ca vipassanā ca maggo.",
  "ne10:7.9_0": "Bhavanirodho nibbānaṁ imāni cattāri saccāni.",
  "ne10:7.10_0": "Tenāha bhagavā “ārambhatha nikkamathā”ti.",
  "ne10:8.1_0": "“Yathāpi mūle anupaddave daḷhe,",
  "ne10:8.2_0": "Chinnopi rukkho punareva rūhati;",
  "ne10:8.3_0": "Evampi taṇhānusaye anūhate,",
  "ne10:8.4_0": "Nibbattatī dukkhamidaṁ punappunaṁ”.",
  "ne10:9.1_0": "Ayaṁ taṇhānusayo.",
  "ne10:9.2_0": "Katamassā taṇhāya?",
  "ne10:9.3_0": "Bhavataṇhāya.",
  "ne10:9.4_0": "Yo etassa dhammassa paccayo ayaṁ avijjā.",
  "ne10:9.5_0": "Avijjāpaccayā hi bhavataṇhā.",
  "ne10:9.6_0": "Ime dve kilesā taṇhā ca avijjā ca.",
  "ne10:9.7_0": "Tāni cattāri upādānāni tehi catūhi upādānehi ye saupādānā khandhā, idaṁ dukkhaṁ.",
  "ne10:9.8_0": "Cattāri upādānāni ayaṁ samudayo.",
  "ne10:9.9_0": "Pañcakkhandhā dukkhaṁ.",
  "ne10:9.10_0": "Tesaṁ bhagavā pariññāya ca pahānāya ca dhammaṁ deseti dukkhassa pariññāya samudayassa pahānāya.",
  "ne10:10.1_0": "Yena taṇhānusayaṁ samūhanati, ayaṁ samatho.",
  "ne10:10.2_0": "Yena taṇhānusayassa paccayaṁ avijjaṁ vārayati, ayaṁ vipassanā.",
  "ne10:10.3_0": "Ime dve dhammā bhāvanāpāripūriṁ gacchanti samatho ca vipassanā ca.",
  "ne10:10.4_0": "Tattha samathassa phalaṁ rāgavirāgā cetovimutti,",
  "ne10:10.4_1": "vipassanāya phalaṁ avijjāvirāgā paññāvimutti.",
  "ne10:10.5_0": "Iti purimakāni ca dve saccāni dukkhaṁ samudayo ca, samatho vipassanā ca maggo, dve ca vimuttiyo nirodho.",
  "ne10:10.6_0": "Imāni cattāri saccāni.",
  "ne10:10.7_0": "Tenāha bhagavā “yathāpi mūle”ti.",
  "ne10:11.1_0": "“Sabbapāpassa akaraṇaṁ,",
  "ne10:11.2_0": "kusalassa upasampadā;",
  "ne10:11.3_0": "Sacittapariyodāpanaṁ,",
  "ne10:11.4_0": "etaṁ buddhāna sāsanan”ti.",
  "ne10:12.1_0": "Sabbapāpaṁ nāma tīṇi duccaritāni kāyaduccaritaṁ vacīduccaritaṁ manoduccaritaṁ,",
  "ne10:12.1_1": "te dasa akusalakammapathā pāṇātipāto adinnādānaṁ kāmesumicchācāro musāvādo pisuṇā vācā pharusā vācā samphappalāpo abhijjhā byāpādo micchādiṭṭhi,",
  "ne10:12.1_2": "tāni dve kammāni cetanā cetasikañca.",
  "ne10:12.2_0": "Tattha yo ca pāṇātipāto yā ca pisuṇā vācā yā ca pharusā vācā, idaṁ dosasamuṭṭhānaṁ.",
  "ne10:12.3_0": "Yañca adinnādānaṁ yo ca kāmesumicchācāro yo ca musāvādo, idaṁ lobhasamuṭṭhānaṁ, yo samphappalāpo, idaṁ mohasamuṭṭhānaṁ.",
  "ne10:12.4_0": "Imāni satta kāraṇāni cetanākammaṁ.",
  "ne10:12.5_0": "Yā abhijjhā, ayaṁ lobho akusalamūlaṁ.",
  "ne10:12.6_0": "Yo byāpādo, ayaṁ doso akusalamūlaṁ.",
  "ne10:12.7_0": "Yā micchādiṭṭhi, ayaṁ micchāmaggo.",
  "ne10:12.8_0": "Imāni tīṇi kāraṇāni cetasikakammaṁ.",
  "ne10:12.9_0": "Tenāha “cetanākammaṁ cetasikakamman”ti.",
  "ne10:13.1_0": "Akusalamūlaṁ payogaṁ gacchantaṁ catubbidhaṁ agatiṁ gacchati chandā dosā bhayā mohā.",
  "ne10:13.2_0": "Tattha yaṁ chandā agatiṁ gacchati, idaṁ lobhasamuṭṭhānaṁ.",
  "ne10:13.3_0": "Yaṁ dosā agatiṁ gacchati, idaṁ dosasamuṭṭhānaṁ.",
  "ne10:13.4_0": "Yaṁ bhayā ca mohā ca agatiṁ gacchati, idaṁ mohasamuṭṭhānaṁ.",
  "ne10:13.5_0": "Tattha lobho asubhāya pahīyati.",
  "ne10:13.6_0": "Doso mettāya.",
  "ne10:13.7_0": "Moho paññāya.",
  "ne10:13.8_0": "Tathā lobho upekkhāya pahīyati.",
  "ne10:13.9_0": "Doso mettāya ca karuṇāya ca.",
  "ne10:13.10_0": "Moho muditāya pahānaṁ abbhatthaṁ gacchati.",
  "ne10:13.11_0": "Tenāha bhagavā “sabbapāpassa akaraṇan”ti.",
  "ne10:14.1_0": "Sabbapāpaṁ nāma aṭṭha micchattāni micchādiṭṭhi micchāsaṅkappo micchāvācā micchākammanto micchāājīvo micchāvāyāmo micchāsati micchāsamādhi, idaṁ vuccati sabbapāpaṁ.",
  "ne10:14.2_0": "Imesaṁ aṭṭhannaṁ micchattānaṁ yā akiriyā akaraṇaṁ anajjhācāro,",
  "ne10:14.2_1": "idaṁ vuccati sabbapāpassa akaraṇaṁ.",
  "ne10:15.1_0": "Aṭṭhasu micchattesu pahīnesu aṭṭha sammattāni sampajjanti.",
  "ne10:15.2_0": "Aṭṭhannaṁ sammattānaṁ yā kiriyā karaṇaṁ sampādanaṁ,",
  "ne10:15.2_1": "ayaṁ vuccati kusalassa upasampadā.",
  "ne10:15.3_0": "Sacittapariyodāpananti atītassa maggassa bhāvanākiriyaṁ dassayati,",
  "ne10:15.3_1": "citte pariyodāpite pañcakkhandhā pariyodāpitā bhavanti, evañhi bhagavā āha—",
  "ne10:15.4_0": "“cetovisuddhatthaṁ, bhikkhave,",
  "ne10:15.4_1": "tathāgate brahmacariyaṁ vussatī”ti.",
  "ne10:15.5_0": "Duvidhā hi pariyodāpanā nīvaraṇappahānañca anusayasamugghāto ca.",
  "ne10:15.6_0": "Dve pariyodāpanabhūmiyo dassanabhūmi ca, bhāvanābhūmi ca,",
  "ne10:15.6_1": "tattha yaṁ paṭivedhena pariyodāpeti, idaṁ dukkhaṁ.",
  "ne10:15.7_0": "Yato pariyodāpeti, ayaṁ samudayo.",
  "ne10:15.8_0": "Yena pariyodāpeti, ayaṁ maggo.",
  "ne10:15.9_0": "Yaṁ pariyodāpitaṁ, ayaṁ nirodho.",
  "ne10:15.10_0": "Imāni cattāri saccāni.",
  "ne10:15.11_0": "Tenāha bhagavā “sabbapāpassa akaraṇan”ti.",
  "ne10:16.1_0": "“Dhammo have rakkhati dhammacāriṁ,",
  "ne10:16.2_0": "Chattaṁ mahantaṁ yatha vassakāle;",
  "ne10:16.3_0": "Esānisaṁso dhamme suciṇṇe,",
  "ne10:16.4_0": "Na duggatiṁ gacchati dhammacārī”ti.",
  "ne10:17.1_0": "Dhammo nāma duvidho indriyasaṁvaro maggo ca.",
  "ne10:17.2_0": "Duggati nāma duvidhā devamanusse vā upanidhāya apāyā duggati,",
  "ne10:17.2_1": "nibbānaṁ vā upanidhāya sabbā upapattiyo duggati.",
  "ne10:17.3_0": "Tattha yā saṁvarasīle akhaṇḍakāritā,",
  "ne10:17.3_1": "ayaṁ dhammo suciṇṇo apāyehi rakkhati.",
  "ne10:17.4_0": "Evaṁ bhagavā āha—",
  "ne10:17.5_0": "“dvemā, bhikkhave,",
  "ne10:17.5_1": "sīlavato gatiyo devā ca manussā ca”.",
  "ne10:17.6_0": "Evañca nāḷandāyaṁ nigame asibandhakaputto gāmaṇi bhagavantaṁ etadavoca—",
  "ne10:18.1_0": "“Brāhmaṇā, bhante,",
  "ne10:18.1_1": "pacchābhūmakā kāmaṇḍalukā sevālamālikā udakorohakā aggiparicārakā,",
  "ne10:18.1_2": "te mataṁ kālaṅkataṁ uyyāpenti nāma, saññāpenti nāma, saggaṁ nāma okkāmenti.",
  "ne10:18.2_0": "Bhagavā pana, bhante,",
  "ne10:18.2_1": "arahaṁ sammāsambuddho pahoti tathā kātuṁ,",
  "ne10:18.2_2": "yathā sabbo loko kāyassa bhedā paraṁ maraṇā sugatiṁ saggaṁ lokaṁ upapajjeyyā”ti.",
  "ne10:19.1_0": "“Tena hi, gāmaṇi, taññevettha paṭipucchissāmi, yathā te khameyya, tathā naṁ byākareyyāsīti.",
  "ne10:20.1_0": "Taṁ kiṁ maññasi, gāmaṇi,",
  "ne10:20.1_1": "idhassa puriso pāṇātipātī adinnādāyī kāmesumicchācārī musāvādī pisuṇavāco pharusavāco samphappalāpī abhijjhālu byāpannacitto micchādiṭṭhiko,",
  "ne10:20.1_2": "tamenaṁ mahā janakāyo saṅgamma samāgamma āyāceyya thomeyya pañjaliko anuparisakkeyya ‘ayaṁ puriso kāyassa bhedā paraṁ maraṇā sugatiṁ saggaṁ lokaṁ upapajjatū’ti.",
  "ne10:20.2_0": "Taṁ kiṁ maññasi, gāmaṇi,",
  "ne10:20.2_1": "api nu so puriso mahato janakāyassa āyācanahetu vā thomanahetuvā pañjalikaṁ anuparisakkanahetu vā kāyassa bhedā paraṁ maraṇā sugatiṁ saggaṁ lokaṁ upapajjeyyā”ti.",
  "ne10:20.3_0": "“No hetaṁ, bhante”.",
  "ne10:21.1_0": "“Seyyathāpi, gāmaṇi,",
  "ne10:21.1_1": "puriso mahatiṁ puthusilaṁ gambhīre udakarahade pakkhipeyya,",
  "ne10:21.1_2": "tamenaṁ mahā janakāyo saṅgamma samāgamma āyāceyya thomeyya pañjaliko anuparisakkeyya ‘ummujja, bho, puthusile, uplava bho puthusile, thalamuplava, bho puthusile’ti.",
  "ne10:21.2_0": "Taṁ kiṁ maññasi, gāmaṇi,",
  "ne10:21.2_1": "api nu sā mahatī puthusilā mahato janakāyassa āyācanahetu vā thomanahetu vā pañjalikaṁ anuparisakkanahetu vā ummujjeyya vā uplaveyya vā thalaṁ vā uplaveyyā”ti.",
  "ne10:21.3_0": "“No hetaṁ, bhante”.",
  "ne10:21.4_0": "“Evameva kho, gāmaṇi, yo so puriso pāṇātipātī …pe…",
  "ne10:21.5_0": "micchādiṭṭhiko,",
  "ne10:21.5_1": "kiñcāpi naṁ mahā janakāyo saṅgamma samāgamma āyāceyya thomeyya pañjaliko anuparisakkeyya ‘ayaṁ puriso kāyassa bhedā paraṁ maraṇā sugatiṁ saggaṁ lokaṁ upapajjatū’ti.",
  "ne10:21.6_0": "Atha kho so puriso kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyya.",
  "ne10:22.1_0": "Taṁ kiṁ maññasi, gāmaṇi,",
  "ne10:22.1_1": "idhassa puriso pāṇātipātā paṭivirato adinnādānā paṭivirato kāmesumicchācārā paṭivirato musāvādā paṭivirato pisuṇāya vācāya paṭivirato pharusāya vācāya paṭivirato samphappalāpā paṭivirato anabhijjhālu abyāpannacitto sammādiṭṭhiko,",
  "ne10:22.1_2": "tamenaṁ mahā janakāyo saṅgamma samāgamma āyāceyya thomeyya pañjaliko anuparisakkeyya ‘ayaṁ puriso kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatū’ti.",
  "ne10:22.2_0": "Taṁ kiṁ maññasi, gāmaṇi,",
  "ne10:22.2_1": "api nu so puriso mahato janakāyassa āyācanahetu vā thomanahetu vā pañjalikaṁ anuparisakkanahetu vā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyyā”ti.",
  "ne10:22.3_0": "“No hetaṁ, bhante”.",
  "ne10:23.1_0": "“Seyyathāpi, gāmaṇi,",
  "ne10:23.1_1": "puriso sappikumbhaṁ vā telakumbhaṁ vā gambhīre udakarahade ogāhetvā bhindeyya.",
  "ne10:23.2_0": "Tatra yāssa sakkharakaṭhalaṁ, sā adhogāmī assa.",
  "ne10:23.3_0": "Yañca khvassa tatra sappi vā telaṁ vā, taṁ uddhaṅgāmi assa.",
  "ne10:23.4_0": "Tamenaṁ mahā janakāyo saṅgamma samāgamma āyāceyya thomeyya pañjaliko anuparisakkeyya ‘osīda, bho sappitela, saṁsīda, bho sappitela, adho gaccha, bho sappitelā’ti.",
  "ne10:23.5_0": "Taṁ kiṁ maññasi gāmaṇi,",
  "ne10:23.5_1": "api nu taṁ sappitelaṁ mahato janakāyassa āyācanahetu vā thomanahetu vā pañjalikaṁ anuparisakkanahetu vā ‘osīdeyya vā saṁsīdeyya vā adho vā gaccheyyā’”ti.",
  "ne10:23.6_0": "“No hetaṁ, bhante”.",
  "ne10:24.1_0": "“Evameva kho, gāmaṇi,",
  "ne10:24.1_1": "yo so puriso pāṇātipātā paṭivirato …pe…",
  "ne10:24.2_0": "sammādiṭṭhiko,",
  "ne10:24.2_1": "kiñcāpi naṁ mahā janakāyo saṅgamma samāgamma āyāceyya thomeyya pañjaliko anuparisakkeyya ‘ayaṁ puriso kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatū’”ti.",
  "ne10:24.3_0": "Atha kho so puriso kāyassa bhedā paraṁ maraṇā sugatiṁ saggaṁ lokaṁ upapajjeyya.",
  "ne10:24.4_0": "Iti dhammo suciṇṇo apāyehi rakkhati.",
  "ne10:24.5_0": "Tattha yā maggassa tikkhatā adhimattatā,",
  "ne10:24.5_1": "ayaṁ dhammo suciṇṇo sabbāhi upapattīhi rakkhati.",
  "ne10:24.6_0": "Evaṁ bhagavā āha—",
  "ne10:25.1_0": "“Tasmā rakkhitacittassa,",
  "ne10:25.2_0": "sammāsaṅkappagocaro;",
  "ne10:25.3_0": "Sammādiṭṭhipurekkhāro,",
  "ne10:25.4_0": "ñatvāna udayabbayaṁ;",
  "ne10:25.5_0": "Thinamiddhābhibhū bhikkhu,",
  "ne10:25.6_0": "sabbā duggatiyo jahe”ti.",
  "ne10:26.1_0": "Tattha duggatīnaṁ hetu taṇhā ca avijjā ca, tāni cattāri upādānāni,",
  "ne10:26.1_1": "tehi catūhi upādānehi ye saupādānā khandhā, idaṁ dukkhaṁ.",
  "ne10:26.2_0": "Cattāri upādānāni, ayaṁ samudayo.",
  "ne10:26.3_0": "Pañcakkhandhā dukkhaṁ,",
  "ne10:26.3_1": "tesaṁ bhagavā pariññāya ca pahānāya ca dhammaṁ deseti dukkhassa pariññāya samudayassa pahānāya.",
  "ne10:26.4_0": "Tattha taṇhāya pañcindriyāni rūpīni padaṭṭhānaṁ.",
  "ne10:26.5_0": "Avijjāya manindriyaṁ padaṭṭhānaṁ.",
  "ne10:26.6_0": "Pañcindriyāni rūpīni rakkhanto samādhiṁ bhāvayati, taṇhañca niggaṇhāti.",
  "ne10:26.7_0": "Manindriyaṁ rakkhanto vipassanaṁ bhāvayati, avijjañca niggaṇhāti.",
  "ne10:26.8_0": "Taṇhāniggahena dve upādānāni pahīyanti kāmupādānañca sīlabbatupādānañca.",
  "ne10:26.9_0": "Avijjāniggahena dve upādānāni pahīyanti diṭṭhupādānañca attavādupādānañca.",
  "ne10:26.10_0": "Catūsu upādānesu pahīnesu dve dhammā bhāvanāpāripūriṁ gacchanti samatho ca vipassanā ca.",
  "ne10:26.11_0": "Idaṁ vuccati brahmacariyanti.",
  "ne10:27.1_0": "Tattha brahmacariyassa phalaṁ cattāri sāmaññaphalāni sotāpattiphalaṁ sakadāgāmiphalaṁ anāgāmiphalaṁ arahattaṁ aggaphalaṁ.",
  "ne10:27.2_0": "Imāni cattāri brahmacariyassa phalāni.",
  "ne10:27.3_0": "Iti purimakāni ca dve saccāni dukkhaṁ samudayo ca.",
  "ne10:27.4_0": "Samatho ca vipassanā ca brahmacariyañca maggo,",
  "ne10:27.4_1": "brahmacariyassa phalāni ca tadārammaṇā ca asaṅkhatādhātu nirodho.",
  "ne10:27.5_0": "Imāni cattāri saccāni.",
  "ne10:27.6_0": "Tenāha bhagavā “dhammo have rakkhatī”ti.",
  "ne10:28.1_0": "Tattha yaṁ paṭivedhena rakkhati, idaṁ dukkhaṁ.",
  "ne10:28.2_0": "Yato rakkhati, ayaṁ samudayo.",
  "ne10:28.3_0": "Yena rakkhati, ayaṁ maggo.",
  "ne10:28.4_0": "Yaṁ rakkhati, ayaṁ nirodho.",
  "ne10:28.5_0": "Imāni cattāri saccāni.",
  "ne10:28.6_0": "Tenāha āyasmā mahākaccāyano “ekamhi padaṭṭhāne”ti.",
  "ne10:28.7_0": "Niyutto āvaṭṭo hāro."
}