{
  "atk-s0501a9:0_0": "9. Mettasuttavaṇṇanā",
  "atk-s0501a9:1_0": "Nikkhepappayojanaṁ",
  "atk-s0501a9:2_0": "Idāni nidhikaṇḍānantaraṁ nikkhittassa mettasuttassa vaṇṇanākkamo anuppatto.",
  "atk-s0501a9:2_1": "Tassa idha nikkhepappayojanaṁ vatvā tato paraṁ –",
  "atk-s0501a9:3_0": "‘‘Yena vuttaṁ yadā yattha, yasmā cetesa dīpanā;",
  "atk-s0501a9:4_0": "Nidānaṁ sodhayitvāssa, karissāmatthavaṇṇanaṁ’’.",
  "atk-s0501a9:5_0": "Tattha yasmā nidhikaṇḍena dānasīlādipuññasampadā vuttā,",
  "atk-s0501a9:5_1": "sā ca sattesu mettāya katāya mahapphalā hoti yāva buddhabhūmiṁ pāpetuṁ samatthā,",
  "atk-s0501a9:5_2": "tasmā tassā puññasampadāya upakāradassanatthaṁ,",
  "atk-s0501a9:5_3": "yasmā vā saraṇehi sāsane otaritvā sikkhāpadehi sīle patiṭṭhitānaṁ dvattiṁsākārena rāgappahānasamatthaṁ,",
  "atk-s0501a9:5_4": "kumārapañhena mohappahānasamatthañca kammaṭṭhānaṁ dassetvā,",
  "atk-s0501a9:5_5": "maṅgalasuttena tassa pavattiyā maṅgalabhāvo attarakkhā ca,",
  "atk-s0501a9:5_6": "ratanasuttena tassānurūpā pararakkhā,",
  "atk-s0501a9:5_7": "tirokuṭṭena rattanasutte vuttabhūtesu ekaccabhūtadassanaṁ vuttappakārāya puññasampattiyā pamajjantānaṁ vipatti ca,",
  "atk-s0501a9:5_8": "nidhikaṇḍena tirokuṭṭe vuttavipattipaṭipakkhabhūtā sampatti ca dassitā,",
  "atk-s0501a9:5_9": "dosappahānasamatthaṁ pana kammaṭṭhānaṁ adassitameva,",
  "atk-s0501a9:5_10": "tasmā taṁ dosappahānasamatthaṁ kammaṭṭhānaṁ dassetuṁ idaṁ mettasuttaṁ idha nikkhittaṁ.",
  "atk-s0501a9:5_11": "Evañhi suparipūro hoti khuddakapāṭhoti idamassa idha nikkhepappayojanaṁ.",
  "atk-s0501a9:6_0": "Nidānasodhanaṁ",
  "atk-s0501a9:7_0": "Idāni yāyaṁ –",
  "atk-s0501a9:8_0": "‘‘Yena vuttaṁ yadā yattha, yasmā cetesa dīpanā;",
  "atk-s0501a9:9_0": "Nidānaṁ sodhayitvāssa, karissāmatthavaṇṇana’’nti. –",
  "atk-s0501a9:10_0": "Mātikā nikkhittā,",
  "atk-s0501a9:10_1": "tattha idaṁ mettasuttaṁ bhagavatāva vuttaṁ,",
  "atk-s0501a9:10_2": "na sāvakādīhi,",
  "atk-s0501a9:10_3": "tañca pana yadā himavantapassato devatāhi ubbāḷhā bhikkhū bhagavato santikaṁ āgatā,",
  "atk-s0501a9:10_4": "tadā sāvatthiyaṁ tesaṁ bhikkhūnaṁ parittatthāya kammaṭṭhānatthāya ca vuttanti evaṁ tāva saṅkhepato etesaṁ padānaṁ dīpanā nidānasodhanā veditabbā.",
  "atk-s0501a9:11_0": "Vitthārato pana evaṁ veditabbā –",
  "atk-s0501a9:11_1": "ekaṁ samayaṁ bhagavā sāvatthiyaṁ viharati upakaṭṭhāya vassūpanāyikāya,",
  "atk-s0501a9:11_2": "tena kho pana samayena sambahulā nānāverajjakā bhikkhū bhagavato santike kammaṭṭhānaṁ gahetvā tattha",
  "atk-s0501a9:11_3": "tattha vassaṁ upagantukāmā bhagavantaṁ upasaṅkamanti.",
  "atk-s0501a9:11_4": "Tatra sudaṁ bhagavā rāgacaritānaṁ saviññāṇakaaviññāṇakavasena ekādasavidhaṁ asubhakammaṭṭhānaṁ,",
  "atk-s0501a9:11_5": "dosacaritānaṁ catubbidhaṁ mettādikammaṭṭhānaṁ,",
  "atk-s0501a9:11_6": "mohacaritānaṁ maraṇassatikammaṭṭhānādīni,",
  "atk-s0501a9:11_7": "vitakkacaritānaṁ ānāpānassatipathavīkasiṇādīni,",
  "atk-s0501a9:11_8": "saddhācaritānaṁ buddhānussatikammaṭṭhānādīni,",
  "atk-s0501a9:11_9": "buddhicaritānaṁ catudhātuvavatthānādīnīti iminā nayena caturāsītisahassappabhedacaritānukūlāni kammaṭṭhānāni katheti.",
  "atk-s0501a9:12_0": "Atha kho pañcamattāni bhikkhusatāni bhagavato santike kammaṭṭhānaṁ uggahetvā sappāyasenāsanañca gocaragāmañca",
  "atk-s0501a9:12_1": "pariyesamānāni anupubbena gantvā paccante himavantena saddhiṁ ekābaddhaṁ nīlakācamaṇisannibhasilātalaṁ",
  "atk-s0501a9:12_2": "sītalaghanacchāyanīlavanasaṇḍamaṇḍitaṁ muttājālarajatapaṭṭasadisavālukākiṇṇabhūmibhāgaṁ sucisātasītalajalāsayaparivāritaṁ",
  "atk-s0501a9:12_3": "pabbatamaddasaṁsu.",
  "atk-s0501a9:12_4": "Atha te bhikkhū tatthekarattiṁ vasitvā pabhātāya rattiyā sarīraparikammaṁ katvā tassa avidūre aññataraṁ gāmaṁ piṇḍāya pavisiṁsu.",
  "atk-s0501a9:12_5": "Gāmo ghananivesanasanniviṭṭhakulasahassayutto,",
  "atk-s0501a9:12_6": "manussā cettha saddhā pasannā te paccante pabbajitadassanassa dullabhatāya bhikkhū disvā eva pītisomanassajātā hutvā te bhikkhū bhojetvā ‘‘idheva, bhante,",
  "atk-s0501a9:12_7": "temāsaṁ vasathā’’ti yācitvā pañca padhānakuṭisatāni kāretvā tattha mañcapīṭhapānīyaparibhojanīyaghaṭādīni sabbūpakaraṇāni paṭiyādesuṁ.",
  "atk-s0501a9:13_0": "Bhikkhū dutiyadivase aññaṁ gāmaṁ piṇḍāya pavisiṁsu.",
  "atk-s0501a9:13_1": "Tatthapi manussā tatheva upaṭṭhahitvā vassāvāsaṁ yāciṁsu.",
  "atk-s0501a9:13_2": "Bhikkhū ‘‘asati antarāye’’ti adhivāsetvā taṁ vanasaṇḍaṁ pavisitvā sabbarattindivaṁ āraddhavīriyā yāmaghaṇḍikaṁ",
  "atk-s0501a9:13_3": "koṭṭetvā yonisomanasikārabahulā viharantā rukkhamūlāni upagantvā nisīdiṁsu.",
  "atk-s0501a9:13_4": "Sīlavantānaṁ bhikkhūnaṁ tejena vihatatejā rukkhadevatā attano attano vimānā oruyha dārake gahetvā ito cito vicaranti.",
  "atk-s0501a9:13_5": "Seyyathāpi nāma rājūhi vā rājamahāmattehi vā gāmakāvāsaṁ gatehi gāmavāsīnaṁ gharesu okāse gahite gharamanussakā",
  "atk-s0501a9:13_6": "gharā nikkhamitvā aññatra vasantā ‘‘kadā nu gamissantī’’ti dūratova olokenti,",
  "atk-s0501a9:13_7": "evameva devatā attano attano vimānāni chaḍḍetvā ito cito ca vicarantiyo dūratova olokenti ‘‘kadā nu bhadantā gamissantī’’ti.",
  "atk-s0501a9:13_8": "Tato evaṁ samacintesuṁ ‘‘paṭhamavassūpagatā bhikkhū avassaṁ temāsaṁ vasissanti,",
  "atk-s0501a9:13_9": "mayaṁ pana tāva ciraṁ dārake gahetvā okkamma vasituṁ na sakkoma,",
  "atk-s0501a9:13_10": "handa mayaṁ bhikkhūnaṁ bhayānakaṁ ārammaṇaṁ dassemā’’ti.",
  "atk-s0501a9:13_11": "Tā rattiṁ bhikkhūnaṁ samaṇadhammakaraṇavelāya bhiṁsanakāni yakkharūpāni nimminitvā purato purato tiṭṭhanti,",
  "atk-s0501a9:13_12": "bheravasaddañca karonti.",
  "atk-s0501a9:13_13": "Bhikkhūnaṁ tāni rūpāni disvā tañca saddaṁ sutvā hadayaṁ phandi,",
  "atk-s0501a9:13_14": "dubbaṇṇā ca ahesuṁ uppaṇḍuppaṇḍukajātā.",
  "atk-s0501a9:13_15": "Tena te bhikkhū cittaṁ ekaggaṁ kātuṁ nāsakkhiṁsu,",
  "atk-s0501a9:13_16": "tesaṁ anekaggacittānaṁ bhayena ca punappunaṁ saṁviggānaṁ sati sammussi,",
  "atk-s0501a9:13_17": "tato tesaṁ muṭṭhasatīnaṁ duggandhāni ārammaṇāni payojesuṁ,",
  "atk-s0501a9:13_18": "tesaṁ tena duggandhena nimmathiyamānamiva matthaluṅgaṁ ahosi,",
  "atk-s0501a9:13_19": "gāḷhā sīsavedanā uppajjiṁsu,",
  "atk-s0501a9:13_20": "na ca taṁ pavattiṁ aññamaññassa ārocesuṁ.",
  "atk-s0501a9:14_0": "Athekadivasaṁ saṅghattherassa upaṭṭhānakāle sabbesu sannipatitesu saṅghatthero pucchi ‘‘tumhākaṁ, āvuso,",
  "atk-s0501a9:14_1": "imaṁ vanasaṇḍaṁ paviṭṭhānaṁ katipāhaṁ ativiya parisuddho chavivaṇṇo ahosi pariyodāto,",
  "atk-s0501a9:14_2": "vippasannāni ca indriyāni,",
  "atk-s0501a9:14_3": "etarahi panattha kisā dubbaṇṇā uppaṇḍuppaṇḍukajātā,",
  "atk-s0501a9:14_4": "kiṁ vo idha asappāya’’nti.",
  "atk-s0501a9:14_5": "Tato eko bhikkhu āha – ‘‘ahaṁ, bhante,",
  "atk-s0501a9:14_6": "rattiṁ īdisañca īdisañca bheravārammaṇaṁ passāmi ca suṇāmi ca,",
  "atk-s0501a9:14_7": "īdisañca gandhaṁ ghāyāmi,",
  "atk-s0501a9:14_8": "tena me cittaṁ na samādhiyatī’’ti,",
  "atk-s0501a9:14_9": "eteneva upāyena sabbeva te taṁ pavattiṁ ārocesuṁ.",
  "atk-s0501a9:14_10": "Saṅghatthero āha –",
  "atk-s0501a9:14_11": "‘‘bhagavatā, āvuso,",
  "atk-s0501a9:14_12": "dve vassūpanāyikā paññattā,",
  "atk-s0501a9:14_13": "amhākañca idaṁ senāsanaṁ asappāyaṁ,",
  "atk-s0501a9:14_14": "āyāmāvuso,",
  "atk-s0501a9:14_15": "bhagavato santikaṁ gantvā aññaṁ sappāyasenāsanaṁ pucchāmā’’ti. ‘‘Sādhu,",
  "atk-s0501a9:14_16": "bhante’’ti te bhikkhū therassa paṭissuṇitvā sabbeva senāsanaṁ saṁsāmetvā pattacīvaramādāya anupalittattā",
  "atk-s0501a9:14_17": "kulesu kañci anāmantetvā eva yena sāvatthi tena cārikaṁ pakkamiṁsu.",
  "atk-s0501a9:14_18": "Anupubbena sāvatthiṁ gantvā bhagavato santikaṁ āgamiṁsu.",
  "atk-s0501a9:15_0": "Bhagavā te bhikkhū disvā etadavoca – ‘‘na,",
  "atk-s0501a9:15_1": "bhikkhave,",
  "atk-s0501a9:15_2": "antovassaṁ cārikā caritabbāti mayā sikkhāpadaṁ paññattaṁ,",
  "atk-s0501a9:15_3": "kissa tumhe cārikaṁ carathā’’ti.",
  "atk-s0501a9:15_4": "Te bhagavato sabbamārocesuṁ.",
  "atk-s0501a9:15_5": "Bhagavā āvajjento sakalajambudīpe antamaso catupādapīṭhakaṭṭhānamattampi tesaṁ sappāyasenāsanaṁ nāddasa.",
  "atk-s0501a9:15_6": "Atha te bhikkhū āha – ‘‘na,",
  "atk-s0501a9:15_7": "bhikkhave,",
  "atk-s0501a9:15_8": "tumhākaṁ aññaṁ sappāyasenāsanaṁ atthi,",
  "atk-s0501a9:15_9": "tattheva tumhe viharantā āsavakkhayaṁ pāpuṇissatha,",
  "atk-s0501a9:15_10": "gacchatha,",
  "atk-s0501a9:15_11": "bhikkhave,",
  "atk-s0501a9:15_12": "tameva senāsanaṁ upanissāya viharatha,",
  "atk-s0501a9:15_13": "sace pana devatāhi abhayaṁ icchatha,",
  "atk-s0501a9:15_14": "imaṁ parittaṁ uggaṇhatha.",
  "atk-s0501a9:15_15": "Etañhi vo parittañca kammaṭṭhānañca bhavissatī’’ti idaṁ suttamabhāsi.",
  "atk-s0501a9:16_0": "Apare panāhu –",
  "atk-s0501a9:16_1": "‘‘gacchatha,",
  "atk-s0501a9:16_2": "bhikkhave,",
  "atk-s0501a9:16_3": "tameva senāsanaṁ upanissāya viharathā’’ti idañca vatvā bhagavā āha –",
  "atk-s0501a9:16_4": "‘‘apica kho āraññakena pariharaṇaṁ ñātabbaṁ.",
  "atk-s0501a9:16_5": "Seyyathidaṁ –",
  "atk-s0501a9:16_6": "sāyaṁ pātaṁ karaṇavasena dve mettā dve parittā dve asubhā dve maraṇassatī aṭṭhamahāsaṁvegavatthusamāvajjanañca,",
  "atk-s0501a9:16_7": "aṭṭha mahāsaṁvegavatthūni nāma jātijarābyādhimaraṇaṁ cattāri apāyadukkhānīti,",
  "atk-s0501a9:16_8": "atha vā jātijarābyādhimaraṇāni cattāri,",
  "atk-s0501a9:16_9": "apāyadukkhaṁ pañcamaṁ,",
  "atk-s0501a9:16_10": "atīte vaṭṭamūlakaṁ dukkhaṁ,",
  "atk-s0501a9:16_11": "anāgate vaṭṭamūlakaṁ dukkhaṁ,",
  "atk-s0501a9:16_12": "paccuppanne āhārapariyeṭṭhimūlakaṁ dukkha’’nti.",
  "atk-s0501a9:16_13": "Evaṁ bhagavā pariharaṇaṁ ācikkhitvā tesaṁ bhikkhūnaṁ mettatthañca parittatthañca vipassanāpādakajjhānatthañca idaṁ suttamabhāsīti.",
  "atk-s0501a9:16_14": "Evaṁ vitthāratopi ‘‘yena vuttaṁ yadā yattha,",
  "atk-s0501a9:16_15": "yasmā ce’’ti etesaṁ padānaṁ dīpanā nidānasodhanā veditabbā.",
  "atk-s0501a9:17_0": "Ettāvatā ca yā sā ‘‘yena vuttaṁ yadā yattha,",
  "atk-s0501a9:17_1": "yasmā cetesa dīpanā.",
  "atk-s0501a9:17_2": "Nidānaṁ sodhayitvā’’ti mātikā ṭhapitā,",
  "atk-s0501a9:17_3": "sā sabbākārena vitthāritā hoti.",
  "atk-s0501a9:18_0": "Paṭhamagāthāvaṇṇanā",
  "atk-s0501a9:19_0": "1.",
  "atk-s0501a9:19_1": "Idāni ‘‘assa karissāmatthavaṇṇana’’nti vuttattā evaṁ katanidānasodhanassa assa suttassa atthavaṇṇanā ārabbhate.",
  "atk-s0501a9:19_2": "Tattha karaṇīyamatthakusalenāti imissā paṭhamagāthāya tāva ayaṁ padavaṇṇanā –",
  "atk-s0501a9:19_3": "karaṇīyanti kātabbaṁ,",
  "atk-s0501a9:19_4": "karaṇārahanti attho.",
  "atk-s0501a9:19_5": "Atthoti paṭipadā,",
  "atk-s0501a9:19_6": "yaṁ vā kiñci attano hitaṁ,",
  "atk-s0501a9:19_7": "taṁ sabbaṁ araṇīyato atthoti vuccati,",
  "atk-s0501a9:19_8": "araṇīyato nāma upagantabbato.",
  "atk-s0501a9:19_9": "Atthe kusalena atthakusalena atthachekenāti vuttaṁ hoti.",
  "atk-s0501a9:19_10": "Yanti aniyamitapaccattaṁ.",
  "atk-s0501a9:19_11": "Nti niyamitaupayogaṁ,",
  "atk-s0501a9:19_12": "ubhayampi vā yaṁ tanti paccattavacanaṁ.",
  "atk-s0501a9:19_13": "Santaṁ padanti upayogavacanaṁ,",
  "atk-s0501a9:19_14": "tattha lakkhaṇato santaṁ,",
  "atk-s0501a9:19_15": "pattabbato padaṁ,",
  "atk-s0501a9:19_16": "nibbānassetaṁ adhivacanaṁ.",
  "atk-s0501a9:19_17": "Abhisameccāti abhisamāgantvā.",
  "atk-s0501a9:19_18": "Sakkotīti sakko,",
  "atk-s0501a9:19_19": "samattho paṭibaloti vuttaṁ hoti.",
  "atk-s0501a9:19_20": "Ujūti ajjavayutto.",
  "atk-s0501a9:19_21": "Suṭṭhu ujūti suhuju.",
  "atk-s0501a9:19_22": "Sukhaṁ vaco tasminti suvaco.",
  "atk-s0501a9:19_23": "Assāti bhaveyya.",
  "atk-s0501a9:19_24": "Mudūti maddavayutto.",
  "atk-s0501a9:19_25": "Na atimānīti anatimāni.",
  "atk-s0501a9:20_0": "Ayaṁ panettha atthavaṇṇanā –",
  "atk-s0501a9:20_1": "karaṇīyamatthakusalena,",
  "atk-s0501a9:20_2": "yantaṁ santaṁ padaṁ abhisameccāti ettha tāva atthi karaṇīyaṁ,",
  "atk-s0501a9:20_3": "atthi akaraṇīyaṁ.",
  "atk-s0501a9:20_4": "Tattha saṅkhepato sikkhattayaṁ karaṇīyaṁ.",
  "atk-s0501a9:20_5": "Sīlavipatti,",
  "atk-s0501a9:20_6": "diṭṭhivipatti,",
  "atk-s0501a9:20_7": "ācāravipatti,",
  "atk-s0501a9:20_8": "ājīvavipattīti evamādi akaraṇīyaṁ.",
  "atk-s0501a9:20_9": "Tathā atthi atthakusalo,",
  "atk-s0501a9:20_10": "atthi anatthakusalo.",
  "atk-s0501a9:20_11": "Tattha yo imasmiṁ sāsane pabbajitvā na attānaṁ sammā payojeti,",
  "atk-s0501a9:20_12": "khaṇḍasīlo hoti,",
  "atk-s0501a9:20_13": "ekavīsatividhaṁ anesanaṁ nissāya jīvikaṁ kappeti.",
  "atk-s0501a9:20_14": "Seyyathidaṁ –",
  "atk-s0501a9:20_15": "veḷudānaṁ pattadānaṁ pupphadānaṁ phaladānaṁ dantakaṭṭhadānaṁ mukhodakadānaṁ sinānadānaṁ cuṇṇadānaṁ mattikādānaṁ",
  "atk-s0501a9:20_16": "cāṭukamyataṁ muggasūpyataṁ pāribhaṭayataṁ jaṅghapesanikaṁ vejjakammaṁ dūtakammaṁ pahiṇagamanaṁ piṇḍapaṭipiṇḍaṁ",
  "atk-s0501a9:20_17": "dānānuppadānaṁ vatthuvijjaṁ nakkhattavijjaṁ aṅgavijjanti.",
  "atk-s0501a9:20_18": "Chabbidhe ca agocare carati.",
  "atk-s0501a9:20_19": "Seyyathidaṁ –",
  "atk-s0501a9:20_20": "vesiyāgocare vidhavathullakumārikapaṇḍakabhikkhunīpānāgāragocareti.",
  "atk-s0501a9:20_21": "Saṁsaṭṭho ca viharati rājūhi rājamahāmattehi titthiyehi titthiyasāvakehi ananulomikena gihisaṁsaggena,",
  "atk-s0501a9:20_22": "yāni vā pana tāni kulāni assaddhāni appasannāni anopānabhūtāni akkosakaparibhāsakāni anatthakāmāni ahitaaphāsukayogakkhemakāmāni bhikkhūnaṁ…pe…",
  "atk-s0501a9:20_23": "upāsikānaṁ,",
  "atk-s0501a9:20_24": "tathārūpāni kulāni sevati bhajati payirupāsati.",
  "atk-s0501a9:20_25": "Ayaṁ anatthakusalo.",
  "atk-s0501a9:21_0": "Yo pana imasmiṁ sāsane pabbajitvā attānaṁ sammā payojeti,",
  "atk-s0501a9:21_1": "anesanaṁ pahāya catupārisuddhisīle patiṭṭhātukāmo saddhāsīsena pātimokkhasaṁvaraṁ satisīsena indriyasaṁvaraṁ vīriyasīsena ājīvapārisuddhiṁ,",
  "atk-s0501a9:21_2": "paññāsīsena paccayapaṭisevanaṁ pūreti.",
  "atk-s0501a9:21_3": "Ayaṁ atthakusalo.",
  "atk-s0501a9:22_0": "Yo vā sattāpattikkhandhasodhanavasena pātimokkhasaṁvaraṁ,",
  "atk-s0501a9:22_1": "chadvāre ghaṭṭitārammaṇesu abhijjhādīnaṁ anuppattivasena indrisaṁvaraṁ,",
  "atk-s0501a9:22_2": "anesanaparivajjanavasena viññuppasatthabuddhabuddhasāvakavaṇṇitapaccayapaṭisevanena ca ājīvapārisuddhiṁ,",
  "atk-s0501a9:22_3": "yathāvuttapaccavekkhaṇavasena paccayapaṭisevanaṁ,",
  "atk-s0501a9:22_4": "catuiriyāpathaparivattane sātthakatādipaccavekkhaṇavasena sampajaññañca sodheti.",
  "atk-s0501a9:22_5": "Ayampi atthakusalo.",
  "atk-s0501a9:23_0": "Yo vā yathā ūsodakaṁ paṭicca saṁkiliṭṭhaṁ vatthaṁ pariyodāpayati,",
  "atk-s0501a9:23_1": "chārikaṁ paṭicca ādāso,",
  "atk-s0501a9:23_2": "ukkāmukhaṁ paṭicca jātarūpaṁ,",
  "atk-s0501a9:23_3": "tathā ñāṇaṁ paṭicca sīlaṁ vodāyatīti ñatvā ñāṇodakena dhovanto sīlaṁ pariyodāpeti.",
  "atk-s0501a9:23_4": "Yathā ca kikī sakuṇikā aṇḍaṁ,",
  "atk-s0501a9:23_5": "camarī migo vāladhiṁ,",
  "atk-s0501a9:23_6": "ekaputtikā nārī piyaṁ ekaputtakaṁ,",
  "atk-s0501a9:23_7": "ekanayano puriso taṁ ekanayanañca rakkhati,",
  "atk-s0501a9:23_8": "tathā ativiya appamatto attano sīlakkhandhaṁ rakkhati,",
  "atk-s0501a9:23_9": "sāyaṁ pātaṁ paccavekkhamāno aṇumattampi vajjaṁ na passati.",
  "atk-s0501a9:23_10": "Ayampi atthakusalo.",
  "atk-s0501a9:24_0": "Yo vā pana avippaṭisārakare sīle patiṭṭhāya kilesavikkhambhanapaṭipadaṁ paggaṇhāti,",
  "atk-s0501a9:24_1": "taṁ paggaṇhitvā kasiṇaparikammaṁ karoti,",
  "atk-s0501a9:24_2": "kasiṇaparikammaṁ katvā samāpattiyo nibbatteti.",
  "atk-s0501a9:24_3": "Ayampi atthakusalo.",
  "atk-s0501a9:25_0": "Yo vā pana samāpattito vuṭṭhāya saṅkhāre sammasitvā arahattaṁ pāpuṇāti,",
  "atk-s0501a9:25_1": "ayaṁ atthakusalānaṁ aggo.",
  "atk-s0501a9:25_2": "Tattha ye ime yāva avippaṭisārakare sīle patiṭṭhānena yāva vā kilesavikkhambhanapaṭipadāyapaggahaṇena vaṇṇitā atthakusalā,",
  "atk-s0501a9:25_3": "te imasmiṁ atthe atthakusalāti adhippetā.",
  "atk-s0501a9:25_4": "Tathā vidhā ca te bhikkhū.",
  "atk-s0501a9:25_5": "Tena bhagavā te bhikkhū sandhāya ekapuggalādhiṭṭhānāya desanāya ‘‘karaṇīyamatthakusalenā’’ti āha.",
  "atk-s0501a9:26_0": "Tato ‘‘kiṁ karaṇīya’’nti tesaṁ sañjātakaṅkhānaṁ āha ‘‘yantaṁ santaṁ padaṁ abhisameccā’’ti.",
  "atk-s0501a9:26_1": "Ayamettha adhippāyo –",
  "atk-s0501a9:26_2": "taṁ buddhānubuddhehi vaṇṇitaṁ santaṁ nibbānapadaṁ paṭivedhavasena abhisamecca viharitukāmena yaṁ karaṇīyanti.",
  "atk-s0501a9:26_3": "Ettha ca yanti imassa gāthāpadassa ādito vuttameva karaṇīyanti adhikārato anuvattati,",
  "atk-s0501a9:26_4": "taṁ santaṁ padaṁ abhisameccāti.",
  "atk-s0501a9:26_5": "Ayaṁ pana yasmā sāvasesapāṭho attho,",
  "atk-s0501a9:26_6": "tasmā viharitukāmenāti vuttanti veditabbaṁ.",
  "atk-s0501a9:27_0": "Atha vā santaṁ padaṁ abhisameccāti anussavādivasena lokiyapaññāya nibbānapadaṁ ‘‘santa’’nti ñatvā taṁ",
  "atk-s0501a9:27_1": "adhigantukāmena yantaṁ karaṇīyanti adhikārato anuvattati,",
  "atk-s0501a9:27_2": "taṁ karaṇīyamatthakusalenāti evampettha adhippāyo veditabbo.",
  "atk-s0501a9:27_3": "Atha vā ‘‘karaṇīyamatthakusalenā’’ti vutte ‘‘ki’’nti cintentānaṁ āha ‘‘yantaṁ santaṁ padaṁ abhisameccā’’ti.",
  "atk-s0501a9:27_4": "Tassevaṁ adhippāyo veditabbo –",
  "atk-s0501a9:27_5": "lokiyapaññāya santaṁ padaṁ abhisamecca yaṁ karaṇīyaṁ kātabbaṁ,",
  "atk-s0501a9:27_6": "taṁ karaṇīyaṁ,",
  "atk-s0501a9:27_7": "karaṇārahameva tanti vuttaṁ hoti.",
  "atk-s0501a9:28_0": "Kiṁ pana tanti ?",
  "atk-s0501a9:28_1": "Kimaññaṁ siyā aññatra tadadhigamupāyato,",
  "atk-s0501a9:28_2": "kāmañcetaṁ karaṇārahaṭṭhena sikkhattayadīpakena ādipadeneva vuttaṁ.",
  "atk-s0501a9:28_3": "Tathā hi tassa atthavaṇṇanāyaṁ avocumhā ‘‘atthi karaṇīyaṁ,",
  "atk-s0501a9:28_4": "atthi akaraṇīyaṁ.",
  "atk-s0501a9:28_5": "Tattha saṅkhepato sikkhattayaṁ karaṇīya’’nti.",
  "atk-s0501a9:28_6": "Atisaṅkhepena desitattā pana tesaṁ bhikkhūnaṁ kehici viññātaṁ,",
  "atk-s0501a9:28_7": "kehici na viññātaṁ.",
  "atk-s0501a9:28_8": "Tato yehi na viññātaṁ,",
  "atk-s0501a9:28_9": "tesaṁ viññāpanatthaṁ yaṁ visesato āraññakena bhikkhunā kātabbaṁ,",
  "atk-s0501a9:28_10": "taṁ vitthārento ‘‘sakko ujū ca suhujū ca,",
  "atk-s0501a9:28_11": "suvaco cassa mudu anatimānī’’ti imaṁ tāva upaḍḍhagāthamāha.",
  "atk-s0501a9:29_0": "Kiṁ vuttaṁ hoti?",
  "atk-s0501a9:29_1": "Santaṁ padaṁ abhisamecca viharitukāmo,",
  "atk-s0501a9:29_2": "lokiyapaññāya vā taṁ abhisamecca tadadhigamāya paṭipajjamāno āraññako bhikkhu dutiyacatutthapadhāniyaṅgasamannāgamena",
  "atk-s0501a9:29_3": "kāye ca jīvite ca anapekkho hutvā saccappaṭivedhāya paṭipajjituṁ sakko assa,",
  "atk-s0501a9:29_4": "tathā kasiṇaparikammavattasamādānādīsu attano pattacīvarappaṭisaṅkharaṇādīsu ca yāni tāni sabrahmacārīnaṁ uccāvacāni kiṁ karaṇīyāni,",
  "atk-s0501a9:29_5": "tesu aññesu ca evarūpesu sakko assa dakkho analaso samattho.",
  "atk-s0501a9:29_6": "Sakko hontopi ca tatiyapadhāniyaṅgasamannāgamena uju assa.",
  "atk-s0501a9:29_7": "Uju hontopi ca sakiṁ ujubhāvena daharakāle vā ujubhāvena santosaṁ anāpajjitvā yāvajīvaṁ punappunaṁ asithilakaraṇena suṭṭhutaraṁ uju assa.",
  "atk-s0501a9:29_8": "Asaṭhatāya vā uju,",
  "atk-s0501a9:29_9": "amāyāvitāya suhuju.",
  "atk-s0501a9:29_10": "Kāyavacīvaṅkappahānena vā uju,",
  "atk-s0501a9:29_11": "manovaṅkappahānena suhuju.",
  "atk-s0501a9:29_12": "Asantaguṇassa vā anāvikaraṇena uju,",
  "atk-s0501a9:29_13": "asantaguṇena uppannassa lābhassa anadhivāsanena suhuju.",
  "atk-s0501a9:29_14": "Evaṁ ārammaṇalakkhaṇūpanijjhānehi purimadvayatatiyasikkhāhi payogāsayasuddhīhi ca uju ca suhuju ca assa.",
  "atk-s0501a9:30_0": "Na kevalañca uju ca suhuju ca,",
  "atk-s0501a9:30_1": "apica pana suvaco ca assa.",
  "atk-s0501a9:30_2": "Yo hi puggalo ‘‘idaṁ na kattabba’’nti vutto ‘‘kiṁ te diṭṭhaṁ,",
  "atk-s0501a9:30_3": "kiṁ te sutaṁ,",
  "atk-s0501a9:30_4": "ko me sutvā vadasi,",
  "atk-s0501a9:30_5": "kiṁ upajjhāyo ācariyo sandiṭṭho sambhatto vā’’ti vadeti,",
  "atk-s0501a9:30_6": "tuṇhībhāvena vā taṁ viheseti,",
  "atk-s0501a9:30_7": "sampaṭicchitvā vā na tathā karoti,",
  "atk-s0501a9:30_8": "so visesādhigamassa dūre hoti.",
  "atk-s0501a9:30_9": "Yo pana ovadiyamāno ‘‘sādhu,",
  "atk-s0501a9:30_10": "bhante suṭṭhu vuttaṁ,",
  "atk-s0501a9:30_11": "attano vajjaṁ nāma duddasaṁ hoti,",
  "atk-s0501a9:30_12": "punapi maṁ evarūpaṁ disvā vadeyyātha anukampaṁ upādāya,",
  "atk-s0501a9:30_13": "cirassaṁ me tumhākaṁ santikā ovādo laddho’’ti vadati,",
  "atk-s0501a9:30_14": "yathānusiṭṭhañca paṭipajjati,",
  "atk-s0501a9:30_15": "so visesādhigamassa avidūre hoti.",
  "atk-s0501a9:30_16": "Tasmā evaṁ parassa vacanaṁ sampaṭicchitvā karonto suvaco ca assa.",
  "atk-s0501a9:31_0": "Yathā ca suvaco,",
  "atk-s0501a9:31_1": "evaṁ mudu assa.",
  "atk-s0501a9:31_2": "Mudūti gahaṭṭhehi dūtagamanapahiṇagamanādīsu niyujjamāno tattha mudubhāvaṁ akatvā thaddho hutvā vattapaṭipattiyaṁ",
  "atk-s0501a9:31_3": "sakalabrahmacariye ca mudu assa suparikammakatasuvaṇṇaṁ viya tattha tattha viniyogakkhamo.",
  "atk-s0501a9:31_4": "Atha vā mudūti abhākuṭiko uttānamukho sukhasambhāso paṭisanthāravutti sutitthaṁ viya sukhāvagāho assa.",
  "atk-s0501a9:31_5": "Na kevalañca mudu,",
  "atk-s0501a9:31_6": "apica pana anatimānī assa,",
  "atk-s0501a9:31_7": "jātigottādīhi atimānavatthūhi pare nātimaññeyya,",
  "atk-s0501a9:31_8": "sāriputtatthero viya caṇḍālakumārakasamena cetasā vihareyyāti.",
  "atk-s0501a9:32_0": "Dutiyagāthāvaṇṇanā",
  "atk-s0501a9:33_0": "2.",
  "atk-s0501a9:33_1": "Evaṁ bhagavā santaṁ padaṁ abhisamecca viharitukāmassa tadadhigamāya vā paṭipajjamānassa visesato āraññakassa",
  "atk-s0501a9:33_2": "bhikkhuno ekaccaṁ karaṇīyaṁ vatvā puna tatuttaripi vattukāmo ‘‘santussako cā’’ti dutiyagāthamāha.",
  "atk-s0501a9:34_0": "Tattha ‘‘santuṭṭhī ca kataññutā’’ti ettha vuttappabhedena dvādasavidhena santosena santussatīti santussako.",
  "atk-s0501a9:34_1": "Atha vā tussatīti tussako,",
  "atk-s0501a9:34_2": "sakena tussako,",
  "atk-s0501a9:34_3": "santena tussako,",
  "atk-s0501a9:34_4": "samena tussakoti santussako.",
  "atk-s0501a9:34_5": "Tattha sakaṁ nāma ‘‘piṇḍiyālopabhojanaṁ nissāyā’’ti evaṁ upasampadamaṇḍale uddiṭṭhaṁ attanā ca sampaṭicchitaṁ catupaccayajātaṁ,",
  "atk-s0501a9:34_6": "tena sundarena vā asundarena vā sakkaccaṁ vā asakkaccaṁ vā dinnena paṭiggahaṇakāle paribhogakāle ca vikāraṁ",
  "atk-s0501a9:34_7": "adassetvā yāpento ‘‘sakena tussako’’ti vuccati.",
  "atk-s0501a9:34_8": "Santaṁ nāma yaṁ laddhaṁ hoti attano ‘vijjamānaṁ ,",
  "atk-s0501a9:34_9": "tena santeneva tussanto tato paraṁ na patthento atricchataṁ pajahanto ‘‘santena tussako’’ti vuccati.",
  "atk-s0501a9:34_10": "Samaṁ nāma iṭṭhāniṭṭhesu anunayapaṭighappahānaṁ,",
  "atk-s0501a9:34_11": "tena samena sabbārammaṇesu tussanto ‘‘samena tussako’’ti vuccati.",
  "atk-s0501a9:35_0": "Sukhena bharīyatīti subharo,",
  "atk-s0501a9:35_1": "suposoti vuttaṁ hoti.",
  "atk-s0501a9:35_2": "Yo hi bhikkhu manussehi sālimaṁsodanādīnaṁ patte pūretvā dinnepi dummukhabhāvaṁ anattamanabhāvameva ca dasseti,",
  "atk-s0501a9:35_3": "tesaṁ vā sammukhāva taṁ piṇḍapātaṁ ‘‘kiṁ tumhehi dinna’’nti apasādento sāmaṇeragahaṭṭhādīnaṁ deti,",
  "atk-s0501a9:35_4": "esa dubbharo.",
  "atk-s0501a9:35_5": "Etaṁ disvā manussā dūratova parivajjenti ‘‘dubbharo bhikkhu na sakkā posetu’’nti .",
  "atk-s0501a9:35_6": "Yo pana yaṁ kiñci lūkhaṁ vā paṇītaṁ vā appaṁ vā bahuṁ vā labhitvā attamano vippasannamukho hutvā yāpeti,",
  "atk-s0501a9:35_7": "esa subharo.",
  "atk-s0501a9:35_8": "Etaṁ disvā manussā ativiya vissatthā honti,",
  "atk-s0501a9:35_9": "‘‘amhākaṁ bhadanto subharo,",
  "atk-s0501a9:35_10": "thokathokenāpi tussati,",
  "atk-s0501a9:35_11": "mayameva naṁ posessāmā’’ti paṭiññaṁ katvā posenti.",
  "atk-s0501a9:35_12": "Evarūpo idha subharoti adhippeto.",
  "atk-s0501a9:36_0": "Appaṁ kiccamassāti appakicco,",
  "atk-s0501a9:36_1": "na kammārāmatābhassārāmatāsaṅgaṇikārāmatādianekakiccabyāvaṭo,",
  "atk-s0501a9:36_2": "atha vā sakalavihāre navakammasaṅghaparibhogasāmaṇeraārāmikavosāsanādikiccavirahito,",
  "atk-s0501a9:36_3": "attano kesanakhacchedanapattacīvarakammādiṁ katvā samaṇadhammakiccaparo hotīti vuttaṁ hoti.",
  "atk-s0501a9:37_0": "Sallahukā vutti assāti sallahukavutti.",
  "atk-s0501a9:37_1": "Yathā ekacco bahubhaṇḍo bhikkhu disāpakkamanakāle bahuṁ pattacīvarapaccattharaṇatelaguḷādiṁ mahājanena sīsabhārakaṭibhārādīhi ubbahāpetvā pakkamati,",
  "atk-s0501a9:37_2": "evaṁ ahutvā yo appaparikkhāro hoti,",
  "atk-s0501a9:37_3": "pattacīvarādiaṭṭhasamaṇaparikkhāramattameva pariharati,",
  "atk-s0501a9:37_4": "disāpakkamanakāle pakkhī sakuṇo viya samādāyeva pakkamati ,",
  "atk-s0501a9:37_5": "evarūpo idha sallahukavuttīti adhippeto.",
  "atk-s0501a9:37_6": "Santāni indriyāni assāti santindriyo,",
  "atk-s0501a9:37_7": "iṭṭhārammaṇādīsu rāgādivasena anuddhatindriyoti vuttaṁ hoti.",
  "atk-s0501a9:37_8": "Nipakoti viññū vibhāvī paññavā,",
  "atk-s0501a9:37_9": "sīlānurakkhaṇapaññāya cīvarādivicāraṇapaññāya āvāsādisattasappāyaparijānanapaññāya ca samannāgatoti adhippāyo.",
  "atk-s0501a9:38_0": "Na pagabbhoti appagabbho,",
  "atk-s0501a9:38_1": "aṭṭhaṭṭhānena kāyapāgabbhiyena catuṭṭhānena vacīpāgabbhiyena anekena ṭhānena manopāgabbhiyena ca virahitoti attho.",
  "atk-s0501a9:39_0": "Aṭṭhaṭṭhānaṁ kāyapāgabbhiyaṁ (mahāni.",
  "atk-s0501a9:39_1": "87) nāma saṅghagaṇapuggalabhojanasālājantāgharanhānatitthabhikkhācāramaggaantaragharappavesanesu kāyena appatirūpakaraṇaṁ.",
  "atk-s0501a9:39_2": "Seyyathidaṁ –",
  "atk-s0501a9:39_3": "idhekacco saṅghamajjhe pallatthikāya vā nisīdati pāde pādamodahitvā vāti evamādi.",
  "atk-s0501a9:39_4": "Tathā gaṇamajjhe catuparisasannipāte,",
  "atk-s0501a9:39_5": "tathā vuḍḍhatare puggale.",
  "atk-s0501a9:39_6": "Bhojanasālāyaṁ pana vuḍḍhānaṁ āsanaṁ na deti,",
  "atk-s0501a9:39_7": "navānaṁ āsanaṁ paṭibāhati.",
  "atk-s0501a9:39_8": "Tathā jantāghare,",
  "atk-s0501a9:39_9": "vuḍḍhe cettha anāpucchā aggijālanādīni karoti.",
  "atk-s0501a9:39_10": "Nhānatitthe ca yadidaṁ ‘‘daharo vuḍḍhoti pamāṇaṁ akatvā āgatapaṭipāṭiyā nhāyitabba’’nti vuttaṁ,",
  "atk-s0501a9:39_11": "tampi anādiyanto pacchā āgantvā udakaṁ otaritvā vuḍḍhe ca nave ca bādheti.",
  "atk-s0501a9:39_12": "Bhikkhācāramagge pana aggāsanaaggodakaaggapiṇḍatthaṁ vuḍḍhānaṁ purato purato yāti,",
  "atk-s0501a9:39_13": "bāhāya bāhaṁ paharanto.",
  "atk-s0501a9:39_14": "Antaragharappavesane vuḍḍhānaṁ paṭhamataraṁ pavisati,",
  "atk-s0501a9:39_15": "daharehi kāyakīḷanaṁ karotīti evamādi.",
  "atk-s0501a9:40_0": "Catuṭṭhānaṁ vacīpāgabbhiyaṁ (mahāni.",
  "atk-s0501a9:40_1": "87) nāma saṅghagaṇapuggalaantaragharesu appatirūpavācānicchāraṇaṁ.",
  "atk-s0501a9:40_2": "Seyyathidaṁ –",
  "atk-s0501a9:40_3": "idhekacco saṅghamajjhe anāpucchā dhammaṁ bhāsati,",
  "atk-s0501a9:40_4": "tathā pubbe vuttappakāre gaṇe vuḍḍhatare puggale ca,",
  "atk-s0501a9:40_5": "tattha manussehi pañhaṁ puṭṭho vuḍḍhataraṁ anāpucchā vissajjeti,",
  "atk-s0501a9:40_6": "antaraghare pana ‘‘itthannāme kiṁ atthi,",
  "atk-s0501a9:40_7": "kiṁ yāgu udāhu khādanīyaṁ vā bhojanīyaṁ vā,",
  "atk-s0501a9:40_8": "kiṁ me dassasi,",
  "atk-s0501a9:40_9": "kiṁ ajja khādissāmi,",
  "atk-s0501a9:40_10": "kiṁ bhuñjissāmi,",
  "atk-s0501a9:40_11": "kiṁ pivissāmī’’ti evamādiṁ bhāsati.",
  "atk-s0501a9:41_0": "Anekaṭṭhānaṁ manopāgabbhiyaṁ (mahāni.",
  "atk-s0501a9:41_1": "87) nāma tesu tesu ṭhānesu kāyavācāhi ajjhācāraṁ anāpajjitvāpi manasā eva kāmavitakkādinānappakāraṁ appatirūpavitakkanaṁ.",
  "atk-s0501a9:42_0": "Kulesvananugiddhoti yāni tāni kulāni upasaṅkamati,",
  "atk-s0501a9:42_1": "tesu paccayataṇhāya vā ananulomikagihisaṁsaggavasena vā ananugiddho,",
  "atk-s0501a9:42_2": "na sahasokī,",
  "atk-s0501a9:42_3": "na sahanandī,",
  "atk-s0501a9:42_4": "na sukhitesu sukhito,",
  "atk-s0501a9:42_5": "na dukkhitesu dukkhito,",
  "atk-s0501a9:42_6": "na uppannesu kiccakaraṇīyesu attanā vā uyyogamāpajjitāti vuttaṁ hoti.",
  "atk-s0501a9:42_7": "Imissāya ca gāthāya yaṁ ‘‘suvaco cassā’’ti ettha vuttaṁ assāti vacanaṁ,",
  "atk-s0501a9:42_8": "taṁ sabbapadehi saddhiṁ santussako ca assa,",
  "atk-s0501a9:42_9": "subharo ca assāti evaṁ yojetabbaṁ.",
  "atk-s0501a9:43_0": "Tatiyagāthāvaṇṇanā",
  "atk-s0501a9:44_0": "3.",
  "atk-s0501a9:44_1": "Evaṁ bhagavā santaṁ padaṁ abhisamecca viharitukāmassa tadadhigamāya vā paṭipajjitukāmassa visesato āraññakassa",
  "atk-s0501a9:44_2": "bhikkhuno taduttaripi karaṇīyaṁ ācikkhitvā idāni akaraṇīyampi ācikkhitukāmo ‘‘na ca khuddamācare kiñci,",
  "atk-s0501a9:44_3": "yena viññū pare upavadeyyu’’nti imaṁ upaḍḍhagāthamāha.",
  "atk-s0501a9:45_0": "Tassattho –",
  "atk-s0501a9:45_1": "evamimaṁ karaṇīyaṁ karonto yaṁ taṁ kāyavacīmanoduccaritaṁ khuddaṁ lāmakanti vuccati,",
  "atk-s0501a9:45_2": "taṁ na ca khuddaṁ samācare,",
  "atk-s0501a9:45_3": "asamācaranto ca na kevalaṁ oḷārikaṁ,",
  "atk-s0501a9:45_4": "kintu kiñci na samācare,",
  "atk-s0501a9:45_5": "appamattakampi aṇumattakampi na samācareti vuttaṁ hoti.",
  "atk-s0501a9:46_0": "Tato tassa samācāre sandiṭṭhikamevādīnavaṁ dasseti ‘‘yena viññū pare upavadeyyu’’nti.",
  "atk-s0501a9:46_1": "Ettha ca yasmā aviññū pare appamāṇaṁ.",
  "atk-s0501a9:46_2": "Te hi anavajjaṁ vā sāvajjaṁ karonti,",
  "atk-s0501a9:46_3": "appasāvajjaṁ vā mahāsāvajjaṁ.",
  "atk-s0501a9:46_4": "Viññū eva pana pamāṇaṁ.",
  "atk-s0501a9:46_5": "Te hi anuvicca pariyogāhetvā avaṇṇārahassa avaṇṇaṁ bhāsanti,",
  "atk-s0501a9:46_6": "vaṇṇārahassa vaṇṇaṁ bhāsanti.",
  "atk-s0501a9:46_7": "Tasmā ‘‘viññū pare’’ti vuttaṁ.",
  "atk-s0501a9:47_0": "Evaṁ bhagavā imāhi aḍḍhateyyāhi gāthāhi santaṁ padaṁ abhisamecca viharitukāmassa tadadhigamāya vā paṭipajjitukāmassa visesato āraññakassa,",
  "atk-s0501a9:47_1": "āraññakasīsena ca sabbesampi kammaṭṭhānaṁ gahetvā viharitukāmānaṁ karaṇīyākaraṇīyabhedaṁ kammaṭṭhānūpacāraṁ",
  "atk-s0501a9:47_2": "vatvā idāni tesaṁ bhikkhūnaṁ tassa devatābhayassa paṭighātāya parittatthaṁ vipassanāpādakajjhānavasena",
  "atk-s0501a9:47_3": "kammaṭṭhānatthañca ‘‘sukhinova khemino hontū’’tiādinā nayena mettakathaṁ kathetumāraddho.",
  "atk-s0501a9:48_0": "Tattha sukhinoti sukhasampannā.",
  "atk-s0501a9:48_1": "Kheminoti khemavanto,",
  "atk-s0501a9:48_2": "abhayā nirupaddavāti vuttaṁ hoti.",
  "atk-s0501a9:48_3": "Sabbeti anavasesā.",
  "atk-s0501a9:48_4": "Sattāti pāṇino.",
  "atk-s0501a9:48_5": "Sukhitattāti sukhitacittā.",
  "atk-s0501a9:48_6": "Ettha ca kāyikena sukhena sukhino,",
  "atk-s0501a9:48_7": "mānasena sukhitattā,",
  "atk-s0501a9:48_8": "tadubhayenāpi sabbabhayupaddavavigamena vā kheminoti veditabbo.",
  "atk-s0501a9:48_9": "Kasmā pana evaṁ vuttaṁ?",
  "atk-s0501a9:48_10": "Mettābhāvanākāradassanatthaṁ.",
  "atk-s0501a9:48_11": "Evañhi mettā bhāvetabbā ‘‘sabbe sattā sukhino hontū’’ti vā,",
  "atk-s0501a9:48_12": "‘‘khemino hontū’’ti vā,",
  "atk-s0501a9:48_13": "‘‘sukhitattā hontū’’ti vā.",
  "atk-s0501a9:49_0": "Catutthagāthāvaṇṇanā",
  "atk-s0501a9:50_0": "4.",
  "atk-s0501a9:50_1": "Evaṁ yāva upacārato appanākoṭi,",
  "atk-s0501a9:50_2": "tāva saṅkhepena mettābhāvanaṁ dassetvā idāni vitthāratopi taṁ dassetuṁ ‘‘ye kecī’’ti gāthādvayamāha.",
  "atk-s0501a9:50_3": "Atha vā yasmā puthuttārammaṇe paricitaṁ cittaṁ na ādikeneva ekatte saṇṭhāti ārammaṇappabhedaṁ pana anugantvā anugantvā kamena saṇṭhāti,",
  "atk-s0501a9:50_4": "tasmā tassa tasathāvarādidukatikappabhede ārammaṇe anugantvā anugantvā saṇṭhānatthampi ‘‘ye kecī’’ti gāthādvayamāha.",
  "atk-s0501a9:50_5": "Atha vā yasmā yassa yaṁ ārammaṇaṁ vibhūtaṁ hoti,",
  "atk-s0501a9:50_6": "tassa tattha cittaṁ sukhaṁ tiṭṭhati,",
  "atk-s0501a9:50_7": "tasmā tesaṁ bhikkhūnaṁ yassa yaṁ vibhūtaṁ ārammaṇaṁ,",
  "atk-s0501a9:50_8": "tassa tattha cittaṁ saṇṭhāpetukāmo tasathāvarādidukatikārammaṇabhedadīpakaṁ ‘‘ye kecī’’ti imaṁ gāthādvayamāha.",
  "atk-s0501a9:51_0": "Ettha hi tasathāvaradukaṁ diṭṭhādiṭṭhadukaṁ dūrasantikadukaṁ bhūtasambhavesidukanti cattāro duke,",
  "atk-s0501a9:51_1": "dīghādīhi ca chahi padehi majjhimapadassa tīsu aṇukapadassa ca dvīsu tikesu atthasambhavato dīgharassamajjhimatikaṁ",
  "atk-s0501a9:51_2": "mahantāṇukamajjhimatikaṁ thūlāṇukamajjhimatikanti tayo tike ca dīpeti.",
  "atk-s0501a9:51_3": "Tattha ye kecīti anavasesavacanaṁ.",
  "atk-s0501a9:51_4": "Pāṇā eva bhūtā pāṇabhūtā.",
  "atk-s0501a9:51_5": "Atha vā pāṇantīti pāṇā,",
  "atk-s0501a9:51_6": "etena assāsapassāsappaṭibaddhe pañcavokārasatte gaṇhāti.",
  "atk-s0501a9:51_7": "Bhavantīti bhūtā,",
  "atk-s0501a9:51_8": "etena ekavokāracatuvokārasatte gaṇhāti.",
  "atk-s0501a9:51_9": "Atthīti santi saṁvijjanti.",
  "atk-s0501a9:52_0": "Evaṁ ‘‘ye keci pāṇabhūtatthī’’ti iminā vacanena dukatikehi saṅgahetabbe sabbasatte ekato dassetvā idāni",
  "atk-s0501a9:52_1": "sabbepi te tasā vā thāvarā va navasesāti iminā dukena saṅgahetvā dasseti.",
  "atk-s0501a9:53_0": "Tattha tasantīti tasā,",
  "atk-s0501a9:53_1": "sataṇhānaṁ sabhayānañcetaṁ adhivacanaṁ.",
  "atk-s0501a9:53_2": "Tiṭṭhantīti thāvarā,",
  "atk-s0501a9:53_3": "pahīnataṇhābhayānaṁ arahataṁ etaṁ adhivacanaṁ.",
  "atk-s0501a9:53_4": "Natthi tesaṁ avasesanti anavasesā,",
  "atk-s0501a9:53_5": "sabbepīti vuttaṁ hoti.",
  "atk-s0501a9:53_6": "Yañca dutiyagāthāya ante vuttaṁ,",
  "atk-s0501a9:53_7": "taṁ sabbadukatikehi sambandhitabbaṁ ‘‘ye keci pāṇabhūtatthi tasā vā thāvarā vā anavasesā,",
  "atk-s0501a9:53_8": "imepi sabbe sattā bhavantu sukhitattā.",
  "atk-s0501a9:53_9": "Evaṁ yāva bhūtā vā sambhavesī vā,",
  "atk-s0501a9:53_10": "imepi sabbe sattā bhavantu sukhitattā’’ti.",
  "atk-s0501a9:54_0": "Idāni dīgharassamajjhimāditikattayadīpakesu dīghā vātiādīsu chasu padesu dīghāti dīghattabhāvā nāgamacchagodhādayo.",
  "atk-s0501a9:54_1": "Anekabyāmasatappamāṇāpi hi mahāsamudde nāgānaṁ attabhāvā anekayojanappamāṇā ca macchagodhādīnaṁ attabhāvā honti.",
  "atk-s0501a9:54_2": "Mahantāti mahantattabhāvā jale macchakacchapādayo,",
  "atk-s0501a9:54_3": "thale hatthināgādayo,",
  "atk-s0501a9:54_4": "amanussesu dānavādayo .",
  "atk-s0501a9:54_5": "Āha ca ‘‘rāhuggaṁ attabhāvīna’’nti (a. ni. 4.15).",
  "atk-s0501a9:54_6": "Tassa hi attabhāvo ubbedhena cattāri yojanasahassāni aṭṭha ca yojanasatāni,",
  "atk-s0501a9:54_7": "bāhū dvādasayojanasataparimāṇā,",
  "atk-s0501a9:54_8": "paññāsayojanaṁ bhamukantaraṁ,",
  "atk-s0501a9:54_9": "tathā aṅgulantarikā,",
  "atk-s0501a9:54_10": "hatthatalāni dve yojanasatānīti.",
  "atk-s0501a9:54_11": "Majjhimāti assagoṇamahiṁsasūkarādīnaṁ attabhāvā.",
  "atk-s0501a9:54_12": "Rassakāti tāsu tāsu jātīsu vāmanādayo dīghamajjhimehi omakappamāṇā sattā.",
  "atk-s0501a9:54_13": "Aṇukāti maṁsacakkhussa agocarā dibbacakkhuvisayā udakādīsu nibbattā sukhumattabhāvā sattā ūkādayo vā.",
  "atk-s0501a9:54_14": "Apica ye tāsu tāsu jātīsu mahantamajjhimehi thūlamajjhimehi ca omakappamāṇā sattā,",
  "atk-s0501a9:54_15": "te aṇukāti veditabbā.",
  "atk-s0501a9:54_16": "Thūlāti parimaṇḍalattabhāvā sippikasambukādayo sattā.",
  "atk-s0501a9:55_0": "Pañcamagāthāvaṇṇanā",
  "atk-s0501a9:56_0": "5.",
  "atk-s0501a9:56_1": "Evaṁ tīhi tikehi anavasesato satte dassetvā idāni ‘‘diṭṭhā vā ye va adiṭṭhā’’tiādīhi tīhi dukehipi te saṅgahetvā dasseti.",
  "atk-s0501a9:57_0": "Tattha diṭṭhāti ye attano cakkhussa āpāthamāgatavasena diṭṭhapubbā.",
  "atk-s0501a9:57_1": "Adiṭṭhāti ye parasamuddaparaselaparacakkavāḷādīsu ṭhitā.",
  "atk-s0501a9:57_2": "‘‘Ye vā dūre vasanti avidūre’’ti iminā pana dukena attano attabhāvassa dūre ca avidūre ca vasante satte dasseti,",
  "atk-s0501a9:57_3": "te apadadvipadavasena veditabbā.",
  "atk-s0501a9:57_4": "Attano hi kāye vasantā sattā avidūre,",
  "atk-s0501a9:57_5": "bahikāye vasantā sattā dūre.",
  "atk-s0501a9:57_6": "Tathā antoupacāre vasantā avidūre,",
  "atk-s0501a9:57_7": "bahiupacāre vasantā dūre.",
  "atk-s0501a9:57_8": "Attano vihāre gāme janapade dīpe cakkavāḷe vasantā avidūre,",
  "atk-s0501a9:57_9": "paracakkavāḷe vasantā dūre vasantīti vuccanti.",
  "atk-s0501a9:58_0": "Bhūtāti jātā abhinibbattā.",
  "atk-s0501a9:58_1": "Ye bhūtā eva,",
  "atk-s0501a9:58_2": "na puna bhavissantīti saṅkhyaṁ gacchanti,",
  "atk-s0501a9:58_3": "tesaṁ khīṇāsavānaṁ etaṁ adhivacanaṁ.",
  "atk-s0501a9:58_4": "Sambhavamesantīti sambhavesī.",
  "atk-s0501a9:58_5": "Appahīnabhavasaṁyojanattā āyatimpi sambhavaṁ esantānaṁ sekhaputhujjanānametaṁ adhivacanaṁ.",
  "atk-s0501a9:58_6": "Atha vā catūsu yonīsu aṇḍajajalābujā sattā yāva aṇḍakosaṁ vatthikosañca na bhindanti,",
  "atk-s0501a9:58_7": "tāva sambhavesī nāma,",
  "atk-s0501a9:58_8": "aṇḍakosaṁ vatthikosañca bhinditvā bahi nikkhantā bhūtā nāma .",
  "atk-s0501a9:58_9": "Saṁsedajā opapātikā ca paṭhamacittakkhaṇe sambhavesī nāma,",
  "atk-s0501a9:58_10": "dutiyacittakkhaṇato pabhuti bhūtā nāma.",
  "atk-s0501a9:58_11": "Yena vā iriyāpathena jāyanti,",
  "atk-s0501a9:58_12": "yāva tato aññaṁ na pāpuṇanti,",
  "atk-s0501a9:58_13": "tāva sambhavesī nāma,",
  "atk-s0501a9:58_14": "tato paraṁ bhūtāti.",
  "atk-s0501a9:59_0": "Chaṭṭhagāthāvaṇṇanā",
  "atk-s0501a9:60_0": "6.",
  "atk-s0501a9:60_1": "Evaṁ bhagavā ‘‘sukhino vā’’tiādīhi aḍḍhateyyāhi gāthāhi nānappakārato tesaṁ bhikkhūnaṁ hitasukhāgamapatthanāvasena",
  "atk-s0501a9:60_2": "sattesu mettābhāvanaṁ dassetvā idāni ahitadukkhānāgamapatthanāvasenāpi taṁ dassento āha ‘‘na paro paraṁ",
  "atk-s0501a9:60_3": "nikubbethā’’ti.",
  "atk-s0501a9:60_4": "Esa porāṇo pāṭho,",
  "atk-s0501a9:60_5": "idāni pana ‘‘paraṁ hī’’tipi paṭhanti,",
  "atk-s0501a9:60_6": "ayaṁ na sobhano.",
  "atk-s0501a9:61_0": "Tattha paroti parajano.",
  "atk-s0501a9:61_1": "Paranti parajanaṁ.",
  "atk-s0501a9:61_2": "Na nikubbethāti na vañceyya.",
  "atk-s0501a9:61_3": "Nātimaññethāti na atikkamitvā maññeyya.",
  "atk-s0501a9:61_4": "Katthacīti katthaci okāse,",
  "atk-s0501a9:61_5": "gāme vā gāmakhette vā ñātimajjhe vā pūgamajjhe vātiādi.",
  "atk-s0501a9:61_6": "Nanti etaṁ.",
  "atk-s0501a9:61_7": "Kañcīti yaṁ kañci khattiyaṁ vā brāhmaṇaṁ vā gahaṭṭhaṁ vā pabbajitaṁ vā sukhitaṁ vā dukkhitaṁ vātiādi.",
  "atk-s0501a9:61_8": "Byārosanā paṭighasaññāti kāyavacīvikārehi byārosanāya ca manovikārena paṭighasaññāya ca.",
  "atk-s0501a9:61_9": "‘‘Byārosanāya paṭighasaññāyā’’ti hi vattabbe ‘‘byārosanā paṭighasaññā’’ti vuccati,",
  "atk-s0501a9:61_10": "yathā ‘‘sammadaññāya vimuttā’’ti vattabbe ‘‘sammadaññā vimuttā’’ti,",
  "atk-s0501a9:61_11": "yathā ca ‘‘anupubbasikkhāya anupubbakiriyāya anupubbapaṭipadāyā’’ti vattabbe ‘‘anupubbasikkhā anupubbakiriyā anupubbapaṭipadā’’ti.",
  "atk-s0501a9:61_12": "Nāññamaññassa dukkhamiccheyyāti aññamaññassa dukkhaṁ na iccheyya .",
  "atk-s0501a9:61_13": "Kiṁ vuttaṁ hoti?",
  "atk-s0501a9:61_14": "Na kevalaṁ ‘‘sukhino vā khemino vā hontū’’tiādimanasikāravaseneva mettaṁ bhāveyya,",
  "atk-s0501a9:61_15": "kintu ‘‘ahovata yo koci parapuggalo yaṁ kañci parapuggalaṁ vañcanādīhi nikatīhi na nikubbetha,",
  "atk-s0501a9:61_16": "jātiādīhi ca navahi mānavatthūhi katthaci padese kañci parapuggalaṁ nātimaññeyya,",
  "atk-s0501a9:61_17": "aññamaññassa ca byārosanāya vā paṭighasaññāya vā dukkhaṁ na iccheyyā’’ti evampi manasikaronto bhāveyyāti.",
  "atk-s0501a9:62_0": "Sattamagāthāvaṇṇanā",
  "atk-s0501a9:63_0": "7.",
  "atk-s0501a9:63_1": "Evaṁ ahitadukkhānāgamapatthanāvasena atthato mettābhāvanaṁ dassetvā idāni tameva upamāya dassento āha ‘‘mātā yathā niyaṁputta’’nti.",
  "atk-s0501a9:64_0": "Tassattho –",
  "atk-s0501a9:64_1": "yathā mātā niyaṁ puttaṁ attani jātaṁ orasaṁ puttaṁ,",
  "atk-s0501a9:64_2": "tañca ekaputtameva āyusā anurakkhe,",
  "atk-s0501a9:64_3": "tassa dukkhāgamappaṭibāhanatthaṁ attano āyumpi cajitvā taṁ anurakkhe,",
  "atk-s0501a9:64_4": "evampi sabbabhūtesu idaṁ mettākhyaṁ mānasaṁ bhāvaye,",
  "atk-s0501a9:64_5": "punappunaṁ janaye vaḍḍhaye,",
  "atk-s0501a9:64_6": "tañca aparimāṇasattārammaṇavasena ekasmiṁ vā satte anavasesapharaṇavasena aparimāṇaṁ bhāvayeti.",
  "atk-s0501a9:65_0": "Aṭṭhamagāthāvaṇṇanā",
  "atk-s0501a9:66_0": "8.",
  "atk-s0501a9:66_1": "Evaṁ sabbākārena mettābhāvanaṁ dassetvā idāni tasseva vaḍḍhanaṁ dassento āha ‘‘mettañca sabbalokasmī’’ti.",
  "atk-s0501a9:67_0": "Tattha mijjati tāyati cāti mitto,",
  "atk-s0501a9:67_1": "hitajjhāsayatāya siniyhati,",
  "atk-s0501a9:67_2": "ahitāgamato rakkhati cāti attho.",
  "atk-s0501a9:67_3": "Mittassa bhāvo mettaṁ.",
  "atk-s0501a9:67_4": "Sabbalokasmīti anavasese sattaloke.",
  "atk-s0501a9:67_5": "Manasi bhavanti mānasaṁ.",
  "atk-s0501a9:67_6": "Tañhi cittasampayuttattā evaṁ vuttaṁ.",
  "atk-s0501a9:67_7": "Bhāvayeti vaḍḍhaye.",
  "atk-s0501a9:67_8": "Na assa parimāṇanti aparimāṇaṁ,",
  "atk-s0501a9:67_9": "appamāṇasattārammaṇatāya evaṁ vuttaṁ.",
  "atk-s0501a9:67_10": "Uddhanti upari,",
  "atk-s0501a9:67_11": "tena arūpabhavaṁ gaṇhāti.",
  "atk-s0501a9:67_12": "Adhoti heṭṭhā,",
  "atk-s0501a9:67_13": "tena kāmabhavaṁ gaṇhāti.",
  "atk-s0501a9:67_14": "Tiriyanti vemajjhaṁ,",
  "atk-s0501a9:67_15": "tena rūpabhavaṁ gaṇhāti.",
  "atk-s0501a9:67_16": "Asambādhanti sambādhavirahitaṁ,",
  "atk-s0501a9:67_17": "bhinnasīmanti vuttaṁ hoti.",
  "atk-s0501a9:67_18": "Sīmā nāma paccatthiko vuccati,",
  "atk-s0501a9:67_19": "tasmimpi pavattanti attho.",
  "atk-s0501a9:67_20": "Averanti veravirahitaṁ ,",
  "atk-s0501a9:67_21": "antarantarāpi veracetanāpātubhāvavirahitanti attho.",
  "atk-s0501a9:67_22": "Asapattanti vigatapaccatthikaṁ.",
  "atk-s0501a9:67_23": "Mettāvihārī hi puggalo manussānaṁ piyo hoti,",
  "atk-s0501a9:67_24": "amanussānaṁ piyo hoti,",
  "atk-s0501a9:67_25": "nāssa koci paccatthiko hoti,",
  "atk-s0501a9:67_26": "tenassa taṁ mānasaṁ vigatapaccatthikattā asapattanti vuccati.",
  "atk-s0501a9:67_27": "Pariyāyavacanañhi etaṁ,",
  "atk-s0501a9:67_28": "yadidaṁ paccatthiko sapattoti.",
  "atk-s0501a9:67_29": "Ayaṁ anupadato atthavaṇṇanā.",
  "atk-s0501a9:68_0": "Ayaṁ panettha adhippetatthadīpanā –",
  "atk-s0501a9:68_1": "yadidaṁ ‘‘evampi sabbabhūtesu mānasaṁ bhāvaye aparimāṇa’’nti vuttaṁ,",
  "atk-s0501a9:68_2": "tañcetaṁ aparimāṇaṁ mettaṁ mānasaṁ sabbalokasmiṁ bhāvaye vaḍḍhaye,",
  "atk-s0501a9:68_3": "vuḍḍhiṁ virūḷhiṁ vepullaṁ gamaye pāpaye. Kathaṁ?",
  "atk-s0501a9:68_4": "Uddhaṁ adho ca tiriyañca,",
  "atk-s0501a9:68_5": "uddhaṁ yāva bhavaggā,",
  "atk-s0501a9:68_6": "adho yāva avīcito,",
  "atk-s0501a9:68_7": "tiriyaṁ yāva avasesadisā.",
  "atk-s0501a9:68_8": "Uddhaṁ vā āruppaṁ,",
  "atk-s0501a9:68_9": "adho kāmadhātuṁ,",
  "atk-s0501a9:68_10": "tiriyaṁ rūpadhātuṁ anavasesaṁ pharanto.",
  "atk-s0501a9:68_11": "Evaṁ bhāventopi ca taṁ yathā asambādhaṁ averaṁ asapattañca hoti,",
  "atk-s0501a9:68_12": "tathā sambādhaverasapattānaṁ abhāvaṁ karonto bhāvaye.",
  "atk-s0501a9:68_13": "Yaṁ vā taṁ bhāvanāsampadaṁ pattaṁ sabbattha okāsalokavasena asambādhaṁ,",
  "atk-s0501a9:68_14": "attano paresu āghātappaṭivinayanena averaṁ,",
  "atk-s0501a9:68_15": "attani ca paresaṁ āghātavinayanena asapattaṁ hoti.",
  "atk-s0501a9:68_16": "Taṁ asambādhamaveramasapattaṁ aparimāṇaṁ mettaṁ mānasaṁ uddhaṁ adho tiriyañcāti tividhaparicchede sabbalokasmiṁ bhāvaye vaḍḍhayeti.",
  "atk-s0501a9:69_0": "Navamagāthāvaṇṇanā",
  "atk-s0501a9:70_0": "9.",
  "atk-s0501a9:70_1": "Evaṁ mettābhāvanāya vaḍḍhanaṁ dassetvā idāni taṁ bhāvanamanuyuttassa viharato iriyāpathaniyamābhāvaṁ dassento āha ‘‘tiṭṭhaṁ caraṁ…pe…",
  "atk-s0501a9:70_2": "adhiṭṭheyyā’’ti.",
  "atk-s0501a9:71_0": "Tassattho –",
  "atk-s0501a9:71_1": "evametaṁ mettaṁ mānasaṁ bhāvento so ‘‘nisīdati pallaṅkaṁ ābhujitvā ujuṁ kāyaṁ paṇidhāyā’’tiādīsu viya",
  "atk-s0501a9:71_2": "iriyāpathaniyamaṁ akatvā yathāsukhaṁ aññataraññatarairiyāpathabādhanavinodanaṁ karonto tiṭṭhaṁ vā caraṁ",
  "atk-s0501a9:71_3": "vā nisinno vā sayāno vā yāvatā vigatamiddho assa,",
  "atk-s0501a9:71_4": "atha etaṁ mettājhānasatiṁ adhiṭṭheyya.",
  "atk-s0501a9:72_0": "Atha vā evaṁ mettābhāvanāya vaḍḍhanaṁ dassetvā idāni vasībhāvaṁ dassento āha ‘‘tiṭṭhaṁ cara’’nti.",
  "atk-s0501a9:72_1": "Vasippatto hi tiṭṭhaṁ vā caraṁ vā nisinno vā sayāno vā yāvatā iriyāpathena etaṁ mettājhānasatiṁ adhiṭṭhātukāmo hoti,",
  "atk-s0501a9:72_2": "atha vā tiṭṭhaṁ vā caraṁ vā…pe…",
  "atk-s0501a9:72_3": "sayāno vāti na tassa ṭhānādīni antarāyakarāni honti,",
  "atk-s0501a9:72_4": "apica kho yāvatā etaṁ mettājhānasatiṁ adhiṭṭhātukāmo hoti,",
  "atk-s0501a9:72_5": "tāvatā vigatamiddho hutvā adhiṭṭhāti,",
  "atk-s0501a9:72_6": "natthi tassa tattha dandhāyitattaṁ.",
  "atk-s0501a9:72_7": "Tenāha ‘‘tiṭṭhaṁ caraṁ nisinno va,",
  "atk-s0501a9:72_8": "sayāno yāvatāssa vitamiddho.",
  "atk-s0501a9:72_9": "Etaṁ satiṁ adhiṭṭheyyā’’ti.",
  "atk-s0501a9:73_0": "Tassāyamadhippāyo –",
  "atk-s0501a9:73_1": "yaṁ taṁ ‘‘mettañca sabbalokasmi,",
  "atk-s0501a9:73_2": "mānasaṁ bhāvaye’’ti vuttaṁ,",
  "atk-s0501a9:73_3": "taṁ yathā bhāveyya,",
  "atk-s0501a9:73_4": "yathā ṭhānādīsu yāvatā iriyāpathena ṭhānādīni vā anādiyitvā yāvatā etaṁ mettājhānasatiṁ adhiṭṭhātukāmo assa,",
  "atk-s0501a9:73_5": "tāvatā vigatamiddhova hutvā etaṁ satiṁ adhiṭṭheyyāti.",
  "atk-s0501a9:74_0": "Evaṁ mettābhāvanāya vasībhāvaṁ dassento ‘‘etaṁ satiṁ adhiṭṭheyyā’’ti tasmiṁ mettāvihāre niyojetvā idāni",
  "atk-s0501a9:74_1": "taṁ vihāraṁ thunanto āha ‘‘brahmametaṁ vihāramidhamāhū’’ti.",
  "atk-s0501a9:75_0": "Tassattho –",
  "atk-s0501a9:75_1": "yvāyaṁ ‘‘sukhino vā khemino vā hontū’’tiādi katvā yāva ‘‘etaṁ satiṁ adhiṭṭheyyā’’ti vaṇṇito mettāvihāro.",
  "atk-s0501a9:75_2": "Etaṁ catūsu dibbabrahmaariyairiyāpathavihāresu niddosattā attanopi paresampi atthakarattā ca idha ariyassa",
  "atk-s0501a9:75_3": "dhammavinaye brahmavihāramāhu seṭṭhavihāramāhūti,",
  "atk-s0501a9:75_4": "yato satataṁ samitaṁ abbokiṇṇaṁ tiṭṭhaṁ caraṁ nisinno vā sayāno vā yāvatāssa vigatamiddho,",
  "atk-s0501a9:75_5": "etaṁ satiṁ adhiṭṭheyyāti.",
  "atk-s0501a9:76_0": "Dasamagāthāvaṇṇanā",
  "atk-s0501a9:77_0": "10.",
  "atk-s0501a9:77_1": "Evaṁ bhagavā tesaṁ bhikkhūnaṁ nānappakārato mettābhāvanaṁ dassetvā idāni yasmā mettā sattārammaṇattā attadiṭṭhiyā āsannā hoti,",
  "atk-s0501a9:77_2": "tasmā diṭṭhigahananisedhanamukhena tesaṁ bhikkhūnaṁ tadeva mettājhānaṁ pādakaṁ katvā ariyabhūmippattiṁ",
  "atk-s0501a9:77_3": "dassento ‘‘diṭṭhiñca anupaggammā’’ti imāya gāthāya desanaṁ samāpesi.",
  "atk-s0501a9:78_0": "Tassattho –",
  "atk-s0501a9:78_1": "yvāyaṁ ‘‘brahmametaṁ vihāramidhamāhū’’ti saṁvaṇṇito mettājhānavihāro,",
  "atk-s0501a9:78_2": "tato vuṭṭhāya ye tattha vitakkavicārādayo dhammā,",
  "atk-s0501a9:78_3": "te tesañca vatthādianusārena rūpadhamme pariggahetvā iminā nāmarūpaparicchedena ‘‘suddhasaṅkhārapuñjoyaṁ,",
  "atk-s0501a9:78_4": "nayidha sattūpalabbhatī’’ti (saṁ. ni. 1.171; mahāni.",
  "atk-s0501a9:78_5": "186) evaṁ diṭṭhiñca anupaggamma anupubbena lokuttarasīlena sīlavā hutvā lokuttarasīlasampayutteneva sotāpattimaggasammādiṭṭhisaññitena",
  "atk-s0501a9:78_6": "dassanena sampanno,",
  "atk-s0501a9:78_7": "tato paraṁ yopāyaṁ vatthukāmesu gedho kilesakāmo appahīno hoti,",
  "atk-s0501a9:78_8": "tampi sakadāgāmianāgāmimaggehi tanubhāvena anavasesappahānena ca kāmesu gedhaṁ vineyya vinayitvā vūpasametvā",
  "atk-s0501a9:78_9": "na hi jātu gabbhaseyyaṁ puna reti ekaṁseneva puna gabbhaseyyaṁ na eti.",
  "atk-s0501a9:78_10": "Suddhāvāsesu nibbattitvā tattheva arahattaṁ pāpuṇitvā parinibbātīti.",
  "atk-s0501a9:79_0": "Evaṁ bhagavā desanaṁ samāpetvā te bhikkhū āha –",
  "atk-s0501a9:79_1": "‘‘gacchatha,",
  "atk-s0501a9:79_2": "bhikkhave,",
  "atk-s0501a9:79_3": "tasmiṁyeva vanasaṇḍe viharatha,",
  "atk-s0501a9:79_4": "imañca suttaṁ māsassa aṭṭhasu dhammassavanadivasesu ghaṇḍiṁ ākoṭetvā ussāretha,",
  "atk-s0501a9:79_5": "dhammakathaṁ karotha sākacchatha anumodatha,",
  "atk-s0501a9:79_6": "idameva kammaṭṭhānaṁ āsevatha bhāvetha bahulīkarotha,",
  "atk-s0501a9:79_7": "tepi vo amanussā taṁ bheravārammaṇaṁ na dassessanti,",
  "atk-s0501a9:79_8": "aññadatthu atthakāmā hitakāmā bhavissantī’’ti.",
  "atk-s0501a9:79_9": "Te ‘‘sādhū’’ti bhagavato paṭissuṇitvā uṭṭhāyāsanā bhagavantaṁ abhivādetvā padakkhiṇaṁ katvā tattha gantvā tathā akaṁsu.",
  "atk-s0501a9:79_10": "Devatāyo ca ‘‘bhadantā amhākaṁ atthakāmā hitakāmā’’ti pītisomanassajātā hutvā sayameva senāsanaṁ sammajjanti,",
  "atk-s0501a9:79_11": "uṇhodakaṁ paṭiyādenti ,",
  "atk-s0501a9:79_12": "piṭṭhiparikammaṁ pādaparikammaṁ karonti,",
  "atk-s0501a9:79_13": "ārakkhaṁ saṁvidahanti.",
  "atk-s0501a9:79_14": "Tepi bhikkhū tameva mettaṁ bhāvetvā tameva ca pādakaṁ katvā vipassanaṁ ārabhitvā sabbe tasmiṁyeva antotemāse",
  "atk-s0501a9:79_15": "aggaphalaṁ arahattaṁ pāpuṇitvā mahāpavāraṇāya visuddhipavāraṇaṁ pavāresunti.",
  "atk-s0501a9:80_0": "Evampi atthakusalena tathāgatena,",
  "atk-s0501a9:81_0": "Dhammissarena kathitaṁ karaṇīyamatthaṁ;",
  "atk-s0501a9:82_0": "Katvānubhuyya paramaṁ hadayassa santiṁ,",
  "atk-s0501a9:83_0": "Santaṁ padaṁ abhisamenti samattapaññā.",
  "atk-s0501a9:84_0": "Tasmā hi taṁ amatamabbhutamariyakantaṁ,",
  "atk-s0501a9:85_0": "Santaṁ padaṁ abhisamecca viharitukāmo;",
  "atk-s0501a9:86_0": "Viññū jano vimalasīlasamādhipaññā-",
  "atk-s0501a9:87_0": "Bhedaṁ kareyya satataṁ karaṇīyamatthanti.",
  "atk-s0501a9:88_0": "Paramatthajotikāya khuddakapāṭha-aṭṭhakathāya",
  "atk-s0501a9:89_0": "Mettasuttavaṇṇanā niṭṭhitā.",
  "atk-s0501a9:90_0": "Nigamanakathā",
  "atk-s0501a9:91_0": "Ettāvatā ca yaṁ vuttaṁ –",
  "atk-s0501a9:92_0": "‘‘Uttamaṁ vandaneyyānaṁ, vanditvā ratanattayaṁ;",
  "atk-s0501a9:93_0": "Khuddakānaṁ karissāmi, kesañci atthavaṇṇana’’nti.",
  "atk-s0501a9:94_0": "Tattha saraṇasikkhāpadadvattiṁsākārakumārapañhamaṅgalasuttaratanasuttatirokuṭṭanidhikaṇḍamettasuttavasena",
  "atk-s0501a9:94_1": "navappabhedassa khuddakapāṭhassa tāva atthavaṇṇanā katā hoti.",
  "atk-s0501a9:94_2": "Tenetaṁ vuccati –",
  "atk-s0501a9:95_0": "‘‘Imaṁ khuddakapāṭhassa, karontenatthavaṇṇanaṁ;",
  "atk-s0501a9:96_0": "Saddhammaṭṭhitikāmena, yaṁ pattaṁ kusalaṁ mayā.",
  "atk-s0501a9:97_0": "Tassānubhāvato khippaṁ, dhamme ariyappavedite;",
  "atk-s0501a9:98_0": "Vuddhiṁ virūḷhiṁ vepullaṁ, pāpuṇātu ayaṁ jano’’ti.",
  "atk-s0501a9:99_0": "Paramavisuddhasaddhābuddhivīriyaguṇappaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena",
  "atk-s0501a9:99_1": "paññāveyyattiyasamannāgatena tipiṭakapariyattidhammappabhede sāṭṭhakathe satthusāsane appaṭihatañāṇappabhāvena",
  "atk-s0501a9:99_2": "chamahāveyyākaraṇenachamahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena",
  "atk-s0501a9:99_3": "yuttamuttavādinā vādīvarena mahākavinā chaḷabhiññāpaṭisambhidādippabhedaguṇappaṭimaṇḍite uttarimanussadhamme",
  "atk-s0501a9:99_4": "suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena vipulavisuddhabuddhinā",
  "atk-s0501a9:99_5": "buddhaghosoti garūhi gahitanāmadheyyena therena katā ayaṁ paramatthajotikā nāma khuddakapāṭhavaṇṇanā –",
  "atk-s0501a9:100_0": "Tāva tiṭṭhatu lokasmiṁ, lokanittharaṇesinaṁ;",
  "atk-s0501a9:101_0": "Dassentī kulaputtānaṁ, nayaṁ sīlādisuddhiyā.",
  "atk-s0501a9:102_0": "Yāva buddhoti nāmampi, suddhacittassa tādino;",
  "atk-s0501a9:103_0": "Lokamhi lokajeṭṭhassa, pavattati mahesinoti.",
  "atk-s0501a9:104_0": "Paramatthajotikāya khuddaka-aṭṭhakathāya",
  "atk-s0501a9:105_0": "Khuddakapāṭhavaṇṇanā niṭṭhitā."
}