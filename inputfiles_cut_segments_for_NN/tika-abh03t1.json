{
  "tika-abh03t1:0_0": "Puggalapaññattipakaraṇa-mūlaṭīkā",
  "tika-abh03t1:1_0": "1. Mātikāvaṇṇanā",
  "tika-abh03t1:2_0": "1.",
  "tika-abh03t1:2_1": "Dhammasaṅgahe tikadukavasena saṅgahitānaṁ dhammānaṁ vibhaṅge khandhādivibhāgaṁ dassetvā tathāsaṅgahitavibhattānaṁ",
  "tika-abh03t1:2_2": "dhātukathāya saṅgahāsaṅgahādippabhedaṁ vatvā yāya paññattiyā tesaṁ sabhāvato upādāya ca paññāpanaṁ hoti,",
  "tika-abh03t1:2_3": "taṁ pabhedato dassetuṁ ‘‘cha paññattiyo’’tiādinā puggalapaññatti āraddhā.",
  "tika-abh03t1:2_4": "Tattha ye dhamme pubbāpariyabhāvena pavattamāne asabhāvasamūhavasena upādāya ‘‘puggalo, itthī, puriso, devo,",
  "tika-abh03t1:2_5": "manusso’’tiādikā puggalapaññatti hoti,",
  "tika-abh03t1:2_6": "tesaṁ aññesañca bāhirarūpanibbānānaṁ sasabhāvasamūhasasabhāvabhedavasena paññāpanā sabhāvapaññattīti khandhapaññattiādikā pañcavidhā veditabbā.",
  "tika-abh03t1:2_7": "Tāya dhammasaṅgahādīsu vibhattā sabhāvapaññatti sabbāpi saṅgahitā hoti.",
  "tika-abh03t1:2_8": "Puggalapaññatti pana asabhāvapaññatti.",
  "tika-abh03t1:2_9": "Tāya ca samayavimuttādippabhedāya sattasantānagate pariññeyyādisabhāvadhamme upādāya pavattito padhānāya",
  "tika-abh03t1:2_10": "‘‘vihāro mañco’’tiādikā ca sabbā asabhāvapaññatti saṅgahitā hoti.",
  "tika-abh03t1:3_0": "Ettāvatā ca paññatti nāma vijjamānapaññatti avijjamānapaññatti ca.",
  "tika-abh03t1:3_1": "Tā eva hi vomissā itarā catassoti.",
  "tika-abh03t1:3_2": "Tasmā tāsaṁ dassanena imasmiṁ pakaraṇe sabbā paññattiyo dassitāti veditabbā.",
  "tika-abh03t1:3_3": "Khandhādipaññattīsu pana chasu aññattha adassitappabhedaṁ idheva ca dassitappabhedaṁ puggalapaññattiṁ",
  "tika-abh03t1:3_4": "upādāya imassa pakaraṇassa puggalapaññattīti nāmaṁ vuttanti veditabbaṁ.",
  "tika-abh03t1:3_5": "Ye dhamme idha paññapetukāmoti paññattiyā vatthubhāvena dassetukāmoti adhippāyo.",
  "tika-abh03t1:3_6": "Na hi etasmiṁ pakaraṇe paññāpanaṁ karoti,",
  "tika-abh03t1:3_7": "vatthūhi pana paññattiyo dassetīti.",
  "tika-abh03t1:4_0": "Khandhātipaññāpanāti idaṁ khandhāti rūpaṁ pathavītiādikā sabbāpi sāmaññappabhedapaññāpanā nāma hoti,",
  "tika-abh03t1:4_1": "taṁ sandhāya vuttanti daṭṭhabbaṁ.",
  "tika-abh03t1:4_2": "Paññāpanāti etassa pana dassanā ṭhapanāti ete dve atthā,",
  "tika-abh03t1:4_3": "tesaṁ pakāsanā nikkhipanāti.",
  "tika-abh03t1:4_4": "Tattha ‘‘rūpakkhandho…pe…",
  "tika-abh03t1:4_5": "aññātāvindriyaṁ samayavimutto’’tiādinā idamevaṁnāmakaṁ idamevaṁnāmakanti taṁtaṁkoṭṭhāsikakaraṇaṁ bodhanameva nikkhipanā,",
  "tika-abh03t1:4_6": "na paññapetabbānaṁ mañcādīnaṁ viya ṭhānasambandhakaraṇaṁ.",
  "tika-abh03t1:4_7": "Yo panāyaṁ ‘‘nāmapaññatti hi dasseti ca ṭhapeti cā’’ti kattuniddeso kato,",
  "tika-abh03t1:4_8": "so bhāvabhūtāya karaṇabhūtāya vā nāmapaññattiyā tesaṁ tesaṁ dhammānaṁ diṭṭhatāya ṭhapitatāya ca taṁnimittataṁ sandhāya katoti veditabbo.",
  "tika-abh03t1:5_0": "Vijjamānapaññattītiādinā vacanena pāḷiyaṁ anāgatataṁ sandhāya ‘‘pāḷimuttakenā’’tiādimāha.",
  "tika-abh03t1:5_1": "Kusalākusalassevāti kusalākusalassa viya.",
  "tika-abh03t1:5_2": "Vijjamānassāti etassa attho satoti,",
  "tika-abh03t1:5_3": "tassa attho sambhūtassāti.",
  "tika-abh03t1:5_4": "Vijjamānassa satoti vā vijjamānabhūtassāti attho.",
  "tika-abh03t1:5_5": "Tamevatthaṁ dassento āha ‘‘sambhūtassā’’ti.",
  "tika-abh03t1:5_6": "Tena avijjamānabhāvaṁ paṭikkhipati.",
  "tika-abh03t1:5_7": "Tathā avijjamānassāti yathā kusalādīni akusalādisabhāvato,",
  "tika-abh03t1:5_8": "phassādayo ca vedanādisabhāvato vinivattasabhāvāni vijjanti,",
  "tika-abh03t1:5_9": "tathā avijjamānassa ye dhamme upādāya ‘‘itthī,",
  "tika-abh03t1:5_10": "puriso’’ti upaladdhi hoti,",
  "tika-abh03t1:5_11": "te apanetvā tehi vinivattassa itthiādisabhāvassa abhāvato asambhūtassāti attho.",
  "tika-abh03t1:5_12": "Yaṁ panetassa ‘‘tenākārena avijjamānassa aññenākārena vijjamānassā’’ti atthaṁ keci vadanti,",
  "tika-abh03t1:5_13": "tattha yaṁ vattabbaṁ,",
  "tika-abh03t1:5_14": "taṁ paññattiduke vuttameva.",
  "tika-abh03t1:5_15": "Avijjamānepi sabhāve lokaniruttiṁ anugantvā anabhinivesena cittena ‘‘itthī,",
  "tika-abh03t1:5_16": "puriso’’ti gahaṇasabbhāvā ‘‘lokaniruttimattasiddhassā’’ti āha.",
  "tika-abh03t1:5_17": "Sābhinivesena pana cittena gayhamānaṁ pañcamasaccādikaṁ na sabhāvato,",
  "tika-abh03t1:5_18": "nāpi saṅketena siddhanti ‘‘sabbākārenapianupalabbhaneyya’’nti vuttaṁ.",
  "tika-abh03t1:5_19": "Tāsu imasmiṁ…pe…",
  "tika-abh03t1:5_20": "labbhantīti imasmiṁ pakaraṇe sarūpato tissannaṁ āgatataṁ sandhāya vuttaṁ.",
  "tika-abh03t1:6_0": "Yathāvuttassa pana aṭṭhakathānayassa avirodhena ācariyavādā yojetabbā,",
  "tika-abh03t1:6_1": "tasmā paññapetabbaṭṭhena cesā paññattīti etassa sabhāvato avijjamānattā paññapetabbamattaṭṭhena paññattīti attho.",
  "tika-abh03t1:6_2": "Paññapetabbampi hi sasabhāvaṁ tajjaparamatthanāmalābhato na parato labhitabbaṁ paññattināmaṁ labhati,",
  "tika-abh03t1:6_3": "nisabhāvaṁ pana sabhāvābhāvato na attano sabhāvena nāmaṁ labhatīti.",
  "tika-abh03t1:6_4": "Sattotiādikena nāmena paññapitabbamattaṭṭhena paññattīti nāmaṁ labhati,",
  "tika-abh03t1:6_5": "nisabhāvā ca sattādayo.",
  "tika-abh03t1:6_6": "Na hi sasabhāvassa rūpādīhi ekattena aññattena vā anupalabbhasabhāvatā atthīti.",
  "tika-abh03t1:7_0": "Kirīṭaṁ makuṭaṁ,",
  "tika-abh03t1:7_1": "taṁ assa atthīti kirīṭī.",
  "tika-abh03t1:7_2": "Etasmiñca ācariyavāde anūnena lakkhaṇena bhavitabbanti sabbasamorodho kātabbo.",
  "tika-abh03t1:7_3": "Dutiyaṁ tatiyanti evaṁpakārā hi upanidhāpaññatti upanikkhittakapaññatti ca saṅkhātabbappadhānattā chapi paññattiyo bhajatīti yuttaṁ vattuṁ,",
  "tika-abh03t1:7_4": "itarā ca yathāyogaṁ taṁ taṁ paññattinti.",
  "tika-abh03t1:7_5": "Dutiyaṁ tatiyaṁ dve tīṇītiādi pana saṅkhā nāma kāci natthīti tāsaṁ upādāsantatipaññattīnaṁ avijjamānapaññattibhāvaṁ,",
  "tika-abh03t1:7_6": "itarāsañca upanidhāpaññattīnaṁ yathānidassitānaṁ avijjamānenaavijjamānapaññattibhāvaṁ maññamāno āha ‘‘sesā",
  "tika-abh03t1:7_7": "avijjamānapakkhañceva avijjamānenaavijjamānapakkhañca bhajantī’’ti.",
  "tika-abh03t1:7_8": "Dutiyaṁ tatiyaṁ dve tīṇītiādīnaṁ upanidhāupanikkhittakapaññattīnaṁ avijjamānenaavijjamānapaññattibhāvameva maññati.",
  "tika-abh03t1:7_9": "Yañhi paṭhamādikaṁ apekkhitvā yassa cekādikassa upanikkhipitvā paññāpīyati,",
  "tika-abh03t1:7_10": "tañca saṅkhānaṁ kiñci natthīti.",
  "tika-abh03t1:7_11": "Tathā santatipaññattiyā ca.",
  "tika-abh03t1:7_12": "Na hi asīti āsītiko ca vijjamānoti.",
  "tika-abh03t1:8_0": "Ekaccā bhūmipaññattīti kāmāvacarādipaññattiṁ sandhāyāha.",
  "tika-abh03t1:8_1": "Kāmāvacarādī hi sabhāvadhammāti adhippāyo.",
  "tika-abh03t1:8_2": "Kāmoti pana okāse gahite avijjamānenavijjamānapaññatti esā bhavituṁ arahati,",
  "tika-abh03t1:8_3": "kammanibbattakkhandhesu gahitesu vijjamānenavijjamānapaññatti.",
  "tika-abh03t1:8_4": "Yathā pana vacanasaṅkhātāya vacanasamuṭṭhāpakacetanāsaṅkhātāya vā kiriyāya bhāṇakoti puggalassa paññatti",
  "tika-abh03t1:8_5": "vijjamānenaavijjamānapaññattipakkhaṁ bhajati,",
  "tika-abh03t1:8_6": "evaṁ kiso thūloti rūpāyatanasaṅkhātena saṇṭhānena puggalādīnaṁ paññāpanā vijjamānenaavijjamānapaññatti bhavituṁ arahati.",
  "tika-abh03t1:8_7": "Saṇṭhānanti vā rūpāyatane aggahite avijjamānenaavijjamānapaññatti.",
  "tika-abh03t1:8_8": "Rūpaṁ phassotiādikā pana vijjamānapaññatti ruppanādikiccavasena kiccapaññattiyaṁ,",
  "tika-abh03t1:8_9": "paccattadhammanāmavasena paccattapaññattiyaṁ vā avarodhetabbā.",
  "tika-abh03t1:8_10": "Vijjamānāvijjamānapaññattīsu ca vuttāsu tāsaṁ vomissatāvasena pavattā itarāpi vuttāyeva hontīti ayampi ācariyavādo sabbasaṅgāhakoti daṭṭhabbo.",
  "tika-abh03t1:9_0": "2.‘‘Yāvatā pañcakkhandhā’’tiādikassa atthaṁ dassento ‘‘yattakena paññāpanenā’’tiādimāha.",
  "tika-abh03t1:9_1": "Tattha yāvatā pañcakkhandhāti yāvatā rūpakkhandho…pe…",
  "tika-abh03t1:9_2": "viññāṇakkhandhoti khandhānaṁ khandhapaññatti,",
  "tika-abh03t1:9_3": "ettāvatā khandhānaṁ khandhapaññatti,",
  "tika-abh03t1:9_4": "evaṁ pāḷiyojanaṁ katvā saṅkhepappabhedavasena ayaṁ attho vuttoti veditabbo.",
  "tika-abh03t1:9_5": "‘‘Yāvatā pañcakkhandhā’’ti,",
  "tika-abh03t1:9_6": "‘‘khandhānaṁ khandhapaññattī’’ti hi imassa attho ‘‘yattakena paññāpanena saṅkhepato pañcakkhandhāti vā’’ti etena dassito,",
  "tika-abh03t1:9_7": "‘‘yāvatā rūpakkhandho’’tiādikassa pana ‘‘pabhedato rūpakkhandho’’tiādikenāti.",
  "tika-abh03t1:9_8": "Tattha rūpakkhandho…pe…",
  "tika-abh03t1:9_9": "viññāṇakkhandhoti pabhedanidassanamattametaṁ.",
  "tika-abh03t1:9_10": "Tena avuttopi sabbo saṅgahito hotīti ‘‘tatrāpi rūpakkhandho kāmāvacaro’’tiādi vuttaṁ.",
  "tika-abh03t1:9_11": "Ayaṁ vā ettha pāḷiyā atthayojanā –",
  "tika-abh03t1:9_12": "‘‘yāvatā’’ti idaṁ sabbehi padehi yojetvā yattakā pañcakkhandhā,",
  "tika-abh03t1:9_13": "tattakā khandhānaṁ khandhapaññatti.",
  "tika-abh03t1:9_14": "Yattako pañcannaṁ khandhānaṁ tappabhedānañca rūpakkhandhādīnaṁ pabhedo,",
  "tika-abh03t1:9_15": "tattako khandhānaṁ khandhapaññattiyā pabhedoti pakaraṇantare vuttena vatthubhedena khandhapaññattiyā pabhedaṁ dasseti.",
  "tika-abh03t1:9_16": "Esa nayo ‘‘yāvatā āyatanāna’’ntiādīsupi.",
  "tika-abh03t1:10_0": "7.Ekadesenevāti uddesamattenevāti attho.",
  "tika-abh03t1:11_0": "Mātikāvaṇṇanā niṭṭhitā.",
  "tika-abh03t1:12_0": "2. Niddesavaṇṇanā",
  "tika-abh03t1:13_0": "1. Ekakaniddesavaṇṇanā",
  "tika-abh03t1:14_0": "1.",
  "tika-abh03t1:14_1": "Jhānaṅgāneva vimokkhoti iminā adhippāyenāha ‘‘vimokkhasahajātena nāmakāyenā’’ti.",
  "tika-abh03t1:14_2": "Yena hi saddhintiādinā paṭhamaṁ samaṅgibhāvatthaṁ vivarati.",
  "tika-abh03t1:14_3": "Phassenapi phuṭṭhāyeva nāmāti etena ‘‘apicesā’’tiādinā vuttaṁ dutiyaṁ samphassena phusanatthaṁ,",
  "tika-abh03t1:14_4": "itarehi itare kāraṇatthe.",
  "tika-abh03t1:14_5": "Samaṅgibhāvaphusanakāraṇabhāvā hi phusanāti vuttāti.",
  "tika-abh03t1:14_6": "Punapi paṭhamatthameva dubbiññeyyattā vivaranto ‘‘tatrāssā’’tiādimāha.",
  "tika-abh03t1:14_7": "Ṭhapetvā tāni aṅgāni sesā atirekapaṇṇāsadhammāti ettha vedanāsomanassindriyāni saṅgahitānīti āha ‘‘cattāro khandhā hontī’’ti.",
  "tika-abh03t1:14_8": "Evaṁ sati vedanāsomanassindriyehi sukhassa phusitabbattā tiṇṇañca tesaṁ anaññattā teneva tassa phusanā āpajjatīti?",
  "tika-abh03t1:14_9": "Nāpajjati,",
  "tika-abh03t1:14_10": "vedayitādhipatiyaṭṭhehi upanijjhāyanabhāvapaṭilābhassa vuttattā.",
  "tika-abh03t1:14_11": "Atha vā ṭhapetvā tāni aṅgānīti aṅgānaṁ bahuttā bahuvacanaṁ.",
  "tika-abh03t1:14_12": "Tesu pana paccekampi yojanā kātabbā ‘‘vitakkaṁ ṭhapetvā’’tiādinā.",
  "tika-abh03t1:14_13": "Tattha ‘‘sukhaṁ ṭhapetvā’’ti imissā yojanāya sesā tayo khandhā honti,",
  "tika-abh03t1:14_14": "itarāsu cattāroti.",
  "tika-abh03t1:14_15": "Sabbayojanāsu ca tayo anto katvā ‘‘cattāro khandhā hontī’’ti vuttaṁ.",
  "tika-abh03t1:15_0": "2.",
  "tika-abh03t1:15_1": "Yo asamayavimokkhena ekaccehi āsavehi vimutto asamayavimokkhūpanissayalābhena ca sātisayena samayavimokkhena,",
  "tika-abh03t1:15_2": "so eva samayavimutto.",
  "tika-abh03t1:15_3": "So hi tena vimutto jhānalābhī sekkho rūpārūpabhavato apunarāvaṭṭako kāmarāgādīhi tathāvimuttova hotīti samayavimuttapaññattiṁ laddhuṁ arahati.",
  "tika-abh03t1:15_4": "Puthujjano pana jhānalābhī punarāvaṭṭakadhammo puna kāmarāgādisamudācārabhāvato vimutto nāma na hotīti samayavimuttapaññattiṁ nārahati,",
  "tika-abh03t1:15_5": "tena so ‘‘samayavimutto’’ti na vutto.",
  "tika-abh03t1:15_6": "Arahato pana aparikkhīṇā āsavā natthi,",
  "tika-abh03t1:15_7": "yato vimucceyya.",
  "tika-abh03t1:15_8": "Diṭṭhadhammasukhavihāramattā hi tassa aṭṭha vimokkhāti.",
  "tika-abh03t1:15_9": "Tasmā tassa na aṭṭha vimokkhā samayavimuttapaññattibhāvassa asamayavimuttapaññattibhāvassa vā kāraṇaṁ.",
  "tika-abh03t1:15_10": "Tadakāraṇabhāvameva dassetuṁ ‘‘na heva kho…pe…",
  "tika-abh03t1:15_11": "viharatī’’ti vuttaṁ,",
  "tika-abh03t1:15_12": "na sukkhavipassakasseva asamayavimuttabhāvaṁ dassetunti daṭṭhabbaṁ.",
  "tika-abh03t1:15_13": "Sabbopi hi arahā asamayavimuttoti.",
  "tika-abh03t1:15_14": "Bāhirānanti lokuttarato bahibhūtānaṁ,",
  "tika-abh03t1:15_15": "lokiyānanti attho.",
  "tika-abh03t1:16_0": "3.",
  "tika-abh03t1:16_1": "Arūpakkhandhanibbānamattavācako arūpasaddo na hotīti dassanatthaṁ ‘‘rūpato añña’’ntiādi vuttaṁ.",
  "tika-abh03t1:16_2": "Cittamañjūsanti samādhiṁ.",
  "tika-abh03t1:16_3": "Abhiññādīnañhi dhammānaṁ pādakabhāvena samādhi mañjūsāsadiso hoti.",
  "tika-abh03t1:16_4": "Addhānaṁ pharitunti dīghakālaṁ byāpetuṁ,",
  "tika-abh03t1:16_5": "pavattetunti attho.",
  "tika-abh03t1:16_6": "‘‘Sammajjitabba’’nti cintetvā tattha ādarassa akatattā vattabhedoti veditabbo.",
  "tika-abh03t1:16_7": "Evaṁ vattabhedamattena naṭṭhā pana samāpatti kāmacchandādīhi naṭṭhā viya na kiñcena paccāharitabbā hoti mandapāripanthakattā,",
  "tika-abh03t1:16_8": "tasmā vattasamitakaraṇamatteneva paccāharitabbattā ‘‘appentova nisīdī’’ti āha.",
  "tika-abh03t1:17_0": "4.Attano anurūpena pamādena vītināmentānampi samāpatti na kuppatīti parihīno nāma na hoti,",
  "tika-abh03t1:17_1": "tasmiṁ tasmiṁ byāsaṅge paṭisaṁhaṭamatte samāpajjituṁ samatthatāyāti adhippāyo.",
  "tika-abh03t1:17_2": "‘‘Kissa pana, bhante,",
  "tika-abh03t1:17_3": "khīṇāsavassa bhikkhuno lābhasakkārasiloko antarāyāyāti?",
  "tika-abh03t1:17_4": "Yā hissa sā, ānanda,",
  "tika-abh03t1:17_5": "akuppā cetovimutti,",
  "tika-abh03t1:17_6": "nāhaṁ tassā lābhasakkārasilokaṁ antarāyāya vadāmi.",
  "tika-abh03t1:17_7": "Ye ca khvassa, ānanda,",
  "tika-abh03t1:17_8": "appamattassa ātāpino pahitattassa viharato diṭṭhadhammasukhavihārā adhigatā,",
  "tika-abh03t1:17_9": "tesāhamassa lābhasakkārasilokaṁ antarāyāya vadāmī’’ti sutte (saṁ. ni.",
  "tika-abh03t1:17_10": "2.179) pana samayena samayaṁ āpajjanena pariharitabbānaṁ samāpattisukhavihārānaṁ tasmiṁ tasmiṁ byāsaṅgakāle",
  "tika-abh03t1:17_11": "anipphattito lābhasakkārasiloko antarāyoti vuttoti adhippāyenassa tena avirodho veditabbo.",
  "tika-abh03t1:18_0": "5.Dhammānaṁ…pe…",
  "tika-abh03t1:18_1": "pīti ettha ‘‘dhammehī’’ti vattabbaṁ.",
  "tika-abh03t1:18_2": "Idha hi tāhi samāpattīhi parihāyeyyāti dhammehi puggalassa parihānampi aparihānampi vuttaṁ.",
  "tika-abh03t1:18_3": "Tattha ca puggalassa pamādamāgamma tā samāpattiyo kuppeyyunti dhammānaṁ kuppanaṁ akuppanañca vuttaṁ,",
  "tika-abh03t1:18_4": "puggalassa pana parihānadhammānameva vināsoti vacananānattamattena vacanatthanānattamattena vā pariyāyantaratā vuttāti daṭṭhabbā.",
  "tika-abh03t1:19_0": "7-8.Cetanā samāpatticetanā tadāyūhanā ca.",
  "tika-abh03t1:19_1": "Anurakkhaṇā samāpattiupakārānupakārapariggāhikā paññāsahitā sati.",
  "tika-abh03t1:19_2": "Tāhi cetiyamānaanurakkhiyamānasamāpattīnaṁ bhabbā cetanābhabbā anurakkhaṇābhabbā.",
  "tika-abh03t1:20_0": "10.Puthujjanagottanti puthujjanasikkhaṁ,",
  "tika-abh03t1:20_1": "puthujjanagatā tisso sikkhā atikkantāti attho.",
  "tika-abh03t1:20_2": "Tā hi saṁyojanattayānupacchedena ‘‘puthujjanasikkhā’’ti vuccantīti.",
  "tika-abh03t1:21_0": "11.",
  "tika-abh03t1:21_1": "Arahattamaggaṭṭho ca vaṭṭabhayato paññubbegena ubbijjanto uddhambhāgiyasaṁyojanehi uparatoti bhayūparato nāmāti āha ‘‘satta sekkhā bhayūparatā’’ti.",
  "tika-abh03t1:22_0": "12.",
  "tika-abh03t1:22_1": "Bhavaṅgapaññāvirahitā ‘‘vipākāvaraṇena samannāgatā’’ti iminā gahitāti tihetukapaṭisandhikā keci ‘‘duppaññā’’ti",
  "tika-abh03t1:22_2": "iminā gayhantīti dassento āha ‘‘appaṭiladdhamaggaphalūpanissayā’’ti.",
  "tika-abh03t1:22_3": "Paññāya hi vinā na tadupanissayo atthīti.",
  "tika-abh03t1:23_0": "14.",
  "tika-abh03t1:23_1": "Yattha niyatāniyatavomissā pavatti atthi,",
  "tika-abh03t1:23_2": "tattheva niyatadhammā hontīti uttarakurūsu tadabhāvā niyato nāma natthīti dassento ‘‘yā pana uttarakurukāna’’ntiādimāha.",
  "tika-abh03t1:24_0": "16.",
  "tika-abh03t1:24_1": "Terasasu sīsesu palibodhasīsādīni pavattasīsañca pariyādiyitabbāni,",
  "tika-abh03t1:24_2": "adhimokkhasīsādīni pariyādakāni,",
  "tika-abh03t1:24_3": "pariyādakaphalaṁ gocarasīsaṁ.",
  "tika-abh03t1:24_4": "Tañhi visayajjhattaphalavimokkhoti.",
  "tika-abh03t1:24_5": "Pariyādakassa maggassa phalassa ca ārammaṇaṁ saṅkhārasīsaṁ saṅkhāravivekabhūto nirodhoti pariyādiyitabbānaṁ",
  "tika-abh03t1:24_6": "pariyādakaphalārammaṇānaṁ saha viya saṁsiddhidassanena samasīsibhāvaṁ dassetuṁ paṭisambhidāyaṁ (paṭi.  ma.",
  "tika-abh03t1:24_7": "1.87) terasa sīsāni vuttāni.",
  "tika-abh03t1:24_8": "Idha pana ‘‘apubbaṁ acarimaṁ āsavapariyādānañca hoti jīvitapariyādānañcā’’ti vacanato tesu kilesapavattasīsānameva",
  "tika-abh03t1:24_9": "vasena yojanaṁ karonto ‘‘tattha kilesasīsa’’ntiādimāha.",
  "tika-abh03t1:24_10": "Tattha pavattasīsampi vaṭṭato vuṭṭhahanto maggo cutito uddhaṁ appavattikaraṇavasena yadipi pariyādiyati ,",
  "tika-abh03t1:24_11": "yāva pana cuti,",
  "tika-abh03t1:24_12": "tāva pavattisabbhāvato ‘‘pavattasīsaṁ jīvitindriyaṁcuticittaṁ pariyādiyatī’’ti āha.",
  "tika-abh03t1:24_13": "Kilesapariyādānena pana attano anantaraṁ viya nipphādetabbā paccavekkhaṇavārā ca kilesapariyādānasseva vārāti vattabbataṁ arahanti.",
  "tika-abh03t1:24_14": "‘‘Vimuttasmiṁ vimuttamiti ñāṇaṁ hotī’’ti (ma. ni. 1.78; saṁ. ni. 3.12,",
  "tika-abh03t1:24_15": "14) vacanato hi paccavekkhaṇaparisamāpanena kilesapariyādānaṁ samāpitaṁ nāma hoti.",
  "tika-abh03t1:24_16": "Taṁ pana parisamāpanaṁ yadi cuticittena hoti,",
  "tika-abh03t1:24_17": "teneva jīvitaparisamāpanañca hotīti imāya vāracutisamatāya kilesapariyādānajīvitapariyādānānaṁ apubbācarimatā hotīti āha ‘‘vārasamatāyā’’ti.",
  "tika-abh03t1:24_18": "Bhavaṅgaṁ otaritvā parinibbāyatīti ettha parinibbānacittameva bhavaṅgotaraṇabhāvena vuttanti daṭṭhabbaṁ.",
  "tika-abh03t1:25_0": "17.Mahāpayogoti mahākiriyo vipattikaraṇamahāmeghuṭṭhānākāravināso.",
  "tika-abh03t1:25_1": "Tiṭṭheyyāti vināso nappavatteyyāti attho.",
  "tika-abh03t1:26_0": "18.Araṇīyattāti payirupāsitabbattā.",
  "tika-abh03t1:27_0": "20.",
  "tika-abh03t1:27_1": "Yāya katakiccatā hoti,",
  "tika-abh03t1:27_2": "tāya aggavijjāya adhigatāya tevijjatābhāvo nippariyāyatā,",
  "tika-abh03t1:27_3": "sā ca āgamanavasena siddhā sātisayā tevijjatāti āha ‘‘āgamanīyameva dhura’’nti.",
  "tika-abh03t1:28_0": "22.Tattha cāti nimittatthe bhummaṁ,",
  "tika-abh03t1:28_1": "sabbaññutaññāṇappattiyā ādhārabhāve vā.",
  "tika-abh03t1:28_2": "Tattheva hi sabbaññutaṁ patto nāma hotīti.",
  "tika-abh03t1:29_0": "23.Ananussutesu dhammesūti ca ananussutesu saccesūti attho.",
  "tika-abh03t1:30_0": "24.",
  "tika-abh03t1:30_1": "‘‘Rūpī rūpāni passatī’’tiādike (ma. ni. 2.248; 3.312; paṭi. ma. 1.209; dha. sa.",
  "tika-abh03t1:30_2": "248) nirodhasamāpattiante aṭṭha vimokkhe vatvā ‘‘yato kho, ānanda,",
  "tika-abh03t1:30_3": "bhikkhu ime aṭṭha vimokkhe kāyena phusitvā viharati,",
  "tika-abh03t1:30_4": "paññāya cassa disvā āsavā parikkhīṇā honti.",
  "tika-abh03t1:30_5": "Ayaṁ vuccati, ānanda,",
  "tika-abh03t1:30_6": "bhikkhu ubhatobhāgavimutto’’ti yadipi mahānidānasutte vuttaṁ,",
  "tika-abh03t1:30_7": "taṁ pana ubhatobhāgavimuttaseṭṭhavasena vuttanti idha kīṭāgirisuttavasena sabbaubhatobhāgavimuttasaṅgahatthaṁ",
  "tika-abh03t1:30_8": "‘‘aṭṭha samāpattiyo sahajātanāmakāyena paṭilabhitvā viharatī’’ti āha.",
  "tika-abh03t1:30_9": "Kīṭāgirisutte hi ‘‘idha,",
  "tika-abh03t1:30_10": "bhikkhave,",
  "tika-abh03t1:30_11": "ekacco puggalo ye te santā vimokkhā atikkamma rūpe āruppā,",
  "tika-abh03t1:30_12": "te kāyena phusitvā viharati,",
  "tika-abh03t1:30_13": "paññāya cassa disvā āsavā parikkhīṇā honti.",
  "tika-abh03t1:30_14": "Ayaṁ vuccati,",
  "tika-abh03t1:30_15": "bhikkhave,",
  "tika-abh03t1:30_16": "puggalo ubhatobhāgavimutto’’ti (ma. ni.",
  "tika-abh03t1:30_17": "2.182) arūpasamāpattivasena cattāro ubhatobhāgavimuttā vuttā,",
  "tika-abh03t1:30_18": "ubhatobhāgavimuttaseṭṭho ca vuttalakkhaṇopapattitoti.",
  "tika-abh03t1:30_19": "Kāyasakkhimhipi eseva nayo.",
  "tika-abh03t1:31_0": "Paññāya cassa disvā āsavā parikkhīṇā hontīti na āsavā paññāya passanti,",
  "tika-abh03t1:31_1": "dassanakāraṇā pana parikkhīṇā disvā parikkhīṇāti vuttā.",
  "tika-abh03t1:31_2": "Dassanāyattaparikkhayattā eva hi dassanaṁ purimakiriyā hotīti.",
  "tika-abh03t1:31_3": "Nāmanissitako esoti eso ubhatobhāgavimutto rūpato muccitvā nāmaṁ nissāya ṭhito puna tato muccanato ‘‘nāmanissitako’’ti",
  "tika-abh03t1:31_4": "vatvā tassa ca sādhakaṁ suttaṁ vatvā ‘‘kāyadvayato suvimuttattā ubhatobhāgavimutto’’ti āhāti attho.",
  "tika-abh03t1:31_5": "Sutte hi ākiñcaññāyatanalābhino upasīvabrāhmaṇassa bhagavatā nāmakāyā vimuttoti ubhatobhāgavimuttoti muni akkhātoti.",
  "tika-abh03t1:32_0": "Paṭhamattheravāde dvīhi bhāgehi vimutto ubhatobhāgavimutto,",
  "tika-abh03t1:32_1": "dutiyattheravāde ubhato bhāgato vimuttoti ubhatobhāgavimuttoti,",
  "tika-abh03t1:32_2": "tatiyattheravāde dvīhi bhāgehi dve vāre vimuttoti ayametesaṁ viseso.",
  "tika-abh03t1:32_3": "Tattha vimuttoti kilesehi vimutto,",
  "tika-abh03t1:32_4": "kilesavikkhambhanasamucchedanehi vā kāyadvayato vimuttoti attho daṭṭhabbo.",
  "tika-abh03t1:32_5": "Arūpāvacaraṁ pana nāmakāyato ca vimuttanti nīvaraṇasaṅkhātanāmakāyato vimuttanti vuttaṁ hoti.",
  "tika-abh03t1:32_6": "Tañhi nīvaraṇadūrībhāvena nāmakāyato rūpataṇhāvikkhambhanena rūpakāyato ca vimuttattā ekadesena ubhatobhāgavimuttaṁ",
  "tika-abh03t1:32_7": "nāma hotīti arahattamaggassa pādakabhūtaṁ ubhatobhāgavimuttanāmalābhassa kāraṇaṁ bhavituṁ yuttanti adhippāyo.",
  "tika-abh03t1:33_0": "25.Etesu hi ekopi aṭṭhavimokkhalābhī na hotīti ubhatobhāgavimuttabhāvassa kāraṇabhūtaṁ rūpakāyato vimuttaṁ ekampi vimokkhaṁ anadhigatoti adhippāyo.",
  "tika-abh03t1:33_1": "Arūpāvacaresu hi ekampi adhigato ubhatobhāgavimuttabhāvakāraṇapaṭilābhato aṭṭhavimokkhekadesena tena",
  "tika-abh03t1:33_2": "taṁnāmadāne samatthena ‘‘aṭṭhavimokkhalābhī’’tveva vuccati.",
  "tika-abh03t1:33_3": "Tenāha ‘‘arūpāvacarajjhānesu panā’’tiādi.",
  "tika-abh03t1:34_0": "26.Phuṭṭhantaṁ sacchikarotīti phuṭṭhānaṁ anto phuṭṭhanto,",
  "tika-abh03t1:34_1": "phuṭṭhānaṁ arūpāvacarajjhānānaṁ anantaro kāloti adhippāyo.",
  "tika-abh03t1:34_2": "Accantasaṁyoge cettha upayogavacanaṁ daṭṭhabbaṁ.",
  "tika-abh03t1:34_3": "Phuṭṭhānantarakālameva sacchikaroti sacchikātabbopāyenāti vuttaṁ hoti.",
  "tika-abh03t1:34_4": "‘‘Ekamantaṁ nisīdī’’tiādīsu (dī. ni.",
  "tika-abh03t1:34_5": "1.165) viya bhāvanapuṁsakaṁ vā etaṁ.",
  "tika-abh03t1:34_6": "Yo hi arūpajjhānena rūpakāyato nāmakāyekadesato ca vikkhambhanavimokkhena vimutto,",
  "tika-abh03t1:34_7": "tena nirodhasaṅkhāto vimokkho ālocito pakāsito viya hoti,",
  "tika-abh03t1:34_8": "na pana kāyena sacchikato.",
  "tika-abh03t1:34_9": "Nirodhaṁ pana ārammaṇaṁ katvā ekaccesu āsavesu khepitesu tena so sacchikato hoti,",
  "tika-abh03t1:34_10": "tasmā so sacchikātabbaṁ nirodhaṁ yathāālocitaṁ nāmakāyena sacchikarotīti kāyasakkhīti vuccati,",
  "tika-abh03t1:34_11": "na tu vimuttoti ekaccānaṁ āsavānaṁ aparikkhīṇattā.",
  "tika-abh03t1:35_0": "27.Diṭṭhattā pattoti etena catusaccadassanasaṅkhātāya diṭṭhiyā nirodhassa pattataṁ dīpeti.",
  "tika-abh03t1:35_1": "‘‘Diṭṭhantaṁ patto’’ti vā pāṭho,",
  "tika-abh03t1:35_2": "dassanasaṅkhātassa sotāpattimaggañāṇassa anantaraṁ pattoti vuttaṁ hoti.",
  "tika-abh03t1:35_3": "Paṭhamaphalato paṭṭhāya hi yāva aggamaggā diṭṭhippattoti.",
  "tika-abh03t1:36_0": "28.Imaṁ pana nayaṁ ‘‘no’’ti paṭikkhipitvāti ettha diṭṭhippattasaddhāvimuttabhāvappattānaṁ paññānānattaṁ vuttaṁ,",
  "tika-abh03t1:36_1": "na pana yena visesena so viseso patto,",
  "tika-abh03t1:36_2": "so vuttoti imaṁ dosaṁ disvā paṭikkhepo katoti daṭṭhabbo.",
  "tika-abh03t1:36_3": "Āgamaṭṭhakathāsūti ca vacanena āgamanīyanānattasanniṭṭhānameva thiraṁ karotīti veditabbaṁ.",
  "tika-abh03t1:36_4": "Saddahanto vimuttoti etena sabbathā avimuttassapi saddhāmattena vimuttabhāvaṁ dasseti.",
  "tika-abh03t1:36_5": "Saddhāvimuttoti vā saddhāya adhimuttoti attho.",
  "tika-abh03t1:37_0": "29.Paññaṁ vāhetīti paññaṁ sātisayaṁ pavattetīti attho.",
  "tika-abh03t1:37_1": "Paññā imaṁ puggalaṁ vahatīti nibbānābhimukhaṁ gametīti attho.",
  "tika-abh03t1:38_0": "31.Evaṁmaggakkhaṇepīti ayaṁ api-saddo kasmā vutto,",
  "tika-abh03t1:38_1": "nanu ariyena aṭṭhaṅgikena maggena samannāgato maggakkhaṇe eva hotīti tadā eva sotāpanno nāmāti āpannanti?",
  "tika-abh03t1:38_2": "Nāpannaṁ .",
  "tika-abh03t1:38_3": "Maggena hi attanā sadisassa aṭṭhaṅgikassa vā sattaṅgikassa vā phalassa sototi nāmaṁ dinnanti tenapi samannāgatassa sotāpannabhāvato,",
  "tika-abh03t1:38_4": "sotena vā maggena pavattetuṁ aparihīnena phalaṭṭhopi samannāgato eva nāma,",
  "tika-abh03t1:38_5": "na ca tena paṭhamamaggakkhaṇe viya soto samāpajjiyamāno,",
  "tika-abh03t1:38_6": "tasmā samāpannasotattā paṭhamaphalato paṭṭhāya ‘‘sotāpanno’’ti vattuṁ yutto.",
  "tika-abh03t1:38_7": "Vuttañhi ‘‘ye keci,",
  "tika-abh03t1:38_8": "bhikkhave,",
  "tika-abh03t1:38_9": "mayi aveccappasannā,",
  "tika-abh03t1:38_10": "sabbe te sotāpannā.",
  "tika-abh03t1:38_11": "Tesaṁ sotāpannānaṁ pañcannaṁ idha niṭṭhā,",
  "tika-abh03t1:38_12": "pañcannaṁ idha vihāya niṭṭhā’’ti (a. ni. 10.64).",
  "tika-abh03t1:38_13": "Tattha dutiyaphalaṭṭhādīnaṁ visuṁ nāmaṁ atthīti paṭhamaphalaṭṭho eva itarehi visesiyamāno ‘‘sotāpanno’’ti vattuṁ yuttoti so eva idhādhippeto.",
  "tika-abh03t1:38_14": "Paṭiladdhamaggena bujjhatīti etena paṭiladdhamaggassa catusaccapaccavekkhaṇādīnaṁ upanissayabhāvaṁ dasseti.",
  "tika-abh03t1:38_15": "Sambodhi paraṁ ayanaṁ nissayo etassāti hi sambodhiparāyaṇoti.",
  "tika-abh03t1:38_16": "Dutiyenatthena sambodhi paraṁ ayanaṁ gati etassāti sambodhiparāyaṇo.",
  "tika-abh03t1:39_0": "32. Kevalena kulasaddena mahākulameva vuccatīti āha ‘‘mahābhogakulesuyeva nibbattatīti attho’’ti.",
  "tika-abh03t1:40_0": "33.Khandhabījaṁ nāma paṭisandhiviññāṇaṁ.",
  "tika-abh03t1:40_1": "Ihaṭṭhakanijjhānikavaseneva imasmiṁ ṭhāne kathitāti sajjhānako ajjhattasaṁyojanasamucchede akatepi anāgāmisabhāgo",
  "tika-abh03t1:40_2": "anāvattidhammo idha gaṇanūpago na hoti,",
  "tika-abh03t1:40_3": "heṭṭhā upari ca saṁsaraṇako kāmabhavagato hīnajjhānako idha gaṇanūpagoti adhippāyo.",
  "tika-abh03t1:41_0": "34.Yaṁ vattabbanti ‘‘dvīhi kāraṇehi tanubhāvo veditabbo’’tiādi yaṁ vattabbaṁ siyāti attho.",
  "tika-abh03t1:42_0": "36.Upapannaṁ vā samanantarāti upapannaṁ vā etena puggalena hoti,",
  "tika-abh03t1:42_1": "atha samanantarā ariyamaggaṁ sañjaneti.",
  "tika-abh03t1:42_2": "Appattaṁ vā vemajjhaṁ āyuppamāṇanti āyuppamāṇaṁ tassa puggalassa vemajjhaṁ appattaṁ hoti,",
  "tika-abh03t1:42_3": "etthantare ariyamaggaṁ sañjanetīti ayamettha pāḷiattho.",
  "tika-abh03t1:42_4": "Aṭṭhakathāyaṁ pana ‘‘appatvā pabbataṁ nadī’’ti viya āyuppamāṇaṁ vemajjhaṁ appattaṁ vā hutvāti parasaddayoge",
  "tika-abh03t1:42_5": "parato bhūto hutvā saddo vacanasesabhūto payuttoti veditabbo.",
  "tika-abh03t1:43_0": "37.Upahaccāti etassa upagantvāti attho,",
  "tika-abh03t1:43_1": "tena vemajjhātikkamo kālakiriyopagamanañca saṅgahitaṁ hoti.",
  "tika-abh03t1:43_2": "Tena vuttaṁ ‘‘atikkamitvā vemajjha’’ntiādi.",
  "tika-abh03t1:44_0": "40.Uddhaṁvāhibhāvenāti uddhaṁ vahatīti uddhaṁvāhī,",
  "tika-abh03t1:44_1": "taṇhāsotaṁ vaṭṭasotaṁ vā,",
  "tika-abh03t1:44_2": "tassa bhāvo,",
  "tika-abh03t1:44_3": "tena uddhaṁvāhibhāvenāti vuttaṁ hoti.",
  "tika-abh03t1:44_4": "Avihesu uddhaṁsoto yadipi tattha parinibbāyī na hoti,",
  "tika-abh03t1:44_5": "yattha vā tattha vā gantvā parinibbāyatu,",
  "tika-abh03t1:44_6": "parinibbāyino pana tassa asaṅkhāraparinibbāyitā sasaṅkhāraparinibbāyitā ca atthīti tattha dasa anāgāmino vuttā,",
  "tika-abh03t1:44_7": "evaṁ atappādīsupi.",
  "tika-abh03t1:44_8": "Anupahaccatalāti appattatalā.",
  "tika-abh03t1:44_9": "Asaṅkhārasasaṅkhāraparinibbāyīnaṁ lahusālahusagatikā eva parittavipulatiṇakaṭṭhajhāpakapappaṭikāsadisatā veditabbā,",
  "tika-abh03t1:44_10": "na uppajjitvāva nibbāyanakādīhi adhimattatā viya samuddaṁ patvā nibbāyanakato anadhimattatā viya ca antarā",
  "tika-abh03t1:44_11": "upahaccaparinibbāyīhi uddhaṁsotato ca adhimattānadhimattatā.",
  "tika-abh03t1:44_12": "Te eva hi asaṅkhārasasaṅkhāraparinibbāyinoti.",
  "tika-abh03t1:44_13": "Tato mahantatareti vacanaṁ tiṇakaṭṭhajhāpanasamatthapappaṭikādassanatthaṁ,",
  "tika-abh03t1:44_14": "na adhimatta nādhimattadassanatthanti.",
  "tika-abh03t1:45_0": "No cassa no ca me siyāti avijjāsaṅkhārādikaṁ hetupañcakaṁ no ca assa,",
  "tika-abh03t1:45_1": "viññāṇādikaṁ idaṁ phalapañcakaṁ vattamānaṁ no ca me siyāti attho.",
  "tika-abh03t1:45_2": "Tena atītabhavasaṁsiddhito dukkhasamudayato imassa dukkhassa pavattidassanato paccayasamudayaṭṭhena khandhānaṁ udayadassanapaṭipatti vuttā hoti.",
  "tika-abh03t1:45_3": "Na bhavissati,",
  "tika-abh03t1:45_4": "na me bhavissatīti yadi etarahi hetupañcakaṁ na bhavissati,",
  "tika-abh03t1:45_5": "anāgate phalapañcakaṁ na me bhavissatīti attho.",
  "tika-abh03t1:45_6": "Etena paccayanirodhaṭṭhena vayadassanapaṭipatti vuttā hoti,",
  "tika-abh03t1:45_7": "etarahi anāgate ca attattaniyanivāraṇavasena suññatāpaṭipatti vā catūhipi vuttā.",
  "tika-abh03t1:45_8": "Yadatthīti yaṁ atthi.",
  "tika-abh03t1:45_9": "Bhūtanti sasabhāvaṁ nibbattaṁ vā yathādiṭṭhaudayabbayaṁ yathādiṭṭhasuññataṁ vā khandhapañcakaṁ parikappitaitthipurisasattādibhāvarahitaṁ",
  "tika-abh03t1:45_10": "nāmarūpamattanti attho.",
  "tika-abh03t1:45_11": "Vivaṭṭānupassanāya vivaṭṭamānaso taṁ bhūtaṁ pajahāmīti upekkhaṁ paṭilabhati,",
  "tika-abh03t1:45_12": "saṅkhārupekkhāñāṇena upekkhako hotīti vuttaṁ hoti.",
  "tika-abh03t1:46_0": "Bhave na rajjati,",
  "tika-abh03t1:46_1": "sambhave na rajjatīti avisiṭṭhe visiṭṭhe ca bhave na rajjatīti keci vadanti.",
  "tika-abh03t1:46_2": "Paccuppanno pana bhavo bhavo,",
  "tika-abh03t1:46_3": "anāgato jātiyā gahaṇena gahito sambhavoti veditabbo.",
  "tika-abh03t1:46_4": "Atha vā bhavoti bhūtameva vuccati,",
  "tika-abh03t1:46_5": "sambhavo tadāhāro,",
  "tika-abh03t1:46_6": "tasmiṁ dvaye na rajjatīti sekkhapaṭipattiṁ dasseti .",
  "tika-abh03t1:46_7": "Bhūte hi sasambhave ca virāgo sekkhapaṭipatti.",
  "tika-abh03t1:46_8": "Yathāha ‘‘bhūtamidanti, bhante,",
  "tika-abh03t1:46_9": "yathābhūtaṁ sammappaññāya passati,",
  "tika-abh03t1:46_10": "bhūtamidanti yathābhūtaṁ sammappaññāya disvā bhūtassa nibbidāya virāgāya nirodhāya paṭipanno hoti.",
  "tika-abh03t1:46_11": "Tadāhārasambhavanti yathābhūtaṁ…pe…",
  "tika-abh03t1:46_12": "disvā tadāhārasambhavassa nibbidāya…pe…",
  "tika-abh03t1:46_13": "paṭipanno hoti.",
  "tika-abh03t1:46_14": "Tadāhāranirodhāya yaṁ bhūtaṁ,",
  "tika-abh03t1:46_15": "taṁ nirodhadhammanti yathābhūtaṁ…pe…",
  "tika-abh03t1:46_16": "disvā nirodhadhammassa nibbidāya virāgāya nirodhāya paṭipanno hoti. Evaṁ kho, bhante,",
  "tika-abh03t1:46_17": "sekkho hotī’’ti (saṁ. ni. 2.31).",
  "tika-abh03t1:46_18": "Athuttarīti atha evaṁ arajjamāno uttari santaṁ padaṁ nibbānaṁ anukkamena maggapaññāya sammā passati,",
  "tika-abh03t1:46_19": "tañca khvassa padaṁ na sabbena sabbaṁ sacchikataṁ catutthamaggeneva sacchikātabbassa tassa tena asacchikatattā.",
  "tika-abh03t1:47_0": "Ekakaniddesavaṇṇanā niṭṭhitā.",
  "tika-abh03t1:48_0": "2. Dukaniddesavaṇṇanā",
  "tika-abh03t1:49_0": "63.",
  "tika-abh03t1:49_1": "Kassaci kilesassa avikkhambhitattā kassaci kathañci avimutto kāmabhavo ajjhattaggahaṇassa visesapaccayoti ajjhattaṁ nāma.",
  "tika-abh03t1:49_2": "Tattha bandhanaṁ ajjhattasaṁyojanaṁ,",
  "tika-abh03t1:49_3": "tena sampayutto ajjhattasaṁyojano.",
  "tika-abh03t1:50_0": "83.",
  "tika-abh03t1:50_1": "Kāraṇena vinā pavattahitacitto akāraṇavacchalo.",
  "tika-abh03t1:50_2": "Anāgatampi payojanaṁ apekkhamāno purimaggahitaṁ taṁ kataṁ upādāya kataññū eva nāma hoti,",
  "tika-abh03t1:50_3": "na pubbakārīti āha ‘‘karissati me’’tiādi.",
  "tika-abh03t1:50_4": "Tamojotiparāyaṇo puññaphalaṁ anupajīvanto eva puññāni karotīti ‘‘pubbakārī’’ti vutto.",
  "tika-abh03t1:50_5": "‘‘Iṇaṁ demī’’ti saññaṁ karotīti evaṁsaññaṁ akarontopi karonto viya hotīti attho.",
  "tika-abh03t1:51_0": "86.Acchamaṁsaṁlabhitvā sūkaramaṁsanti na kukkuccāyatīti acchamaṁsanti jānantopi sūkaramaṁsanti na kukkuccāyati,",
  "tika-abh03t1:51_1": "madditvā vītikkamatīti vuttaṁ hoti.",
  "tika-abh03t1:52_0": "90.Tittoti niṭṭhitakiccatāya nirussukko.",
  "tika-abh03t1:53_0": "Dukaniddesavaṇṇanā niṭṭhitā.",
  "tika-abh03t1:54_0": "3. Tikaniddesavaṇṇanā",
  "tika-abh03t1:55_0": "91.Sesasaṁvarabhedenāti manosaṁvarabhedena,",
  "tika-abh03t1:55_1": "satisaṁvarādibhedena vā.",
  "tika-abh03t1:55_2": "Akusalasīlasamannāgamenāti ‘‘katame ca thapati akusalā sīlā?",
  "tika-abh03t1:55_3": "Akusalaṁ kāyakammaṁ akusalaṁ vacīkammaṁ pāpako ājīvo’’ti vuttehi samannāgamena.",
  "tika-abh03t1:55_4": "Tassa hi…pe…",
  "tika-abh03t1:55_5": "evaṁ sāsaṅkasamācāro hotīti evaṁ sāsaṅko samācāro hotīti attho.",
  "tika-abh03t1:56_0": "94. Samānavisayānaṁ puggalānaṁ visesadassanavasena ‘‘kāyasakkhī’’tiādikaṁ vuttaṁ.",
  "tika-abh03t1:57_0": "107.Samādhi vā ādīti lokuttaradhammā hi paramatthato sāsananti tadattho pādakasamādhi tassa ādi vutto,",
  "tika-abh03t1:57_1": "tadāsannattā vipassanā,",
  "tika-abh03t1:57_2": "tassa mūlekadesattā maggo.",
  "tika-abh03t1:58_0": "108.Ucchaṅgo viya ucchaṅgapañño puggalo daṭṭhabboti ucchaṅgasadisapaññatāya eva paññā viya puggalopi ucchaṅgo viya hoti,",
  "tika-abh03t1:58_1": "tasmiṁ dhammānaṁ aciraṭṭhānatoti adhippāyena vuttaṁ.",
  "tika-abh03t1:58_2": "Vakkhati hi ‘‘ucchaṅgasadisapaññotiattho’’ti.",
  "tika-abh03t1:59_0": "109.",
  "tika-abh03t1:59_1": "Yathā ca ucchaṅgasadisā paññā,",
  "tika-abh03t1:59_2": "evaṁ nikkujjakumbhasadisā paññā evāti daṭṭhabbo,",
  "tika-abh03t1:59_3": "tattha dhammānaṁ anavaṭṭhānato.",
  "tika-abh03t1:60_0": "113.",
  "tika-abh03t1:60_1": "Ciraṭṭhānato thiraṭṭhānato ca pāsāṇalekhasadisā parāparādhanibbattā kodhalekhā yassa so pāsāṇalekhūpamasamannāgato pāsāṇalekhūpamoti vutto,",
  "tika-abh03t1:60_2": "evaṁ itarepi.",
  "tika-abh03t1:61_0": "118. Sutādivatthurahito tucchamāno naḷo viyāti ‘‘naḷo’’ti vuccati, so uggato naḷo etassāti unnaḷo.",
  "tika-abh03t1:62_0": "122.",
  "tika-abh03t1:62_1": "‘‘Sīlakathā ca no bhavissatī’’ti ettha vuttaṁ sīlakathābhavanaṁ paṭhamārambhopi dussīlena saha na hotīti dassento āha neva sīlakathā hotī’’ti.",
  "tika-abh03t1:63_0": "123.Tatthatatthāti tasmiṁ tasmiṁ anuggahetabbe paññāya sodhetabbe ca vaḍḍhetabbe ca adhikasīlaṁ nissāya uppannapaññāya anuggaṇhāti nāmāti attho.",
  "tika-abh03t1:64_0": "124.Gūthakūpo viya dussīlyanti etena dussīlyassa gūthasadisattameva dasseti.",
  "tika-abh03t1:65_0": "130.No ca sammā paññapetuṁ sakkontīti yebhuyyena na sakkontīti imamatthaṁ sandhāya vuttaṁ,",
  "tika-abh03t1:65_1": "uppanne tathāgate tasmiṁ anādariyaṁ katvā samāpattiṁ uppādetuṁ vāyamantassa asamatthabhāvaṁ vā.",
  "tika-abh03t1:65_2": "Titthiyā vā pūraṇādayo adhippetā.",
  "tika-abh03t1:66_0": "Tikaniddesavaṇṇanā niṭṭhitā.",
  "tika-abh03t1:67_0": "4. Catukkaniddesavaṇṇanā",
  "tika-abh03t1:68_0": "133.",
  "tika-abh03t1:68_1": "Parena kataṁ dussīlyaṁ āṇattiyā attanā ca payogena katanti āṇattiyā pāpassa dāyādo ‘‘tato upaḍḍhassa dāyādo’’ti vutto.",
  "tika-abh03t1:69_0": "145.Ayanti ‘‘tesu paṭhamo’’tiādikaṁ nayaṁ vadati.",
  "tika-abh03t1:70_0": "148.",
  "tika-abh03t1:70_1": "Desanāya dhammānaṁ ñāṇassa āpāthabhāvasampādanaṁ ñāṇugghāṭanaṁ.",
  "tika-abh03t1:70_2": "Saha udāhaṭavelāyāti udāhaṭavelāya saddhiṁ tasmiṁ kāle anatikkante evāti attho.",
  "tika-abh03t1:71_0": "152.Tanti anantaravacanaṁ vadati.",
  "tika-abh03t1:71_1": "‘‘Katamo loko’’ti vutte ‘‘pañcupādānakkhandhā’’ti mahantaṁ atthaṁ saṅgahitvā ṭhitavacanaṁ atthayuttaṁ.",
  "tika-abh03t1:71_2": "Lujjatīti lokoti kāraṇayuttaṁ.",
  "tika-abh03t1:72_0": "156.Sahitāsahitassāti sahitāsahiteti attho,",
  "tika-abh03t1:72_1": "sahitāsahitassa paricchindaneti vā .",
  "tika-abh03t1:72_2": "Dveyevāti dutiyacatutthāyeva.",
  "tika-abh03t1:72_3": "Desakasāvakasampattiyā bodhetuṁ samatthatāya sabhāvadhammakathikā,",
  "tika-abh03t1:72_4": "saccadhammakathikāti attho.",
  "tika-abh03t1:73_0": "157.",
  "tika-abh03t1:73_1": "Kusaladhammehi cittassa vāsanābhāvanā vāsadhuraṁ.",
  "tika-abh03t1:73_2": "Ayaṁ pāpapuggaloti catuttho vutto,",
  "tika-abh03t1:73_3": "na paṭhamo.",
  "tika-abh03t1:73_4": "Paṭhamo hi avisaṁvādetukāmo verañjabrāhmaṇasadiso adhippetoti.",
  "tika-abh03t1:74_0": "159.Puggalepi ariyānaṁ abhikkamanādisadisatāti puggale abhikkamanādīnaṁ ariyānaṁ abhikkamanādisadisatāti attho,",
  "tika-abh03t1:74_1": "ariyānaṁ abhikkamanādinā puggalassa sadisatāti vā sadisābhikkamanāditāti attho.",
  "tika-abh03t1:75_0": "166.",
  "tika-abh03t1:75_1": "Dussīlaṁ ‘‘dussīlo’’ti vadanto bhūtaṁ bhāsati nāma.",
  "tika-abh03t1:75_2": "Pāṇātipātena dussīlaṁ adinnādānena dussīloti avatvā pāṇātipātenevāti vadanto tacchaṁ bhāsati nāma.",
  "tika-abh03t1:75_3": "Yamidaṁ ‘‘kālenā’’ti vuttaṁ,",
  "tika-abh03t1:75_4": "tatra tasmiṁ vacane,",
  "tika-abh03t1:75_5": "yo ‘‘kālena bhaṇatī’’ti vutto,",
  "tika-abh03t1:75_6": "so kīdisoti dassanatthaṁ ‘‘kālaññū hotī’’tiādi vuttanti dassento ‘‘yamidaṁ kālenāti vuttaṁ,",
  "tika-abh03t1:75_7": "tatra yo puggalo’’tiādimāha.",
  "tika-abh03t1:76_0": "168.Āgamanavipatti nāma kammaṁ,",
  "tika-abh03t1:76_1": "pubbuppannapaccayavipatti sukkasoṇitaṁ. Pavatte,",
  "tika-abh03t1:76_2": "pavattassa vā paccayā pavattapaccayā,",
  "tika-abh03t1:76_3": "āhārādayo.",
  "tika-abh03t1:76_4": "Jotetīti joti, āloko.",
  "tika-abh03t1:76_5": "Kulasampattiyādīhi jotamāno ca joti viyāti joti.",
  "tika-abh03t1:77_0": "173.",
  "tika-abh03t1:77_1": "Pahīnāvasiṭṭhakilesapaccavekkhaṇāpi yehi kilesehi vimutto avimutto ca,",
  "tika-abh03t1:77_2": "tesaṁ dassanavasena vimuttidassanameva hotīti āha ‘‘vimuttiñāṇadassanaṁ ekūnavīsatividhaṁ paccavekkhaṇañāṇa’’nti.",
  "tika-abh03t1:78_0": "174.Yāni kānici tantāvutānanti tantāvutānaṁ vatthānaṁ yāni kānici vatthānīti vuttaṁ hoti.",
  "tika-abh03t1:78_1": "Sāyaṁ tatiyaṁ assāti sāyatatiyo.",
  "tika-abh03t1:78_2": "Anuyuñjanaṁ anuyogo.",
  "tika-abh03t1:78_3": "Taṁ anuyuttoti upayogavacanaṁ daṭṭhabbaṁ,",
  "tika-abh03t1:78_4": "bhāvanapuṁsakaṁ vā.",
  "tika-abh03t1:79_0": "178.Tatthasikkhanabhāvenāti sikkhāya sājīve ca sikkhanabhāvena.",
  "tika-abh03t1:79_1": "Sikkhaṁ paripūrentoti sīlasaṁvaraṁ paripūrento.",
  "tika-abh03t1:79_2": "Sājīvañca avītikkamantoti ‘‘nāmakāyo padakāyo niruttikāyo byañjanakāyo’’ti vuttaṁ sikkhāpadaṁ bhagavato vacanaṁ avītikkamanto hutvāti attho.",
  "tika-abh03t1:79_3": "Idameva ca dvayaṁ ‘‘sikkhana’’nti vuttaṁ.",
  "tika-abh03t1:79_4": "Tattha sājīvānatikkamo sikkhāpāripūriyā paccayo.",
  "tika-abh03t1:79_5": "Tato hi yāva maggā saṁvarapāripūrī hotīti.",
  "tika-abh03t1:79_6": "Vināsanabhāvatoti hiṁsanabhāvato.",
  "tika-abh03t1:79_7": "Haliddirāgo viya na thirakatho hotīti ettha kathāya aṭṭhitabhāvena haliddirāgasadisatā veditabbā,",
  "tika-abh03t1:79_8": "na puggalassa.",
  "tika-abh03t1:80_0": "179.Dārumāsakoti ye vohāraṁ gacchantīti iti-saddena evaṁpakāre dasseti.",
  "tika-abh03t1:80_1": "Aññaṁ dassetvā aññassa parivattananti dasagghanakaṁ vatthayugaṁ dassetvā tassa ajānantassa pañcagghanakassa dānaṁ.",
  "tika-abh03t1:81_0": "181.Avikiṇṇasukhanti rūpādīsu subhādiparikappanavasena avisaṭasukhaṁ.",
  "tika-abh03t1:82_0": "187.",
  "tika-abh03t1:82_1": "Khandhadhammesu aniccādivasena pavattā vipassanā maggaphalalābhena paṭiladdhā nāma hoti tadalābhena anavaṭṭhānatoti",
  "tika-abh03t1:82_2": "maggaphalalābhī eva ‘‘adhipaññādhammavipassanālābhī’’ti vutto,",
  "tika-abh03t1:82_3": "maggaphalañāṇameva ca adhikapaññābhāvato catusaccadhamme sabbadhammassa vare nibbāne eva vā visiṭṭhadassanabhāvato",
  "tika-abh03t1:82_4": "ca adhipaññādhammavipassanāti daṭṭhabbā.",
  "tika-abh03t1:83_0": "189.Sutena anupapannoti yathāsutena vā atthena vā na samannāgatoti attho.",
  "tika-abh03t1:84_0": "Catukkaniddesavaṇṇanā niṭṭhitā.",
  "tika-abh03t1:85_0": "5. Pañcakaniddesavaṇṇanā",
  "tika-abh03t1:86_0": "191.",
  "tika-abh03t1:86_1": "Paṭhamapañcake uddeseneva puggalavibhāgo viññāyatīti yathā tesu paṭipajjitabbaṁ ,",
  "tika-abh03t1:86_2": "tāya paṭipattiyā te vibhajanto ‘‘tatra yvāya’’ntiādimāha.",
  "tika-abh03t1:86_3": "Ārambhasaddoti ārambhakiriyāvācako saddoti attho.",
  "tika-abh03t1:86_4": "Phaluppattiyā maggakiccaṁ niṭṭhitaṁ hotīti ‘‘maggakiccavasena phalameva vutta’’nti āha.",
  "tika-abh03t1:86_5": "Āyācanasādhūti na pasaṁsanādisādhūti attho.",
  "tika-abh03t1:87_0": "192.",
  "tika-abh03t1:87_1": "Ādito dheyyaṁ ṭhapetabbaṁ ādheyyaṁ,",
  "tika-abh03t1:87_2": "dassanasavanapaṭivacanadānavasena mukhena viya pavattaṁ gahaṇaṁ mukhanti daṭṭhabbaṁ.",
  "tika-abh03t1:87_3": "Taṁ mukhaṁ ādheyyaṁ,",
  "tika-abh03t1:87_4": "gahaṇatthaṁ pakatimukhameva vā ādheyyaṁ yassa so ādheyyamukho,",
  "tika-abh03t1:87_5": "avicāretvā ādikathāya eva ṭhapitagahaṇoti vuttaṁ hoti.",
  "tika-abh03t1:88_0": "194.Rajaggasminti rajaggabhāve.",
  "tika-abh03t1:89_0": "199.",
  "tika-abh03t1:89_1": "Gavā khīraṁ aggamakkhāyatīti na evaṁ sambandho,",
  "tika-abh03t1:89_2": "uppattito pana pañca gorase dassetvā tesu sappimaṇḍassa aggabhāvadassanatthaṁ ‘‘gavā khīra’’ntiādi vuttaṁ.",
  "tika-abh03t1:89_3": "Tenāha ‘‘gāvito khīraṁ nāma hotī’’tiādi.",
  "tika-abh03t1:90_0": "Pañcakaniddesavaṇṇanā niṭṭhitā.",
  "tika-abh03t1:91_0": "6. Chakkaniddesavaṇṇanā",
  "tika-abh03t1:92_0": "202.",
  "tika-abh03t1:92_1": "Chakke ekantato pākaṭā sammāsambuddhādayo te yathāvuttaguṇā puggalāti dassento ‘‘sammāsambuddho tena daṭṭhabbo’’tiādimāha.",
  "tika-abh03t1:92_2": "Tattha tenāti sāmaṁ saccābhisamayo tattha ca sabbaññutappattibalesu ca vasibhāvappattīti etena sabbena samuditena.",
  "tika-abh03t1:92_3": "‘‘Sabbaññutaññāṇenā’’ti pana vutte sabbamidaṁ saṅgahitaṁ hoti sāmaṁ saccābhisamayena balesu ca vasibhāvappattiyā ca vinā sabbaññutaññāṇassa abhāvā,",
  "tika-abh03t1:92_4": "tasmā aṭṭhakathāyaṁ ‘‘sabbaññutaññāṇenā’’ti ettakameva vuttaṁ.",
  "tika-abh03t1:92_5": "Tattha anācariyakena attanā uppāditenāti vacanena sabbaññutaññāṇassa sācariyakattaṁ parato uppattiñca paṭisedheti,",
  "tika-abh03t1:92_6": "na sācariyakaṁ parehi uppāditañca sabbaññutaññāṇaṁ.",
  "tika-abh03t1:92_7": "Na hi taṁ tādisaṁ nivāretabbaṁ atthīti.",
  "tika-abh03t1:93_0": "Chakkaniddesavaṇṇanā niṭṭhitā.",
  "tika-abh03t1:94_0": "7. Sattakaniddesavaṇṇanā",
  "tika-abh03t1:95_0": "203.Saddhānāma sādhuladdhikāti ummujjatīti etena kusalesu dhammesu antogadhā,",
  "tika-abh03t1:95_1": "bodhipakkhiyadhammesu vā adhimokkhabhūtā saddhā sādhūti ummujjamānaṁ kusalaṁ dasseti,",
  "tika-abh03t1:95_2": "evaṁ hirīyādīsu ca.",
  "tika-abh03t1:95_3": "Kusalesu dhammesūti ettha bhummaniddeso tadantogadhatāya tadupakāratāya vā veditabbo.",
  "tika-abh03t1:95_4": "Ettha ca ummujjati sāhu saddhā kusalesu dhammesūtiādinā saddhādīnaṁ ummujjanapaññāya saddhādīnaṁ uppattiṁ dasseti.",
  "tika-abh03t1:95_5": "Teneva ‘‘tassa sā saddhā neva tiṭṭhatī’’tiādi vuttaṁ.",
  "tika-abh03t1:95_6": "‘‘Sāhu saddhā kusalesu dhammesū’’ti vā ummujjanassa upakārakaṁ ānisaṁsadassanaṁ vatvā ‘‘ummujjatī’’ti",
  "tika-abh03t1:95_7": "etena saddhāsaṅkhātameva ummujjanaṁ dassitanti veditabbaṁ.",
  "tika-abh03t1:95_8": "Caṅkavāreti rajakānaṁ khāraparisāvane.",
  "tika-abh03t1:95_9": "Ekakammanibbattā paṭisandhibhavaṅgacutisantati eko cittavāroti cutito anantaro yathāgahito dutiyo hotīti āha ‘‘dutiyacittavārenā’’ti.",
  "tika-abh03t1:95_10": "Ummujjitvā ṭhitādayo cattāro tāya tāya jātiyā arahattaṁ asacchikarontā aneke puggalā veditabbā,",
  "tika-abh03t1:95_11": "sacchikaronto pana ekopi pubbabhāge tatiyapuggalādibhāvaṁ āpajjitvā ante sattamapuggalo hotīti.",
  "tika-abh03t1:96_0": "Sattakaniddesavaṇṇanā niṭṭhitā.",
  "tika-abh03t1:97_0": "10. Dasakaniddesavaṇṇanā",
  "tika-abh03t1:98_0": "209.Pañcannaṁ idha niṭṭhā,",
  "tika-abh03t1:98_1": "pañcannaṁ idha vihāya niṭṭhāti ettha ye sotāpannādayo rūpārūpabhave upapajjitvā parinibbāyissanti,",
  "tika-abh03t1:98_2": "te idha vihāya niṭṭhāpakkhaṁ bhajamānāpi ajjhattasaṁyojanānaṁ asamucchinnattā puthujjanasādhāraṇe ca ṭhāne upapattiyā na gahitā.",
  "tika-abh03t1:98_3": "Asādhāraṇaṭṭhānuppattivasena pana antarāparinibbāyīādayo eva ‘‘idha vihāya niṭṭhā’’ti vuttāti veditabbāti.",
  "tika-abh03t1:99_0": "Dasakaniddesavaṇṇanā niṭṭhitā.",
  "tika-abh03t1:100_0": "Puggalapaññattipakaraṇa-mūlaṭīkā samattā."
}