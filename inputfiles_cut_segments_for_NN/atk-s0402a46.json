{
  "atk-s0402a46:0_0": "(11) 1. Valāhakavaggo",
  "atk-s0402a46:1_0": "1-2. Valāhakasuttadvayavaṇṇanā",
  "atk-s0402a46:2_0": "101-2.",
  "atk-s0402a46:2_1": "Tatiyapaṇṇāsakassa paṭhame valāhakāti meghā.",
  "atk-s0402a46:2_2": "Bhāsitā hoti no kattāti ‘‘idañcidañca karissāmī’’ti kevalaṁ bhāsatiyeva, na karoti.",
  "atk-s0402a46:2_3": "Kattā hoti no bhāsitāti akathetvāva ‘‘idañcidañca mayā kātuṁ vaṭṭatī’’ti kattā hoti.",
  "atk-s0402a46:2_4": "Evaṁ sabbattha attho veditabbo. Dutiyaṁ uttānatthameva.",
  "atk-s0402a46:3_0": "3. Kumbhasuttavaṇṇanā",
  "atk-s0402a46:4_0": "103. Tatiye kumbhāti ghaṭā.",
  "atk-s0402a46:4_1": "Tuccho pihitoti rittako pihitamukho.",
  "atk-s0402a46:4_2": "Pūro vivaṭoti udakapuṇṇo apārutamukho. Sesadvayepi eseva nayo.",
  "atk-s0402a46:5_0": "4. Udakarahadasuttavaṇṇanā",
  "atk-s0402a46:6_0": "104.",
  "atk-s0402a46:6_1": "Catutthe uttāno gambhīrobhāsotiādīsu purāṇapaṇṇarasasambhinnavaṇṇo kāḷaudako gambhīrobhāso nāma,",
  "atk-s0402a46:6_2": "acchavippasannamaṇivaṇṇaudako uttānobhāso nāma.",
  "atk-s0402a46:7_0": "5-6. Ambasuttavaṇṇanā",
  "atk-s0402a46:8_0": "105-6.",
  "atk-s0402a46:8_1": "Pañcame āmaṁ pakkavaṇṇīti āmakaṁ hutvā olokentānaṁ pakkasadisaṁ khāyati. Evaṁ sabbapadāni daṭṭhabbāni. Chaṭṭhaṁ uttānatthameva.",
  "atk-s0402a46:9_0": "7. Mūsikasuttavaṇṇanā",
  "atk-s0402a46:10_0": "107. Sattame yo āvāṭaṁ khaṇati, na ca tattha vasati,",
  "atk-s0402a46:10_1": "so gādhaṁ kattā no vasitāti vuccati. Khantātipi pāṭho.",
  "atk-s0402a46:10_2": "Iminā nayena sabbapadāni veditabbāni.",
  "atk-s0402a46:11_0": "8. Balībaddasuttavaṇṇanā",
  "atk-s0402a46:12_0": "108.",
  "atk-s0402a46:12_1": "Aṭṭhame yo attano gogaṇaṁ maddati, na paragogaṇaṁ,",
  "atk-s0402a46:12_2": "ayaṁ sagavacaṇḍo no paragavacaṇḍoti evaṁ sabbapadāni veditabbāni.",
  "atk-s0402a46:12_3": "Ubbejetā hotīti ghaṭṭetvā vijjhitvā ubbegapattaṁ karoti.",
  "atk-s0402a46:13_0": "9. Rukkhasuttavaṇṇanā",
  "atk-s0402a46:14_0": "109.",
  "atk-s0402a46:14_1": "Navame pheggu phegguparivāroti nissāro pheggurukkho pheggurukkheheva parivuto.",
  "atk-s0402a46:14_2": "Sāraparivāroti khadirādīhi sārarukkheheva parivuto. Esa nayo sabbattha.",
  "atk-s0402a46:15_0": "10. Āsīvisasuttavaṇṇanā",
  "atk-s0402a46:16_0": "110.",
  "atk-s0402a46:16_1": "Dasame āgataviso na ghoravisoti yassa visaṁ āgacchati, ghoraṁ pana na hoti, cirakālaṁ na pīḷeti. Sesapadesupi eseva nayoti.",
  "atk-s0402a46:17_0": "Valāhakavaggo paṭhamo."
}