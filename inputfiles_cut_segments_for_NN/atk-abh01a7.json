{
  "atk-abh01a7:0_0": "4. Aṭṭhakathākaṇḍo",
  "atk-abh01a7:1_0": "Tikaatthuddhāravaṇṇanā",
  "atk-abh01a7:2_0": "1384.",
  "atk-abh01a7:2_1": "Idāni nikkhepakaṇḍānantaraṁ ṭhapitassa aṭṭhakathākaṇḍassa vaṇṇanākkamo anuppatto.",
  "atk-abh01a7:2_2": "Kasmā panetaṁ aṭṭhakathākaṇḍaṁ nāma jātanti?",
  "atk-abh01a7:2_3": "Tepiṭakassa buddhavacanassa atthaṁ uddharitvā ṭhapitattā.",
  "atk-abh01a7:2_4": "Tīsupi hi piṭakesu dhammantaraṁ āgataṁ aṭṭhakathākaṇḍeneva paricchinditvā vinicchitaṁ suvinicchitaṁ nāma hoti.",
  "atk-abh01a7:2_5": "Sakale abhidhammapiṭake nayamaggaṁ mahāpakaraṇe pañhuddhāraṁ gaṇanacāraṁ asallakkhentenāpi aṭṭhakathākaṇḍatoyeva samānetuṁ vaṭṭati.",
  "atk-abh01a7:3_0": "Kuto pabhavaṁ pana etanti?",
  "atk-abh01a7:3_1": "Sāriputtattherappabhavaṁ.",
  "atk-abh01a7:3_2": "Sāriputtatthero hi ekassa attano saddhivihārikassa nikkhepakaṇḍe atthuddhāraṁ sallakkhetuṁ asakkontassa aṭṭhakathākaṇḍaṁ kathetvā adāsi.",
  "atk-abh01a7:3_3": "Idaṁ pana mahāaṭṭhakathāyaṁ paṭikkhipitvā idaṁ vuttaṁ –",
  "atk-abh01a7:3_4": "abhidhammo nāma na sāvakavisayo,",
  "atk-abh01a7:3_5": "na sāvakagocaro;",
  "atk-abh01a7:3_6": "buddhavisayo esa,",
  "atk-abh01a7:3_7": "buddhagocaro.",
  "atk-abh01a7:3_8": "Dhammasenāpati pana saddhivihārikena pucchito taṁ ādāya satthu santikaṁ gantvā sammāsambuddhassa kathesi.",
  "atk-abh01a7:3_9": "Sammāsambuddho tassa bhikkhuno aṭṭhakathākaṇḍaṁ kathetvā adāsi. Kathaṁ?",
  "atk-abh01a7:3_10": "Bhagavā hi ‘katame dhammā kusalā’ti pucchi.",
  "atk-abh01a7:3_11": "‘Kusalā dhammā nāma katame’ti sallakkhesīti attho.",
  "atk-abh01a7:3_12": "Athassa tuṇhībhūtassa ‘nanu yaṁ mayā katame dhammā kusalā?",
  "atk-abh01a7:3_13": "Yasmiṁ samaye kāmāvacaraṁ kusalaṁ cittaṁ uppannaṁ hotītiādinā nayena bhūmibhedato kusalaṁ dassitaṁ,",
  "atk-abh01a7:3_14": "sabbampi taṁ catūsu bhūmīsu kusalaṁ,",
  "atk-abh01a7:3_15": "ime dhammā kusalā’ti iminā nayena kaṇṇikaṁ kaṇṇikaṁ ghaṭaṁ ghaṭaṁ gocchakaṁ gocchakaṁ katvā atthuddhāravasena kusalādidhamme dassento kathetvā adāsi.",
  "atk-abh01a7:4_0": "Tattha catūsūti kāmāvacararūpāvacarārūpāvacaraapariyāpannāsu.",
  "atk-abh01a7:4_1": "Kusalanti phassādibhedaṁ kusalaṁ.",
  "atk-abh01a7:4_2": "Ime dhammā kusalāti ime sabbepi tāsu tāsu bhūmīsu vuttā phassādayo dhammā kusalā nāma.",
  "atk-abh01a7:5_0": "1385.",
  "atk-abh01a7:5_1": "Akusalānaṁ pana bhūmivasena bhedābhāvato dvādasa akusalacittuppādāti āha.",
  "atk-abh01a7:5_2": "Tattha uppajjatīti uppādo.",
  "atk-abh01a7:5_3": "Cittameva uppādo cittuppādo.",
  "atk-abh01a7:5_4": "Desanāsīsameva cetaṁ.",
  "atk-abh01a7:5_5": "Yathā pana ‘rājā āgato’ti vutte amaccādīnampi āgamanaṁ vuttameva hoti,",
  "atk-abh01a7:5_6": "evaṁ ‘cittuppādā’ti vutte tehi sampayuttadhammāpi vuttāva hontīti.",
  "atk-abh01a7:5_7": "Sabbattha cittuppādaggahaṇena sasampayuttadhammaṁ cittaṁ gahitanti veditabbaṁ.",
  "atk-abh01a7:5_8": "Ito paraṁ catūsu bhūmīsu vipākotiādīnaṁ sabbesampi tikadukabhājanīyapadānaṁ attho,",
  "atk-abh01a7:5_9": "vedanāttikādīsu ca sukhādīnaṁ navattabbatā heṭṭhā vuttanayeneva pāḷiyatthaṁ vīmaṁsitvā veditabbā.",
  "atk-abh01a7:5_10": "Visesamattameva pana vakkhāma.",
  "atk-abh01a7:6_0": "1420.",
  "atk-abh01a7:6_1": "Tattha parittārammaṇattike tāva sabbo kāmāvacarassa vipākoti ettha dvipañcaviññāṇāni cakkhupasādādayo",
  "atk-abh01a7:6_2": "nissāya niyameneva iṭṭhāniṭṭhādibhede rūpasaddagandharasaphoṭṭhabbadhamme ārabbha pavattantīti parittārammaṇāni.",
  "atk-abh01a7:6_3": "Kusalākusalavipākā pana dve manodhātuyo hadayavatthuṁ nissāya cakkhuviññāṇādīnaṁ anantarā niyamato rūpādīneva ārabbha pavattantīti parittārammaṇā.",
  "atk-abh01a7:6_4": "Kusalavipākāhetukamanoviññāṇadhātu somanassasahagatā pañcadvāre santīraṇavasena chasu dvāresu tadārammaṇavasenāti",
  "atk-abh01a7:6_5": "niyamato rūpādīni cha parittārammaṇāneva ārabbha pavattatīti parittārammaṇā.",
  "atk-abh01a7:6_6": "Kusalākusalavipākāhetukamanoviññāṇadhātudvayaṁ pañcadvāre santīraṇavasena chasu dvāresu tadārammaṇavasena",
  "atk-abh01a7:6_7": "niyamato rūpādīni cha parittārammaṇāneva ārabbha pavattati.",
  "atk-abh01a7:6_8": "Paṭisandhivasena pavattamānampi parittaṁ kammaṁ kammanimittaṁ gatinimittaṁ vā ārammaṇaṁ karoti,",
  "atk-abh01a7:6_9": "pavattiyaṁ bhavaṅgavasena,",
  "atk-abh01a7:6_10": "pariyosāne cutivasena pavattamānampi tadeva ārammaṇaṁ karotīti parittārammaṇaṁ.",
  "atk-abh01a7:6_11": "Aṭṭha pana sahetukavipākacittuppādā ettha vuttanayeneva tadārammaṇavasena paṭisandhibhavaṅgacutivasena ca parittadhammeyeva ārabbha pavattanti.",
  "atk-abh01a7:6_12": "Kiriyamanodhātu pañcadvāre rūpādīni ārabbha pavattati.",
  "atk-abh01a7:6_13": "Somanassasahagatāhetukakiriyamanoviññāṇadhātu chasu dvāresu paccuppanne manodvāre atītānāgatepi paritte",
  "atk-abh01a7:6_14": "rūpādidhammeyeva ārabbha khīṇāsavānaṁ pahaṭṭhākāraṁ kurumānā pavattatīti parittārammaṇā.",
  "atk-abh01a7:6_15": "Evamime pañcavīsati cittuppādā ekanteneva parittārammaṇāti veditabbā.",
  "atk-abh01a7:7_0": "1421.",
  "atk-abh01a7:7_1": "Viññāṇañcāyatananevasaññānāsaññāyatanadhammā attano attano heṭṭhimaṁ samāpattiṁ ārabbha pavattanato mahaggatārammaṇā.",
  "atk-abh01a7:7_2": "Eva maggaphaladhammā nibbānārammaṇattā appamāṇārammaṇā.",
  "atk-abh01a7:8_0": "Kusalato cattāro kiriyato cattāroti aṭṭha ñāṇavippayuttacittuppādā sekkhaputhujjanakhīṇāsavānaṁ asakkaccadānapaccavekkhaṇadhammasavanādīsu",
  "atk-abh01a7:8_1": "kāmāvacaradhamme ārabbha pavattikāle parittārammaṇā.",
  "atk-abh01a7:8_2": "Atipaguṇānaṁ paṭhamajjhānādīnaṁ paccavekkhaṇakāle mahaggatārammaṇā.",
  "atk-abh01a7:8_3": "Kasiṇanimittādipaññattipaccavekkhaṇakāle navattabbārammaṇā.",
  "atk-abh01a7:8_4": "Akusalato cattāro diṭṭhigatasampayuttacittuppādā pañcapaṇṇāsāya kāmāvacaradhammānaṁ ‘satto satto’ti parāmasanaassādanābhinandanakāle parittārammaṇā.",
  "atk-abh01a7:8_5": "Tenevākārena sattavīsati mahaggatadhamme ārabbha pavattikāle mahaggatārammaṇā.",
  "atk-abh01a7:8_6": "Paṇṇattidhamme ārabbha pavattanakāle siyā navattabbārammaṇā.",
  "atk-abh01a7:8_7": "Diṭṭhivippayuttānaṁ teyeva dhamme ārabbha kevalaṁ assādanābhinandanavasena,",
  "atk-abh01a7:8_8": "pavattiyaṁ paṭighasampayuttānaṁ domanassavasena,",
  "atk-abh01a7:8_9": "vicikicchāsampayuttacittuppādassa aniṭṭhaṅgatavasena,",
  "atk-abh01a7:8_10": "uddhaccasahagatassa vikkhepavasena avūpasamavasena ca pavattiyaṁ parittamahaggatanavattabbārammaṇatā veditabbā.",
  "atk-abh01a7:8_11": "Etesu pana ekadhammopi appamāṇe ārabbha pavattituṁ na sakkoti,",
  "atk-abh01a7:8_12": "tasmā na appamāṇārammaṇā.",
  "atk-abh01a7:9_0": "Kusalato cattāro kiriyato cattāroti aṭṭha ñāṇasampayuttacittuppādā sekkhaputhujjanakhīṇāsavānaṁ sakkaccadānapaccavekkhaṇadhammasavanādīsu",
  "atk-abh01a7:9_1": "yathāvuttappakāre dhamme ārabbha pavattikāle parittamahaggatanavattabbārammaṇā honti.",
  "atk-abh01a7:9_2": "Gotrabhukāle lokuttaradhamme paccavekkhaṇakāle ca nesaṁ appamāṇārammaṇatā veditabbā.",
  "atk-abh01a7:10_0": "Yaṁ panetaṁ rūpāvacaracatutthajjhānaṁ taṁ sabbatthapādakacatutthaṁ ākāsakasiṇacatutthaṁ ālokakasiṇacatutthaṁ",
  "atk-abh01a7:10_1": "brahmavihāracatutthaṁ ānāpānacatutthaṁ iddhividhacatutthaṁ dibbasotacatutthaṁ cetopariyañāṇacatutthaṁ",
  "atk-abh01a7:10_2": "yathākammupagañāṇacatutthaṁ dibbacakkhuñāṇacatutthaṁ pubbenivāsañāṇacatutthaṁ anāgataṁsañāṇacatutthanti",
  "atk-abh01a7:10_3": "kusalatopi kiriyatopi dvādasavidhaṁ hoti.",
  "atk-abh01a7:11_0": "Tattha ‘sabbatthapādakacatutthaṁ’ nāma aṭṭhasu kasiṇesu catutthajjhānaṁ.",
  "atk-abh01a7:11_1": "Tañhi vipassanāyapi pādakaṁ hoti,",
  "atk-abh01a7:11_2": "abhiññānampi,",
  "atk-abh01a7:11_3": "nirodhassāpi,",
  "atk-abh01a7:11_4": "vaṭṭassāpi pādakaṁ hotiyevāti sabbatthapādakanti vuttaṁ.",
  "atk-abh01a7:11_5": "‘Ākāsakasiṇaālokakasiṇacatutthāni’ pana vipassanāyapi abhiññānampi vaṭṭassāpi pādakāni honti,",
  "atk-abh01a7:11_6": "nirodhapādakāneva na honti.",
  "atk-abh01a7:11_7": "‘Brahmavihāraānāpānacatutthāni’ vipassanāya ceva vaṭṭassa ca pādakāni honti,",
  "atk-abh01a7:11_8": "abhiññānaṁ pana nirodhassa ca pādakāni na honti.",
  "atk-abh01a7:11_9": "Tattha dasavidhampi kasiṇajjhānaṁ kasiṇapaṇṇattiṁ ārabbha pavattattā,",
  "atk-abh01a7:11_10": "brahmavihāracatutthaṁ sattapaṇṇattiṁ ārabbha pavattattā,",
  "atk-abh01a7:11_11": "ānāpānacatutthaṁ nimittaṁ ārabbha pavattattā parittādivasena navattabbadhammārammaṇato navattabbārammaṇaṁ nāma hoti.",
  "atk-abh01a7:12_0": "‘Iddhividhacatutthaṁ’ parittamahaggatārammaṇaṁ hoti. Kathaṁ?",
  "atk-abh01a7:12_1": "Tañhi yadā kāyaṁ cittasannissitaṁ katvā adissamānena kāyena gantukāmo cittavasena kāyaṁ pariṇāmeti,",
  "atk-abh01a7:12_2": "mahaggatacitte samodahati,",
  "atk-abh01a7:12_3": "samāropeti,",
  "atk-abh01a7:12_4": "tadā upayogaladdhaṁ ārammaṇaṁ hotīti katvā rūpakāyārammaṇato parittārammaṇaṁ hoti.",
  "atk-abh01a7:12_5": "Yadā cittaṁ kāyasannissitaṁ katvā dissamānena kāyena gantukāmo kāyavasena cittaṁ pariṇāmeti,",
  "atk-abh01a7:12_6": "pādakajjhānacittaṁ rūpakāye samodahati,",
  "atk-abh01a7:12_7": "samāropeti,",
  "atk-abh01a7:12_8": "tadā upayogaladdhaṁ ārammaṇaṁ hotīti katvā mahaggatacittārammaṇato mahaggatārammaṇaṁ hoti.",
  "atk-abh01a7:13_0": "‘Dibbasotacatutthaṁ’ saddaṁ ārabbha pavattattā ekantaparittārammaṇameva.",
  "atk-abh01a7:13_1": "‘Cetopariyañāṇacatutthaṁ’ parittamahaggataappamāṇārammaṇaṁ hoti. Kathaṁ?",
  "atk-abh01a7:13_2": "Tañhi paresaṁ kāmāvacaracittajānanakāle parittārammaṇaṁ hoti,",
  "atk-abh01a7:13_3": "rūpāvacarārūpāvacaracittajānanakāle mahaggatārammaṇaṁ,",
  "atk-abh01a7:13_4": "maggaphalajānanakāle appamāṇārammaṇaṁ hoti.",
  "atk-abh01a7:13_5": "Ettha ca puthujjano sotāpannassa cittaṁ na jānāti,",
  "atk-abh01a7:13_6": "sotāpanno vā sakadāgāmissāti evaṁ yāva arahato netabbaṁ.",
  "atk-abh01a7:13_7": "Arahā pana sabbesaṁ cittaṁ jānāti.",
  "atk-abh01a7:13_8": "Aññopi ca uparimo heṭṭhimassāti ayaṁ viseso veditabbo.",
  "atk-abh01a7:13_9": "‘Yathākammupagañāṇacatutthaṁ’ kāmāvacarakammajānanakāle parittārammaṇaṁ hoti,",
  "atk-abh01a7:13_10": "rūpāvacarārūpāvacarakammajānanakāle mahaggatārammaṇaṁ.",
  "atk-abh01a7:14_0": "‘Dibbacakkhuñāṇacatutthaṁ’ rūpārammaṇattā ekantaparittārammaṇameva.",
  "atk-abh01a7:14_1": "‘Pubbenivāsañāṇacatutthaṁ’ parittamahaggataappamāṇanavattabbārammaṇaṁ hoti. Kathaṁ?",
  "atk-abh01a7:14_2": "Tañhi kāmāvacarakkhandhānussaraṇakāle parittārammaṇaṁ hoti.",
  "atk-abh01a7:14_3": "Rūpāvacarārūpāvacarakkhandhānussaraṇakāle mahaggatārammaṇaṁ.",
  "atk-abh01a7:14_4": "Atīte attanā vā parehi vā bhāvitamaggaṁ sacchikataphalañca anussaraṇakāle appamāṇārammaṇaṁ.",
  "atk-abh01a7:14_5": "Atīte buddhā maggaṁ bhāvayiṁsu,",
  "atk-abh01a7:14_6": "phalaṁ sacchākaṁsu,",
  "atk-abh01a7:14_7": "nibbānadhātuyā parinibbāyiṁsūti chinnavaṭumakānussaraṇavasena maggaphalanibbānapaccavekkhaṇatopi appamāṇārammaṇaṁ.",
  "atk-abh01a7:14_8": "Atīte ‘vipassī nāma bhagavā’ ahosi.",
  "atk-abh01a7:14_9": "Tassa ‘bandhumatī nāma nagaraṁ ahosi,",
  "atk-abh01a7:14_10": "bandhumā nāma rājā pitā,",
  "atk-abh01a7:14_11": "bandhumatī nāma mātā’tiādinā nayena nāmagottapathavīnimittādianussaraṇakāle navattabbārammaṇaṁ hoti.",
  "atk-abh01a7:15_0": "‘Anāgataṁsañāṇacatutthe’pi eseva nayo.",
  "atk-abh01a7:15_1": "Tampi ayaṁ anāgate ‘kāmāvacare nibbattissatī’ti jānanakāle parittārammaṇaṁ hoti.",
  "atk-abh01a7:15_2": "‘Rūpāvacare vā arūpāvacare vā nibbattissatī’ti jānanakāle mahaggatārammaṇaṁ.",
  "atk-abh01a7:15_3": "‘Maggaṁ bhāvessati phalaṁ sacchikarissati’ ‘nibbānadhātuyā parinibbāyissatī’ti jānanakāle appamāṇārammaṇaṁ.",
  "atk-abh01a7:15_4": "Anāgate “metteyyo nāma bhagavā uppajjissati,",
  "atk-abh01a7:15_5": "subrahmā nāmassa brāhmaṇo pitā bhavissati,",
  "atk-abh01a7:15_6": "brahmavatī nāma brāhmaṇī mātā bhavissatī”tiādinā nayena nāmagottajānanakāle navattabbārammaṇaṁ hoti.",
  "atk-abh01a7:16_0": "Arūpāvacaracatutthaṁ pana āsavānaṁ khayacatutthañca pāḷiyaṁ āgataṭṭhāneyeva kathessāmi.",
  "atk-abh01a7:16_1": "Kiriyāhetukamanoviññāṇadhātu upekkhāsahagatā sabbesampi etesaṁ kusalākusalakiriyacittānaṁ purecārikā.",
  "atk-abh01a7:16_2": "Tassā tesu vuttanayeneva ārammaṇabhedo veditabbo.",
  "atk-abh01a7:16_3": "Pañcadvāre pana voṭṭhabbanavasena pavattiyaṁ ekantaparittārammaṇāva hoti.",
  "atk-abh01a7:16_4": "Rūpāvacaratikacatukkajjhānādīni parittādibhāvena navattabbadhammaṁ ārabbha pavattito navattabbārammaṇāni.",
  "atk-abh01a7:16_5": "Ettha hi rūpāvacarāni pathavīkasiṇādīsu pavattanti,",
  "atk-abh01a7:16_6": "ākāsānañcāyatanaṁ ugghāṭimākāse,",
  "atk-abh01a7:16_7": "ākiñcaññāyatanaṁ viññāṇāpagameti.",
  "atk-abh01a7:17_0": "1429.",
  "atk-abh01a7:17_1": "Maggārammaṇattike ādimhi vuttā aṭṭha ñāṇasampayuttacittuppādā sekkhāsekkhānaṁ attanā paṭividdhamaggānaṁ paccavekkhaṇakāle maggārammaṇā,",
  "atk-abh01a7:17_2": "maggena pana asahajātattā na maggahetukā,",
  "atk-abh01a7:17_3": "attanā paṭividdhamaggaṁ garuṁ katvā paccavekkhaṇakāle ārammaṇādhipativasena maggādhipatino,",
  "atk-abh01a7:17_4": "aññadhammārammaṇakāle na vattabbā maggārammaṇātipi maggādhipatinotipi.",
  "atk-abh01a7:17_5": "Cattāro ariyamaggā maggasaṅkhātassa maggasampayuttassa vā hetuno atthitāya ekantato maggahetukāva.",
  "atk-abh01a7:17_6": "Vīriyaṁ pana vīmaṁsaṁ vā jeṭṭhakaṁ katvā maggabhāvanākāle sahajātādhipatinā siyā maggādhipatino,",
  "atk-abh01a7:17_7": "chandacittānaṁ aññatarajeṭṭhakakāle siyā na vattabbā maggādhipatinoti.",
  "atk-abh01a7:18_0": "Dvādasavidhe rūpāvacaracatutthajjhāne sabbatthapādakacatutthādīni nava jhānāni neva maggārammaṇāni na maggahetukāni na maggādhipatīni.",
  "atk-abh01a7:18_1": "Cetopariyañāṇapubbenivāsañāṇaanāgataṁsañāṇacatutthāni pana ariyānaṁ maggacittajānanakāle maggārammaṇāni honti,",
  "atk-abh01a7:18_2": "maggena pana asahajātattā na maggahetukāni,",
  "atk-abh01a7:18_3": "maggaṁ garuṁ katvā appavattito na maggādhipatīni.",
  "atk-abh01a7:18_4": "Kasmā panetāni na maggaṁ garuṁ karontīti?",
  "atk-abh01a7:18_5": "Attano mahaggatatāya.",
  "atk-abh01a7:18_6": "Yathā hi rājānaṁ sabbo loko garuṁ karoti,",
  "atk-abh01a7:18_7": "mātāpitaro pana na karonti.",
  "atk-abh01a7:18_8": "Na hi te rājānaṁ disvā āsanā vuṭṭhahanti,",
  "atk-abh01a7:18_9": "na añjalikammādīni karonti,",
  "atk-abh01a7:18_10": "daharakāle voharitanayeneva voharanti.",
  "atk-abh01a7:18_11": "Evametānipi attano mahaggatatāya na maggaṁ garuṁ karonti.",
  "atk-abh01a7:19_0": "Kiriyāhetukamanoviññāṇadhātupi ariyānaṁ maggapaccavekkhaṇakāle paccavekkhaṇapurecārikattā maggārammaṇā hoti,",
  "atk-abh01a7:19_1": "maggena asahajātattā pana na maggahetukā,",
  "atk-abh01a7:19_2": "maggaṁ garuṁ katvā appavattito na maggādhipati.",
  "atk-abh01a7:19_3": "Kasmā garuṁ na karotīti?",
  "atk-abh01a7:19_4": "Attano ahetukatāya hīnatāya jaḷatāya.",
  "atk-abh01a7:19_5": "Yathā hi rājānaṁ sabbo loko garuṁ karoti,",
  "atk-abh01a7:19_6": "attano parijanā pana khujjavāmanakaceṭakādayo attano aññāṇatāya paṇḍitamanussā viya nātigaruṁ karonti,",
  "atk-abh01a7:19_7": "evameva idampi cittaṁ attano ahetukatāya hīnatāya jaḷatāya maggaṁ garuṁ na karoti.",
  "atk-abh01a7:20_0": "Ñāṇavippayuttakusalādīni ñāṇābhāvena ceva lokiyadhammārammaṇatāya ca maggārammaṇādibhāvaṁ na labhanti,",
  "atk-abh01a7:20_1": "navattabbārammaṇāneva hontīti veditabbānīti.",
  "atk-abh01a7:21_0": "1432.",
  "atk-abh01a7:21_1": "Atītārammaṇattike viññāṇañcāyatananevasaññānāsaññāyatanadhammā heṭṭhā atītasamāpattiṁ ārabbha pavattitā ekantena atītārammaṇāva.",
  "atk-abh01a7:22_0": "1433.Niyogā anāgatārammaṇā natthīti niyamena pāṭiyekkaṁ cittaṁ anāgatārammaṇaṁ nāma natthi.",
  "atk-abh01a7:22_1": "Nanu ca anāgataṁsañāṇaṁ ekantena anāgatārammaṇaṁ,",
  "atk-abh01a7:22_2": "cetopariyañāṇampi anāgataṁ ārabbha pavattatīti?",
  "atk-abh01a7:22_3": "No na pavattati.",
  "atk-abh01a7:22_4": "Pāṭiyekkaṁ pana etaṁ ekaṁ cittaṁ nāma natthi.",
  "atk-abh01a7:22_5": "Rūpāvacaracatutthajjhānena saṅgahitattā aññehi mahaggatacittehi missakaṁ hoti.",
  "atk-abh01a7:22_6": "Tena vuttaṁ ‘niyogā anāgatārammaṇā natthī’ti.",
  "atk-abh01a7:23_0": "1434.",
  "atk-abh01a7:23_1": "Dvipañcaviññāṇāni,",
  "atk-abh01a7:23_2": "tisso manodhātuyo ca paccuppannesu rūpādīsu pavattito paccuppannārammaṇā nāma.",
  "atk-abh01a7:23_3": "Dasa cittuppādāti ettha aṭṭha tāva sahetukā devamanussānaṁ paṭisandhiggahaṇakāle kammaṁ vā kammanimittaṁ vā ārabbha pavattiyaṁ atītārammaṇā.",
  "atk-abh01a7:23_4": "Bhavaṅgacutikālesupi eseva nayo.",
  "atk-abh01a7:23_5": "Gatinimittaṁ pana ārabbha paṭisandhiggahaṇakāle tato paraṁ bhavaṅgakāle ca paccuppannārammaṇā.",
  "atk-abh01a7:23_6": "Tathā pañcadvāre tadārammaṇavasena pavattiyaṁ.",
  "atk-abh01a7:23_7": "Manodvāre pana atītānāgatapaccuppannārammaṇānaṁ javanānaṁ ārammaṇaṁ gahetvā pavattito atītānāgatapaccuppannārammaṇā.",
  "atk-abh01a7:23_8": "‘Kusalavipākāhetukaupekkhāsahagatamanoviññāṇadhātuya’mpi eseva nayo.",
  "atk-abh01a7:23_9": "Kevalañhi sā manussesu jaccandhādīnaṁ paṭisandhi hoti.",
  "atk-abh01a7:23_10": "Pañcadvāre ca santīraṇavasenāpi paccuppannārammaṇā hotīti ayamettha viseso.",
  "atk-abh01a7:23_11": "‘Somanassasahagatā’ pana pañcadvāre santīraṇavasena tadārammaṇavasena ca paccuppannārammaṇā hoti.",
  "atk-abh01a7:23_12": "Manodvāre tadārammaṇavasena sahetukavipākā viya atītānāgatapaccuppannārammaṇāti veditabbā.",
  "atk-abh01a7:24_0": "‘Akusalavipākāhetukamanoviññāṇadhātu’ pana kusalavipākāya upekkhāsahagatāhetukāya samānagatikā eva.",
  "atk-abh01a7:24_1": "Kevalañhi sā āpāyikānaṁ paṭisandhibhavaṅgacutivasena pavattatīti ayamettha viseso.",
  "atk-abh01a7:24_2": "‘Kiriyāhetukamanoviññāṇadhātu’ somanassasahagatā khīṇāsavānaṁ pañcadvāre pahaṭṭhākāraṁ kurumānā paccuppannārammaṇā hoti.",
  "atk-abh01a7:24_3": "Manodvāre atītādibhede dhamme ārabbha hasituppādavasena pavattiyaṁ atītānāgatapaccuppannārammaṇā hoti.",
  "atk-abh01a7:25_0": "Kāmāvacarakusalantiādīsu kusalato tāva cattāro ñāṇasampayuttacittuppādā.",
  "atk-abh01a7:25_1": "Sekkhaputhujjanānaṁ atītādibhedāni khandhadhātuāyatanāni sammasantānaṁ paccavekkhantānaṁ atītānāgatapaccuppannārammaṇā honti.",
  "atk-abh01a7:25_2": "Paṇṇattinibbānapaccavekkhaṇe navattabbārammaṇā.",
  "atk-abh01a7:25_3": "Ñāṇavippayuttesupi eseva nayo.",
  "atk-abh01a7:25_4": "Kevalañhi tehi maggaphalanibbānapaccavekkhaṇā natthi.",
  "atk-abh01a7:25_5": "Ayamevettha viseso.",
  "atk-abh01a7:26_0": "Akusalato cattāro diṭṭhisampayuttacittuppādā atītādibhedānaṁ khandhadhātuāyatanānaṁ assādanābhinandanaparāmāsakāle atītādiārammaṇā honti.",
  "atk-abh01a7:26_1": "Paṇṇattiṁ ārabbha assādentassa abhinandantassa ‘satto satto’ti parāmasitvā gaṇhantassa navattabbārammaṇā honti.",
  "atk-abh01a7:26_2": "Diṭṭhivippayuttesupi eseva nayo.",
  "atk-abh01a7:26_3": "Kevalañhi tehi parāmāsaggahaṇaṁ natthi.",
  "atk-abh01a7:26_4": "Dve paṭighasampayuttacittuppādā atītādibhede dhamme ārabbha domanassitānaṁ atītādiārammaṇā,",
  "atk-abh01a7:26_5": "paṇṇattiṁ ārabbha domanassitānaṁ navattabbārammaṇā.",
  "atk-abh01a7:26_6": "Vicikicchuddhaccasampayuttā tesu eva dhammesu aniṭṭhaṅgatabhāvena ceva uddhatabhāvena ca pavattiyaṁ atītānāgatapaccuppannanavattabbārammaṇā.",
  "atk-abh01a7:26_7": "Kiriyato aṭṭha sahetukacittuppādā kusalacittuppādagatikā eva.",
  "atk-abh01a7:26_8": "Kiriyāhetukamanoviññāṇadhātu upekkhāsahagatā pañcadvāre voṭṭhabbanavasena pavattiyaṁ paccuppannārammaṇāva.",
  "atk-abh01a7:26_9": "Manodvāre atītānāgatapaccuppannārammaṇānañceva paṇṇattinibbānārammaṇānañca javanānaṁ purecārikakāle atītānāgatapaccuppannanavattabbārammaṇā.",
  "atk-abh01a7:27_0": "Yathāvuttappabhede rūpāvacarajjhāne sabbatthapādakacatutthaṁ ākāsakasiṇacatutthaṁ ālokakasiṇacatutthaṁ",
  "atk-abh01a7:27_1": "brahmavihāracatutthaṁ ānāpānacatutthanti imāni pañca navattabbārammaṇāneva.",
  "atk-abh01a7:27_2": "‘Iddhividhacatutthaṁ’ kāyavasena cittaṁ pariṇāmentassa atītapādakajjhānacittaṁ ārabbha pavattanato atītārammaṇaṁ.",
  "atk-abh01a7:27_3": "Mahādhātunidhāne mahākassapattherādīnaṁ viya anāgataṁ adhiṭṭhahantānaṁ anāgatārammaṇaṁ hoti.",
  "atk-abh01a7:27_4": "Mahākassapatthero kira mahādhātunidhānaṁ karonto anāgate aṭṭhārasavassādhikāni dve vassasatāni ime gandhā mā sussiṁsu,",
  "atk-abh01a7:27_5": "pupphāni mā milāyiṁsu,",
  "atk-abh01a7:27_6": "dīpā mā nibbāyiṁsūti adhiṭṭhahi.",
  "atk-abh01a7:27_7": "Sabbaṁ tatheva ahosi.",
  "atk-abh01a7:27_8": "Assaguttatthero vattaniyasenāsane bhikkhusaṅghaṁ sukkhabhattaṁ bhuñjamānaṁ disvā ‘udakasoṇḍi divase divase,",
  "atk-abh01a7:27_9": "purebhattaṁ dadhirasā hotū’ti adhiṭṭhahi.",
  "atk-abh01a7:27_10": "Purebhattaṁ gahitaṁ dadhirasaṁ hoti pacchābhatte pākatikameva.",
  "atk-abh01a7:27_11": "Kāyaṁ pana cittasannissitaṁ katvā adissamānena kāyena gamanakāle,",
  "atk-abh01a7:27_12": "aññassa vā pāṭihāriyassa karaṇakāle,",
  "atk-abh01a7:27_13": "kāyaṁ ārabbha pavattattā paccuppannārammaṇaṁ hoti.",
  "atk-abh01a7:28_0": "‘Dibbasotacatutthaṁ’ vijjamānasaddameva ārabbha pavattito paccuppannārammaṇaṁ hoti.",
  "atk-abh01a7:28_1": "Cetopariyañāṇacatutthaṁ atīte sattadivasabbhantare anāgate sattadivasabbhantare paresaṁ cittaṁ jānantassa atītārammaṇaṁ anāgatārammaṇañca hoti.",
  "atk-abh01a7:28_2": "Sattadivasātikkame pana taṁ jānituṁ na sakkoti.",
  "atk-abh01a7:28_3": "Atītānāgataṁsañāṇānañhi esa visayo.",
  "atk-abh01a7:28_4": "Na etassa paccuppannajānanakāle pana paccuppannārammaṇaṁ hoti.",
  "atk-abh01a7:29_0": "Paccuppannañca nāmetaṁ tividhaṁ –",
  "atk-abh01a7:29_1": "khaṇapaccuppannaṁ santatipaccuppannaṁ addhāpaccuppannañca.",
  "atk-abh01a7:29_2": "Tattha uppādaṭṭhitibhaṅgappattaṁ ‘khaṇapaccuppannaṁ’.",
  "atk-abh01a7:29_3": "Ekadvisantativārapariyāpannaṁ ‘santatipaccuppannaṁ’.",
  "atk-abh01a7:29_4": "Tattha andhakāre nisīditvā ālokaṭṭhānaṁ gatassa na tāva ārammaṇaṁ pākaṭaṁ hoti;",
  "atk-abh01a7:29_5": "yāva pana taṁ pākaṭaṁ hoti,",
  "atk-abh01a7:29_6": "etthantare ekadvisantativārā veditabbā.",
  "atk-abh01a7:29_7": "Ālokaṭṭhāne vicaritvā ovarakaṁ paviṭṭhassāpi na tāva sahasā rūpaṁ pākaṭaṁ hoti;",
  "atk-abh01a7:29_8": "yāva taṁ pākaṭaṁ hoti,",
  "atk-abh01a7:29_9": "etthantare ekadvisantativārā veditabbā.",
  "atk-abh01a7:29_10": "Dūre ṭhatvā pana rajakānaṁ hatthavikāraṁ ghaṇḍibherīādiākoṭanavikārañca disvāpi na tāva saddaṁ suṇāti;",
  "atk-abh01a7:29_11": "yāva pana taṁ suṇāti,",
  "atk-abh01a7:29_12": "etasmimpi antare ekadvisantativārā veditabbā.",
  "atk-abh01a7:29_13": "Evaṁ tāva majjhimabhāṇakā.",
  "atk-abh01a7:29_14": "Saṁyuttabhāṇakā pana ‘rūpasantati arūpasantatī’ti dve santatiyo vatvā,",
  "atk-abh01a7:29_15": "‘udakaṁ akkamitvā gatassa yāva tīre akkantaudakalekhā na vippasīdati,",
  "atk-abh01a7:29_16": "addhānato āgatassa yāva kāye usumabhāvo na vūpasammati,",
  "atk-abh01a7:29_17": "ātapā āgantvā gabbhaṁ paviṭṭhassa yāva andhakārabhāvo na vigacchati,",
  "atk-abh01a7:29_18": "antogabbhe kammaṭṭhānaṁ manasikaritvā divā vātapānaṁ vivaritvā olokentassa yāva akkhīnaṁ phandanabhāvo na vūpasammati,",
  "atk-abh01a7:29_19": "ayaṁ rūpasantati nāma;",
  "atk-abh01a7:29_20": "dve tayo javanavārā arūpasantati nāmā’ti vatvā ‘tadubhayampi santatipaccuppannaṁ nāmā’ti vadanti.",
  "atk-abh01a7:30_0": "Ekabhavaparicchinnaṁ pana addhāpaccuppannaṁ nāma.",
  "atk-abh01a7:30_1": "Yaṁ sandhāya bhaddekarattasutte “yo cāvuso,",
  "atk-abh01a7:30_2": "mano ye ca dhammā ubhayametaṁ paccuppannaṁ.",
  "atk-abh01a7:30_3": "Tasmiṁ ce paccuppanne chandarāgapaṭibaddhaṁ hoti viññāṇaṁ,",
  "atk-abh01a7:30_4": "chandarāgapaṭibaddhattā viññāṇassa tadabhinandati,",
  "atk-abh01a7:30_5": "tadabhinandanto paccuppannesu dhammesu saṁhīratī”ti vuttaṁ.",
  "atk-abh01a7:30_6": "Santatipaccuppannañcettha aṭṭhakathāsu āgataṁ.",
  "atk-abh01a7:30_7": "Addhāpaccuppannaṁ sutte.",
  "atk-abh01a7:31_0": "Tattha keci ‘khaṇapaccuppannaṁ cittaṁ cetopariyañāṇassa ārammaṇaṁ hotī’ti vadanti.",
  "atk-abh01a7:31_1": "Kiṁkāraṇā?",
  "atk-abh01a7:31_2": "Yasmā iddhimassa ca parassa ca ekakkhaṇe cittaṁ uppajjatīti.",
  "atk-abh01a7:31_3": "Idañca nesaṁ opammaṁ –",
  "atk-abh01a7:31_4": "yathā ākāse khitte pupphamuṭṭhimhi avassaṁ ekaṁ pupphaṁ ekassa vaṇṭaṁ paṭivijjhati vaṇṭena vaṇṭaṁ paṭivijjhati,",
  "atk-abh01a7:31_5": "evaṁ parassa cittaṁ jānissāmīti rāsivasena mahājanassa citte āvajjite avassaṁ ekassa cittaṁ ekena cittena",
  "atk-abh01a7:31_6": "uppādakkhaṇe vā ṭhitikkhaṇe vā bhaṅgakkhaṇe vā paṭivijjhatīti.",
  "atk-abh01a7:31_7": "Taṁ pana vassasatampi vassasahassampi āvajjanto yena cittena āvajjeti,",
  "atk-abh01a7:31_8": "yena ca jānāti tesaṁ dvinnaṁ sahaṭṭhānābhāvato āvajjanajavanānañca aniṭṭhe ṭhāne nānārammaṇabhāvappattidosato ayuttanti aṭṭhakathāsu paṭikkhittaṁ.",
  "atk-abh01a7:31_9": "Santatipaccuppannaṁ pana addhāpaccuppannañca ārammaṇaṁ hotīti veditabbaṁ.",
  "atk-abh01a7:32_0": "Tattha yaṁ vattamānajavanavīthito atītānāgatavasena dvitijavanavīthiparimāṇakāle parassa cittaṁ,",
  "atk-abh01a7:32_1": "taṁ sabbampi santatipaccuppannaṁ nāma.",
  "atk-abh01a7:32_2": "Addhāpaccuppannaṁ pana javanavārena dīpetabbanti yaṁ aṭṭhakathāyaṁ vuttaṁ taṁ suvuttaṁ.",
  "atk-abh01a7:32_3": "Tatrāyaṁ dīpanā –",
  "atk-abh01a7:32_4": "iddhimā parassa cittaṁ jānitukāmo āvajjeti.",
  "atk-abh01a7:32_5": "Āvajjanaṁ khaṇapaccuppannaṁ ārammaṇaṁ katvā teneva saha nirujjhati.",
  "atk-abh01a7:32_6": "Tato cattāri pañca javanāni yesaṁ pacchimaṁ iddhicittaṁ,",
  "atk-abh01a7:32_7": "sesāni kāmāvacarāni.",
  "atk-abh01a7:32_8": "Tesaṁ sabbesampi tadeva niruddhaṁ cittamārammaṇaṁ hoti.",
  "atk-abh01a7:32_9": "Na ca tāni nānārammaṇāni honti.",
  "atk-abh01a7:32_10": "Addhāpaccuppannavasena paccuppannārammaṇattā ekārammaṇāni.",
  "atk-abh01a7:32_11": "Ekārammaṇattepi ca iddhicittameva parassa cittaṁ pajānāti,",
  "atk-abh01a7:32_12": "na itarāni;",
  "atk-abh01a7:32_13": "yathā cakkhudvāre cakkhuviññāṇameva rūpaṁ passati,",
  "atk-abh01a7:32_14": "na itarānīti.",
  "atk-abh01a7:32_15": "Iti idaṁ santatipaccuppannassa ceva addhāpaccuppannassa ca vasena paccuppannārammaṇaṁ hoti.",
  "atk-abh01a7:32_16": "Yasmā vā santatipaccuppannampi addhāpaccuppanneyeva patati,",
  "atk-abh01a7:32_17": "tasmā addhāpaccuppannavasenetaṁ paccuppannārammaṇanti veditabbaṁ.",
  "atk-abh01a7:33_0": "‘Pubbenivāsañāṇacatutthaṁ’ nāmagottānussaraṇe nibbānanimittapaccavekkhaṇe ca navattabbārammaṇaṁ,",
  "atk-abh01a7:33_1": "sesakāle atītārammaṇameva.",
  "atk-abh01a7:33_2": "Yathākammupagañāṇacatutthampi atītārammaṇameva.",
  "atk-abh01a7:33_3": "Tattha kiñcāpi pubbenivāsacetopariyañāṇānipi atītārammaṇāni honti,",
  "atk-abh01a7:33_4": "atha kho tesaṁ pubbenivāsañāṇassa atītakkhandhā khandhapaṭibaddhañca kiñci anārammaṇaṁ nāma natthi.",
  "atk-abh01a7:33_5": "Tañhi atītakkhandhakhandhapaṭibaddhesu dhammesu sabbaññutaññāṇasamagatikaṁ hoti.",
  "atk-abh01a7:33_6": "Cetopariyañāṇassa ca sattadivasabbhantarātītaṁ cittameva ārammaṇaṁ.",
  "atk-abh01a7:33_7": "Tañhi aññaṁ khandhaṁ vā khandhapaṭibaddhaṁ vā na jānāti,",
  "atk-abh01a7:33_8": "maggasampayuttacittārammaṇattā pana pariyāyato maggārammaṇanti vuttaṁ.",
  "atk-abh01a7:33_9": "Yathākammupagañāṇassa ca atītacetanāmattamevārammaṇanti.",
  "atk-abh01a7:33_10": "Ayaṁ viseso veditabbo.",
  "atk-abh01a7:33_11": "Ayamettha aṭṭhakathānayo.",
  "atk-abh01a7:33_12": "Yasmā pana “kusalā khandhā iddhividhañāṇassa cetopariyañāṇassa pubbenivāsānussatiñāṇassa yathākammupagañāṇassa",
  "atk-abh01a7:33_13": "anāgataṁsañāṇassa ārammaṇapaccayena paccayo”ti paṭṭhāne vuttaṁ,",
  "atk-abh01a7:33_14": "tasmā cattāropi khandhā cetopariyañāṇayathākammupagañāṇānaṁ ārammaṇaṁ honti.",
  "atk-abh01a7:33_15": "Tatrāpi yathākammupagañāṇassa kusalākusalā evāti.",
  "atk-abh01a7:34_0": "‘Dibbacakkhuñāṇacatutthaṁ’ vijjamānavaṇṇārammaṇattā paccuppannārammaṇameva.",
  "atk-abh01a7:34_1": "Anāgataṁsañāṇacatutthaṁ anāgatārammaṇameva.",
  "atk-abh01a7:34_2": "Tañhi anāgatakkhandhakhandhapaṭibaddhesu dhammesu pubbenivāsañāṇaṁ viya sabbaññutaññāṇasamagatikaṁ hoti.",
  "atk-abh01a7:34_3": "Tattha kiñcāpi cetopariyañāṇampi anāgatārammaṇaṁ hoti,",
  "atk-abh01a7:34_4": "taṁ pana sattadivasabbhantare uppajjanakacittameva ārammaṇaṁ karoti.",
  "atk-abh01a7:34_5": "Idaṁ anāgate kappasatasahasse uppajjanakacittampi khandhepi khandhapaṭibaddhampi.",
  "atk-abh01a7:34_6": "Rūpāvacaratikacatukkajjhānādīni atītānāgatapaccuppannesu ekadhammampi ārabbha appavattito ekantanavattabbārammaṇānevāti veditabbāni.",
  "atk-abh01a7:35_0": "1435.",
  "atk-abh01a7:35_1": "Ajjhattattike anindriyabaddharūpañca nibbānañca bahiddhāti idaṁ yathā indriyabaddhaṁ parapuggalasantāne",
  "atk-abh01a7:35_2": "bahiddhāti vuccamānampi tassa attano santānapariyāpannattā niyakajjhattaṁ hoti,",
  "atk-abh01a7:35_3": "evaṁ na kenaci pariyāyena ajjhattaṁ hotīti niyakajjhattapariyāyassa abhāvena bahiddhāti vuttaṁ,",
  "atk-abh01a7:35_4": "na niyakajjhattamattassa asambhavato.",
  "atk-abh01a7:35_5": "Niyakajjhattamattassa pana asambhavamattaṁ sandhāya ajjhattārammaṇattike bahiddhārammaṇatā vuttā.",
  "atk-abh01a7:35_6": "Ajjhattadhammāpagamamattatova ākiñcaññāyatanārammaṇassa ajjhattabhāvampi bahiddhābhāvampi ajjhattabahiddhābhāvampi",
  "atk-abh01a7:35_7": "ananujānitvā ākiñcaññāyatanaṁ na vattabbaṁ ajjhattārammaṇantipītiādi vuttaṁ.",
  "atk-abh01a7:36_0": "Tattha na kevalaṁ tadeva navattabbārammaṇaṁ,",
  "atk-abh01a7:36_1": "tassa pana āvajjanampi,",
  "atk-abh01a7:36_2": "upacāracittānipi,",
  "atk-abh01a7:36_3": "tassārammaṇassa paccavekkhaṇacittānipi,",
  "atk-abh01a7:36_4": "tasseva assādanādivasena pavattāni akusalacittānipi navattabbārammaṇānevāti.",
  "atk-abh01a7:36_5": "Tāni pana tasmiṁ vutte vuttāneva hontīti visuṁ na vuttāni.",
  "atk-abh01a7:36_6": "Kathaṁ vuttāneva hontīti?",
  "atk-abh01a7:36_7": "Etañhi ākiñcaññāyatanaṁ,",
  "atk-abh01a7:36_8": "yañca tassa purecārikaṁ āvajjanaupacārādivasena pavattaṁ,",
  "atk-abh01a7:36_9": "tena saha ekārammaṇaṁ bhaveyya.",
  "atk-abh01a7:36_10": "Taṁ sabbaṁ atītārammaṇattike ‘kāmāvacarakusalaṁ, akusalaṁ,",
  "atk-abh01a7:36_11": "kiriyato nava cittuppādā,",
  "atk-abh01a7:36_12": "rūpāvacaracatutthajjhāna’nti evaṁ vuttānaṁ etesaṁ cittuppādānaṁ ‘siyā na vattabbā atītārammaṇātipī’tiādinā",
  "atk-abh01a7:36_13": "nayena navattabbārammaṇabhāvassa anuññātattā,",
  "atk-abh01a7:36_14": "ākiñcaññāyatanassa ca ‘ākiñcaññāyatanaṁ,",
  "atk-abh01a7:36_15": "cattāro maggā apariyāpannā,",
  "atk-abh01a7:36_16": "cattāri ca sāmaññaphalāni,",
  "atk-abh01a7:36_17": "ime dhammā na vattabbā atītārammaṇātipī’ti evaṁ ekantena navattabbārammaṇattavacanato navattabbārammaṇanti vuttaṁ.",
  "atk-abh01a7:36_18": "Idāni taṁ ajjhattārammaṇattike ekampi vuccamānaṁ yasmā heṭṭhā tena saha ekārammaṇabhāvampi sandhāya kāmāvacarakusalādīnaṁ navattabbārammaṇatā vuttā,",
  "atk-abh01a7:36_19": "tasmā idhāpi tesaṁ navattabbārammaṇabhāvaṁ dīpeti.",
  "atk-abh01a7:36_20": "Ko hi tena saha ekārammaṇānaṁ navattabbārammaṇabhāve antarāyoti ?",
  "atk-abh01a7:36_21": "Evaṁ tasmiṁ vutte ‘vuttāneva hontī’ti veditabbāni.",
  "atk-abh01a7:36_22": "Sesamettha ajjhattārammaṇattike pāḷito uttānameva.",
  "atk-abh01a7:37_0": "Ārammaṇavibhāge pana viññāṇañcāyatanaṁ nevasaññānāsaññāyatananti imesaṁ tāva kusalavipākakiriyavasena",
  "atk-abh01a7:37_1": "channaṁ cittuppādānaṁ attano santānasambandhaṁ heṭṭhimasamāpattiṁ ārabbha pavattito ajjhattārammaṇatā",
  "atk-abh01a7:37_2": "veditabbā.",
  "atk-abh01a7:37_3": "Ettha ca kiriyaākāsānañcāyatanaṁ kiriyaviññāṇañcāyatanasseva ārammaṇaṁ hoti,",
  "atk-abh01a7:37_4": "na itarassa. Kasmā?",
  "atk-abh01a7:37_5": "Ākāsānañcāyatanakiriyasamaṅgino kusalassa vā vipākassa vā viññāṇañcāyatanassa abhāvato.",
  "atk-abh01a7:37_6": "Kusalaṁ pana kusalavipākakiriyānaṁ tiṇṇampi ārammaṇaṁ hoti. Kasmā?",
  "atk-abh01a7:37_7": "Ākāsānañcāyatanakusalaṁ nibbattetvā ṭhitassa tato uddhaṁ tividhassapi viññāṇañcāyatanassa uppattisambhavato.",
  "atk-abh01a7:37_8": "Vipākaṁ pana na kassaci ārammaṇaṁ hoti. Kasmā?",
  "atk-abh01a7:37_9": "Vipākato vuṭṭhahitvā cittassa abhinīhārāsambhavato.",
  "atk-abh01a7:37_10": "Nevasaññānāsaññāyatanassa ārammaṇakaraṇepi eseva nayo.",
  "atk-abh01a7:37_11": "Rūpāvacarattikacatukkajjhānādīnaṁ sabbesampi niyakajjhattato bahiddhābhāvena bahiddhābhūtāni pathavīkasiṇādīni",
  "atk-abh01a7:37_12": "ārabbha pavattito bahiddhārammaṇatā veditabbā.",
  "atk-abh01a7:38_0": "Sabbeva kāmāvacarā kusalākusalābyākatā dhammā,",
  "atk-abh01a7:38_1": "rūpāvacaraṁ catutthaṁ jhānanti ettha kusalato tāva cattāro ñāṇasampayuttacittuppādā attano khandhādīni paccavekkhantassa ajjhattārammaṇā.",
  "atk-abh01a7:38_2": "Paresaṁ khandhādipaccavekkhaṇe paṇṇattinibbānapaccavekkhaṇe ca bahiddhārammaṇā.",
  "atk-abh01a7:38_3": "Tadubhayavasena ajjhattabahiddhārammaṇā.",
  "atk-abh01a7:38_4": "Ñāṇavippayuttesupi eseva nayo.",
  "atk-abh01a7:38_5": "Kevalañhi tesaṁ nibbānapaccavekkhaṇaṁ natthi.",
  "atk-abh01a7:38_6": "Akusalato cattāro diṭṭhisampayuttacittuppādā attano khandhādīnaṁ assādanābhinandanaparāmāsagahaṇakāle ajjhattārammaṇā,",
  "atk-abh01a7:38_7": "parassa khandhādīsu ceva anindriyabaddharūpakasiṇādīsu ca tatheva pavattikāle bahiddhārammaṇā,",
  "atk-abh01a7:38_8": "tadubhayavasena ajjhattabahiddhārammaṇā.",
  "atk-abh01a7:38_9": "Diṭṭhivippayuttesupi eseva nayo.",
  "atk-abh01a7:38_10": "Kevalañhi tesaṁ parāmāsagahaṇaṁ natthi.",
  "atk-abh01a7:38_11": "Dvepi paṭighasampayuttā attano khandhādīsu domanassitassa ajjhattārammaṇā,",
  "atk-abh01a7:38_12": "parassa khandhādīsu ceva anindriyabaddharūpapaṇṇattīsu ca bahiddhārammaṇā,",
  "atk-abh01a7:38_13": "tadubhayavasena ajjhattabahiddhārammaṇā.",
  "atk-abh01a7:38_14": "Vicikicchuddhaccasampayuttānampi vuttapakāresu dhammesu vicikicchanaphandanabhāvavasena pavattiyaṁ ajjhattādiārammaṇatā veditabbā.",
  "atk-abh01a7:39_0": "Dvipañcaviññāṇāni,",
  "atk-abh01a7:39_1": "tisso ca manodhātuyoti,",
  "atk-abh01a7:39_2": "ime terasa cittuppādā attano rūpādīni ārabbha pavattiyaṁ ajjhattārammaṇā,",
  "atk-abh01a7:39_3": "parassa rūpādīsu pavattā bahiddhārammaṇā,",
  "atk-abh01a7:39_4": "tadubhayavasena ajjhattabahiddhārammaṇā.",
  "atk-abh01a7:39_5": "Somanassasahagataahetukavipākamanoviññāṇadhātu pañcadvāre santīraṇatadārammaṇavasena attano pañca rūpādidhamme,",
  "atk-abh01a7:39_6": "manodvāre tadārammaṇavaseneva aññepi ajjhattike kāmāvacaradhamme ārabbha pavattiyaṁ ajjhattārammaṇā,",
  "atk-abh01a7:39_7": "paresaṁ dhammesu pavattamānā bahiddhārammaṇā,",
  "atk-abh01a7:39_8": "ubhayavasena ajjhattabahiddhārammaṇā.",
  "atk-abh01a7:39_9": "Upekkhāsahagatavipākāhetukamanoviññāṇadhātudvayepi eseva nayo.",
  "atk-abh01a7:39_10": "Kevalaṁ panetā sugatiyaṁ duggatiyañca paṭisandhibhavaṅgacutivasenāpi ajjhattādibhedesu kammādīsu pavattanti.",
  "atk-abh01a7:40_0": "Aṭṭha mahāvipākacittānipi tāsaṁyeva dvinnaṁ samānagatikāni.",
  "atk-abh01a7:40_1": "Kevalaṁ panetāni santīraṇavasena na pavattanti.",
  "atk-abh01a7:40_2": "Paṭisandhibhavaṅgacutivaseneva etāni sugatiyaṁyeva pavattanti.",
  "atk-abh01a7:40_3": "Somanassasahagatāhetukakiriyā pañcadvāre attano rūpādīni ārabbha pahaṭṭhākārakaraṇavasena pavattiyaṁ ajjhattārammaṇā,",
  "atk-abh01a7:40_4": "parassa rūpādīsu pavattā bahiddhārammaṇā.",
  "atk-abh01a7:40_5": "Manodvāre tathāgatassa jotipālamāṇavamaghadevarājakaṇhatāpasādikālesu attanā katakiriyaṁ paccavekkhantassa hasituppādavasena pavattā ajjhattārammaṇā.",
  "atk-abh01a7:41_0": "Mallikāya deviyā santatimahāmattassa sumanamālākārassāti evamādīnaṁ kiriyākaraṇaṁ ārabbha pavattikāle bahiddhārammaṇā.",
  "atk-abh01a7:41_1": "Ubhayavasena ajjhattabahiddhārammaṇā.",
  "atk-abh01a7:41_2": "Upekkhāsahagatakiriyāhetukamanoviññāṇadhātu pañcadvāre voṭṭhabbanavasena manodvāre ca āvajjanavasena pavattiyaṁ ajjhattādiārammaṇā.",
  "atk-abh01a7:41_3": "Aṭṭha mahākiriyā kusalacittagatikā eva.",
  "atk-abh01a7:41_4": "Kevalañhi tā khīṇāsavānaṁ uppajjanti,",
  "atk-abh01a7:41_5": "kusalāni sekkhaputhujjanānanti ettakamevettha nānākaraṇaṁ.",
  "atk-abh01a7:42_0": "Vuttappakāre rūpāvacaracatutthajjhāne sabbatthapādakacatutthādīni pañca jhānāni imasmiṁ tike okāsaṁ labhanti.",
  "atk-abh01a7:42_1": "Etāni hi kasiṇapaṇṇattinimittārammaṇattā bahiddhārammaṇāni.",
  "atk-abh01a7:43_0": "‘Iddhividhacatutthaṁ’ kāyavasena cittaṁ,",
  "atk-abh01a7:43_1": "cittavasena vā kāyaṁ pariṇāmanakāle attano kumārakavaṇṇādinimmānakāle ca sakāyacittānaṁ ārammaṇakaraṇato ajjhattārammaṇaṁ,",
  "atk-abh01a7:43_2": "bahiddhā hatthiassādidassanakāle bahiddhārammaṇaṁ,",
  "atk-abh01a7:43_3": "kālena ajjhattaṁ kālena bahiddhā,",
  "atk-abh01a7:43_4": "pavattiyaṁ ajjhattabahiddhārammaṇaṁ.",
  "atk-abh01a7:44_0": "‘Dibbasotacatutthaṁ’ attano kucchisaddasavanakāle ajjhattārammaṇaṁ,",
  "atk-abh01a7:44_1": "paresaṁ saddasavanakāle bahiddhārammaṇaṁ,",
  "atk-abh01a7:44_2": "ubhayavasena ajjhattabahiddhārammaṇaṁ.",
  "atk-abh01a7:44_3": "‘Cetopariyañāṇacatutthaṁ’ paresaṁ cittārammaṇato bahiddhārammaṇameva.",
  "atk-abh01a7:44_4": "Attano cittajānane pana tena payojanaṁ natthi.",
  "atk-abh01a7:44_5": "‘Pubbenivāsacatutthaṁ’ attano khandhānussaraṇakāle ajjhattārammaṇaṁ,",
  "atk-abh01a7:44_6": "parassa khandhe,",
  "atk-abh01a7:44_7": "anidriyabaddharūpaṁ,",
  "atk-abh01a7:44_8": "tisso ca paṇṇattiyo anussaraṇato bahiddhārammaṇaṁ,",
  "atk-abh01a7:44_9": "ubhayavasena ajjhattabahiddhārammaṇaṁ.",
  "atk-abh01a7:45_0": "‘Dibbacakkhucatutthaṁ’ attano kucchigatādirūpadassanakāle ajjhattārammaṇaṁ,",
  "atk-abh01a7:45_1": "avasesarūpadassanakāle bahiddhārammaṇaṁ,",
  "atk-abh01a7:45_2": "ubhayavasena ajjhattabahiddhārammaṇaṁ.",
  "atk-abh01a7:45_3": "‘Anāgataṁsañāṇacatutthaṁ’ attano anāgatakkhandhānussaraṇakāle ajjhattārammaṇaṁ,",
  "atk-abh01a7:45_4": "parassa anāgatakkhandhānaṁ vā anindriyabaddhassa vā rūpassa anussaraṇakāle bahiddhārammaṇaṁ,",
  "atk-abh01a7:45_5": "ubhayavasena ajjhattabahiddhārammaṇaṁ.",
  "atk-abh01a7:45_6": "Ākiñcaññāyatanassa navattabbārammaṇatāya kāraṇaṁ heṭṭhā vuttameva.",
  "atk-abh01a7:46_0": "Dukaatthuddhāravaṇṇanā",
  "atk-abh01a7:47_0": "1441.",
  "atk-abh01a7:47_1": "Hetugocchakaniddese tayo kusalahetūtiādinā nayena hetū dassetvā puna teyeva uppattiṭṭhānato dassetuṁ catūsu bhūmīsu kusalesu uppajjantītiādi vuttaṁ.",
  "atk-abh01a7:47_2": "Iminā upāyena sesagocchakesupi desanānayo veditabbo.",
  "atk-abh01a7:48_0": "1473.Yattha dve tayo āsavā ekato uppajjantīti ettha tividhena āsavānaṁ ekato uppatti veditabbā.",
  "atk-abh01a7:48_1": "Tattha catūsu diṭṭhivippayuttesu avijjāsavena,",
  "atk-abh01a7:48_2": "diṭṭhisampayuttesu diṭṭhāsavaavijjāsavehi saddhinti kāmāsavo duvidhena ekato uppajjati.",
  "atk-abh01a7:48_3": "Bhavāsavo catūsu diṭṭhivippayuttesu avijjāsavena saddhinti ekadhāva ekato uppajjati.",
  "atk-abh01a7:48_4": "Yathā cettha evaṁ yattha dve tīṇi saṁyojanāni ekato uppajjantīti etthāpi saṁyojanānaṁ uppatti ekato dasadhā bhave.",
  "atk-abh01a7:48_5": "Tattha kāmarāgo catudhā ekato uppajjati,",
  "atk-abh01a7:48_6": "paṭigho tidhā,",
  "atk-abh01a7:48_7": "māno ekadhā.",
  "atk-abh01a7:48_8": "Tathā vicikicchā ceva bhavarāgo ca. Kathaṁ?",
  "atk-abh01a7:48_9": "Kāmarāgo tāva mānasaṁyojanaavijjāsaṁyojanehi ceva,",
  "atk-abh01a7:48_10": "diṭṭhisaṁyojanaavijjāsaṁyojanehi ca,",
  "atk-abh01a7:48_11": "sīlabbataparāmāsaavijjāsaṁyojanehi ca,",
  "atk-abh01a7:48_12": "avijjāsaṁyojanamatteneva ca saddhinti evaṁ catudhā ekato uppajjati.",
  "atk-abh01a7:48_13": "Paṭigho pana issāsaṁyojanaavijjāsaṁyojanehi ceva,",
  "atk-abh01a7:48_14": "macchariyasaṁyojanaavijjāsaṁyojanehi ca,",
  "atk-abh01a7:48_15": "avijjāsaṁyojanamatteneva ca saddhinti evaṁ tidhā ekato uppajjati.",
  "atk-abh01a7:48_16": "Māno bhavarāgāvijjāsaṁyojanehi saddhiṁ ekadhāva ekato uppajjati.",
  "atk-abh01a7:48_17": "Tathā vicikicchā.",
  "atk-abh01a7:48_18": "Sā hi avijjāsaṁyojanena saddhiṁ ekadhā uppajjati.",
  "atk-abh01a7:48_19": "Bhavarāgepi eseva nayoti.",
  "atk-abh01a7:48_20": "Evamettha dve tīṇi saṁyojanāni ekato uppajjanti.",
  "atk-abh01a7:49_0": "1511.",
  "atk-abh01a7:49_1": "Yaṁ panetaṁ nīvaraṇagocchake yattha dve tīṇi nīvaraṇāni ekato uppajjantīti vuttaṁ,",
  "atk-abh01a7:49_2": "tatthāpi aṭṭhadhā nīvaraṇānaṁ ekato uppatti veditabbā.",
  "atk-abh01a7:49_3": "Etesu hi kāmacchando duvidhā ekato uppajjati,",
  "atk-abh01a7:49_4": "byāpādo catudhā,",
  "atk-abh01a7:49_5": "uddhaccaṁ ekadhā.",
  "atk-abh01a7:49_6": "Tathā vicikicchā. Kathaṁ?",
  "atk-abh01a7:49_7": "Kāmacchando tāva asaṅkhārikacittesu uddhaccanīvaraṇaavijjānīvaraṇehi,",
  "atk-abh01a7:49_8": "sasaṅkhārikesu thinamiddhauddhaccaavijjānīvaraṇehi saddhiṁ duvidhā ekato uppajjati.",
  "atk-abh01a7:49_9": "Yaṁ panetaṁ dve tīṇīti vuttaṁ,",
  "atk-abh01a7:49_10": "taṁ heṭṭhimaparicchedavasena vuttaṁ.",
  "atk-abh01a7:49_11": "Tasmā catunnampi ekato uppajjatīti vacanaṁ yujjati eva.",
  "atk-abh01a7:49_12": "Byāpādo pana asaṅkhārikacitte uddhaccaavijjānīvaraṇehi,",
  "atk-abh01a7:49_13": "sasaṅkhārike thinamiddhauddhaccaavijjānīvaraṇehi,",
  "atk-abh01a7:49_14": "asaṅkhārikeyeva uddhaccakukkuccaavijjānīvaraṇehi,",
  "atk-abh01a7:49_15": "sasaṅkhārikeyeva thinamiddhauddhaccakukkuccaavijjānīvaraṇehi saddhinti catudhā ekato uppajjati.",
  "atk-abh01a7:49_16": "Uddhaccaṁ pana avijjānīvaraṇamattena saddhiṁ ekadhāva ekato uppajjati.",
  "atk-abh01a7:49_17": "Vicikicchuddhaccaavijjānīvaraṇehi saddhiṁ ekadhāva ekato uppajjati.",
  "atk-abh01a7:50_0": "1577.",
  "atk-abh01a7:50_1": "Yampidaṁ kilesagocchake yattha dve tayo kilesā ekato uppajjantīti vuttaṁ,",
  "atk-abh01a7:50_2": "tattha ‘dve kilesā aññehi,",
  "atk-abh01a7:50_3": "tayo vā kilesā aññehi kilesehi saddhiṁ uppajjantī’ti evamattho veditabbo. Kasmā?",
  "atk-abh01a7:50_4": "Dvinnaṁ tiṇṇaṁyeva vā ekato uppattiyā asambhavato.",
  "atk-abh01a7:51_0": "Tattha dasadhā kilesānaṁ ekato uppatti hoti.",
  "atk-abh01a7:51_1": "Ettha hi lobho chadhā ekato uppajjati.",
  "atk-abh01a7:51_2": "Paṭigho dvidhā.",
  "atk-abh01a7:51_3": "Tathā mohoti veditabbo. Kathaṁ?",
  "atk-abh01a7:51_4": "Lobho tāva asaṅkhārike diṭṭhivippayutte mohauddhaccaahirikānottappehi,",
  "atk-abh01a7:51_5": "sasaṅkhārike mohathinauddhaccaahirikānottappehi,",
  "atk-abh01a7:51_6": "asaṅkhārikeyeva mohamānuddhaccāhirikānottappehi,",
  "atk-abh01a7:51_7": "sasaṅkhārikeyeva mohamānathinauddhaccaahirikānottappehi,",
  "atk-abh01a7:51_8": "diṭṭhisampayutte pana asaṅkhārike mohauddhaccadiṭṭhiahirikānottappehi,",
  "atk-abh01a7:51_9": "sasaṅkhārike mohadiṭṭhithinauddhaccaahirikānottappehi saddhinti chadhā ekato uppajjati.",
  "atk-abh01a7:52_0": "Paṭigho pana asaṅkhārike mohauddhaccaahirikānottappehi,",
  "atk-abh01a7:52_1": "sasaṅkhārike mohathinauddhaccaahirikānottappehi saddhinti evaṁ dvidhā ekato uppajjati.",
  "atk-abh01a7:52_2": "Moho pana vicikicchāsampayutte vicikicchuddhaccaahirikānottappehi,",
  "atk-abh01a7:52_3": "uddhaccasampayutte uddhaccaahirikānottappehi saddhinti evaṁ dvidhā ekato uppajjati.",
  "atk-abh01a7:52_4": "Sesaṁ sabbattha uttānatthamevāti.",
  "atk-abh01a7:53_0": "Aṭṭhasāliniyā dhammasaṅgahaaṭṭhakathāya",
  "atk-abh01a7:54_0": "Aṭṭhakathākaṇḍavaṇṇanā niṭṭhitā.",
  "atk-abh01a7:55_0": "Nigamanakathā",
  "atk-abh01a7:56_0": "Ettāvatā ca –",
  "atk-abh01a7:57_0": "Cittaṁ rūpañca nikkhepaṁ, atthuddhāraṁ manoramaṁ;",
  "atk-abh01a7:58_0": "Yaṁ lokanātho bhājento, desesi dhammasaṅgaṇiṁ.",
  "atk-abh01a7:59_0": "Abhidhammassa saṅgayha, dhamme anavasesato;",
  "atk-abh01a7:60_0": "Ṭhitāya tassā āraddhā, yā mayā atthavaṇṇanā.",
  "atk-abh01a7:61_0": "Anākulānamatthānaṁ, sambhavā aṭṭhasālinī;",
  "atk-abh01a7:62_0": "Iti nāmena sā esā, sanniṭṭhānamupāgatā.",
  "atk-abh01a7:63_0": "Ekūnacattālīsāya, pāḷiyā bhāṇavārato;",
  "atk-abh01a7:64_0": "Ciraṭṭhitatthaṁ dhammassa, niṭṭhāpentena taṁ mayā.",
  "atk-abh01a7:65_0": "Yaṁ pattaṁ kusalaṁ tassa, ānubhāvena pāṇino;",
  "atk-abh01a7:66_0": "Sabbe saddhammarājassa, ñatvā dhammaṁ sukhāvahaṁ.",
  "atk-abh01a7:67_0": "Pāpuṇantu visuddhāya, sukhāya paṭipattiyā;",
  "atk-abh01a7:68_0": "Asokamanupāyāsaṁ, nibbānasukhamuttamaṁ.",
  "atk-abh01a7:69_0": "Ciraṁ tiṭṭhatu saddhammo, dhamme hontu sagāravā;",
  "atk-abh01a7:70_0": "Sabbepi sattā kālena, sammā devo pavassatu.",
  "atk-abh01a7:71_0": "Yathā rakkhiṁsu porāṇā, surājāno tathevimaṁ;",
  "atk-abh01a7:72_0": "Rājā rakkhatu dhammena, attanova pajaṁ pajanti.",
  "atk-abh01a7:73_0": "Paramavisuddhasaddhābuddhivīriyapaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena",
  "atk-abh01a7:73_1": "paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihatañāṇappabhāvena",
  "atk-abh01a7:73_2": "mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā",
  "atk-abh01a7:73_3": "vādīvarena mahākavinā pabhinnapaṭisambhidāparivāre chaḷabhiññādippabhedaguṇapaṭimaṇḍite uttarimanussadhamme",
  "atk-abh01a7:73_4": "suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena vipulavisuddhabuddhinā",
  "atk-abh01a7:73_5": "buddhaghosoti garūhi gahitanāmadheyyena therena katā ayaṁ aṭṭhasālinī nāma dhammasaṅgahaṭṭhakathā.",
  "atk-abh01a7:74_0": "Tāva tiṭṭhatu lokasmiṁ, lokanittharaṇesinaṁ;",
  "atk-abh01a7:75_0": "Dassentī kulaputtānaṁ, nayaṁ paññāvisuddhiyā.",
  "atk-abh01a7:76_0": "Yāva ‘buddho’ti nāmampi, suddhacittassa tādino;",
  "atk-abh01a7:77_0": "Lokamhi lokajeṭṭhassa, pavattati mahesinoti.",
  "atk-abh01a7:78_0": "Aṭṭhasālinī nāma",
  "atk-abh01a7:79_0": "Dhammasaṅgaha-aṭṭhakathā niṭṭhitā."
}