{
  "atk-s0517a19:0_0": "6. Pāṭihāriyakathā",
  "atk-s0517a19:1_0": "Pāṭihāriyakathāvaṇṇanā",
  "atk-s0517a19:2_0": "30.",
  "atk-s0517a19:2_1": "Idāni lokatthacariyāpariyosānāya cariyākathāya anantaraṁ lokatthānusāsanapariyosānaṁ pāṭihāriyaṁ dassentena kathitāya suttantapubbaṅgamāya pāṭihāriyakathāya apubbatthānuvaṇṇanā.",
  "atk-s0517a19:2_2": "Tattha suttante tāva pāṭihāriyānīti paccanīkapaṭiharaṇavasena pāṭihāriyāni.",
  "atk-s0517a19:2_3": "Iddhipāṭihāriyanti ijjhanavasena iddhi,",
  "atk-s0517a19:2_4": "paṭiharaṇavasena pāṭihāriyaṁ,",
  "atk-s0517a19:2_5": "iddhiyeva pāṭihāriyaṁ iddhipāṭihāriyaṁ.",
  "atk-s0517a19:2_6": "Itaresu pana ādissanavasena ādesanaṁ, anusāsanavasena anusāsanī. Sesaṁ vuttanayameva.",
  "atk-s0517a19:3_0": "Idhāti imasmiṁ loke. Ekaccoti eko poso.",
  "atk-s0517a19:3_1": "Iddhipāṭihāriyaniddeso heṭṭhā vuttatthoyeva.",
  "atk-s0517a19:3_2": "Nimittena ādisatīti āgatanimittena vā gatanimittena vā ṭhitanimittena vā katheti.",
  "atk-s0517a19:3_3": "Evampi te manoti evampi tava mano somanassito vā domanassito vā kāmavitakkādisampayutto vā. Api-saddo sampiṇḍanattho.",
  "atk-s0517a19:3_4": "Itthampi te manoti somanassitādito ekekavidhepi citte nānappakāraparidīpanaṁ.",
  "atk-s0517a19:3_5": "Itipi te cittanti itipi tava cittaṁ,",
  "atk-s0517a19:3_6": "imañca imañca atthaṁ cintayamānaṁ pavattatīti attho.",
  "atk-s0517a19:3_7": "Bahuṁ cepi ādisatīti cittato aññaṁ vā idañca idañca nāma ahosi bhavati bhavissatīti bahukampi katheti. Tatheva taṁ hoti,",
  "atk-s0517a19:3_8": "no aññathāti taṁ sabbampi yathā yathā kathitaṁ, tatheva hoti, aññathā na hoti.",
  "atk-s0517a19:4_0": "Na heva kho nimittena ādisatīti nimittaṁ jānantopi kevalaṁ nimitteneva na katheti.",
  "atk-s0517a19:4_1": "Apicāti aparapariyāyadassanaṁ.",
  "atk-s0517a19:4_2": "Manussānanti cittaṁ jānanakamanussānaṁ.",
  "atk-s0517a19:4_3": "Amanussānanti sāvitānaṁ vā assāvitānaṁ vā yakkhapisācādīnaṁ.",
  "atk-s0517a19:4_4": "Devatānanti cātumahārājikādīnaṁ .",
  "atk-s0517a19:4_5": "Saddaṁ sutvāti aññassa cittaṁ ñatvā kathentānaṁ saddaṁ suṇitvā. Panāti nipāto puna ārambhe.",
  "atk-s0517a19:4_6": "Vitakkayatoti yaṁ vā taṁ vā vitakkena vitakkentassa.",
  "atk-s0517a19:4_7": "Vicārayatoti vitakkasampayutteneva vicārena vicārentassa.",
  "atk-s0517a19:4_8": "Vitakkavipphārasaddaṁ sutvāti vitakkavegavasena uppannaṁ vippalapantānaṁ suttappamattādīnaṁ kūjanasaddaṁ sutvā.",
  "atk-s0517a19:4_9": "Yaṁ vitakkayato so saddo uppanno,",
  "atk-s0517a19:4_10": "tassa vasena ‘‘evampi te mano’’tiādīni ādisati.",
  "atk-s0517a19:5_0": "Avitakkaṁ avicāraṁ samādhinti vitakkavicārakkhobhavirahitasantacittassāpi jānanasamatthataṁ dassentena vuttaṁ,",
  "atk-s0517a19:5_1": "sesacittajānane pana vattabbameva natthi.",
  "atk-s0517a19:5_2": "Cetasā ceto paricca pajānātīti cetopariyañāṇalābhī. Bhototi bhavantassa.",
  "atk-s0517a19:5_3": "Manosaṅkhārā paṇihitāti cittasaṅkhārā ṭhapitā.",
  "atk-s0517a19:5_4": "Amukaṁ nāma vitakkaṁ vitakkayissatīti kusalādivitakkaṁ vitakkayissati pavattayissatīti pajānāti.",
  "atk-s0517a19:5_5": "Pajānanto ca āgamanena jānāti, pubbabhāgena jānāti,",
  "atk-s0517a19:5_6": "antosamāpattiyaṁ cittaṁ oloketvā jānāti.",
  "atk-s0517a19:5_7": "Āgamanena jānāti nāma kasiṇaparikammakāleyeva ‘‘yenākārenesa kasiṇabhāvanaṁ āraddho paṭhamajjhānaṁ vā dutiyādijjhānaṁ vā aṭṭha samāpattiyo vā uppādessatī’’ti jānāti.",
  "atk-s0517a19:5_8": "Pubbabhāgena jānāti nāma paṭhamavipassanāya āraddhāya evaṁ jānāti,",
  "atk-s0517a19:5_9": "‘‘yenākārenesa vipassanaṁ āraddho sotāpattimaggaṁ vā uppādessati…pe… arahattamaggaṁ vā uppādessatī’’ti jānāti.",
  "atk-s0517a19:5_10": "Antosamāpattiyaṁ cittaṁ oloketvā jānāti nāma ‘‘yenākārena imassa manosaṅkhārā ṭhapitā,",
  "atk-s0517a19:5_11": "imassa nāma cittassa anantarā imaṁ nāma vitakkaṁ vitakkessati,",
  "atk-s0517a19:5_12": "ito vuṭṭhitassa etassa hānabhāgiyo vā samādhi bhavissati,",
  "atk-s0517a19:5_13": "ṭhitibhāgiyo vā visesabhāgiyo vā nibbedhabhāgiyo vā,",
  "atk-s0517a19:5_14": "abhiññāyo vā uppādessatī’’ti jānāti.",
  "atk-s0517a19:5_15": "Bahuṁ cepi ādisatīti cetopariyañāṇassa cittacetasikānaṁyeva ārammaṇakaraṇato sarāgādisoḷasapabhedavaseneva bahuṁ cepi katheti, na aññavasenāti veditabbaṁ.",
  "atk-s0517a19:5_16": "Tatheva taṁ hotīti idaṁ ekaṁsena tatheva hoti.",
  "atk-s0517a19:5_17": "Cetopariyañāṇavasena ñātañhi aññathābhāvī nāma natthi.",
  "atk-s0517a19:6_0": "Evaṁ vitakkethāti evaṁ nekkhammavitakkādayo pavattentā vitakketha.",
  "atk-s0517a19:6_1": "Mā evaṁ vitakkayitthāti evaṁ kāmavitakkādayo pavattentā mā vitakkayittha .",
  "atk-s0517a19:6_2": "Evaṁ manasi karothāti evaṁ aniccasaññameva,",
  "atk-s0517a19:6_3": "dukkhasaññādīsu vā aññataraṁ manasi karotha.",
  "atk-s0517a19:6_4": "Mā evaṁ manasākatthāti evaṁ niccantiādinā nayena mā manasi akattha.",
  "atk-s0517a19:6_5": "Idaṁpajahathāti idaṁ pañcakāmaguṇarāgādiṁ pajahatha.",
  "atk-s0517a19:6_6": "Idaṁ upasampajja viharathāti idaṁ catumaggaphalappabhedaṁ lokuttaradhammameva pāpuṇitvā nipphādetvā viharatha.",
  "atk-s0517a19:7_0": "31.",
  "atk-s0517a19:7_1": "Idāni iddhipāṭihāriye aparaṁ pariyāyaṁ visesena dassento nekkhammaṁ ijjhatīti iddhītiādimāha.",
  "atk-s0517a19:7_2": "Tattha kāmacchandaṁ paṭiharatīti attano paṭipakkhabhūtaṁ kāmacchandaṁ paṭibalaṁ hutvā harati pajahatīti tadeva nekkhammaṁ pāṭihāriyaṁ nāmāti attho.",
  "atk-s0517a19:7_3": "Ye tena nekkhammena samannāgatāti evaṁ kāmacchandapaṭihārakena tena nekkhammena ye puggalā paṭilābhavasena samannāgatā.",
  "atk-s0517a19:7_4": "Visuddhacittāti kāmacchandābhāvato visuddhacittā.",
  "atk-s0517a19:7_5": "Anāvilasaṅkappāti kāmasaṅkappena anālulitanekkhammasaṅkappā.",
  "atk-s0517a19:7_6": "Iti ādesanāpāṭihāriyanti paracittakusalena vā aññena vā sammāsambuddhena vā buddhasāvakehi vā evaṁ ādesanā pāṭihāriyanti attho.",
  "atk-s0517a19:7_7": "Atha vā iti evaṁ ādisanaṁ ādesanāpāṭihāriyanti ādesanasaddo pāṭhasesaṁ katvā payujjitabbo.",
  "atk-s0517a19:7_8": "Evaṁ āsevitabbanti iminā ca pakārena iminā ca pakārena ādito sevitabbaṁ. Sesattayepi eseva nayo.",
  "atk-s0517a19:7_9": "Tadanudhammatā sati upaṭṭhapetabbāti tassa nekkhammassa anukūlabhūtā sati bhusaṁ ṭhapetabbā.",
  "atk-s0517a19:7_10": "Iti anusāsanīpāṭihāriyanti ettha ādesanāpāṭihāriyayojanāya viya yojanā kātabbā. Abyāpādādīsupi eseva nayo.",
  "atk-s0517a19:7_11": "Pāṭho pana jhānādīni saṅkhipitvā ante arahattamaggameva dassetvā likhito.",
  "atk-s0517a19:7_12": "Tattha catūsupi maggesu ‘‘evaṁ āsevitabbo’’tiādi ekacittakkhaṇikattā maggassa pubbabhāgavasena vuttanti veditabbaṁ.",
  "atk-s0517a19:7_13": "Maggassa hi pubbabhāgabhūtāya lokiyamaggasaṅkhātāya vuṭṭhānagāminiyā vipassanāya magguppādanatthaṁ āsevanādīsu katesu tāya uppanno maggopi āsevito bhāvito bahulīkato nāma hotīti veditabbaṁ.",
  "atk-s0517a19:7_14": "Sabbatthikavādācariyā pana ‘‘ekekamaggo soḷasakkhaṇiko’’ti vadanti.",
  "atk-s0517a19:7_15": "Tadanudhammatāsatiupaṭṭhāpanaṁ pana pubbabhāge yujjatiyevāti.",
  "atk-s0517a19:8_0": "32.",
  "atk-s0517a19:8_1": "Puna nekkhammaṁ ijjhatīti iddhītiādīni ‘‘iddhipāṭihāriya’’ntipadassa kammadhārayasamāsattadīpanatthaṁ vuttāni.",
  "atk-s0517a19:8_2": "Suttante vuttesu tīsu iddhipāṭihāriyasseva samāsatte vutte sesānaṁ dvinnampi vuttova hotīti imasmiṁ pariyāye mūlabhūtassa iddhipāṭihāriyasseva samāsattho vuttoti veditabbanti.",
  "atk-s0517a19:9_0": "Pāṭihāriyakathāvaṇṇanā niṭṭhitā."
}