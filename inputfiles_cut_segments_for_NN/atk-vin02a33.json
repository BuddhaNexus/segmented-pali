{
  "atk-vin02a33:0_0": "4. Samathakkhandhakaṁ",
  "atk-vin02a33:1_0": "Sammukhāvinayakathā",
  "atk-vin02a33:2_0": "186-187.",
  "atk-vin02a33:2_1": "Samathakkhandhake – ‘‘adhammavādī puggalo’’tiādīni cha mātikāpadāni nikkhipitvā ‘‘adhammavādī puggalo dhammavādiṁ puggalaṁ saññāpetī’’tiādinā nayena vitthāro vutto.",
  "atk-vin02a33:2_2": "Tattha saññāpetīti kāraṇapatirūpakāni vatvā paritosetvā jānāpeti.",
  "atk-vin02a33:2_3": "Nijjhāpetīti yathā so taṁ atthaṁ nijjhāyati, oloketi; evaṁ karoti.",
  "atk-vin02a33:2_4": "Pekkhati anupekkhatīti yathā so taṁ atthaṁ pekkhati ceva punappunañca pekkhati; evaṁ karoti.",
  "atk-vin02a33:2_5": "Dasseti anudassetīti tesaññeva pariyāyavacanāni.",
  "atk-vin02a33:2_6": "Adhammena vūpasammatīti yasmā so adhammameva ‘‘ayaṁ dhammo’’tiādinā nayena mohetvā dasseti,",
  "atk-vin02a33:2_7": "tasmā adhammena vūpasammati nāma.",
  "atk-vin02a33:3_0": "188.Dhammena vūpasammatīti yasmā dhammavādī dhammameva ‘‘ayaṁ dhammo’’tiādinā nayena amohetvā dasseti,",
  "atk-vin02a33:3_1": "tasmā dhammena vūpasammati nāma.",
  "atk-vin02a33:4_0": "Sammukhāvinayakathā niṭṭhitā.",
  "atk-vin02a33:5_0": "Sativinayakathā",
  "atk-vin02a33:6_0": "195.Pañcimānibhikkhave dhammikāni sativinayassa dānānīti ettha suddhassa anāpattikassa dānaṁ ekaṁ, anuvaditassa dānaṁ ekaṁ, yācitassa dānaṁ ekaṁ, saṅghena dānaṁ ekaṁ,",
  "atk-vin02a33:6_1": "dhammena samaggadānaṁ ekanti evaṁ pañca.",
  "atk-vin02a33:6_2": "Etāni pana ekekaaṅgavasena na labbhanti, tasmā desanāmattamevetaṁ,",
  "atk-vin02a33:6_3": "pañcaṅgasamannāgataṁ pana sativinayadānaṁ dhammikanti ayamettha attho.",
  "atk-vin02a33:6_4": "Tattha ca anuvadantīti codenti. Sesaṁ uttānameva.",
  "atk-vin02a33:6_5": "Ayaṁ pana sativinayo khīṇāsavasseva dātabbo na aññassa, antamaso anāgāminopi.",
  "atk-vin02a33:6_6": "So ca kho aññena codiyamānasseva, na acodiyamānassa.",
  "atk-vin02a33:6_7": "Dinne ca pana tasmiṁ codakassa kathā na ruhati.",
  "atk-vin02a33:6_8": "Codentopi ‘‘ayaṁ khīṇāsavo sativinayaladdho,",
  "atk-vin02a33:6_9": "ko tuyhaṁ kathaṁ gahessatī’’ti apasādetabbataṁ āpajjati.",
  "atk-vin02a33:7_0": "Sativinayakathā niṭṭhitā.",
  "atk-vin02a33:8_0": "Amūḷhavinayakathā",
  "atk-vin02a33:9_0": "196.Bhāsitaparikkantanti vācāya bhāsitaṁ kāyena parikkantaṁ; parikkamitvā katanti attho.",
  "atk-vin02a33:9_1": "Saratāyasmā evarūpiṁ āpattiṁ āpajjitāti ettha saratu āyasmā evarūpiṁ āpattiṁ āpajjitā;",
  "atk-vin02a33:9_2": "āyasmā evarūpiyā āpattiyāti ayamattho. Āpajjitvāti vā pāṭho,",
  "atk-vin02a33:9_3": "tassattho – paṭhamaṁ āpajjitvā pacchā taṁ āpattiṁ saratu āyasmāti.",
  "atk-vin02a33:10_0": "Amūḷhavinayakathā niṭṭhitā.",
  "atk-vin02a33:11_0": "Yebhuyyasikākathā",
  "atk-vin02a33:12_0": "202.Yebhuyyasikāya vūpasametunti ettha yassā kiriyāya dhammavādino bahutarā, esā yebhuyyasikā nāma.",
  "atk-vin02a33:13_0": "204.",
  "atk-vin02a33:13_1": "Adhammikasalākaggāhesu oramattakanti parittaṁ appamattakaṁ bhaṇḍanamattameva.",
  "atk-vin02a33:13_2": "Na ca gatigatanti dve tayo āvāse na gataṁ,",
  "atk-vin02a33:13_3": "tattha tattheva vā dvattikkhattuṁ avinicchitaṁ.",
  "atk-vin02a33:13_4": "Na ca saritasāritanti dvattikkhattuṁ tehi bhikkhūhi sayaṁ saritaṁ vā aññehi sāritaṁ vā na hoti.",
  "atk-vin02a33:13_5": "Jānātīti salākaṁ gāhento jānāti ‘‘adhammavādī bahutarā’’ti.",
  "atk-vin02a33:13_6": "Appeva nāmāti iminā nīhārena salākāya gāhiyamānāya ‘‘api nāma adhammavādino bahutarā assū’’ti ayamassa ajjhāsayo hoti. Aparesupi dvīsu eseva nayo.",
  "atk-vin02a33:14_0": "Adhammenagaṇhantīti adhammavādino ‘‘evaṁ mayaṁ bahū bhavissāmā’’ti dve dve salākāyo gaṇhanti.",
  "atk-vin02a33:14_1": "Vaggā gaṇhantīti dve dhammavādino ekaṁ dhammavādisalākaṁ gaṇhanti ‘‘evaṁ dhammavādino na bahū bhavissantī’’ti maññamānā.",
  "atk-vin02a33:14_2": "Na ca yathādiṭṭhiyā gaṇhantīti dhammavādino hutvā ‘‘balavapakkhaṁ bhajissāmā’’ti adhammavādisalākaṁ gaṇhanti.",
  "atk-vin02a33:14_3": "Dhammikasalākaggāhesu ayamevattho parivattetvā veditabbo.",
  "atk-vin02a33:14_4": "Evaṁ salākaṁ gāhetvā sace bahutarā dhammavādino honti; yathā te vadanti,",
  "atk-vin02a33:14_5": "evaṁ taṁ adhikaraṇaṁ vūpasametabbaṁ,",
  "atk-vin02a33:14_6": "evaṁ yebhuyyasikāya vūpasantaṁ hoti. Ayamettha saṅkhepo.",
  "atk-vin02a33:14_7": "Vitthāro pana paratopi āgamissati.",
  "atk-vin02a33:15_0": "Yebhuyyasikākathā niṭṭhitā.",
  "atk-vin02a33:16_0": "Tassapāpiyasikākathā",
  "atk-vin02a33:17_0": "207.Asucīti asucīhi kāyavacīkammehi samannāgato.",
  "atk-vin02a33:17_1": "Alajjīti sañcicca āpajjanādinā alajjilakkhaṇena samannāgato. Sānuvādoti saupavādo.",
  "atk-vin02a33:17_2": "Iti imesañca tiṇṇaṁ aṅgānaṁ vasena tīṇi karaṇāni, saṅghena karaṇaṁ,",
  "atk-vin02a33:17_3": "dhammena samaggena karaṇanti imāni ca dveti pañca tassapāpiyasikākammassa karaṇāni nāma honti.",
  "atk-vin02a33:17_4": "Sesamettha tajjanīyādīsu vuttanayameva.",
  "atk-vin02a33:17_5": "Ayaṁ panettha vacanattho – idañhi yo pāpussannatāya pāpiyo puggalo,",
  "atk-vin02a33:17_6": "tassa kattabbato ‘‘tassapāpiyasikākamma’’nti vuccati.",
  "atk-vin02a33:18_0": "Tassapāpiyasikākathā niṭṭhitā.",
  "atk-vin02a33:19_0": "Tiṇavatthārakādikathā",
  "atk-vin02a33:20_0": "212.Kakkhaḷattāya vāḷattāyāti kakkhaḷabhāvāya ceva vāḷabhāvāya ca. Bhedāyāti saṅghabhedāya.",
  "atk-vin02a33:20_1": "Sabbeheva ekajjhanti kassaci chandaṁ anāharitvā gilānepi tattheva ānetvā ekato sannipatitabbaṁ.",
  "atk-vin02a33:20_2": "Tiṇavatthārakena vūpasameyyāti ettha idaṁ kammaṁ tiṇavatthārakasadisattā ‘‘tiṇavatthārako’’ti vuttaṁ.",
  "atk-vin02a33:20_3": "Yathā hi gūthaṁ vā muttaṁ vā ghaṭṭiyamānaṁ duggandhatāya bādhati,",
  "atk-vin02a33:20_4": "tiṇehi avattharitvā suppaṭicchāditassa panassa so gandho na bādhati;",
  "atk-vin02a33:20_5": "evameva yaṁ adhikaraṇaṁ mūlānumūlaṁ gantvā vūpasamiyamānaṁ kakkhaḷattāya vāḷattāya bhedāya saṁvattati,",
  "atk-vin02a33:20_6": "taṁ iminā kammena vūpasantaṁ gūthaṁ viya tiṇavatthārakena paṭicchannaṁ suvūpasantaṁ hotīti idaṁ kammaṁ tiṇavatthārakasadisattā ‘‘tiṇavatthārako’’ti vuttaṁ.",
  "atk-vin02a33:21_0": "213.Thullavajjanti pārājikañceva saṅghādisesañca.",
  "atk-vin02a33:21_1": "Gihipaṭisaṁyuttanti gihīnaṁ hīnena khuṁsanavambhanadhammikapaṭissavesu āpannaṁ āpattiṁ.",
  "atk-vin02a33:22_0": "214.Evañca pana bhikkhave te bhikkhū tāhi āpattīhi vuṭṭhitā hontīti evaṁ tiṇavatthārakakammavācāya katāya kammavācāpariyosāne yattakā tattha sannipatitā antamaso suttāpi samāpannāpi aññavihitāpi sabbe te bhikkhū yāva upasampadamaṇḍalato paṭṭhāya thullavajjañca gihipaṭisaṁyuttañca ṭhapetvā avasesā āpattiyo āpannā,",
  "atk-vin02a33:22_1": "sabbāhi tāhi āpattīhi vuṭṭhitā honti.",
  "atk-vin02a33:22_2": "Ye pana ‘‘na metaṁ khamatī’’ti aññamaññaṁ diṭṭhāvikammaṁ karonti,",
  "atk-vin02a33:22_3": "tehi vā saddhiṁ āpattiṁ āpajjitvāpi tattha anāgatā,",
  "atk-vin02a33:22_4": "āgantvā vā chandaṁ datvā pariveṇādīsu nisinnā, te āpattīhi na vuṭṭhahanti.",
  "atk-vin02a33:22_5": "Tena vuttaṁ – ‘‘ṭhapetvā diṭṭhāvikammaṁ ṭhapetvā ye na tattha hontī’’ti.",
  "atk-vin02a33:23_0": "Tiṇavatthārakādikathā niṭṭhitā.",
  "atk-vin02a33:24_0": "Adhikaraṇakathā",
  "atk-vin02a33:25_0": "215.Bhikkhunīnaṁ anupakhajjāti bhikkhunīnaṁ anto pavisitvā.",
  "atk-vin02a33:25_1": "Vivādādhikaraṇādīnaṁ vacanattho duṭṭhadosavaṇṇanāyaṁ vuttoyeva.",
  "atk-vin02a33:25_2": "Vipaccatāya vohāroti cittadukkhatthaṁ vohāro; pharusavacananti attho.",
  "atk-vin02a33:25_3": "Yo tattha anuvādoti yo tesu anuvadantesu upavādo.",
  "atk-vin02a33:25_4": "Anuvadanāti ākāranidassanametaṁ; upavadanāti attho.",
  "atk-vin02a33:25_5": "Anullapanā anubhaṇanāti ubhayaṁ anuvadanavevacanamattameva.",
  "atk-vin02a33:25_6": "Anusampavaṅkatāti punappunaṁ kāyacittavācāhi tattheva sampavaṅkatā; anuvadanabhāvoti attho.",
  "atk-vin02a33:25_7": "Abbhussahanatāti ‘‘kasmā evaṁ na upavadissāmi,",
  "atk-vin02a33:25_8": "upavadissāmiyevā’’ti ussāhaṁ katvā anuvadanā.",
  "atk-vin02a33:25_9": "Anubalappadānanti purimavacanassa kāraṇaṁ dassetvā pacchimavacanena balappadānaṁ.",
  "atk-vin02a33:26_0": "Kiccayatākaraṇīyatāti ettha kiccameva kiccayaṁ, kiccayassa bhāvo kiccayatā, karaṇīyassa bhāvo karaṇīyatā;",
  "atk-vin02a33:26_1": "ubhayampetaṁ saṅghakammasseva adhivacanaṁ.",
  "atk-vin02a33:26_2": "Apalokanakammantiādi pana tasseva pabhedavacanaṁ.",
  "atk-vin02a33:26_3": "Tattha apalokanakammaṁ nāma sīmaṭṭhakasaṅghaṁ sodhetvā chandārahānaṁ chandaṁ āharitvā samaggassa saṅghassa anumatiyā tikkhattuṁ sāvetvā kattabbakammaṁ.",
  "atk-vin02a33:26_4": "Ñattikammaṁ nāma vuttanayeneva samaggassa saṅghassa anumatiyā ekāya ñattiyā kattabbakammaṁ.",
  "atk-vin02a33:26_5": "Ñattidutiyakammaṁ nāma vuttanayeneva samaggassa saṅghassa anumatiyā ekāya ñattiyā ekāya ca anussāvanāyāti evaṁ ñattidutiyāya anussāvanāya kattabbakammaṁ.",
  "atk-vin02a33:26_6": "Ñatticatutthakammaṁ nāma vuttanayeneva samaggassa saṅghassa anumatiyā ekāya ñattiyā tīhi ca anussāvanāhīti evaṁ ñatticatutthāhi tīhi anussāvanāhi kattabbakammaṁ.",
  "atk-vin02a33:27_0": "Tattha apalokanakammaṁ apaloketvāva kātabbaṁ,",
  "atk-vin02a33:27_1": "ñattikammādivasena na kātabbaṁ.",
  "atk-vin02a33:27_2": "Ñattikammampi ekaṁ ñattiṁ ṭhapetvāva kātabbaṁ,",
  "atk-vin02a33:27_3": "apalokanakammādivasena na kātabbaṁ.",
  "atk-vin02a33:27_4": "Ñattidutiyakammaṁ pana apaloketvā kattabbampi atthi, akattabbampi atthi.",
  "atk-vin02a33:27_5": "Tattha sīmāsammuti sīmāsamūhananaṁ kathinadānaṁ kathinubbhāro kuṭivatthudesanā vihāravatthudesanāti imāni cha kammāni garukāni, apaloketvā kātuṁ na vaṭṭanti.",
  "atk-vin02a33:27_6": "Ñattidutiyakammavācaṁ sāvetvāva kātabbāni.",
  "atk-vin02a33:27_7": "Avasesā terasa sammutiyo senāsanaggāhakamatakacīvaradānādisammutiyo cāti evarūpāni lahukakammāni apaloketvāpi kātuṁ vaṭṭanti.",
  "atk-vin02a33:27_8": "Ñattikammañatticatutthakammavasena pana na kātabbameva.",
  "atk-vin02a33:27_9": "Ñatticatutthakammaṁ ñattiñca tisso ca kammavācāyo sāvetvāva kātabbaṁ,",
  "atk-vin02a33:27_10": "apalokanakammādivasena na kātabbanti ayamettha saṅkhepo.",
  "atk-vin02a33:28_0": "Vitthārato pana imāni cattāri kammāni ‘‘katihākārehi vipajjantī’’tiādinā nayena parivārāvasāne kammavagge etesaṁ vinicchayo āgatoyeva. Yaṁ pana tattha anuttānaṁ,",
  "atk-vin02a33:28_1": "taṁ kammavaggeyeva vaṇṇayissāma.",
  "atk-vin02a33:28_2": "Evañhi sati na aṭṭhāne vaṇṇanā bhavissati,",
  "atk-vin02a33:28_3": "ādito paṭṭhāya ca tassa tassa kammassa viññātattā suviññeyyo bhavissati.",
  "atk-vin02a33:29_0": "216.Vivādādhikaraṇassa kiṁ mūlantiādīni pāḷivaseneva veditabbāni.",
  "atk-vin02a33:30_0": "220.‘‘Vivādādhikaraṇaṁsiyā kusala’’ntiādīsu yena vivadanti, so cittuppādo vivādo,",
  "atk-vin02a33:30_1": "samathehi ca adhikaraṇīyatāya adhikaraṇanti evamādinā nayena attho daṭṭhabbo.",
  "atk-vin02a33:31_0": "222.Āpattādhikaraṇaṁ siyā akusalaṁ siyā abyākataṁ,",
  "atk-vin02a33:31_1": "natthi āpattādhikaraṇaṁ kusalanti ettha sandhāya bhāsitavasena attho veditabbo.",
  "atk-vin02a33:31_2": "Yasmiñhi pathavikhaṇanādike āpattādhikaraṇe kusalacittaṁ aṅgaṁ hoti,",
  "atk-vin02a33:31_3": "tasmiṁ sati na sakkā vattuṁ ‘‘natthi āpattādhikaraṇaṁ kusala’’nti,",
  "atk-vin02a33:31_4": "tasmā nayidaṁ aṅgappahonakacittaṁ sandhāya vuttaṁ. Idaṁ pana sandhāya vuttaṁ.",
  "atk-vin02a33:31_5": "Yaṁ tāva āpattādhikaraṇaṁ lokavajjaṁ, taṁ ekantato akusalameva,",
  "atk-vin02a33:31_6": "tattha ‘‘siyā akusala’’nti vikappo natthi. Yaṁ pana paṇṇattivajjaṁ,",
  "atk-vin02a33:31_7": "taṁ yasmā sañcicca ‘‘imaṁ āpattiṁ vītikkamāmī’’ti vītikkamantasseva akusalaṁ hoti,",
  "atk-vin02a33:31_8": "asañcicca pana kiñci ajānantassa sahaseyyādivasena āpajjato abyākataṁ hoti,",
  "atk-vin02a33:31_9": "tasmā tattha sañciccāsañciccavasena imaṁ vikappabhāvaṁ sandhāya idaṁ vuttaṁ – ‘‘āpattādhikaraṇaṁ siyā akusalaṁ, siyā abyākataṁ,",
  "atk-vin02a33:31_10": "natthi āpattādhikaraṇaṁ kusala’’nti.",
  "atk-vin02a33:32_0": "Sace pana ‘‘yaṁ kusalacitto āpajjati,",
  "atk-vin02a33:32_1": "idaṁ vuccati āpattādhikaraṇaṁ kusala’’nti vadeyya,",
  "atk-vin02a33:32_2": "acittakānaṁ pana eḷakalomapadasodhammādisamuṭṭhānānampi kusalacittaṁ āpajjeyya,",
  "atk-vin02a33:32_3": "na ca tattha vijjamānampi kusalacittaṁ āpattiyā aṅgaṁ.",
  "atk-vin02a33:32_4": "Kāyavacīviññattivasena pana calitappavattānaṁ kāyavācānaṁ aññatarameva aṅgaṁ,",
  "atk-vin02a33:32_5": "tañca rūpakkhandhapariyāpannattā abyākatanti.",
  "atk-vin02a33:33_0": "Yaṁ jānantotiādimhi pana ayamattho – yaṁ cittaṁ āpattiyā aṅgaṁ hoti,",
  "atk-vin02a33:33_1": "tena vatthuṁ jānanto ‘‘idaṁ vītikkamāmī’’ti ca vītikkamākārena saddhiṁ jānanto sañjānanto vītikkamacetanāvasena cetetvā pakappetvā upakkamavasena maddanto abhivitaritvā nirāsaṅkacittaṁ pesetvā yaṁ āpattādhikaraṇaṁ vītikkamaṁ āpajjati,",
  "atk-vin02a33:33_2": "tassa evaṁ vītikkamato yo vītikkamo,",
  "atk-vin02a33:33_3": "idaṁ vuccati ‘‘āpattādhikaraṇaṁ akusala’’nti.",
  "atk-vin02a33:34_0": "Abyākatavārepi yaṁ cittaṁ āpattiyā aṅgaṁ hoti,",
  "atk-vin02a33:34_1": "tassa abhāvena ajānanto vītikkamākārena ca saddhiṁ ajānanto asañjānanto āpattiaṅgabhūtāya vītikkamacetanāya abhāvena acetetvā sañcicca maddanassa abhāvena anabhivitaritvā nirāsaṅkacittaṁ apesetvā yaṁ āpattādhikaraṇaṁ vītikkamaṁ āpajjati,",
  "atk-vin02a33:34_2": "tassa evaṁ vītikkamato yo vītikkamo,",
  "atk-vin02a33:34_3": "idaṁ vuccati ‘‘āpattādhikaraṇaṁ abyākata’’nti.",
  "atk-vin02a33:35_0": "224.Ayaṁ vivādo no adhikaraṇantiādīsu samathehi adhikaraṇīyatāya abhāvato noadhikaraṇanti evamattho veditabbo.",
  "atk-vin02a33:36_0": "Adhikaraṇakathā niṭṭhitā.",
  "atk-vin02a33:37_0": "Adhikaraṇavūpasamanasamathakathā",
  "atk-vin02a33:38_0": "228.Yāvatikā ca bhikkhū kammappattāti ettha catuvaggakaraṇe kamme cattāro, pañcavaggakaraṇe pañca, dasavaggakaraṇe dasa,",
  "atk-vin02a33:38_1": "vīsativaggakaraṇe vīsati bhikkhū kammappattāti veditabbā.",
  "atk-vin02a33:39_0": "230.Supariggahitanti suṭṭhu pariggahitaṁ katvā sampaṭicchitabbaṁ.",
  "atk-vin02a33:39_1": "Sampaṭicchitvā ca pana ‘‘ajja bhaṇḍakaṁ dhovāma, ajja pattaṁ pacāma,",
  "atk-vin02a33:39_2": "ajjeko palibodho atthī’’ti mānaniggahatthāya katipāhaṁ atikkāmetabbaṁ.",
  "atk-vin02a33:40_0": "231.Anantāni ceva bhassāni jāyantīti aparimāṇāni ito cito ca vacanāni uppajjanti. ‘‘Bhāsānī’’tipi pāṭho, ayamevattho.",
  "atk-vin02a33:40_1": "Ubbāhikāya sammannitabboti apaloketvā vā sammannitabbo parato vuttāya ñattidutiyāya vā kammavācāya.",
  "atk-vin02a33:40_2": "Evaṁ sammatehi pana bhikkhūhi visuṁ vā nisīditvā tassāyeva vā parisāya ‘‘aññehi asammatehi na kiñci kathetabba’’nti sāvetvā taṁ adhikaraṇaṁ vinicchitabbaṁ.",
  "atk-vin02a33:41_0": "233.Tatrāssāti tassaṁ parisati bhaveyya.",
  "atk-vin02a33:41_1": "Neva suttaṁ āgatanti na mātikā āgatā.",
  "atk-vin02a33:41_2": "No suttavibhaṅgoti vinayopi na paguṇo.",
  "atk-vin02a33:41_3": "Byañjanacchāyāya atthaṁ paṭibāhatīti byañjanamattameva gahetvā atthaṁ paṭisedheti.",
  "atk-vin02a33:41_4": "Jātarūparajatakhettavatthupaṭiggahaṇādīsu vinayadharehi bhikkhūhi āpattiyā kāriyamāne disvā ‘‘kiṁ ime āpattiyā kāretha,",
  "atk-vin02a33:41_5": "‘nanu jātarūparajatapaṭiggahaṇā paṭivirato hotī’ti evaṁ sutte paṭiviratimattameva vuttaṁ,",
  "atk-vin02a33:41_6": "natthi ettha āpattī’’ti vadati.",
  "atk-vin02a33:41_7": "Aparo dhammakathiko suttassa āgatattā olambetvā nivāsentānaṁ āpattiyā āropiyamānāya ‘‘kiṁ imesaṁ āpattiṁ ropetha,",
  "atk-vin02a33:41_8": "‘nanu parimaṇḍalaṁ nivāsessāmīti sikkhā karaṇīyā’ti evaṁ sikkhākaraṇamattamevettha vuttaṁ,",
  "atk-vin02a33:41_9": "natthi ettha āpattī’’ti vadati.",
  "atk-vin02a33:42_0": "234.Yathā bahutarā bhikkhūti ettha ekenapi adhikā bahutarāva ko pana vādo dvīhi tīhīti.",
  "atk-vin02a33:43_0": "Adhikaraṇavūpasamanasamathakathā niṭṭhitā.",
  "atk-vin02a33:44_0": "Tividhasalākaggāhakathā",
  "atk-vin02a33:45_0": "235.Saññattiyāti saññāpanatthāya.",
  "atk-vin02a33:45_1": "Gūḷhakantiādīsu alajjussannāya parisāya gūḷhako salākaggāho kātabbo,",
  "atk-vin02a33:45_2": "lajjussannāya parisāya vivaṭako, bālussannāya sakaṇṇajappako.",
  "atk-vin02a33:45_3": "Vaṇṇāvaṇṇāyo katvāti dhammavādīnañca adhammavādīnañca salākāyo nimittasaññaṁ āropetvā aññamaññaṁ visabhāgā kātabbā.",
  "atk-vin02a33:45_4": "Tato tā sabbāpi cīvarabhoge katvā vuttanayena gāhetabbā.",
  "atk-vin02a33:45_5": "Duggahoti paccukkaḍḍhitabbanti ‘‘duggahitā salākāyo’’ti vatvā puna gahetvā yāvatatiyaṁ gāhetabbā.",
  "atk-vin02a33:45_6": "Suggahoti sāvetabbanti ekasmimpi dhammavādimhi atirekajāte ‘‘suggahitā salākāyo’’ti sāvetabbaṁ.",
  "atk-vin02a33:45_7": "Yathā ca te dhammavādino vadanti tathā taṁ adhikaraṇaṁ vūpasametabbanti.",
  "atk-vin02a33:45_8": "Atha yāvatatiyampi adhammavādinova bahutarā honti, ajja ‘‘akālo,",
  "atk-vin02a33:45_9": "sve jānissāmā’’ti vuṭṭhahitvā alajjīnaṁ pakkhabhedatthāya dhammavādipakkhaṁ pariyesitvā punadivase salākaggāho kātabbo. Ayaṁ gūḷhako salākaggāho.",
  "atk-vin02a33:46_0": "Sakaṇṇajappake pana gahite vattabboti ettha sace saṅghatthero adhammavādisalākaṁ gaṇhāti,",
  "atk-vin02a33:46_1": "so evaṁ avabodhetabbo – ‘‘bhante,",
  "atk-vin02a33:46_2": "tumhe mahallakā vayoanuppattā, tumhākaṁ etaṁ na yuttaṁ,",
  "atk-vin02a33:46_3": "ayaṁ pana dhammavādisalākā’’ti assa itarā salākā dassetabbā. Sace so taṁ gaṇhāti, dātabbā. Atha neva avabujjhati,",
  "atk-vin02a33:46_4": "tato ‘‘mā kassaci ārocehī’’ti vattabbo. Sesaṁ vuttanayameva. Vivaṭako vivaṭatthoyeva.",
  "atk-vin02a33:47_0": "Tividhasalākaggāhakathā niṭṭhitā.",
  "atk-vin02a33:48_0": "Tassapāpiyasikāvinayakathā",
  "atk-vin02a33:49_0": "238.Pārājikasāmantaṁvāti ettha methunadhamme pārājikasāmantaṁ nāma dukkaṭaṁ hoti. Adinnādānādīsu thullaccayaṁ.",
  "atk-vin02a33:49_1": "Nibbeṭhentanti ‘‘na sarāmī’’ti vacanena nibbeṭhayamānaṁ.",
  "atk-vin02a33:49_2": "Ativeṭhetīti ‘‘iṅghāyasmā’’tiādivacanehi ativeṭhiyati.",
  "atk-vin02a33:49_3": "Sarāmi kho ahaṁ āvusoti pārājikapaṭicchādanatthāya evaṁ paṭijānāti.",
  "atk-vin02a33:49_4": "Puna tena ativeṭhiyamāno ‘‘sarāmi kho’’ti paṭiññaṁ datvā ‘‘idāni maṁ nāsessantī’’ti bhayena ‘‘davāya me’’tiādimāha.",
  "atk-vin02a33:49_5": "Etassa tassapāpiyasikākammaṁ kātabbaṁ. Sace sīlavā bhavissati,",
  "atk-vin02a33:49_6": "vattaṁ paripūretvā paṭippassaddhiṁ labhati,",
  "atk-vin02a33:49_7": "no ce tathā nāsitakova bhavissati.",
  "atk-vin02a33:49_8": "Sesaṁ sabbattha uttānatthamevāti.",
  "atk-vin02a33:50_0": "Tassapāpiyasikāvinayakathā niṭṭhitā.",
  "atk-vin02a33:51_0": "Samathakkhandhakavaṇṇanā niṭṭhitā."
}