{
  "anya-e0103n3:0_0": "3. Kammaṭṭhānaggahaṇaniddesavaṇṇanā",
  "anya-e0103n3:1_0": "38.Appicchatādīhīti appicchatāsantuṭṭhisallekhapavivekāpacayavīriyārambhādīhi.",
  "anya-e0103n3:1_1": "Pariyodāteti suvisuddhe nirupakkilese.",
  "anya-e0103n3:1_2": "Imasmiṁ sīleti yathāvutte catupārisuddhisīle.",
  "anya-e0103n3:1_3": "‘‘Cittaṁ bhāvaya’’nti imameva desanaṁ sandhāyāha ‘‘atisaṅkhepadesitattā’’ti.",
  "anya-e0103n3:1_4": "Ko samādhīti sarūpapucchā.",
  "anya-e0103n3:1_5": "Kenaṭṭhena samādhīti kena atthena samādhīti vuccati,",
  "anya-e0103n3:1_6": "‘‘samādhī’’ti padaṁ kaṁ abhidheyyatthaṁ nissāya pavattanti attho.",
  "anya-e0103n3:1_7": "Katividhoti pabhedapucchā.",
  "anya-e0103n3:2_0": "‘‘Ko samādhī’’ti kāmañcāyaṁ sarūpapucchā,",
  "anya-e0103n3:2_1": "vibhāgavantānaṁ pana sarūpavibhāvanaṁ vibhāgadassanamukheneva hotīti vibhāgo tāva anavasesato dassetabbo.",
  "anya-e0103n3:2_2": "Taṁdassane ca ayamādīnavoti dassetuṁ ‘‘samādhi bahuvidho’’tiādi vuttaṁ.",
  "anya-e0103n3:2_3": "Tattha bahuvidhoti kusalādivasena anekavidho.",
  "anya-e0103n3:2_4": "Nānappakārakoti ālambanamanasikārachandapaṇidhiadhimokkhaabhinīhārasaññānānattādinānappakāro.",
  "anya-e0103n3:2_5": "Na sādheyyāti lokiyasamādhissa bhāvanā idha adhippetattho,",
  "anya-e0103n3:2_6": "tañca na sādheyya.",
  "anya-e0103n3:2_7": "Jhānavimokkhādīsu hi samādhiṁ uddharitvā tassa labbhamānehi vibhāgehi vissajjane kariyamāne jhānavibhaṅgādīsu (vibha.",
  "anya-e0103n3:2_8": "508 ādayo) āgato sabbo samādhipabhedo vissajjetabbo siyā.",
  "anya-e0103n3:2_9": "Tathā ca sati yvāyaṁ lokiyasamādhissa bhāvanāvidhi adhippeto,",
  "anya-e0103n3:2_10": "tassa vissajjanāya okāsova na bhaveyya.",
  "anya-e0103n3:2_11": "Kiñca yenassa tikacatukkajhānikena hīnādibhedabhinnena pavattivibhāgena brahmapārisajjādivasena navavidho,",
  "anya-e0103n3:2_12": "pañcamajjhānikena vehapphalādivasena dasavidho vā ekādasavidho vā bhavappabhedo nippajjati.",
  "anya-e0103n3:2_13": "Svāssa pavattivibhāgo ayaṁ soti niddhāretvā vuccamāno vikkhepāya siyā,",
  "anya-e0103n3:2_14": "yathā taṁ avisaye.",
  "anya-e0103n3:2_15": "Tenāha ‘‘uttari ca vikkhepāya saṁvatteyyā’’ti.",
  "anya-e0103n3:2_16": "Kusalacittekaggatāti kusalā anavajjasukhavipākalakkhaṇā cittekaggatā.",
  "anya-e0103n3:3_0": "Cittacetasikānaṁ samaṁ avisāravasena sampiṇḍentassa viya ādhānaṁ samādhānaṁ.",
  "anya-e0103n3:3_1": "Avisāralakkhaṇo hi samādhi,",
  "anya-e0103n3:3_2": "sampiṇḍanaraso ca.",
  "anya-e0103n3:3_3": "Sammā avikkhipanavasena ādhānaṁ samādhānaṁ.",
  "anya-e0103n3:3_4": "Avikkhepalakkhaṇo vā hi samādhi,",
  "anya-e0103n3:3_5": "vikkhepaviddhaṁsanaraso cāti.",
  "anya-e0103n3:3_6": "Svāyaṁ yasmā ekārammaṇe cittassa ṭhitihetu,",
  "anya-e0103n3:3_7": "tasmā ‘‘ṭhapananti vuttaṁ hotī’’ti āha.",
  "anya-e0103n3:3_8": "Tathā hesa ‘‘cittassa ṭhiti saṇṭhiti avaṭṭhitī’’ti (dha. sa.",
  "anya-e0103n3:3_9": "15) niddiṭṭho.",
  "anya-e0103n3:3_10": "Ekārammaṇaggahaṇañcettha samādhissa santānaṭṭhitibhāvadassanatthaṁ.",
  "anya-e0103n3:3_11": "Tathā hissa aṭṭhakathāyaṁ dīpacciṭṭhiti nidassitā.",
  "anya-e0103n3:3_12": "Ānubhāvenāti balena,",
  "anya-e0103n3:3_13": "paccayabhāvenāti attho.",
  "anya-e0103n3:3_14": "Avikkhipamānāti na vikkhipamānā vūpasamamānā.",
  "anya-e0103n3:3_15": "Upasamapaccupaṭṭhāno hi samādhi.",
  "anya-e0103n3:3_16": "Etenassa vikkhepapaṭipakkhataṁ dasseti.",
  "anya-e0103n3:3_17": "Avippakiṇṇāti avisaṭā.",
  "anya-e0103n3:3_18": "Etena avisāralakkhaṇataṁ.",
  "anya-e0103n3:4_0": "Sayaṁ na vikkhipati,",
  "anya-e0103n3:4_1": "sampayuttā vā na vikkhipanti etenāti avikkhepo,",
  "anya-e0103n3:4_2": "so lakkhaṇaṁ etassāti avikkhepalakkhaṇo.",
  "anya-e0103n3:4_3": "Vikkhepaṁ viddhaṁseti,",
  "anya-e0103n3:4_4": "tathā vā sampajjatīti vikkhepaviddhaṁsanaraso.",
  "anya-e0103n3:4_5": "Uddhacce avikampanavasena paccupatiṭṭhati,",
  "anya-e0103n3:4_6": "sampayuttānaṁ vā taṁ paccupaṭṭhapetīti avikampanapaccupaṭṭhāno.",
  "anya-e0103n3:4_7": "Sukhanti nirāmisaṁ sukhaṁ daṭṭhabbaṁ.",
  "anya-e0103n3:5_0": "39.",
  "anya-e0103n3:5_1": "Avikkhepalakkhaṇaṁ nāma samādhissa āveṇiko sabhāvo,",
  "anya-e0103n3:5_2": "na tenassa koci vibhāgo labbhatīti āha ‘‘avikkhepalakkhaṇena tāva ekavidho’’ti.",
  "anya-e0103n3:5_3": "Sampayuttadhamme ārammaṇe appento viya pavattatīti vitakko appanā.",
  "anya-e0103n3:5_4": "Tathā hi so ‘‘appanā byappanā’’ti (dha. sa.",
  "anya-e0103n3:5_5": "7) niddiṭṭho.",
  "anya-e0103n3:5_6": "Tappamukhatāvasena pana sabbasmiṁ mahaggatānuttare jhānadhamme ‘‘appanā’’ti aṭṭhakathāvohāro.",
  "anya-e0103n3:5_7": "Tathā tassa anuppattiṭṭhānabhūte parittajhāne upacāravohāro.",
  "anya-e0103n3:5_8": "Gāmādīnaṁ samīpaṭṭhāne gāmūpacārādisamaññā viyāti āha ‘‘upacārappanāvasena duvidho’’ti.",
  "anya-e0103n3:5_9": "Idha pana samādhivasena veditabbaṁ.",
  "anya-e0103n3:5_10": "Lujjanapalujjanaṭṭhena lokoti vuccati vaṭṭaṁ,",
  "anya-e0103n3:5_11": "tappariyāpannatāya loke niyutto,",
  "anya-e0103n3:5_12": "tattha vā viditoti lokiyo.",
  "anya-e0103n3:5_13": "Tattha apariyāpannatāya lokato uttaro uttiṇṇoti lokuttaro.",
  "anya-e0103n3:5_14": "Kāmañcettha lokiyasamādhi bhāvetabbabhāvena gayhati,",
  "anya-e0103n3:5_15": "ubhayaṁ pana ekajjhaṁ gahetvā tato itaraṁ niddhāretuṁ ‘‘lokiyalokuttaravasena duvidho’’ti vuttaṁ.",
  "anya-e0103n3:5_16": "Sappītikanippītikavasenāti saha pītiyā vattatīti sappītiko,",
  "anya-e0103n3:5_17": "pītisampayutto.",
  "anya-e0103n3:5_18": "Natthi etassa pītīti nippītiko,",
  "anya-e0103n3:5_19": "pītivippayutto.",
  "anya-e0103n3:5_20": "Tesaṁ vasena.",
  "anya-e0103n3:5_21": "Sukhena saha ekuppādādibhāvaṁ gatoti sukhasahagato,",
  "anya-e0103n3:5_22": "sukhasampayuttoti attho.",
  "anya-e0103n3:5_23": "Upekkhāsahagatepi eseva nayo.",
  "anya-e0103n3:5_24": "Upekkhāti cettha adukkhamasukhavedanā adhippetā.",
  "anya-e0103n3:5_25": "Sā hi sukhadukkhākārapavattiṁ upekkhati majjhattākārasaṇṭhitattā.",
  "anya-e0103n3:5_26": "Sukhasahagata-padena cettha sappītiko,",
  "anya-e0103n3:5_27": "nippītikekadeso ca saṅgahito,",
  "anya-e0103n3:5_28": "upekkhāsahagata-padena pana nippītikekadesovāti ayametesaṁ padānaṁ viseso.",
  "anya-e0103n3:6_0": "Sabhāvato,",
  "anya-e0103n3:6_1": "paccayato,",
  "anya-e0103n3:6_2": "phalato ca majjhimapaṇītehi nihīno,",
  "anya-e0103n3:6_3": "tesaṁ vā guṇehi parihīnoti hīno,",
  "anya-e0103n3:6_4": "attano paccayehi padhānabhāvaṁ nīto paṇīto,",
  "anya-e0103n3:6_5": "ubhinnaṁ majjhe bhavo majjhimo.",
  "anya-e0103n3:6_6": "Sampayogavasena pavattamānena saha vitakkena savitakko,",
  "anya-e0103n3:6_7": "saha vicārena savicāro,",
  "anya-e0103n3:6_8": "savitakko ca so savicāro cāti savitakkasavicāro.",
  "anya-e0103n3:6_9": "Ādi-saddena avitakkavicāramatto,",
  "anya-e0103n3:6_10": "avitakkāvicāro ca gahito.",
  "anya-e0103n3:6_11": "Tattha vicārato uttari vitakkena sampayogābhāvato avitakko ca so vicāramatto cāti avitakkavicāramatto.",
  "anya-e0103n3:6_12": "Visesanivattiattho vā matta-saddo.",
  "anya-e0103n3:6_13": "Savitakkasavicāro hi samādhi vitakkavisiṭṭhena vicārena savicāro,",
  "anya-e0103n3:6_14": "ayaṁ pana vicāramattena vitakkasaṅkhātavisesarahitena,",
  "anya-e0103n3:6_15": "tasmā avitakkavicāramatto.",
  "anya-e0103n3:6_16": "Atha vā bhāvanāya pahīnattā vitakkābhāvenāyaṁ vicāramatto,",
  "anya-e0103n3:6_17": "na vicārato aññassa attano sampayuttadhammassa kassaci abhāvāti dassetuṁ avitakka-vacanena vicāramatta-padaṁ visesetvā vuttaṁ.",
  "anya-e0103n3:6_18": "Ubhayarahito avitakkāvicāro.",
  "anya-e0103n3:6_19": "Pītisahagatādivasenāti pītisahagatasukhasahagataupekkhāsahagatavasena.",
  "anya-e0103n3:6_20": "Yadettha vattabbaṁ,",
  "anya-e0103n3:6_21": "taṁ sukhasahagataduke vuttanayameva.",
  "anya-e0103n3:6_22": "Paṭipakkhehi samantato khaṇḍitattā paritto.",
  "anya-e0103n3:6_23": "Parittanti vā appamattakaṁ vuccati,",
  "anya-e0103n3:6_24": "ayampi appānubhāvatāya paritto viyāti paritto.",
  "anya-e0103n3:6_25": "Kilesavikkhambhanato,",
  "anya-e0103n3:6_26": "vipulaphalato,",
  "anya-e0103n3:6_27": "dīghasantānato ca mahantabhāvaṁ gato,",
  "anya-e0103n3:6_28": "mahantehi vā uḷāracchandādīhi gato paṭipannoti mahaggato.",
  "anya-e0103n3:6_29": "Ārammaṇakaraṇavasenāpi natthi etassa pamāṇakaradhammā,",
  "anya-e0103n3:6_30": "tesaṁ vā paṭipakkhoti appamāṇo.",
  "anya-e0103n3:7_0": "Paṭipajjati jhānaṁ etāyāti paṭipadā,",
  "anya-e0103n3:7_1": "pubbabhāgabhāvanā.",
  "anya-e0103n3:7_2": "Dukkhā kicchā paṭipadā etassāti dukkhāpaṭipado.",
  "anya-e0103n3:7_3": "Pakatipaññāya abhivisiṭṭhattā abhiññā nāma appanāvahā bhāvanāpaññā,",
  "anya-e0103n3:7_4": "dandhā mandā abhiññā etassāti dandhābhiñño.",
  "anya-e0103n3:7_5": "Dukkhāpaṭipado ca so dandhābhiñño cāti dukkhāpaṭipadādandhābhiñño, samādhi.",
  "anya-e0103n3:7_6": "Tadādivasena.",
  "anya-e0103n3:7_7": "Catujhānaṅgavasenāti catunnaṁ jhānānaṁ aṅgabhāvavasena,",
  "anya-e0103n3:7_8": "catukkanayavasena cetaṁ vuttaṁ.",
  "anya-e0103n3:7_9": "Hānabhāgiyādivasenāti hānakoṭṭhāsikādivasena.",
  "anya-e0103n3:8_0": "Samādhiekakadukavaṇṇanā",
  "anya-e0103n3:9_0": "Channaṁanussatiṭṭhānānanti buddhānussatiādīnaṁ channaṁ anussatikammaṭṭhānānaṁ.",
  "anya-e0103n3:9_1": "Imesaṁ vasenāti imesaṁ dasannaṁ kammaṭṭhānānaṁ vasena.",
  "anya-e0103n3:9_2": "‘‘Pubbabhāge ekaggatā’’ti iminā appanāya upakārakanānāvajjanupacārassapi saṅgaho daṭṭhabbo,",
  "anya-e0103n3:9_3": "na ekāvajjanasseva.",
  "anya-e0103n3:9_4": "Appanāsamādhīnanti upakattabbaupakārakasambandhe sāmivacanaṁ ‘‘purisassa attho’’tiādīsu viya.",
  "anya-e0103n3:9_5": "Parikammanti gotrabhu.",
  "anya-e0103n3:9_6": "Aparitto samādhīti dassetuṁ ‘‘paṭhamassa jhānassā’’tiādi vuttaṁ.",
  "anya-e0103n3:10_0": "Tīsu bhūmīsūti kāmarūpārūpabhūmīsu.",
  "anya-e0103n3:10_1": "Kusalacittekaggatāya adhippetattā ‘‘ariyamaggasampayuttā’’ti vuttaṁ.",
  "anya-e0103n3:10_2": "Siyā sappītiko,",
  "anya-e0103n3:10_3": "siyā nippītikoti aniyamavacanaṁ upacārasamādhisāmaññena sabbesampi vā jhānānaṁ nānāvajjanavīthiyaṁ upacārasamādhi siyā sappītiko,",
  "anya-e0103n3:10_4": "siyā nippītiko.",
  "anya-e0103n3:10_5": "Ekāvajjanavīthiyaṁ pana ādito dukatikajjhānānaṁ upacārasamādhi sappītikova,",
  "anya-e0103n3:10_6": "itaresaṁ nippītikova,",
  "anya-e0103n3:10_7": "visabhāgavedanassa cittassa āsevanapaccayatābhāvato,",
  "anya-e0103n3:10_8": "ekavīthiyaṁ vedanāparivattanābhāvato ca.",
  "anya-e0103n3:10_9": "Siyā sukhasahagato,",
  "anya-e0103n3:10_10": "siyā upekkhāsahagatoti etthāpi vuttanayeneva attho veditabbo.",
  "anya-e0103n3:10_11": "Tattha pana ‘‘dukatikajjhānāna’’nti vuttaṁ,",
  "anya-e0103n3:10_12": "idha ‘‘tikacatukkajjhānāna’’nti vattabbaṁ.",
  "anya-e0103n3:11_0": "Samādhitikavaṇṇanā",
  "anya-e0103n3:12_0": "Paṭiladdhamattoti adhigatamatto anāsevito abahulīkato.",
  "anya-e0103n3:12_1": "So hi paridubbalabhāvena hīno hoti.",
  "anya-e0103n3:12_2": "Nātisubhāvitoti ativiya paguṇabhāvaṁ apāpito.",
  "anya-e0103n3:12_3": "Subhāvitoti suṭṭhu bhāvito sammadeva paguṇataṁ upanīto.",
  "anya-e0103n3:12_4": "Tenāha ‘‘vasippatto’’ti.",
  "anya-e0103n3:12_5": "Chandādīnaṁ hīnatādivasenāpi imesaṁ hīnāditā veditabbā.",
  "anya-e0103n3:12_6": "Tathā hi uḷārapuññaphalakāmatāvasena pavattito hīno,",
  "anya-e0103n3:12_7": "lokiyābhiññāsampādanāya pavattito majjhimo,",
  "anya-e0103n3:12_8": "vivekakāmatāya ariyabhāve ṭhitena pavattito paṇīto.",
  "anya-e0103n3:12_9": "Attahitāya bhavasampattiatthaṁ pavattito vā hīno,",
  "anya-e0103n3:12_10": "kevalaṁ alobhajjhāsayena pavattito majjhimo,",
  "anya-e0103n3:12_11": "parahitāya pavattito paṇīto.",
  "anya-e0103n3:12_12": "Vaṭṭajjhāsayena vā pavattito hīno,",
  "anya-e0103n3:12_13": "vivekajjhāsayena pavattito majjhimo,",
  "anya-e0103n3:12_14": "vivaṭṭajjhāsayena lokuttarapādakatthaṁ pavattito paṇīto.",
  "anya-e0103n3:13_0": "Saddhiṁ upacārasamādhināti sabbesampi jhānānaṁ upacārasamādhinā saha.",
  "anya-e0103n3:13_1": "Vitakkamatteyeva ādīnavaṁdisvāti vitakkeyeva oḷārikato upaṭṭhahante ‘‘cittassa khobhakaradhammo aya’’nti",
  "anya-e0103n3:13_2": "ādīnavaṁ disvā vicārañca santato manasi karitvā.",
  "anya-e0103n3:13_3": "Tenāha ‘‘vicāre adisvā’’ti.",
  "anya-e0103n3:13_4": "Taṁ sandhāyāti taṁ evaṁ paṭiladdhaṁ samādhiṁ sandhāya.",
  "anya-e0103n3:13_5": "Etaṁ ‘‘avitakkavicāramatto samādhī’’ti dutiyapadaṁ vuttaṁ.",
  "anya-e0103n3:13_6": "Tīsūti ādito tīsu.",
  "anya-e0103n3:14_0": "Tesvevāti tesu eva catukkapañcakanayesu.",
  "anya-e0103n3:14_1": "Tatiye catuttheti catukkanaye tatiye,",
  "anya-e0103n3:14_2": "pañcakanaye catuttheti yojetabbaṁ.",
  "anya-e0103n3:14_3": "Avasāneti dvīsupi nayesu pariyosānajjhāne.",
  "anya-e0103n3:14_4": "Yathākkamaṁ catutthe,",
  "anya-e0103n3:14_5": "pañcame vā.",
  "anya-e0103n3:14_6": "Pītisukhasahagato vāti etthāpi heṭṭhā vuttanayeneva attho veditabbo.",
  "anya-e0103n3:14_7": "Ettha ca satipi pītisahagatassāpi samādhissa sukhasahagatatte tīṇipi padāni asaṅkarato dassetuṁ nippītikasukhato",
  "anya-e0103n3:14_8": "sappītikasukhassa visesadassanatthaṁ satthu pītitikadesanāti nippītikasseva sukhassa vasena sukhasahagato",
  "anya-e0103n3:14_9": "samādhi gahitoti daṭṭhabbo.",
  "anya-e0103n3:15_0": "Upacārabhūmiyanti upacārajjhānasampayuttacittuppāde.",
  "anya-e0103n3:15_1": "Cittuppādo hi sahajātadhammānaṁ uppattiṭṭhānatāya ‘‘bhūmī’’ti vuccati ‘‘sukhabhūmiyaṁ kāmāvacare’’tiādīsu (dha. sa.",
  "anya-e0103n3:15_2": "988) viya.",
  "anya-e0103n3:15_3": "Paritto samādhi kāmāvacarabhāvato.",
  "anya-e0103n3:16_0": "Samādhicatukkavaṇṇanā",
  "anya-e0103n3:17_0": "Paṭhamasamannāhāro bhāvanaṁ ārabhantassa ‘‘pathavī pathavī’’tiādinā kammaṭṭhāne paṭhamābhiniveso.",
  "anya-e0103n3:17_1": "Tassa tassa jhānassa upacāranti nīvaraṇavitakkavicāranikantiādīnaṁ vūpasame thirabhūtaṁ kāmāvacarajjhānaṁ.",
  "anya-e0103n3:17_2": "‘‘Yāva appanā’’ti iminā pubbabhāgapaññāya eva abhiññābhāvo vutto viya dissatīti vadanti .",
  "anya-e0103n3:17_3": "Appanāpaññā pana abhiññāva.",
  "anya-e0103n3:17_4": "Yadaggena hi pubbabhāgapaññāya dandhasīghatā,",
  "anya-e0103n3:17_5": "tadaggena appanāpaññāyapīti.",
  "anya-e0103n3:17_6": "Samudācāragahaṇatāyāti samudācārassa gahaṇabhāvena,",
  "anya-e0103n3:17_7": "pavattibāhullatoti attho.",
  "anya-e0103n3:17_8": "Asukhāsevanāti kasirabhāvanā.",
  "anya-e0103n3:18_0": "Palibodhupacchedādīnīti ādi-saddena bhāvanāvidhānāparihāpanādiṁ saṅgaṇhāti.",
  "anya-e0103n3:18_1": "Asappāyasevīti upacārādhigamato pubbe asappāyasevitāya dukkhā paṭipadā.",
  "anya-e0103n3:18_2": "Pacchā asappāyasevitāya dandhā abhiññā hoti.",
  "anya-e0103n3:18_3": "Sappāyasevinoti etthāpi eseva nayo.",
  "anya-e0103n3:18_4": "Pubbabhāgeti upacārajjhānādhigamato orabhāge.",
  "anya-e0103n3:18_5": "Aparabhāgeti tato uddhaṁ.",
  "anya-e0103n3:18_6": "Tassa vomissakatāti yo pubbabhāge asappāyaṁ sevitvā aparabhāge sappāyasevī,",
  "anya-e0103n3:18_7": "tassa dukkhā paṭipadā khippābhiññā.",
  "anya-e0103n3:18_8": "Itarassa sukhā paṭipadā dandhābhiññā hoti.",
  "anya-e0103n3:18_9": "Evaṁ paṭhamacatutthānaṁ vomissakatāya dutiyatatiyāti attho.",
  "anya-e0103n3:18_10": "Akatapalibodhupacchedassa saparipanthatāya paṭipadā dukkhā hoti,",
  "anya-e0103n3:18_11": "itarassa sukhā.",
  "anya-e0103n3:18_12": "Asampāditaappanākosallassa ñāṇassa avisadatāya dandhā abhiññā hoti,",
  "anya-e0103n3:18_13": "visadatāya khippā abhiññā.",
  "anya-e0103n3:19_0": "Taṇhāavijjāvasenāti taṇhāavijjānaṁ abhibhavānabhibhavavasena.",
  "anya-e0103n3:19_1": "Samathavipassanādhikāravasenāti samathavipassanāsu asato,",
  "anya-e0103n3:19_2": "sato ca adhikārassa vasena.",
  "anya-e0103n3:19_3": "Taṇhāya samādhissa ujupaṭipakkhattā sā samathapaṭipadāya paripanthinīti āha ‘‘taṇhābhibhūtassa hi dukkhā paṭipadā hotī’’ti.",
  "anya-e0103n3:19_4": "Abhibhavo cassā itarakilesehi adhikatāya anabhibhūtassa taṇhāyāti adhikārato veditabbaṁ.",
  "anya-e0103n3:19_5": "Tathā avijjā paññāya ujupaṭipakkhāti tadabhibhūtassa dandhābhiññatā vuttā.",
  "anya-e0103n3:19_6": "Akatādhikāroti bhavantare akataparicayo yathā paguṇaṁ katvā vissaṭṭhagantho appamattakena payogena suppavatti vācuggatova hoti,",
  "anya-e0103n3:19_7": "evaṁ pubbe kataparicayassa bhāvanā appakasireneva ijjhatīti āha ‘‘katādhikārassa sukhā’’ti.",
  "anya-e0103n3:19_8": "Svāyaṁ akato,",
  "anya-e0103n3:19_9": "kato ca adhikāro samathanissito paṭipadāyaṁ vutto samādhippadhānattā paṭipadāya.",
  "anya-e0103n3:19_10": "Vipassanānissito abhiññāyaṁ ñāṇappadhānattā appanāya.",
  "anya-e0103n3:19_11": "Kilesindriyavasenāti tikkhātikkhānaṁ kilesindriyānaṁ vasena.",
  "anya-e0103n3:19_12": "Tenāha ‘‘tibbakilesassā’’tiādi .",
  "anya-e0103n3:19_13": "Tattha kilesā kāmacchandādayo,",
  "anya-e0103n3:19_14": "indriyāni saddhādīni.",
  "anya-e0103n3:20_0": "Yathāvuttā paṭipadābhiññā puggalādhiṭṭhānāti dhammaniddesampi puggalādhiṭṭhānamukhena dassetuṁ ‘‘yo puggalo’’tiādi vuttaṁ.",
  "anya-e0103n3:20_1": "Appaguṇoti na subhāvito vasībhāvaṁ apāpito.",
  "anya-e0103n3:20_2": "Tenāha ‘‘uparijhānassa paccayo bhavituṁ na sakkotī’’ti.",
  "anya-e0103n3:20_3": "Ayaṁ parittoti ayaṁ samādhi appānubhāvatāya paritto.",
  "anya-e0103n3:20_4": "Avaḍḍhiteti ekaṅguladvaṅgulamattampi na vaḍḍhite yathāupaṭṭhite ārammaṇe.",
  "anya-e0103n3:20_5": "Ekaṅgulamattampi hi vaḍḍhitaṁ appamāṇamevāti vadanti.",
  "anya-e0103n3:20_6": "‘‘Paguṇo subhāvito’’ti vatvā ‘‘uparijhānassa paccayo bhavituṁ sakkotī’’ti iminā yathā paguṇopi uparijhānassa",
  "anya-e0103n3:20_7": "paccayo bhavituṁ asakkonto samādhi parittoyeva hoti,",
  "anya-e0103n3:20_8": "na appamāṇo,",
  "anya-e0103n3:20_9": "evaṁ ñāṇuttarassa ekāsaneneva uparijhānanibbattanenāti subhāvitopi uparijhānassa paccayabhāvasaṅkhātāya",
  "anya-e0103n3:20_10": "subhāvitakiccasiddhiyā ‘‘appamāṇo’’tveva vuccati.",
  "anya-e0103n3:20_11": "Apare pana sace subhāvito paguṇo vasībhāvaṁ patto uparijhānassa paccayo ahontopi appamāṇo eva,",
  "anya-e0103n3:20_12": "pamāṇakarānaṁ rāgādipaṭipakkhānaṁ suvidūrabhāvatoti vadanti.",
  "anya-e0103n3:20_13": "Vuttalakkhaṇavomissatāyāti yo appaguṇo uparijhānassa paccayo bhavituṁ na sakkoti,",
  "anya-e0103n3:20_14": "vaḍḍhite ārammaṇe pavatto,",
  "anya-e0103n3:20_15": "ayaṁ paritto appamāṇārammaṇo.",
  "anya-e0103n3:20_16": "Yo pana paguṇo uparijhānassa paccayo bhavituṁ sakkoti,",
  "anya-e0103n3:20_17": "avaḍḍhite ārammaṇe pavatto,",
  "anya-e0103n3:20_18": "ayaṁ appamāṇo parittārammaṇoti evaṁ paṭhamacatutthasamādhīnaṁ vuttalakkhaṇassa vomissakabhāvena dutiyatatiyasamādhisaṅgāhako vomissakanayo veditabbo.",
  "anya-e0103n3:21_0": "Tatoti tato paṭhamajjhānato uddhaṁ.",
  "anya-e0103n3:21_1": "Virattapītikanti atikkantapītikaṁ vā jigucchitapītikaṁ vā.",
  "anya-e0103n3:21_2": "Avayavo samudāyassa aṅganti vuccati,",
  "anya-e0103n3:21_3": "‘‘senaṅgaṁ rathaṅga’’ntiādīsu viyāti āha ‘‘catunnaṁ jhānānaṁ aṅgabhūtā cattāro samādhī’’ti.",
  "anya-e0103n3:22_0": "Hānaṁ bhajatīti hānabhāgiyo,",
  "anya-e0103n3:22_1": "hānabhāgo vā etassa atthīti hānabhāgiyo,",
  "anya-e0103n3:22_2": "parihānakoṭṭhāsikoti attho.",
  "anya-e0103n3:22_3": "Ālayassa apekkhāya apariccajanato ṭhitiṁ bhajatīti ṭhitibhāgiyo.",
  "anya-e0103n3:22_4": "Visesaṁ bhajatīti visesabhāgiyo.",
  "anya-e0103n3:22_5": "Paccanīkasamudācāravasenāti tassa tassa jhānassa paccanīkānaṁ nīvaraṇavitakkavicārādīnaṁ pavattivasena.",
  "anya-e0103n3:22_6": "Tadanudhammatāyāti tadanurūpabhūtāya satiyā.",
  "anya-e0103n3:22_7": "Saṇṭhānavasenāti saṇṭhahanavasena patiṭṭhānavasena.",
  "anya-e0103n3:22_8": "‘‘Sā pana tadassādasaṅkhātā,",
  "anya-e0103n3:22_9": "tadassādasampayuttakkhandhasaṅkhātā vā micchāsatī’’ti sammohavinodaniyaṁ (vibha. aṭṭha.",
  "anya-e0103n3:22_10": "799) vuttaṁ.",
  "anya-e0103n3:22_11": "Tattha sāpekkhassa upari visesaṁ nibbattetuṁ asakkuṇeyyattā avigatanikantikā taṁtaṁpariharaṇasatītipi vattuṁ vaṭṭati.",
  "anya-e0103n3:22_12": "Evañca katvā ‘‘satiyā vā nikantiyā vā’’ti vikappavacanañca yuttaṁ hoti.",
  "anya-e0103n3:22_13": "Visesādhigamavasenāti visesādhigamassa paccayabhāvavasena,",
  "anya-e0103n3:22_14": "visesaṁ vā adhigacchati etenāti visesādhigamo,",
  "anya-e0103n3:22_15": "tassa vasena.",
  "anya-e0103n3:22_16": "Nibbidāsahagatasaññāmanasikārasamudācāravasenāti ādīnavadassanapubbaṅgamanibbindanañāṇasampayuttasaññāya ca ābhogassa ca pavattivasena.",
  "anya-e0103n3:22_17": "Nibbedhabhāgiyatāti saccānaṁ nibbijjhanapakkhikatā vipassanāya saṁvattatīti attho.",
  "anya-e0103n3:23_0": "Kāmasahagatāti kāmārammaṇā,",
  "anya-e0103n3:23_1": "kāmasaññāhi vā vokiṇṇā.",
  "anya-e0103n3:23_2": "Avitakkasahagatāti ‘‘kathaṁ nu kho me avitakkaṁ jhānaṁ bhaveyyā’’ti evaṁ avitakkārammaṇā avitakkavisayā.",
  "anya-e0103n3:23_3": "Kāmañcāyaṁ ‘‘paṭhamassa jhānassā’’tiādiko pāṭho paññāvasena āgato,",
  "anya-e0103n3:23_4": "samādhissāpi panettha saṅgaho atthevāti udāharaṇassa sātthakataṁ dassetuṁ ‘‘tāya pana paññāya sampayuttā",
  "anya-e0103n3:23_5": "samādhīpi cattāro hontī’’ti tesaṁ vasena evaṁ vuttanti attho.",
  "anya-e0103n3:24_0": "Bhāvanāmayassa samādhissa idhādhippetattā upacārekaggatā ‘‘kāmāvacaro samādhī’’ti vuttaṁ.",
  "anya-e0103n3:24_1": "Adhipatiṁ karitvāti ‘‘chandavato ce samādhi hoti,",
  "anya-e0103n3:24_2": "mayhampi evaṁ hotī’’ti chandaṁ adhipatiṁ,",
  "anya-e0103n3:24_3": "chandaṁ dhuraṁ jeṭṭhakaṁ pubbaṅgamaṁ katvā.",
  "anya-e0103n3:24_4": "Labhati samādhinti evaṁ yaṁ samādhiṁ labhati,",
  "anya-e0103n3:24_5": "ayaṁ vuccati chandasamādhi,",
  "anya-e0103n3:24_6": "chandādhipatisamādhīti attho.",
  "anya-e0103n3:24_7": "Evaṁ vīriyasamādhiādayopi veditabbā.",
  "anya-e0103n3:25_0": "Catukkabhedeti catukkavasena samādhippabhedaniddese.",
  "anya-e0103n3:25_1": "Aññattha sampayogavasena vicārena saha vattamāno vitakko pañcakanaye dutiyajjhāne viyojitopi na suṭṭhu viyojitoti,",
  "anya-e0103n3:25_2": "tena saddhiṁyeva vicārasamatikkamaṁ dassetuṁ vuttaṁ ‘‘vitakkavicārātikkamena tatiya’’nti.",
  "anya-e0103n3:25_3": "Dvidhā bhinditvā catukkabhede vuttaṁ dutiyaṁ jhānanti yojanā.",
  "anya-e0103n3:25_4": "Pañcajhānaṅgavasenāti pañcannaṁ jhānānaṁ aṅgabhāvavasena samādhissa pañcavidhatā veditabbā.",
  "anya-e0103n3:26_0": "40.Vibhaṅgeti ñāṇavibhaṅge.",
  "anya-e0103n3:26_1": "Tattha hi ‘‘jhānavimokkhasamādhisamāpattīnaṁ saṁkilesavodāna’’nti,",
  "anya-e0103n3:26_2": "ettha ‘‘saṁkilesa’’ntiādi vuttaṁ.",
  "anya-e0103n3:26_3": "Tattha hānabhāgiyo dhammoti apaguṇehi paṭhamajjhānādīhi vuṭṭhitassa saññāmanasikārānaṁ kāmādianupakkhandanaṁ.",
  "anya-e0103n3:26_4": "Visesabhāgiyo dhammoti paguṇehi paṭhamajjhānādīhi vuṭṭhitassa saññāmanasikārānaṁ dutiyajjhānādianupakkhandanaṁ.",
  "anya-e0103n3:26_5": "Tenāha ‘‘paṭhamassa jhānassa lābhi’’ntiādi.",
  "anya-e0103n3:26_6": "Tassattho (vibha. aṭṭha. 828) –",
  "anya-e0103n3:26_7": "apaguṇassa paṭhamassa jhānassa lābhīnaṁ tato vuṭṭhitaṁ ārammaṇavasena kāmasahagatā hutvā saññāmanasikārā samudācaranti codenti tudanti,",
  "anya-e0103n3:26_8": "tassa kāmānupakkhandānaṁ saññāmanasikārānaṁ vasena sā paṭhamajjhānapaññā hāyati,",
  "anya-e0103n3:26_9": "tasmā hānabhāginī paññā.",
  "anya-e0103n3:26_10": "Avitakkasahagatāti avitakkaṁ dutiyaṁ jhānaṁ santato paṇītato manasi karoto ārammaṇavasena avitakkasahagatā",
  "anya-e0103n3:26_11": "samudācaranti paguṇapaṭhamajjhānato vuṭṭhitaṁ dutiyajjhānādhigamatthāya codenti tudanti,",
  "anya-e0103n3:26_12": "tassa dutiyajjhānānupakkhandānaṁ saññāmanasikārānaṁ vasena paṭhamajjhānapaññā visesabhūtassa dutiyajjhānassa",
  "anya-e0103n3:26_13": "uppattiyā padaṭṭhānatāya visesabhāginī paññā.",
  "anya-e0103n3:26_14": "Taṁsampayutto samādhi idhādhippeto.",
  "anya-e0103n3:26_15": "Iminā nayenāti iminā paṭhamajjhāne vuttena vidhinā dutiyajjhānādīsupi hānabhāgiyadhammo,",
  "anya-e0103n3:26_16": "visesabhāgiyadhammo ca veditabbo.",
  "anya-e0103n3:27_0": "Dasapalibodhavaṇṇanā",
  "anya-e0103n3:28_0": "41.Ariyamaggasampayuttoti lokuttaraappamāṇaapariyāpannaggahaṇena lokiyehi asādhāraṇato,",
  "anya-e0103n3:28_1": "sappītikādiggahaṇena sādhāraṇato ca ariyamaggasampayutto samādhi vutto.",
  "anya-e0103n3:28_2": "Bhāvito hoti saññāya sampayuttattā.",
  "anya-e0103n3:28_3": "Tanti ariyamaggasamādhiṁ.",
  "anya-e0103n3:28_4": "Visunti paññābhāvanāya visuṁ katvā na vadāma.",
  "anya-e0103n3:29_0": "Kammaṭṭhānabhāvanaṁ paribundheti uparodheti pavattituṁ na detīti palibodho ra-kārassa la-kāraṁ katvā,",
  "anya-e0103n3:29_1": "paripanthoti attho.",
  "anya-e0103n3:29_2": "Upacchinditvāti samāpanena,",
  "anya-e0103n3:29_3": "saṅgahaṇena vā uparundhitvā,",
  "anya-e0103n3:29_4": "apalibodhaṁ katvāti attho.",
  "anya-e0103n3:30_0": "Āvasanti etthāti āvāso.",
  "anya-e0103n3:30_1": "Paricchedavasena veṇiyati dissatīti pariveṇaṁ.",
  "anya-e0103n3:30_2": "Vihāre bhikkhūnaṁ taṁ taṁ vasanaṭṭhānaṁ.",
  "anya-e0103n3:30_3": "Svāyaṁ āvāso.",
  "anya-e0103n3:30_4": "Navakammādīsūti ādi-saddena āvāsassa tadaññaṁ abhivuddhikāraṇaṁ saṅgaṇhāti.",
  "anya-e0103n3:30_5": "Kāraṇenāti ‘‘chāyūdakasampannaṁ sulabhabhikkha’’ntiādinā kāraṇena.",
  "anya-e0103n3:30_6": "Apekkhavāti sālayo.",
  "anya-e0103n3:31_0": "Tatrāti tasmiṁ palibodhābhāve.",
  "anya-e0103n3:31_1": "Pācīnakhaṇḍarājinti puratthimadisāyaṁ pabbatakhaṇḍānaṁ antare vanarājiṭṭhānaṁ.",
  "anya-e0103n3:31_2": "‘‘Nāmā’’ti iminā tassa padesassa ayaṁ samaññāti dasseti.",
  "anya-e0103n3:31_3": "Paṭisāmitamevāti niccakālaṁ paṭisāmetvāva vihārato nikkhamāmīti dasseti.",
  "anya-e0103n3:31_4": "Dhātunidhānaṭṭhānanti kāyabandhanadhammakaraṇanhānasāṭikaakkhakadhātusaṅkhātānaṁ paribhogasarīradhātūnaṁ nidahitaṭṭhānaṁ.",
  "anya-e0103n3:31_5": "Īdisassa ayaṁ thero viya alaggacittassa.",
  "anya-e0103n3:31_6": "Etena ‘‘bhikkhunā nāma āvāse evarūpena bhavitabba’’nti ovādo dinno hoti.",
  "anya-e0103n3:31_7": "Ito paresupi vatthūsu eseva nayo.",
  "anya-e0103n3:32_0": "Kulanti kulaggahaṇena kulamanussānaṁ gahaṇaṁ gāmaggahaṇena gāmavāsīnaṁ viya.",
  "anya-e0103n3:32_1": "Upaṭṭhākakulampīti pi-saddena pageva ñātikulanti dasseti.",
  "anya-e0103n3:32_2": "Uddesatthanti uddisāpanatthaṁ,",
  "anya-e0103n3:32_3": "pāṭhaṁ uddisāpetvā sajjhāyitunti attho.",
  "anya-e0103n3:32_4": "Idhevāti imasmiṁyeva padese,",
  "anya-e0103n3:32_5": "yattha katthaci vihāreti attho.",
  "anya-e0103n3:32_6": "Taṁ vihāranti taṁ koraṇḍakavihāraṁ.",
  "anya-e0103n3:33_0": "Upagatoti vassaṁ upagato.",
  "anya-e0103n3:33_1": "Sadāti gatakālato pabhuti visesato pavāritadivasato paṭṭhāya sabbadā divase divase.",
  "anya-e0103n3:33_2": "Paridevamānāti taṁtaṁvilapanavasena vividhaṁ paridevantī.",
  "anya-e0103n3:33_3": "Sabbaṁ pavattinti attanā tattha diṭṭhakālato paṭṭhāya pacchā samāgamapariyosānaṁ daharassa sabbaṁ pavattiṁ.",
  "anya-e0103n3:34_0": "Kāyasakkhinti ‘‘passa ima’’nti mukhapaṭiggāhakaṁ katvā.",
  "anya-e0103n3:34_1": "Rathavinītapaṭipadanti dasakathāvatthukittanapubbikaṁ rathavinītūpamāhi vibhāvitaṁ rathavinītasutte (ma. ni.",
  "anya-e0103n3:34_2": "1.252) āgataṁ sattavisuddhipaṭipadaṁ.",
  "anya-e0103n3:34_3": "Nālakapaṭipadanti ‘‘moneyyaṁ te upaññissa’’ntiādinā (su. ni.",
  "anya-e0103n3:34_4": "706) satthārā nālakattherassa desitapaṭipadaṁ.",
  "anya-e0103n3:34_5": "Tuvaṭakapaṭipadanti ‘‘mūlaṁ papañcasaṅkhāyā’’tiādinā (su. ni.",
  "anya-e0103n3:34_6": "922) bhagavatā desitapaṭipadaṁ.",
  "anya-e0103n3:34_7": "Tattha hi yathākkamaṁ –",
  "anya-e0103n3:35_0": "‘‘Na munī gāmamāgamma, kulesu sahasā care;",
  "anya-e0103n3:36_0": "Ghāsesanaṁ chinnakatho, na vācaṁ payutaṁ bhaṇe’’. (su. ni. 716);",
  "anya-e0103n3:37_0": "‘‘Gāme ca nābhisajjeyya, lābhakamyā janaṁ na lapayeyyā’’ti. (su. ni. 935) –",
  "anya-e0103n3:38_0": "Evamādikā paramappicchakathā āgatā.",
  "anya-e0103n3:38_1": "Catupaccayasantosabhāvanārāmatādīpakanti cīvarādīsu catūsu paccayesu santosassa,",
  "anya-e0103n3:38_2": "bhāvanārāmatāya ca pakāsakaṁ.",
  "anya-e0103n3:39_0": "Labbhatīti lābho.",
  "anya-e0103n3:39_1": "Tenāha ‘‘cattāro paccayā’’ti.",
  "anya-e0103n3:39_2": "Mahāparivāreti vipulaparivāre.",
  "anya-e0103n3:39_3": "Piṇḍapātaṁ tāva dentā buddhapūjāpattacīvarādīni tassa parivārāni katvā denti,",
  "anya-e0103n3:39_4": "tathā cīvarādidānepi.",
  "anya-e0103n3:39_5": "Bāhullikapiṇḍapātikāti piṇḍapātikā hutvā paccayabāhullikā.",
  "anya-e0103n3:39_6": "Vadantīti purimadivase bhikkhāya āhiṇḍanakāle yathāsutaṁ vadanti.",
  "anya-e0103n3:39_7": "Niccabyāvaṭo upāsakādīnaṁ saṅgaṇhane.",
  "anya-e0103n3:40_0": "Tassāti gaṇassa.",
  "anya-e0103n3:40_1": "Soti gaṇapalibodho.",
  "anya-e0103n3:40_2": "Evanti idāni vuccamānākārena gaṇavācakassa pariyesanampi lahukameva icchitabbanti āha ‘‘yojanato paraṁ agantvā’’ti.",
  "anya-e0103n3:40_3": "Attano kammanti samaṇadhammamāha.",
  "anya-e0103n3:41_0": "Katākateti kate ca akate ca kamme jānanavasena ussukkaṁ āpajjitabbaṁ,",
  "anya-e0103n3:41_1": "katākateti vā appake ca mahante ca kate,",
  "anya-e0103n3:41_2": "yathā ‘‘phalāphale’’ti.",
  "anya-e0103n3:41_3": "Sace bahuṁ avasiṭṭhanti sambandho.",
  "anya-e0103n3:41_4": "Bhārahārā saṅghakiccapariṇāyakā.",
  "anya-e0103n3:42_0": "Pabbajjāpekkhoti sīhaḷadīpe kira kuladārakānaṁ pabbajjā āvāhavivāhasadisā,",
  "anya-e0103n3:42_1": "tasmā taṁ paricchinnadivasaṁ atikkametuṁ na sakkā.",
  "anya-e0103n3:42_2": "‘‘Sace taṁ alabhanto na sakkoti adhivāsetu’’ntiādinā samāpanena palibodhupacchedo vutto,",
  "anya-e0103n3:42_3": "byatirekato pana ‘‘sace taṁ alabhanto sakkoti adhivāsetuṁ,",
  "anya-e0103n3:42_4": "araññaṁ pavisitvā samaṇadhammova kātabbo’’ti ayamattho dassitoti saṅgahaṇena palibodhupacchedo veditabbo.",
  "anya-e0103n3:42_5": "Esa nayo sesesupi.",
  "anya-e0103n3:43_0": "Tathāti yathā upajjhāyo gilāno yāvajīvaṁ upaṭṭhātabbo,",
  "anya-e0103n3:43_1": "tathā upasampāditaantevāsiko attano kammavācaṁ vatvā upasampādito.",
  "anya-e0103n3:44_0": "Yo koci rogoti mūlabhūto, anubandho vā attano uppanno. Anamataggeti anu anu amatagge anādimati.",
  "anya-e0103n3:45_0": "‘‘Gantho’’ti iminā ganthapalibodho idha vuttoti āha ‘‘pariyattiharaṇa’’nti.",
  "anya-e0103n3:45_1": "Sajjhāyādīhīti sajjhāyadhāraṇaparicayapucchādīhi.",
  "anya-e0103n3:45_2": "Itarassāti abyāvaṭassa.",
  "anya-e0103n3:45_3": "Yassa ganthadhuraṁ vissajjetvā ṭhitassāpi gantho vattateva,",
  "anya-e0103n3:45_4": "na tassa gantho palibodho.",
  "anya-e0103n3:45_5": "Yathā tamhi tamhi vatthumhi āgatattherānaṁ,",
  "anya-e0103n3:45_6": "nāpi sabbena sabbaṁ aganthapasutassa.",
  "anya-e0103n3:45_7": "Majjhimapaṇṇāsako āgacchati,",
  "anya-e0103n3:45_8": "suttapadesānaṁ vārānañca sadisatāya byāmuyhanato.",
  "anya-e0103n3:45_9": "Puna na olokessāmīti kammaṭṭhānaṁ gahetvā ganthadhuraṁ vissajjemīti attho.",
  "anya-e0103n3:46_0": "Gāmavāsikattherehīti anurādhapuravāsīhi.",
  "anya-e0103n3:46_1": "Anuggahetvāti aggahetvā tattha paricayaṁ akatvā.",
  "anya-e0103n3:46_2": "Pañcanikāyamaṇḍaleti dīghāgamādike pañcapi nikāye sikkhitaparisāya.",
  "anya-e0103n3:46_3": "Parivattessāmīti vaṇṇayissāmi.",
  "anya-e0103n3:46_4": "Suvaṇṇabherinti seṭṭhabheriṁ.",
  "anya-e0103n3:46_5": "Katamācariyānaṁ uggahoti katamesaṁ ācariyānaṁ uggaho,",
  "anya-e0103n3:46_6": "kena parivattīyatīti adhippāyo.",
  "anya-e0103n3:46_7": "Ācariyamaggoti ācariyānaṁ kathāmaggo.",
  "anya-e0103n3:46_8": "Attano ācariyānanti attano kathetuṁ yuttānaṁ ācariyānaṁ.",
  "anya-e0103n3:46_9": "Suvinicchitā sabbā tipiṭakapariyatti etasmiṁ atthīti sabbapariyattiko,",
  "anya-e0103n3:46_10": "tepiṭakoti attho.",
  "anya-e0103n3:46_11": "Pīṭhe nisinno tato otaritvā bhūmiyaṁ taṭṭikāya nisīditvā.",
  "anya-e0103n3:46_12": "Gatakassāti paṭipattigamanena gatassa diṭṭhasaccassa.",
  "anya-e0103n3:46_13": "Cīvaraṁ pārupitvāti ācariyassa apacitidassanatthaṁ parimaṇḍalaṁ cīvaraṁ pārupitvā.",
  "anya-e0103n3:46_14": "Sāṭheyyābhāvato uju.",
  "anya-e0103n3:46_15": "Kāraṇākāraṇassa ājānanato ājānīyo.",
  "anya-e0103n3:47_0": "Pothujjanikāti puthujjane bhavā.",
  "anya-e0103n3:47_1": "Dupparihārā bahuparissayatāya.",
  "anya-e0103n3:47_2": "Tathā hissā uttānaseyyakadārako,",
  "anya-e0103n3:47_3": "taruṇasassañca nidassitaṁ.",
  "anya-e0103n3:47_4": "Vipassanāya palibodho samathayānikassa,",
  "anya-e0103n3:47_5": "na vipassanāyānikassa.",
  "anya-e0103n3:47_6": "Yebhuyyena hi jhānalābhī samathayānikova hoti vipassanāsukhato.",
  "anya-e0103n3:47_7": "Itarenāti samathatthikena.",
  "anya-e0103n3:47_8": "Avasesā nava palibodhā.",
  "anya-e0103n3:48_0": "Kammaṭṭhānadāyakavaṇṇanā",
  "anya-e0103n3:49_0": "42.",
  "anya-e0103n3:49_1": "Kammaṭṭhāne niyutto kammaṭṭhāniko,",
  "anya-e0103n3:49_2": "bhāvanamanuyuñjanto.",
  "anya-e0103n3:49_3": "Tena kammaṭṭhānikena.",
  "anya-e0103n3:49_4": "Paricchinditvāti ‘‘imasmiṁ vihāre sabbe bhikkhū’’ti evaṁ paricchinditvā.",
  "anya-e0103n3:49_5": "Sahavāsīnaṁ bhikkhūnaṁ.",
  "anya-e0103n3:49_6": "Muducittatanti attani muducittataṁ janeti,",
  "anya-e0103n3:49_7": "ayañca sahavāsīnaṁ cittamaddavajananādiattho ‘‘manussānaṁ piyo hotī’’tiādinayappavattena mettānisaṁsasuttena (a. ni. 11.15; paṭi. ma. 2.22; mi. pa.",
  "anya-e0103n3:49_8": "4.4.6) dīpetabbo.",
  "anya-e0103n3:49_9": "Anolīnavuttiko hoti sammāpaṭipattiyaṁ.",
  "anya-e0103n3:49_10": "Dibbānipi ārammaṇāni pageva itarāni.",
  "anya-e0103n3:49_11": "Sabbattha sabbasmiṁ samaṇakaraṇīye,",
  "anya-e0103n3:49_12": "sabbasmiṁ vā kammaṭṭhānānuyoge.",
  "anya-e0103n3:49_13": "Pubbāsevanavasena atthayitabbaṁ.",
  "anya-e0103n3:49_14": "Yogassa bhāvanāya anuyuñjanaṁ yogānuyogo,",
  "anya-e0103n3:49_15": "tadeva karaṇīyaṭṭhena kammaṁ,",
  "anya-e0103n3:49_16": "tassa yogānuyogakammassa ṭhānaṁ nipphattihetu.",
  "anya-e0103n3:50_0": "Niccaṁ pariharitabbattāti sabbatthakakammaṭṭhānaṁ viya ekadāva ananuyuñjitvā sabbakālaṁ pariharaṇīyattā anuyuñjitabbattā.",
  "anya-e0103n3:50_1": "Evamādiguṇasamannāgatanti piyabhāvādīhi guṇehi sampannaṁ.",
  "anya-e0103n3:50_2": "Kalyāṇamitto hi saddhāsampanno hoti sīlasampanno sutasampanno cāgasampanno vīriyasampanno satisampanno samādhisampanno paññāsampanno.",
  "anya-e0103n3:50_3": "Tattha saddhāsampattiyā saddahati tathāgatassa bodhiṁ,",
  "anya-e0103n3:50_4": "kammaphalañca,",
  "anya-e0103n3:50_5": "tena sammāsambodhiyā hetubhūtaṁ sattesu hitesitaṁ na pariccajati.",
  "anya-e0103n3:50_6": "Sīlasampattiyā sattānaṁ piyo hoti garu bhāvanīyo codako pāpagarahī vattā vacanakkhamo,",
  "anya-e0103n3:50_7": "sutasampattiyā saccapaṭiccasamuppādādipaṭisaṁyuttānaṁ gambhīrānaṁ kathānaṁ kattā hoti,",
  "anya-e0103n3:50_8": "cāgasampattiyā appiccho hoti santuṭṭho pavivitto asaṁsaṭṭho,",
  "anya-e0103n3:50_9": "vīriyasampattiyā āraddhavīriyo hoti attahitaparahitapaṭipattiyaṁ,",
  "anya-e0103n3:50_10": "satisampattiyā upaṭṭhitassati hoti,",
  "anya-e0103n3:50_11": "samādhisampattiyā avikkhitto samāhitacitto,",
  "anya-e0103n3:50_12": "paññāsampattiyā aviparītaṁ pajānāti.",
  "anya-e0103n3:50_13": "So satiyā kusalākusalānaṁ dhammānaṁ gatiyo samannesamāno paññāya sattānaṁ hitāhitaṁ yathābhūtaṁ jānitvā",
  "anya-e0103n3:50_14": "samādhinā tattha ekaggacitto hutvā vīriyena satte ahitaṁ nisedhetvā hite niyojeti.",
  "anya-e0103n3:50_15": "Tena vuttaṁ ‘‘piyo…pe…",
  "anya-e0103n3:50_16": "niyojakoti evamādiguṇasamannāgata’’nti.",
  "anya-e0103n3:51_0": "Taṁ pana kalyāṇamittaṁ paramukkaṁsagataṁ dassetuṁ ‘‘mamaṁ hī’’tiādi vuttaṁ.",
  "anya-e0103n3:51_1": "Kārakabhāvaṁ yogakammassa.",
  "anya-e0103n3:51_2": "Pakāseti attānaṁ paṭipattiyā amoghabhāvadassanena samuttejanāya,",
  "anya-e0103n3:51_3": "sampahaṁsanāya ca,",
  "anya-e0103n3:51_4": "nanu kathesi paveṇipālanatthanti adhippāyo.",
  "anya-e0103n3:51_5": "Evarūpoti pesalo hutvā bahussuto.",
  "anya-e0103n3:51_6": "Tantidharoti suttadharo tattha kehicipi asaṁhīro.",
  "anya-e0103n3:51_7": "Vaṁsānurakkhakoti buddhānubuddhavaṁsassa anurakkhako.",
  "anya-e0103n3:51_8": "Paveṇipālakoti paveṇiyā ācariyuggahaṇassa anupālako.",
  "anya-e0103n3:51_9": "Ācariyamatikoti ācariyamatiyaṁ niyutto tassā anativattanato.",
  "anya-e0103n3:51_10": "Na attanomatiṁ pakāseti kathetīti na attanomatiko,",
  "anya-e0103n3:51_11": "attano matiṁ paggayha vattā na hotīti attho.",
  "anya-e0103n3:52_0": "‘‘Pubbe vuttakhīṇāsavādayo’’tiādi ekaccakhīṇāsavato bahussutova kammaṭṭhānadāne seyyoti dassanatthaṁ āraddhaṁ.",
  "anya-e0103n3:52_1": "Tattha pubbe vuttakhīṇāsavādayoti ‘‘yaṁ kammaṭṭhānaṁ gahetukāmo’’tiādinā vuttakhīṇāsavādikā.",
  "anya-e0103n3:52_2": "Uggahaparipucchānaṁ visodhitattāti uggahetabbato ‘‘uggaho’’ti laddhanāmāya kammaṭṭhānupakārāya pāḷiyā,",
  "anya-e0103n3:52_3": "tadatthaṁ paripucchanato ‘‘paripucchā’’ti laddhasamaññāya atthasaṁvaṇṇanāya ca visesato sodhitattā niggumbaṁ nijjaṭaṁ katvā gahitattā.",
  "anya-e0103n3:52_4": "Ito cito ca suttañca kāraṇañca sallakkhetvāti pañcasupi nikāyesu ito cito ca tassa tassa kammaṭṭhānassa",
  "anya-e0103n3:52_5": "anurūpaṁ suttapadañceva suttānugataṁ yuttiñca suṭṭhu upalakkhetvā.",
  "anya-e0103n3:52_6": "Sappāyāsappāyaṁ yojetvāti yassa kammaṭṭhānaṁ ācikkhati,",
  "anya-e0103n3:52_7": "tassa upakārānupakāraṁ yuttiṁ magganena yojetvā,",
  "anya-e0103n3:52_8": "samādāya vā sammadeva hadaye ṭhapetvāti attho.",
  "anya-e0103n3:52_9": "Mahāmaggaṁ dassentoti kammaṭṭhānavidhiṁ mahāmaggaṁ katvā dassento.",
  "anya-e0103n3:53_0": "Sabbatthāti tattha tattha vihāre.",
  "anya-e0103n3:53_1": "Vattapaṭipattiṁ kurumānenāti paviṭṭhakāle āgantukavattaṁ,",
  "anya-e0103n3:53_2": "nikkhamanakāle gamikavattanti yathārahaṁ taṁ taṁ vattaṁ pūrentena.",
  "anya-e0103n3:53_3": "Sabbapārihāriyatelanti sabbesaṁ aṅgānaṁ ,",
  "anya-e0103n3:53_4": "sabbesaṁ vā bhikkhūnaṁ atthāya pariharitabbatelaṁ.",
  "anya-e0103n3:53_5": "Ṭhapemīti anujānāpanaṁ.",
  "anya-e0103n3:53_6": "Yaṁ taṁ sammāvattaṁ paññattanti sambandho.",
  "anya-e0103n3:53_7": "Ekadivasaṁ sāyaṁ vissajjitenāpīti yojanā.",
  "anya-e0103n3:53_8": "Ārocetabbaṁ āgamanakāraṇaṁ.",
  "anya-e0103n3:53_9": "Sappāyavelā sarīracittānaṁ kallasamayo.",
  "anya-e0103n3:54_0": "Cariyāvaṇṇanā",
  "anya-e0103n3:55_0": "43.",
  "anya-e0103n3:55_1": "Santāne rāgassa ussannabhāvena caraṇaṁ pavatti rāgacariyā,",
  "anya-e0103n3:55_2": "sā sassatāsayādayo viya daṭṭhabbā.",
  "anya-e0103n3:55_3": "Tathā dosacariyādayo.",
  "anya-e0103n3:55_4": "Saṁsaggo sampayogārahavasena veditabbo,",
  "anya-e0103n3:55_5": "yathā ‘‘rāgamohacariyā dosamohacariyā’’tiādi.",
  "anya-e0103n3:55_6": "Sannipāto ekasantatipariyāpannatāvasena,",
  "anya-e0103n3:55_7": "yathā ‘‘rāgadosacariyā rāgadosamohacariyā’’tiādi.",
  "anya-e0103n3:55_8": "Imā eva hi sandhāya ‘‘aparāpi catasso’’ti vuttaṁ.",
  "anya-e0103n3:55_9": "Tathāti yathā rāgādīnaṁ,",
  "anya-e0103n3:55_10": "tathā saddhādīnaṁ saṁsaggasannipātavasena saddhābuddhicariyā saddhāvitakkacariyā buddhivitakkacariyā saddhābuddhivitakkacariyāti.",
  "anya-e0103n3:55_11": "Imā aparāpi catasso.",
  "anya-e0103n3:55_12": "Evanti saṁsaggasannipātavasena.",
  "anya-e0103n3:55_13": "Saṁsagganti saṁsajjanaṁ missīkaraṇaṁ ‘‘rāgasaddhācariyā dosasaddhācariyā’’tiādinā.",
  "anya-e0103n3:55_14": "Anekāti tesaṭṭhi,",
  "anya-e0103n3:55_15": "tato atirekāpi vā,",
  "anya-e0103n3:55_16": "tā pana asammohantena saṁyuttasuttaṭīkāyaṁ vitthārato dassitāti tattha vuttanayena veditabbā.",
  "anya-e0103n3:55_17": "‘‘Pakatī’’ti iminā asati paṭipakkhabhāvanāyaṁ tattha tattha santāne cariyāya sabhāvabhūtataṁ dasseti.",
  "anya-e0103n3:55_18": "Ussannatā aññadhammehi rāgādīnaṁ adhikatā,",
  "anya-e0103n3:55_19": "yato rāgacariyādīnaṁ paccayasamavāye rāgādayo balavanto honti,",
  "anya-e0103n3:55_20": "abhiṇhañca pavattanti.",
  "anya-e0103n3:55_21": "Tāsaṁ vasenāti channaṁ mūlacariyānaṁ vasena chaḷeva puggalā honti.",
  "anya-e0103n3:55_22": "Aññathā anekapuggalā siyuṁ,",
  "anya-e0103n3:55_23": "tathā ca sati adhippetatthasiddhi ca na siyāti adhippāyo.",
  "anya-e0103n3:56_0": "Saddhā balavatī hoti rāgussanne santāne tadanuguṇassa dhammassa niyogato adhikabhāvasambhavato.",
  "anya-e0103n3:56_1": "Tenāha ‘‘rāgassa āsannaguṇattā’’ti,",
  "anya-e0103n3:56_2": "sinehapariyesanāpariccajanehi sabhāgadhammattāti attho.",
  "anya-e0103n3:56_3": "Sabhāgo hi dūrepi āsanneyevāti sabhāgatālakkhaṇamidha āsannaggahaṇaṁ.",
  "anya-e0103n3:56_4": "Tattha saddhāya siniyhanaṁ pasādavasena akālussiyaṁ alūkhatā ,",
  "anya-e0103n3:56_5": "rāgassa pana rañjanavasena.",
  "anya-e0103n3:56_6": "Saddhāya pariyesanaṁ adhimuccanavasena tanninnatā,",
  "anya-e0103n3:56_7": "rāgassa taṇhāyanavasena.",
  "anya-e0103n3:56_8": "Saddhāya apariccajanaṁ okappanavasena anupakkhandanaṁ,",
  "anya-e0103n3:56_9": "rāgassa abhisaṅgavasenāti evaṁ bhinnasabhāvānampi tesaṁ yathā alūkhatādisāmaññena sabhāgatā,",
  "anya-e0103n3:56_10": "evaṁ taṁsamaṅgīnampi puggalānanti āha ‘‘rāgacaritassa saddhācarito sabhāgo’’ti.",
  "anya-e0103n3:57_0": "Paññā balavatī hoti dosussanne santāne tadanuguṇassa dhammassa niyogato adhikabhāvasambhavato.",
  "anya-e0103n3:57_1": "Tenāha ‘‘dosassa āsannaguṇattā’’ti,",
  "anya-e0103n3:57_2": "anallīyanapariyesanaparivajjanehi sabhāgadhammattāti attho.",
  "anya-e0103n3:57_3": "Tattha paññāya ārammaṇassa anallīyanaṁ tassa yathāsabhāvāvabodhavasena visaṁsaṭṭhatā,",
  "anya-e0103n3:57_4": "dosassa pana byāpajjanavasena.",
  "anya-e0103n3:57_5": "Paññāya pariyesanaṁ yathābhūtadosapavicayo,",
  "anya-e0103n3:57_6": "dosassa abhūtadosanijigīsā.",
  "anya-e0103n3:57_7": "Paññāya parivajjanaṁ nibbindanādivasena ñāṇutrāso,",
  "anya-e0103n3:57_8": "dosassa ahitādhānavasena chaḍḍananti evaṁ bhinnasabhāvānampi tesaṁ yathā anallīyanādisāmaññena sabhāgatā,",
  "anya-e0103n3:57_9": "evaṁ taṁsamaṅgīnampi puggalānanti āha ‘‘dosacaritassa buddhicarito sabhāgo’’ti.",
  "anya-e0103n3:58_0": "Antarāyakarā vitakkāti micchāvitakkā micchāsaṅkappā uppajjanti mohussanne santāne tadanuguṇassa dhammassa yebhuyyena pavattisabbhāvato.",
  "anya-e0103n3:58_1": "Tenāha ‘‘mohassa āsannalakkhaṇattā’’ti,",
  "anya-e0103n3:58_2": "anavaṭṭhānacañcalabhāvehi sabhāgadhammattāti attho.",
  "anya-e0103n3:58_3": "Tattha vitakkassa anavaṭṭhānaṁ parikappavasena savipphāratāya,",
  "anya-e0103n3:58_4": "mohassa sammūḷhatāvasena byākulatāya.",
  "anya-e0103n3:58_5": "Tathā vitakkassa lahuparivitakkanena tadaṅgacalatāya cañcalatā,",
  "anya-e0103n3:58_6": "mohassa anogāḷhatāyāti evaṁ bhinnasabhāvānampi tesaṁ yathā anavaṭṭhānādisāmaññena sabhāgatā,",
  "anya-e0103n3:58_7": "evaṁ taṁsamaṅgīnampi puggalānanti āha ‘‘mohacaritassa vitakkacarito sabhāgo’’ti.",
  "anya-e0103n3:59_0": "Taṇhā rāgoyeva sabhāvato,",
  "anya-e0103n3:59_1": "tasmā rāgacariyāvinimuttā taṇhācariyā natthīti attho.",
  "anya-e0103n3:59_2": "Taṁsampayuttoti tena rāgena sampayutto,",
  "anya-e0103n3:59_3": "dosādayo viya tena vippayutto natthīti adhippāyo.",
  "anya-e0103n3:59_4": "Tadubhayanti taṇhāmānadvayaṁ.",
  "anya-e0103n3:59_5": "Nātivattatīti sabhāvato,",
  "anya-e0103n3:59_6": "sampayogavasena ca na atikkamitvā vaṭṭati.",
  "anya-e0103n3:59_7": "Kāmañcettha yathā rāgadosehi sampayogavasena saha vattamānassapi mohassa ussannatāvasena visuṁ cariyābhāvo,",
  "anya-e0103n3:59_8": "na kevalaṁ mohasseva,",
  "anya-e0103n3:59_9": "tathā saddhābuddhivitakkānaṁ.",
  "anya-e0103n3:59_10": "Evaṁ rāgena satipi sampayoge mānassāpi visuṁ cariyābhāvo yutto siyā,",
  "anya-e0103n3:59_11": "evaṁ santepi rāgapaṭighamānadiṭṭhivicikicchāvijjānaṁ viya anusayaṭṭho imesaṁ rāgādīnaṁyeva āveṇiko cariyaṭṭhoti,",
  "anya-e0103n3:59_12": "nattheva mānacariyā.",
  "anya-e0103n3:59_13": "Yato cariyā ‘‘pakatī’’ti vuttā.",
  "anya-e0103n3:59_14": "Pakati ca sabhāvoti.",
  "anya-e0103n3:59_15": "Eteneva diṭṭhiyāpi visuṁ cariyābhāvābhāvo saṁvaṇṇitoti daṭṭhabbo.",
  "anya-e0103n3:59_16": "Aṭṭhakathāyaṁ pana mohacariyantogadhāva diṭṭhicariyāti dassetuṁ ‘‘mohanidānattā cā’’tiādi vuttaṁ.",
  "anya-e0103n3:59_17": "Tattha ca-saddena sampayogaṁ samuccinoti mohanidānattā,",
  "anya-e0103n3:59_18": "mohasampayuttattā cāti.",
  "anya-e0103n3:60_0": "44.Kiṁ sappāyanti kīdisaṁ senāsanādisappāyaṁ.",
  "anya-e0103n3:60_1": "Pubbāciṇṇaṁ purimajātīsu ācaritaṁ.",
  "anya-e0103n3:60_2": "Ekacceti upatissattheraṁ sandhāyāha.",
  "anya-e0103n3:60_3": "Tena hi vimuttimagge tathā vuttaṁ.",
  "anya-e0103n3:60_4": "Pubbe kirāti kira-saddo arucisūcanattho.",
  "anya-e0103n3:60_5": "Iṭṭhappayogo manāpakiriyā.",
  "anya-e0103n3:60_6": "Subhakammabahulo yebhuyyena sobhanakammakārī.",
  "anya-e0103n3:60_7": "Na sabbe rāgacaritā eva honti,",
  "anya-e0103n3:60_8": "aluddhānampi pubbe iṭṭhappayogasubhakammabahulatāsambhavato,",
  "anya-e0103n3:60_9": "saggā cavitvā idhūpapattisambhavato ca.",
  "anya-e0103n3:60_10": "Etena asati pubbahetuniyāme yathāvuttakāraṇamattena na tesaṁ luddhatā,",
  "anya-e0103n3:60_11": "luddhabhāvahetukā ca rāgacariyāti imamatthaṁ dasseti.",
  "anya-e0103n3:61_0": "Itareti chedanādikammabahulā nirayādito idhūpapannā ca na sabbe dosamohacaritā eva hontīti yojanā.",
  "anya-e0103n3:61_1": "Idhāpi yathāvuttakāraṇassa kodhanabhāve,",
  "anya-e0103n3:61_2": "mūḷhabhāve ca anekantikattā dosamohacaritatāyapi anekaṁsikatā veditabbā.",
  "anya-e0103n3:61_3": "Dhātūnaṁ ussadaniyamo yadi pamāṇato,",
  "anya-e0103n3:61_4": "so natthi,",
  "anya-e0103n3:61_5": "atha sāmatthiyato,",
  "anya-e0103n3:61_6": "sopi ekaṁsiko na upalabbhatīti dassento āha ‘‘yathāvutteneva nayena ussadaniyamo nāma natthī’’ti.",
  "anya-e0103n3:61_7": "Tattha yathāvuttenevāti ‘‘dvinnaṁ pana dhātūna’’ntiādinā vuttappakāreneva.",
  "anya-e0103n3:61_8": "Dosaniyameti semhādidosādhikatāya rāgādicarito hotīti dosavasena cariyāniyame ‘‘semhādhiko rāgacarito’’ti vatvā puna ‘‘semhādhiko mohacarito’’ti,",
  "anya-e0103n3:61_9": "‘‘vātādhiko mohacarito’’ti vatvā puna ‘‘vātādhiko rāgacarito’’ti ca vuttattā tampi dosavasena niyamavacanaṁ pubbāparaviruddhameva.",
  "anya-e0103n3:61_10": "Aparicchinnavacananti paricchedakārikāya paññāya na paricchinditvā vuttavacanaṁ,",
  "anya-e0103n3:61_11": "anupaparikkhitavacananti attho.",
  "anya-e0103n3:62_0": "Ussadakittaneti vipākakathāyaṁ gahitaussadakittane.",
  "anya-e0103n3:62_1": "Pubbahetuniyāmenāti purimabhave pavattalobhādihetuniyāmena.",
  "anya-e0103n3:62_2": "Niyāmoti ca tesaṁyeva lobhādīnaṁ paṭiniyato lubbhanādisabhāvo daṭṭhabbo.",
  "anya-e0103n3:62_3": "Lobho ussado etesanti lobhussadā,",
  "anya-e0103n3:62_4": "ussannalobhā,",
  "anya-e0103n3:62_5": "lobhādhikāti attho.",
  "anya-e0103n3:62_6": "Amohussadā cāti ettha ca-saddo sampiṇḍanattho.",
  "anya-e0103n3:62_7": "Tena ye ime lobhussadatādīnaṁ paccekaṁ vomissato ca cuddasa pabhedā icchitā,",
  "anya-e0103n3:62_8": "te anavasesato sampiṇḍeti yathāvuttesu chasveva tesaṁ antogadhattā.",
  "anya-e0103n3:62_9": "Phalabhūtā cettha lobhussadatādayo daṭṭhabbā.",
  "anya-e0103n3:63_0": "Idāni taṁ nesaṁ lobhussadatādīnaṁ paccekaṁ vomissakatādiṁ vibhāgena dassetuṁ ‘‘yassa hī’’tiādi āraddhaṁ.",
  "anya-e0103n3:63_1": "Kammāyūhanakkhaṇeti kammakaraṇavelāyaṁ.",
  "anya-e0103n3:63_2": "Lobho balavāti lobho tajjāya paccayasāmaggiyā sāmatthiyato adhiko hoti.",
  "anya-e0103n3:63_3": "Alobho mandoti tappaṭipakkho alobho dubbalo.",
  "anya-e0103n3:63_4": "Kathaṁ panete lobhālobhā aññamaññaṁ ujuvipaccanīkabhūtā ekakkhaṇe pavattantīti?",
  "anya-e0103n3:63_5": "Na kho panetaṁ evaṁ daṭṭhabbaṁ ‘‘ekakkhaṇe pavattantī’’ti.",
  "anya-e0103n3:63_6": "Nikantikkhaṇaṁ pana āyūhanapakkhiyameva katvā evaṁ vuttaṁ.",
  "anya-e0103n3:63_7": "Eseva nayo sesesupi.",
  "anya-e0103n3:63_8": "Pariyādātunti abhibhavituṁ na sakkoti.",
  "anya-e0103n3:63_9": "Yo hi ‘‘evaṁsundaraṁ evaṁvipulaṁ evaṁmahagghañca na sakkā dātu’’ntiādinā amuttacāgatādivasena pavattāya cetanāya sampayutto alobho,",
  "anya-e0103n3:63_10": "so sammadeva lobhaṁ pariyādātuṁ na sakkoti.",
  "anya-e0103n3:63_11": "Dosamohānaṁ anuppattiyā,",
  "anya-e0103n3:63_12": "tādisapaccayalābhena ca adosāmohā balavanto.",
  "anya-e0103n3:63_13": "Tasmāti lobhādosāmohānaṁ balavabhāvato,",
  "anya-e0103n3:63_14": "alobhadosamohānañca dubbalabhāvatoti vuttameva kāraṇaṁ paccāmasati.",
  "anya-e0103n3:63_15": "Soti taṁsamaṅgīpuggalo.",
  "anya-e0103n3:63_16": "Tena kammenāti tena lobhādiupanissayavatā kusalakammunā.",
  "anya-e0103n3:63_17": "Sukhasīloti sakhilo.",
  "anya-e0103n3:63_18": "Tamevatthaṁ ‘‘akkodhano’’ti pariyāyena vadati.",
  "anya-e0103n3:64_0": "Purimanayenevāti pubbe vuttanayānusārena mandā alobhādosā lobhadose pariyādātuṁ na sakkonti,",
  "anya-e0103n3:64_1": "amoho pana balavā mohaṁ pariyādātuṁ sakkotīti evaṁ tattha tattha vāre yathārahaṁ atidesattho veditabbo.",
  "anya-e0103n3:64_2": "Duṭṭhoti kodhano.",
  "anya-e0103n3:64_3": "Dandhoti mandapañño.",
  "anya-e0103n3:64_4": "Sīlakoti sukhasīlo.",
  "anya-e0103n3:65_0": "Ettha ca lobhavasena,",
  "anya-e0103n3:65_1": "dosamohalobhadosalobhamohadosamohalobhadosamohavasenāti tayo ekakā,",
  "anya-e0103n3:65_2": "tayo dukā,",
  "anya-e0103n3:65_3": "eko tikoti lobhādiussadavasena akusalapakkheyeva satta vārā,",
  "anya-e0103n3:65_4": "tathā kusalapakkhe alobhādiussadavasenāti cuddasa vārā labbhanti.",
  "anya-e0103n3:65_5": "Tattha alobhadosāmohā,",
  "anya-e0103n3:65_6": "alobhādosamohā,",
  "anya-e0103n3:65_7": "alobhadosamohā balavantoti āgatehi kusalapakkhe tatiyadutiyapaṭhamavārehi dosussadamohussadadosamohussadavārā gahitā eva honti,",
  "anya-e0103n3:65_8": "tathā akusalapakkhe lobhādosamohā,",
  "anya-e0103n3:65_9": "lobhadosāmohā,",
  "anya-e0103n3:65_10": "lobhādosāmohā balavantoti āgatehi tatiyadutiyapaṭhamavārehi adosussadaamohussadaadosāmohussadavārā gahitā",
  "anya-e0103n3:65_11": "evāti akusalakusalapakkhesu tayo tayo vāre antogadhe katvā aṭṭheva vārā dassitā.",
  "anya-e0103n3:65_12": "Ye pana ubhayesaṁ missatāvasena lobhālobhussadavārādayo apare ekūnapaññāsa vārā dassetabbā,",
  "anya-e0103n3:65_13": "te alabbhanato eva na dassitā.",
  "anya-e0103n3:65_14": "Na hi ekasmiṁ santāne antarena avatthantaraṁ ‘‘lobho ca balavā,",
  "anya-e0103n3:65_15": "alobho cā’’tiādi yujjatīti,",
  "anya-e0103n3:65_16": "paṭipakkhavasena vā hi etesaṁ balavadubbalabhāvo,",
  "anya-e0103n3:65_17": "sahajātadhammavasena vā.",
  "anya-e0103n3:65_18": "Tattha lobhassa tāva paṭipakkhavasena alobhena anadhibhūtatāya balavabhāvo,",
  "anya-e0103n3:65_19": "tathā dosamohānaṁ adosāmohehi.",
  "anya-e0103n3:65_20": "Alobhādīnaṁ pana lobhādiabhibhavanato,",
  "anya-e0103n3:65_21": "sabbesañca samānajātiyamabhibhuyya pavattivasena sahajātadhammato balavabhāvo.",
  "anya-e0103n3:65_22": "Tena vuttaṁ aṭṭhakathāyaṁ ‘‘lobho balavā alobho mando,",
  "anya-e0103n3:65_23": "adosāmohā balavanto dosamohā mandā’’ti.",
  "anya-e0103n3:65_24": "So ca nesaṁ mandabalavabhāvo purimūpanissayato tathā āsayassa paribhāvitatāya veditabbo.",
  "anya-e0103n3:66_0": "Yo luddhoti vuttoti yo ussadakittane ‘‘luddho’’ti vutto,",
  "anya-e0103n3:66_1": "ayaṁ idha cariyāvicāre ‘‘rāgacarito’’ti veditabbo.",
  "anya-e0103n3:66_2": "Duṭṭhadandhāti ‘‘duṭṭho,",
  "anya-e0103n3:66_3": "dandho’’ti ca vuttā yathākkamaṁ dosamohacaritā.",
  "anya-e0103n3:66_4": "Paññavāti sātisayaṁ sappañño.",
  "anya-e0103n3:66_5": "Yato saddhāvitakkesu vijjamānesupi buddhicaritoti vuccati.",
  "anya-e0103n3:66_6": "Alobhādosānaṁ balavabhāvo saddhūpanissayatāya vinā na hotīti āha ‘‘aluddhaaduṭṭhā pasannapakatitāya saddhācaritā’’ti.",
  "anya-e0103n3:67_0": "Ayañca nayo sādhāraṇato vuttoti nibbattitapubbahetuniyāmavaseneva buddhicaritādikepi dassetuṁ ‘‘yathā vā’’tiādi vuttaṁ.",
  "anya-e0103n3:67_1": "Tattha amohaparivārenāti amohaparikkhittena,",
  "anya-e0103n3:67_2": "upanissayato sampayogato ca paññāya abhisaṅkhatenāti attho.",
  "anya-e0103n3:67_3": "Sesapadattayepi eseva nayo.",
  "anya-e0103n3:67_4": "Lobhādinā vomissaparivārenāti ettha lobhamohādinā aññamaññaaviruddhavomissaparivārenāti attho.",
  "anya-e0103n3:67_5": "Avirodho ca yugaggāhavasena appavattiyā veditabbo.",
  "anya-e0103n3:67_6": "Tathā hi saddhānusāridhammānusārigottāni aññamaññampi bhinnasabhāvāneva.",
  "anya-e0103n3:67_7": "Ekaṁsena ca missakacariyāpi sampaṭicchitabbā pubbahetuniyāmena cariyāsiddhito.",
  "anya-e0103n3:67_8": "Tathā ceva ussadakittanaṁ pavattaṁ yathārahaṁ lobhālobhādīnaṁ vipākassa paccayabhāvato.",
  "anya-e0103n3:67_9": "Tenāha paṭisambhidāmagge (paṭi. ma. 1.232) –",
  "anya-e0103n3:68_0": "‘‘Gatisampattiyā ñāṇasampayutte katamesaṁ aṭṭhannaṁ hetūnaṁ paccayā upapatti hoti?",
  "anya-e0103n3:68_1": "Kusalakammassa javanakkhaṇe tayo hetū kusalā tasmiṁ khaṇe jātacetanāya sahajātapaccayā honti,",
  "anya-e0103n3:68_2": "tena vuccati kusalamūlapaccayāpi saṅkhārā.",
  "anya-e0103n3:68_3": "Nikantikkhaṇe dve hetū akusalā tasmiṁ khaṇe jātacetanāya sahajātapaccayā honti,",
  "anya-e0103n3:68_4": "tena vuccati akusalamūlapaccayāpi saṅkhārā.",
  "anya-e0103n3:68_5": "Paṭisandhikkhaṇe tayo hetū abyākatā tasmiṁ khaṇe jātacetanāya sahajātapaccayā honti,",
  "anya-e0103n3:68_6": "tena vuccati nāmarūpapaccayāpi viññāṇaṁ,",
  "anya-e0103n3:68_7": "viññāṇapaccayāpi nāmarūpa’’nti –",
  "anya-e0103n3:69_0": "Ādi .",
  "anya-e0103n3:69_1": "Pubbahetuniyāmena ca yathā tihetukassa paññāveyyattiyaṁ,",
  "anya-e0103n3:69_2": "na tathā duhetukassa.",
  "anya-e0103n3:69_3": "Yathā ca duhetukassa itikattabbatā nepakkaṁ,",
  "anya-e0103n3:69_4": "na tathā ahetukassa.",
  "anya-e0103n3:69_5": "Evaṁ lobhussadādayo puggalā rāgacaritādayo hontīti niṭṭhamettha gantabbanti.",
  "anya-e0103n3:69_6": "Yathāvuttamatthaṁ nigamavasena dassetuṁ ‘‘evaṁ lobhādīsū’’tiādi vuttaṁ.",
  "anya-e0103n3:70_0": "45.Tatrāti tasmiṁ pucchāvacane.",
  "anya-e0103n3:70_1": "Nayoti jānananayo.",
  "anya-e0103n3:70_2": "Puggalādhiṭṭhānena vuttopi attho dhammamukheneva paññāyatīti dhammādhiṭṭhānenāha ‘‘cariyāyo vibhāvaye’’ti.",
  "anya-e0103n3:70_3": "Pakatigamanenāti akittimena sabhāvagamanena.",
  "anya-e0103n3:70_4": "Cāturiyenāti cāturabhāvena siṅgārena.",
  "anya-e0103n3:70_5": "Ukkuṭikanti asamphuṭṭhamajjhaṁ.",
  "anya-e0103n3:70_6": "Khaṇanto viyāti bhūmiṁ khaṇanto viya.",
  "anya-e0103n3:70_7": "Anukaḍḍhitanti pādanikkhepasamaye kaḍḍhanto viya pādaṁ nikkhipati.",
  "anya-e0103n3:70_8": "Tenassa padaṁ anukaḍḍhitaṁ pacchato añchitaṁ hoti.",
  "anya-e0103n3:70_9": "Paribyākulāyāti parito āluḷitāya.",
  "anya-e0103n3:70_10": "Chambhito viyāti vitthāyanto viya.",
  "anya-e0103n3:70_11": "Bhīto viyāti keci.",
  "anya-e0103n3:70_12": "Sahasānupīḷitanti aggapādena,",
  "anya-e0103n3:70_13": "paṇhiyā ca sahasāva sannirujjhitaṁ.",
  "anya-e0103n3:70_14": "Vivaṭṭacchadassāti vinivaṭṭacchadanassa pahīnakilesassa.",
  "anya-e0103n3:70_15": "Idamīdisaṁ padanti bhagavato padaṁ disvā vadati.",
  "anya-e0103n3:71_0": "Pāsādikanti pasādāvahaṁ.",
  "anya-e0103n3:71_1": "Madhurākāranti iṭṭhākāraṁ.",
  "anya-e0103n3:71_2": "Thaddhākāranti thambhitākāraṁ.",
  "anya-e0103n3:71_3": "Ataramānoti nataramāno,",
  "anya-e0103n3:71_4": "saṇikanti attho.",
  "anya-e0103n3:71_5": "Samodhāyāti sammadeva odhāya avikkhipitvā.",
  "anya-e0103n3:71_6": "Nipajjitvāti kāyapasāraṇalakkhaṇāya nipajjāya seyyāya nipajjitvā sayati niddāyati.",
  "anya-e0103n3:71_7": "Pakkhittakāyoti avakkhittakāyo avaso viya sahasā patitakāyo.",
  "anya-e0103n3:71_8": "Dussaṇṭhānanti virūpasannivesaṁ.",
  "anya-e0103n3:71_9": "Vikkhittakāyoti ito cito ca khittaaṅgapaccaṅgo.",
  "anya-e0103n3:72_0": "Samparivattakanti samparivattitvā. Āloḷayamāno vālikākacavarāni ākulayanto.",
  "anya-e0103n3:73_0": "Nipuṇamadhurasamasakkaccakārīti sukosallaṁ sundaraṁ avisamaṁ sābhisaṅkhārañca karaṇasīlo.",
  "anya-e0103n3:73_1": "Gāḷhathaddhavisamakārīti thiraṁ asithilaṁ visamañca karaṇasīlo.",
  "anya-e0103n3:73_2": "Aparicchinnaṁ apariniṭṭhitaṁ.",
  "anya-e0103n3:74_0": "Mukhapūrakanti mukhassa pūraṇaṁ mahantaṁ.",
  "anya-e0103n3:74_1": "Arasapaṭisaṁvedīti narasapaṭisaṁvedī.",
  "anya-e0103n3:74_2": "Bhājane chaḍḍentoti bhojanabhājane sitthāni chaḍḍento.",
  "anya-e0103n3:74_3": "Mukhaṁ makkhentoti bahimukhaṁ makkhento.",
  "anya-e0103n3:75_0": "Kilantarūpoviyāti tassa asahanena khedappatto viya.",
  "anya-e0103n3:75_1": "Aññāṇupekkhāyāti aññāṇabhūtāya upekkhāya.",
  "anya-e0103n3:75_2": "Aññāṇasaṅkhātāya upekkhāyāti keci.",
  "anya-e0103n3:76_0": "Māyādīsu santadosapaṭicchadanalakkhaṇā māyā.",
  "anya-e0103n3:76_1": "Asantaguṇapakāsanalakkhaṇaṁ sāṭheyyaṁ.",
  "anya-e0103n3:76_2": "Unnatilakkhaṇo māno.",
  "anya-e0103n3:76_3": "Asantaguṇasambhāvanāmukhena paṭiggahaṇe amattaññutālakkhaṇā pāpicchatā.",
  "anya-e0103n3:76_4": "Santaguṇasambhāvanāmukhena paṭiggahaṇe amattaññutālakkhaṇā mahicchatā.",
  "anya-e0103n3:76_5": "Sakalābhena asantussanalakkhaṇā asantuṭṭhitā.",
  "anya-e0103n3:76_6": "Vijjhanaṭṭhena siṅgaṁ,",
  "anya-e0103n3:76_7": "siṅgāratānāgarikabhāvasaṅkhātaṁ kilesasiṅgaṁ.",
  "anya-e0103n3:76_8": "Attano sarīrassa,",
  "anya-e0103n3:76_9": "cīvarādiparikkhārassa ca maṇḍanavasena pavattaṁ loluppaṁ cāpalyaṁ.",
  "anya-e0103n3:76_10": "Evamādayoti ettha ādi-saddena ahirikānottappamadappamādādayo saṅgayhanti.",
  "anya-e0103n3:77_0": "Parāparādhassa upanayhanalakkhaṇo upanāho.",
  "anya-e0103n3:77_1": "Paresaṁ guṇamakkhaṇalakkhaṇo makkho.",
  "anya-e0103n3:77_2": "Parassa guṇe ḍaṁsitvā apanento viya yugaggāhalakkhaṇo paḷāso.",
  "anya-e0103n3:77_3": "Parasampattiusūyanalakkhaṇā issā.",
  "anya-e0103n3:77_4": "Attasampattinigūhanalakkhaṇaṁ macchariyaṁ.",
  "anya-e0103n3:77_5": "Idha ādi-saddena dovacassatāpāpamittatādīnaṁ saṅgaho daṭṭhabbo.",
  "anya-e0103n3:78_0": "Anussāhanaṁ thinaṁ.",
  "anya-e0103n3:78_1": "Asattivighāto middhaṁ.",
  "anya-e0103n3:78_2": "Cetaso avūpasamo uddhaccaṁ.",
  "anya-e0103n3:78_3": "Vippaṭisāro kukkuccaṁ.",
  "anya-e0103n3:78_4": "Saṁsayo vicikicchā.",
  "anya-e0103n3:78_5": "Ayoniso daḷhaggāho ādhānaggāhitā.",
  "anya-e0103n3:78_6": "Yathāgahitassa micchāgāhassa dubbiveṭhiyatā duppaṭinissaggiyatā.",
  "anya-e0103n3:78_7": "Idha ādi-saddena muṭṭhasaccaasampajaññādīnaṁ saṅgaho daṭṭhabbo.",
  "anya-e0103n3:79_0": "Muttacāgatāti vissaṭṭhacāgatā nissaṅgapariccāgo.",
  "anya-e0103n3:79_1": "Yathā māyādayo,",
  "anya-e0103n3:79_2": "tathā pavattā akusalakkhandhā,",
  "anya-e0103n3:79_3": "yathā ariyānaṁ dassanakāmatādayo,",
  "anya-e0103n3:79_4": "tathā pavattā kusalakkhandhā veditabbā.",
  "anya-e0103n3:80_0": "Pasādanīyaṭṭhānaṁ nāma vatthuttayaṁ.",
  "anya-e0103n3:80_1": "Saṁvejanīyaṭṭhānāni jātiādīni.",
  "anya-e0103n3:80_2": "Kusalānuyogeti kusaladhammabhāvanāyaṁ.",
  "anya-e0103n3:80_3": "‘‘Evañca evañca karissāmī’’ti kiccānaṁ rattibhāge parivitakkanaṁ rattiṁ dhūmāyanā.",
  "anya-e0103n3:80_4": "Tathāvitakkitānaṁ tesaṁ divasabhāge anuṭṭhānaṁ divā pajjalanā.",
  "anya-e0103n3:80_5": "Hurāhuraṁ dhāvanāti ito cito ca tattha tattha ārammaṇe cittavosaggo.",
  "anya-e0103n3:80_6": "Tenevāha ‘‘idaṁ pure cittamacāri cārikaṁ,",
  "anya-e0103n3:80_7": "yenicchakaṁ yatthakāmaṁ yathāsukha’’nti (dha. pa. 326),",
  "anya-e0103n3:80_8": "‘‘cittamassa vidhāvatī’’ti (saṁ. ni. 1.55) ca.",
  "anya-e0103n3:81_0": "Dhammappavattidassanādi ca pāḷiyaṁ,",
  "anya-e0103n3:81_1": "aṭṭhakathāyañca anāgatamevāti na sakkā vattunti ‘‘sabbākārenā’’ti vuttaṁ.",
  "anya-e0103n3:81_2": "Kiñci kiñci āgatampi atthevāti hi adhippāyo.",
  "anya-e0103n3:81_3": "‘‘Na sārato paccetabba’’nti vatvā tattha kāraṇaṁ dassento ‘‘rāgacaritassa hī’’tiādimāha.",
  "anya-e0103n3:81_4": "Appamādavihārinoti tattha vinidhāya bhāvaṁ paṭipajjanena appamādakārino.",
  "anya-e0103n3:81_5": "Bhinnalakkhaṇā iriyāpathādayoti cāturiyena acāturiyena saṇikaṁ,",
  "anya-e0103n3:81_6": "sahasā ca gamanādayo.",
  "anya-e0103n3:81_7": "Na upapajjantīti na yujjanti.",
  "anya-e0103n3:81_8": "Pucchitvā jānitabbanti dhammappavattiādiṁ pucchitvā jānitabbaṁ.",
  "anya-e0103n3:82_0": "46.Sappāyaṁ hitaṁ,",
  "anya-e0103n3:82_1": "kilesavighātīti attho.",
  "anya-e0103n3:82_2": "Adhotavedikanti aparisuddhaparikkhepavedikaṁ.",
  "anya-e0103n3:82_3": "Bhūmaṭṭhakanti bhūmitaleyeva uṭṭhāpitaṁ uparimatalarahitaṁ.",
  "anya-e0103n3:82_4": "Ekato onatassa pabbatapādassa heṭṭhābhāgo akatabhittibhūmiparikammo akatapabbhāro.",
  "anya-e0103n3:82_5": "Jatukābharitanti adhomukhāhi olambamānamukhāhi khuddakavaggulīhi paripuṇṇaṁ.",
  "anya-e0103n3:82_6": "Oluggavilugganti chinnabhinnaṁ.",
  "anya-e0103n3:82_7": "Ujjaṅgalaṁ lūkhadhūsaraṁ chāyūdakarahitaṁ.",
  "anya-e0103n3:82_8": "Sīhabyagghādibhayena sāsaṅkaṁ.",
  "anya-e0103n3:82_9": "Durūpanti virūpaṁ.",
  "anya-e0103n3:82_10": "Dubbaṇṇanti asundaravaṇṇaṁ,",
  "anya-e0103n3:82_11": "dussaṇṭhānaṁ vā.",
  "anya-e0103n3:82_12": "Jālākārena katapūvaṁ jālapūvaṁ.",
  "anya-e0103n3:82_13": "Sāṇi viya kharasamphassanti sāṇiphalako viya dukkhasamphassaṁ.",
  "anya-e0103n3:82_14": "Bhārikabhāvena,",
  "anya-e0103n3:82_15": "antarantarā tunnakaraṇena ca kicchapariharaṇaṁ.",
  "anya-e0103n3:82_16": "Āṇigaṇṭhikāhatoti āṇinā,",
  "anya-e0103n3:82_17": "gaṇṭhiyā ca hatasobho.",
  "anya-e0103n3:82_18": "Idaṁ rāgacaritassa sappāyaṁ,",
  "anya-e0103n3:82_19": "evamassa kilesasamudācāro na hotīti adhippāyo.",
  "anya-e0103n3:82_20": "Eseva nayo sesesupi.",
  "anya-e0103n3:83_0": "Disāmukhanti disābhimukhaṁ,",
  "anya-e0103n3:83_1": "abbhokāsābhimukhanti adhippāyo.",
  "anya-e0103n3:83_2": "Mahākasiṇanti mahantaṁ kasiṇamaṇḍalaṁ.",
  "anya-e0103n3:83_3": "Sesaṁ senāsanādīsu yaṁ vattabbaṁ mohacaritassa,",
  "anya-e0103n3:83_4": "taṁ dosacaritassa vuttasadisameva.",
  "anya-e0103n3:84_0": "Vitakkavidhāvanasseva paccayo hoti yathā taṁ āyasmato meghiyattherassa.",
  "anya-e0103n3:84_1": "Darīmukheti pabbatavivare.",
  "anya-e0103n3:84_2": "Parittanti suppasarāvamattaṁ.",
  "anya-e0103n3:85_0": "Pabhedaparicchedato nidānaparicchedato vibhāvanaparicchedato sappāyaparicchedatoti paccekaṁ pariccheda-saddo yojetabbo.",
  "anya-e0103n3:85_1": "Vibhāvanāti ‘‘ayaṁ rāgacarito’’tiādinā jānanavibhāvanā.",
  "anya-e0103n3:85_2": "Ekaccakasiṇānussatiṭṭhānamattassa pasaṅgena kathitattā vuttaṁ ‘‘na ca tāva cariyānukūlaṁ kammaṭṭhānaṁ sabbākārena āvikata’’nti.",
  "anya-e0103n3:86_0": "Cattālīsakammaṭṭhānavaṇṇanā",
  "anya-e0103n3:87_0": "47.Saṅkhātaniddesatoti saṅkhātānaṁ ‘‘cattālīsāyā’’ti saṅkhyāvasena gahitānaṁ uddiṭṭhānaṁ niddesato.",
  "anya-e0103n3:87_1": "‘‘Ettha ettakāni upacārajjhānāvahāni,",
  "anya-e0103n3:87_2": "ettakāni appanājjhānāvahānī’’ti upacārappanāvahato.",
  "anya-e0103n3:87_3": "‘‘Ettakāni ekajjhānikāni,",
  "anya-e0103n3:87_4": "ettakāni dukatikajjhānikāni,",
  "anya-e0103n3:87_5": "ettakāni sakalajjhānikānī’’ti jhānappabhedato.",
  "anya-e0103n3:87_6": "‘‘Etesu aṅgasamatikkamo,",
  "anya-e0103n3:87_7": "etesu ārammaṇasamatikkamo’’ti evaṁ samatikkamato.",
  "anya-e0103n3:87_8": "‘‘Ettakānettha vaḍḍhetabbāni,",
  "anya-e0103n3:87_9": "ettakāni na vaḍḍhetabbānī’’ti vaḍḍhanāvaḍḍhanato.",
  "anya-e0103n3:87_10": "Ārammaṇatoti sabhāvadhammanimittanavattabbavasena,",
  "anya-e0103n3:87_11": "calitācalitavasena ca ārammaṇavibhāgato.",
  "anya-e0103n3:87_12": "Bhūmitoti kāmāvacarādibhūmivibhāgato.",
  "anya-e0103n3:87_13": "Gahaṇatoti diṭṭhādivasena gahaṇavibhāgato.",
  "anya-e0103n3:87_14": "Paccayatoti āruppādīnaṁ yathārahaṁ paccayabhāvato.",
  "anya-e0103n3:87_15": "Cariyānukūlatoti rāgacariyādīnaṁ anukūlabhāvato.",
  "anya-e0103n3:88_0": "Kammaṭṭhānānīti ārammaṇabhāvena yogakammassa pavattiṭṭhānāni.",
  "anya-e0103n3:88_1": "Catukkajjhānikāti catubbidharūpāvacarajjhānavanto,",
  "anya-e0103n3:88_2": "tesaṁ ārammaṇabhūtāti attho.",
  "anya-e0103n3:88_3": "Catukkanayavasena cetaṁ vuttaṁ.",
  "anya-e0103n3:88_4": "Tikacatukkajjhānikesūti tikajjhānikesu purimesu brahmavihāresu,",
  "anya-e0103n3:88_5": "catukkajjhānikesu ānāpānakasiṇesu.",
  "anya-e0103n3:88_6": "Sesesūti vuttāvasesesu ekavīsatiyā kammaṭṭhānesu.",
  "anya-e0103n3:89_0": "Dibbacakkhunā diṭṭhahadayarūpassa sattassa cittaṁ ādikammiko cetopariyañāṇena paricchindituṁ sakkoti,",
  "anya-e0103n3:89_1": "na itarassāti kasiṇapharaṇaṁ cetopariyañāṇassa paccayo hoti.",
  "anya-e0103n3:89_2": "Tena vuttaṁ ‘‘parasattānañca cetasā cittamaññātuṁ samattho hotī’’ti.",
  "anya-e0103n3:89_3": "Okāsena paricchinnattāti attano ṭhitokāsena paricchinnattā.",
  "anya-e0103n3:89_4": "Tathā uggahakosallassa sampāditattā paricchinnākāreneva tāni upatiṭṭhanti,",
  "anya-e0103n3:89_5": "tasmā na tattha vaḍḍhanāti adhippāyo.",
  "anya-e0103n3:89_6": "Sace pana koci vaḍḍheyya,",
  "anya-e0103n3:89_7": "na tena koci guṇoti dassento āha ‘‘ānisaṁsābhāvā cā’’ti.",
  "anya-e0103n3:89_8": "‘‘Tesu panā’’tiādinā tameva ānisaṁsābhāvaṁ vivarati.",
  "anya-e0103n3:89_9": "Yasmā vaḍḍhitesu kuṇaparāsiyeva vaḍḍhati,",
  "anya-e0103n3:89_10": "avaḍḍhitepi kāmarāgavikkhambhanā hotiyeva,",
  "anya-e0103n3:89_11": "tasmā ānisaṁsābhāvo.",
  "anya-e0103n3:89_12": "Vibhūtāti vipulārammaṇatāya supākaṭā,",
  "anya-e0103n3:89_13": "vaḍḍhitanimittatāya appamāṇārammaṇabhāvena paribyattāti attho.",
  "anya-e0103n3:90_0": "Kevalanti sakalaṁ anavasesaṁ.",
  "anya-e0103n3:90_1": "‘‘Pathaviṁ ima’’nti vacanaṁ upaṭṭhānākārena vuttaṁ,",
  "anya-e0103n3:90_2": "na nimittassa vaḍḍhanenāti adhippāyo.",
  "anya-e0103n3:90_3": "Lābhittāti sātisayaṁ lābhitāya,",
  "anya-e0103n3:90_4": "ukkaṁsagatavasibhāvatoti attho.",
  "anya-e0103n3:90_5": "Thero hi paramāya vasipattiyā assamaṇḍale assaṁ sārento viya yattha tattha nisinnopi ṭhitopi taṁ jhānaṁ samāpajjateva.",
  "anya-e0103n3:90_6": "Tenassa samantato nimittaṁ vaḍḍhitaṁ viya upaṭṭhāsi.",
  "anya-e0103n3:90_7": "Tena vuttaṁ ‘‘sabbadisāsū’’tiādi.",
  "anya-e0103n3:91_0": "Vuttāti dhammasaṅgahe vuttā.",
  "anya-e0103n3:91_1": "Mahanteti vipule.",
  "anya-e0103n3:91_2": "Ninnathalādivasena hi ekadese aṭṭhatvā samantato gahaṇavasena sakalasarīre nimittaṁ gaṇhantassa taṁ mahantaṁ hoti.",
  "anya-e0103n3:91_3": "Mahante vā sarīre.",
  "anya-e0103n3:91_4": "Appaketi sarīrassa ekadese nimittaṁ gaṇhātīti yojanā.",
  "anya-e0103n3:91_5": "Appake vā khuddake dārakasarīre.",
  "anya-e0103n3:91_6": "Etanti asubhanimittaṁ.",
  "anya-e0103n3:91_7": "Ādīnavanti ‘‘asubharāsi eva vaḍḍhati,",
  "anya-e0103n3:91_8": "na ca koci ānisaṁso’’ti vuttaṁ ādīnavaṁ.",
  "anya-e0103n3:92_0": "Sesānipi na vaḍḍhetabbānīti saṅkhepato vuttamatthaṁ upapattito vivarituṁ ‘‘kasmā’’tiādi vuttaṁ.",
  "anya-e0103n3:92_1": "Picupiṇḍādivasena upaṭṭhahantampi nimittaṁ vātasaṅghātasannissayanti katvā vuttaṁ ‘‘vātarāsiyeva vaḍḍhatī’’ti.",
  "anya-e0103n3:92_2": "Okāsena paricchinnanti nāsikaggamukhanimittādiokāsena saparicchedaṁ.",
  "anya-e0103n3:92_3": "Vāyokasiṇavaḍḍhane viya na ettha koci guṇo,",
  "anya-e0103n3:92_4": "kevalaṁ vātavaḍḍhanamevāti āha ‘‘sādīnavattā’’ti.",
  "anya-e0103n3:92_5": "Tesanti brahmavihārānaṁ.",
  "anya-e0103n3:92_6": "Nimittanti ārammaṇaṁ.",
  "anya-e0103n3:92_7": "Na ca tena attho atthīti tena sattarāsivaḍḍhanena pathavīkasiṇādivaḍḍhane viya kiñci payojanaṁ natthi.",
  "anya-e0103n3:92_8": "Pariggahavasenāti apariggahitassa bhāvanāvisayassa pariggahavasena,",
  "anya-e0103n3:92_9": "na nimittavaḍḍhanavasena.",
  "anya-e0103n3:92_10": "Tenāha ‘‘ekāvāsadviāvāsādinā’’tiādi.",
  "anya-e0103n3:92_11": "Etthāti brahmavihārabhāvanāyaṁ.",
  "anya-e0103n3:92_12": "Yadayanti yaṁ paṭibhāganimittaṁ ayaṁ yogī.",
  "anya-e0103n3:92_13": "Sīmāsambhedeneva hettha upacārajjhānuppatti,",
  "anya-e0103n3:92_14": "na nimittuppattiyā.",
  "anya-e0103n3:92_15": "Yadi evaṁ kathaṁ parittādiārammaṇatā jhānassāti āha ‘‘parittaappamāṇārammaṇatāpettha pariggahavasenā’’ti,",
  "anya-e0103n3:92_16": "katipaye satte pariggahetvā pavattā mettādayo parittārammaṇā,",
  "anya-e0103n3:92_17": "bahuke appamāṇārammaṇāti attho.",
  "anya-e0103n3:92_18": "Ākāsaṁ kasiṇugghāṭimattā na vaḍḍhetabbanti yojanā.",
  "anya-e0103n3:92_19": "Vakkhati vā yaṁ tena sambandhitabbaṁ.",
  "anya-e0103n3:92_20": "Parikappajameva ārammaṇaṁ vaḍḍhetuṁ sakkā,",
  "anya-e0103n3:92_21": "na itaranti āha ‘‘na hi sakkā sabhāvadhammaṁvaḍḍhetu’’nti .",
  "anya-e0103n3:92_22": "Āruppānaṁ parittaappamāṇārammaṇatā parittakasiṇugghāṭimākāse,",
  "anya-e0103n3:92_23": "vipulakasiṇugghāṭimākāse ca pavattiyā veditabbā.",
  "anya-e0103n3:92_24": "Sesāni buddhānussatiādīni dasa kammaṭṭhānāni.",
  "anya-e0103n3:92_25": "Animittattāti paṭibhāganimittābhāvā.",
  "anya-e0103n3:93_0": "Paṭibhāganimittārammaṇānīti paṭibhāganimittabhūtāni ārammaṇāni.",
  "anya-e0103n3:93_1": "Sesāni aṭṭhārasa.",
  "anya-e0103n3:93_2": "Sesāni chāti cattāro brahmavihārā,",
  "anya-e0103n3:93_3": "ākāsānañcāyatanaṁ,",
  "anya-e0103n3:93_4": "ākiñcaññāyatananti imāni sesāni cha.",
  "anya-e0103n3:93_5": "Vissandamānapubbatāya vipubbakaṁ.",
  "anya-e0103n3:93_6": "Paggharamānalohitatāya lohitakaṁ.",
  "anya-e0103n3:93_7": "Kimīnaṁ pacalanena puḷuvakaṁ,",
  "anya-e0103n3:93_8": "calitārammaṇaṁ vuttaṁ.",
  "anya-e0103n3:93_9": "Vātapānavivarādīhi antopaviṭṭhassa sūriyālokādikassa calanākāro paññāyatīti obhāsamaṇḍalārammaṇampi calitārammaṇaṁ vuttaṁ.",
  "anya-e0103n3:93_10": "Pubbabhāgeti paṭibhāganimittappavattiyā pubbabhāge.",
  "anya-e0103n3:93_11": "Sannisinnamevāti santaṁ niccalameva.",
  "anya-e0103n3:94_0": "Devesūti kāmāvacaradevesu,",
  "anya-e0103n3:94_1": "tattha asubhānaṁ paṭikūlassa ca āhārassa abhāvato.",
  "anya-e0103n3:94_2": "Assāsapassāsānaṁ brahmaloke abhāvato ‘‘ānāpānassati cā’’ti vuttaṁ.",
  "anya-e0103n3:95_0": "Diṭṭhenāti diṭṭhena vatthunā kāraṇabhūtena.",
  "anya-e0103n3:95_1": "Gahetabbānīti uggahetabbāni,",
  "anya-e0103n3:95_2": "uppādetabbauggahanimittānīti attho.",
  "anya-e0103n3:95_3": "Tenāha ‘‘pubbabhāge’’tiādi.",
  "anya-e0103n3:95_4": "Tassāti kāyagatāsatiyā.",
  "anya-e0103n3:95_5": "Ucchusassādīnaṁ pattesu pacalamānavaṇṇaggahaṇamukhena vā tassa gahetabbattā vuttaṁ ‘‘vāyokasiṇaṁ diṭṭhaphuṭṭhenā’’ti.",
  "anya-e0103n3:95_6": "Na ādikammikena gahetabbānīti ādikammikena na gahetabbāni,",
  "anya-e0103n3:95_7": "bhāvanārambhavasena na paṭṭhapetabbāni,",
  "anya-e0103n3:95_8": "heṭṭhime tayo brahmavihāre,",
  "anya-e0103n3:95_9": "kasiṇesu rūpāvacaracatutthajjhānañca anadhigantvā sampādetuṁ asakkuṇeyyattā.",
  "anya-e0103n3:96_0": "Imesu pana kammaṭṭhānesūti ettha kammaṭṭhānaggahaṇena yathārahaṁ ārammaṇānaṁ,",
  "anya-e0103n3:96_1": "jhānānañca gahaṇaṁ veditabbaṁ.",
  "anya-e0103n3:96_2": "Sukhavihārassāti diṭṭhadhammasukhavihārassa.",
  "anya-e0103n3:97_0": "‘‘Ekādasa kammaṭṭhānāni anukūlānī’’ti ujuvipaccanīkavasena cetaṁ vuttaṁ.",
  "anya-e0103n3:97_1": "Evaṁ sesesupi.",
  "anya-e0103n3:97_2": "Vakkhati hi ‘‘sabbañceta’’ntiādi.",
  "anya-e0103n3:97_3": "Anukūlāni rāgavikkhambhanassa upāyabhāvato.",
  "anya-e0103n3:97_4": "Aṭṭha anukūlānīti yojanā.",
  "anya-e0103n3:97_5": "Evaṁ sesesu.",
  "anya-e0103n3:97_6": "Ekanti idaṁ anussatiapekkhaṁ anussatīsu ekanti,",
  "anya-e0103n3:97_7": "na mohacaritavitakkacaritāpekkhaṁ tesaṁ aññassāpi anukūlassa alabbhanato .",
  "anya-e0103n3:97_8": "‘‘Saddhācaritassapurimā cha anussatiyo’’ti idaṁ atisappāyavasena vuttaṁ.",
  "anya-e0103n3:97_9": "Imasseva ujuvipaccanīkaṁ imassa atisappāyanti gahetabbassa visesassa abhāvato sabbacaritānaṁ anukūlāni.",
  "anya-e0103n3:97_10": "Parittanti sarāvamattaṁ,",
  "anya-e0103n3:97_11": "appamāṇanti tato adhikapamāṇaṁ.",
  "anya-e0103n3:97_12": "Parittaṁ vā suppasarāvamattaṁ,",
  "anya-e0103n3:97_13": "appamāṇaṁ adhikapamāṇaṁ khalamaṇḍalādikasiṇabhāvena pariggahitaṁ.",
  "anya-e0103n3:98_0": "Cattāro dhammāti cattāro manasikaraṇīyā dhammā.",
  "anya-e0103n3:98_1": "Uttarīti sīlasampadā,",
  "anya-e0103n3:98_2": "kalyāṇamittatā,",
  "anya-e0103n3:98_3": "sappāyadhammassavanaṁ, vīriyaṁ;",
  "anya-e0103n3:98_4": "paññāti imesu pañcasu dhammesu patiṭṭhānato upari.",
  "anya-e0103n3:98_5": "Asubhāti asubhabhāvanā ekādasasu asubhakammaṭṭhānesu bhāvanānuyogā.",
  "anya-e0103n3:98_6": "Mettāti anodhiso,",
  "anya-e0103n3:98_7": "odhiso vā pavattā mettābhāvanā.",
  "anya-e0103n3:98_8": "Ānāpānassatīti soḷasavatthukā ānāpānassatisamādhibhāvanā.",
  "anya-e0103n3:98_9": "Vitakkupacchedāyāti micchāvitakkānaṁ upacchindanatthāya.",
  "anya-e0103n3:98_10": "Aniccasaññāti ‘‘sabbe saṅkhārā aniccā’’ti (a. ni. 3.137; dha. pa. 277; mahāni.",
  "anya-e0103n3:98_11": "27) evaṁ pavattā aniccānupassanā.",
  "anya-e0103n3:98_12": "Asmimānasamugghātāyāti ‘‘asmī’’ti uppajjanakassa navavidhassāpi mānassa samucchindanāya.",
  "anya-e0103n3:98_13": "Ettha hi ekasseva cattāro dhammā bhāvetabbā vuttā,",
  "anya-e0103n3:98_14": "na ekassa catucariyatāya.",
  "anya-e0103n3:98_15": "Tena viññāyati ‘‘sabbānipi kammaṭṭhānāni sabbākusalavikkhambhanāni sabbakusalaparibrūhanānī’’ti.",
  "anya-e0103n3:99_0": "Ekasseva satta kammaṭṭhānāni vuttāni,",
  "anya-e0103n3:99_1": "na cāyasmā rāhulo sabbacaritoti adhippāyo.",
  "anya-e0103n3:99_2": "Vacanamatteti ‘‘asukakammaṭṭhānaṁ asukacaritassa anukūla’’nti evaṁ vuttavacanamatte.",
  "anya-e0103n3:99_3": "Adhippāyoti tathāvacanassa adhippāyo.",
  "anya-e0103n3:99_4": "So pana ‘‘sabbañceta’’ntiādinā vibhāvito eva.",
  "anya-e0103n3:100_0": "48.",
  "anya-e0103n3:100_1": "‘‘Piyo garū’’tiādinā (a. ni.",
  "anya-e0103n3:100_2": "7.37) vuttappakāraṁ kalyāṇamittaṁ.",
  "anya-e0103n3:100_3": "‘‘Attano pattacīvaraṁ sayameva gahetvā’’tiādinā vuttanayena upasaṅkamitvā.",
  "anya-e0103n3:100_4": "Somanassameva uppajjati ‘‘evaṁ bahuparissayoyaṁ attabhāvo ṭhāneyeva mayā niyyātito’’ti.",
  "anya-e0103n3:100_5": "Tenāha ‘‘yathā hī’’tiādi.",
  "anya-e0103n3:101_0": "Atajjanīyoti na tajjetabbo na niggahetabbo.",
  "anya-e0103n3:101_1": "Svāyaṁ atajjanīyabhāvo dovacassatāya vā siyā,",
  "anya-e0103n3:101_2": "ācariye aniviṭṭhapematāya vāti tadubhayaṁ dassetuṁ ‘‘dubbaco vā’’tiādi vuttaṁ.",
  "anya-e0103n3:101_3": "Yo hi ācariyena tajjiyamāno kopañca dosañca apaccayañca pātukaroti,",
  "anya-e0103n3:101_4": "yo vā ‘‘kimassa santike vāsenā’’ti pakkamati,",
  "anya-e0103n3:101_5": "ayaṁ duvidhopi atajjanīyo.",
  "anya-e0103n3:101_6": "Dhammenāti ovādānusāsanidhammena.",
  "anya-e0103n3:101_7": "Gūḷhaṁ ganthanti kammaṭṭhānaganthaṁ,",
  "anya-e0103n3:101_8": "saccapaṭiccasamuppādādisahitaṁ gambhīraṁ suññatāpaṭisaṁyuttañca.",
  "anya-e0103n3:102_0": "Tumhākamatthāyāti vutteti ‘‘sataporise papāte patanena tumhākaṁ koci attho hotī’’ti kenaci vutte.",
  "anya-e0103n3:102_1": "Ghaṁsentoti ‘‘manussakakkena tumhākaṁ koci attho’’ti vutte ghaṁsento niravasesaṁ attabhāvaṁ khepetuṁ ussaheyyaṁ.",
  "anya-e0103n3:102_2": "‘‘Mama assāsapassāsanirundhanena tumhākaṁ koci rogavūpasamādiko attho atthī’’ti kenaci vutte.",
  "anya-e0103n3:102_3": "Tīhipi bhikkhūhi ācariye bhattipavedanamukhena vīriyārambho eva pavedito.",
  "anya-e0103n3:103_0": "49.",
  "anya-e0103n3:103_1": "Aññattha pavattitvāpi cittaṁ āgamma yattha seti,",
  "anya-e0103n3:103_2": "so tassa āsayo ‘‘migāsayo’’ viya,",
  "anya-e0103n3:103_3": "āsayo eva ajjhāsayo.",
  "anya-e0103n3:103_4": "So duvidho vipanno,",
  "anya-e0103n3:103_5": "sampannoti.",
  "anya-e0103n3:103_6": "Tattha vipanno sassatādimicchābhinivesanissito.",
  "anya-e0103n3:103_7": "Sampanno duvidho vaṭṭanissito,",
  "anya-e0103n3:103_8": "vivaṭṭanissitoti.",
  "anya-e0103n3:103_9": "Tesu vivaṭṭanissito ajjhāsayo ‘‘sampannajjhāsayenā’’ti idhādhippeto.",
  "anya-e0103n3:103_10": "Idāni naṁ vibhāgena dassetuṁ ‘‘alobhādīnaṁ vasenā’’tiādi vuttaṁ.",
  "anya-e0103n3:103_11": "Tattha chahākārehīti alubbhanādīhi chahi ākārehi.",
  "anya-e0103n3:103_12": "Sampannajjhāsayenāti pubbabhāgiyānaṁ sīlasampadādīnaṁ sādhanavasena,",
  "anya-e0103n3:103_13": "lokuttarānaṁ upanissayabhāvena ca sampanno ajjhāsayo etassāti sampannajjhāsayo, tena.",
  "anya-e0103n3:103_14": "Alobhādayo hi anekadosavidhamanato,",
  "anya-e0103n3:103_15": "anekaguṇāvahato ca sattānaṁ bahukārā visesato yogino.",
  "anya-e0103n3:103_16": "Tathā hi alobhādayo maccheramalādīnaṁ paṭipakkhabhāvena pavattanti.",
  "anya-e0103n3:103_17": "Vuttaṁ hetaṁ (dha. sa. aṭṭha.",
  "anya-e0103n3:103_18": "1 mūlarāsīvaṇṇanā) –",
  "anya-e0103n3:104_0": "‘‘Alobho maccheramalassa paṭipakkho,",
  "anya-e0103n3:104_1": "adoso dussīlyamalassa,",
  "anya-e0103n3:104_2": "amoho kusalesu dhammesu abhāvanāya.",
  "anya-e0103n3:104_3": "Alobho cettha dānahetu,",
  "anya-e0103n3:104_4": "adoso sīlahetu,",
  "anya-e0103n3:104_5": "amoho bhāvanāhetu.",
  "anya-e0103n3:104_6": "Tesu ca alobhena anadhikaṁ gaṇhāti luddhassa adhikaggahaṇato,",
  "anya-e0103n3:104_7": "adosena anūnaṁ duṭṭhassa ūnaggahaṇato,",
  "anya-e0103n3:104_8": "amohena aviparītaṁ mūḷhassa viparītaggahaṇato.",
  "anya-e0103n3:105_0": "‘‘Alobhena cettha vijjamānaṁ dosaṁ dosato dhārento dose pavattati,",
  "anya-e0103n3:105_1": "luddho hi dosaṁ paṭicchādeti.",
  "anya-e0103n3:105_2": "Adosena vijjamānaṁ guṇaṁ guṇato dhārento guṇe pavattati,",
  "anya-e0103n3:105_3": "duṭṭho hi guṇaṁ makkheti.",
  "anya-e0103n3:105_4": "Amohena yāthāvasabhāvaṁ yāthāvasabhāvato dhārento yāthāvasabhāve pavattati ,",
  "anya-e0103n3:105_5": "mūḷho hi tacchaṁ ‘ataccha’nti,",
  "anya-e0103n3:105_6": "atacchañca ‘taccha’nti gaṇhāti.",
  "anya-e0103n3:105_7": "Alobhena ca piyavippayogadukkhaṁ na hoti luddhassa piyasabbhāvato,",
  "anya-e0103n3:105_8": "piyavippayogāsahanato ca,",
  "anya-e0103n3:105_9": "adosena appiyasampayogadukkhaṁ na hoti duṭṭhassa appiyasabbhāvato,",
  "anya-e0103n3:105_10": "appiyasampayogāsahanato ca,",
  "anya-e0103n3:105_11": "amohena icchitālābhadukkhaṁ na hoti,",
  "anya-e0103n3:105_12": "amūḷhassa hi ‘taṁ kutettha labbhā’ti evamādipaccavekkhaṇasabbhāvato.",
  "anya-e0103n3:106_0": "‘‘Alobhena cettha jātidukkhaṁ na hoti alobhassa taṇhāpaṭipakkhato,",
  "anya-e0103n3:106_1": "taṇhāmūlakattā ca jātidukkhassa,",
  "anya-e0103n3:106_2": "adosena jarādukkhaṁ na hoti tikkhadosassa khippaṁ jarāsambhavato,",
  "anya-e0103n3:106_3": "amohena maraṇadukkhaṁ na hoti,",
  "anya-e0103n3:106_4": "sammohamaraṇañhi dukkhaṁ,",
  "anya-e0103n3:106_5": "na ca taṁ amūḷhassa hoti.",
  "anya-e0103n3:106_6": "Alobhena ca gahaṭṭhānaṁ,",
  "anya-e0103n3:106_7": "amohena pabbajitānaṁ,",
  "anya-e0103n3:106_8": "adosena pana sabbesampi sukhasaṁvāsatā hoti.",
  "anya-e0103n3:107_0": "‘‘Visesato cettha alobhena pettivisaye upapatti na hoti,",
  "anya-e0103n3:107_1": "yebhuyyena hi sattā taṇhāya pettivisayaṁ upapajjanti,",
  "anya-e0103n3:107_2": "taṇhāya ca paṭipakkho alobho.",
  "anya-e0103n3:107_3": "Adosena niraye upapatti na hoti,",
  "anya-e0103n3:107_4": "dosena hi caṇḍajātitāya dosasadisaṁ nirayaṁ upapajjanti,",
  "anya-e0103n3:107_5": "dosassa ca paṭipakkho adoso.",
  "anya-e0103n3:107_6": "Amohena tiracchānayoniyaṁ nibbatti na hoti,",
  "anya-e0103n3:107_7": "mohena hi niccasammūḷhaṁ tiracchānayoniṁ upapajjanti,",
  "anya-e0103n3:107_8": "mohapaṭipakkho ca amoho.",
  "anya-e0103n3:107_9": "Etesu ca alobho rāgavasena upagamanassa abhāvakaro,",
  "anya-e0103n3:107_10": "adoso dosavasena apagamanassa,",
  "anya-e0103n3:107_11": "amoho mohavasena amajjhattabhāvassa.",
  "anya-e0103n3:108_0": "‘‘Tīhipi cetehi yathāpaṭipāṭiyā nekkhammasaññā abyāpādasaññā avihiṁsāsaññāti imā tisso,",
  "anya-e0103n3:108_1": "asubhasaññā appamāṇasaññā dhātusaññāti imā ca tisso saññāyo honti.",
  "anya-e0103n3:108_2": "Alobhena pana kāmasukhallikānuyogaantassa,",
  "anya-e0103n3:108_3": "adosena attakilamathānuyogaantassa parivajjanaṁ hoti,",
  "anya-e0103n3:108_4": "amohena majjhimāya paṭipattiyā paṭipajjanaṁ.",
  "anya-e0103n3:108_5": "Tathā alobhena abhijjhākāyaganthassa pabhedanaṁ hoti,",
  "anya-e0103n3:108_6": "adosena byāpādakāyaganthassa,",
  "anya-e0103n3:108_7": "amohena sesaganthadvayassa.",
  "anya-e0103n3:108_8": "Purimāni ca dve satipaṭṭhānāni purimānaṁ dvinnaṁ ānubhāvena,",
  "anya-e0103n3:108_9": "pacchimāni pacchimasseva ānubhāvena ijjhanti.",
  "anya-e0103n3:109_0": "‘‘Alobho cettha ārogyassa paccayo hoti,",
  "anya-e0103n3:109_1": "aluddho hi lobhanīyampi asappāyaṁ na sevati,",
  "anya-e0103n3:109_2": "tena arogo hoti.",
  "anya-e0103n3:109_3": "Adoso yobbanassa,",
  "anya-e0103n3:109_4": "aduṭṭho hi valitapalitāvahena dosagginā aḍayhamāno dīgharattaṁ yuvā hoti.",
  "anya-e0103n3:109_5": "Amoho dīghāyukatāya,",
  "anya-e0103n3:109_6": "amūḷho hi hitāhitaṁ ñatvā ahitaṁ parivajjento,",
  "anya-e0103n3:109_7": "hitañca paṭisevamāno dīghāyuko hoti.",
  "anya-e0103n3:110_0": "‘‘Alobho cettha bhogasampattiyā paccayo cāgena bhogapaṭilābhato,",
  "anya-e0103n3:110_1": "adoso mittasampattiyā mettāya mittānaṁ paṭilābhato,",
  "anya-e0103n3:110_2": "aparihānato ca,",
  "anya-e0103n3:110_3": "amoho attasampattiyā,",
  "anya-e0103n3:110_4": "amūḷho hi attano hitameva karonto attānaṁ sampādeti.",
  "anya-e0103n3:110_5": "Alobho ca dibbavihārassa paccayo hoti,",
  "anya-e0103n3:110_6": "adoso brahmavihārassa,",
  "anya-e0103n3:110_7": "amoho ariyavihārassa.",
  "anya-e0103n3:111_0": "‘‘Alobhena cettha sakapakkhesu sattasaṅkhāresu nibbuto hoti tesaṁ vināsena abhisaṅgahetukassa dukkhassa abhāvā,",
  "anya-e0103n3:111_1": "adosena parapakkhesu,",
  "anya-e0103n3:111_2": "aduṭṭhassa hi verīsupi verisaññāya abhāvato,",
  "anya-e0103n3:111_3": "amohena udāsīnapakkhesu amūḷhassa sabbābhisaṅgatāya abhāvato.",
  "anya-e0103n3:112_0": "‘‘Alobhena ca aniccadassanaṁ hoti,",
  "anya-e0103n3:112_1": "luddho hi upabhogāsāya aniccepi saṅkhāre aniccato na passati.",
  "anya-e0103n3:112_2": "Adosena dukkhadassanaṁ,",
  "anya-e0103n3:112_3": "adosajjhāsayo hi pariccattaāghātavatthupariggaho saṅkhāreyeva dukkhato passati.",
  "anya-e0103n3:112_4": "Amohena anattadassanaṁ,",
  "anya-e0103n3:112_5": "amūḷho hi yāthāvagahaṇakusalo apariṇāyakaṁ khandhapañcakaṁ apariṇāyakato bujjhati.",
  "anya-e0103n3:112_6": "Yathā ca etehi aniccadassanādīni,",
  "anya-e0103n3:112_7": "evaṁ etepi aniccadassanādīhi honti.",
  "anya-e0103n3:112_8": "Aniccadassanena hi alobho hoti,",
  "anya-e0103n3:112_9": "dukkhadassanena adoso,",
  "anya-e0103n3:112_10": "anattadassanena amoho.",
  "anya-e0103n3:112_11": "Ko hi nāma ‘aniccamida’nti sammā ñatvā tassatthāya pihaṁ uppādeyya,",
  "anya-e0103n3:112_12": "saṅkhāre vā ‘dukkha’nti jānanto aparampi accantatikhiṇaṁ kodhadukkhaṁ uppādeyya,",
  "anya-e0103n3:112_13": "attasuññatañca bujjhitvā puna sammohaṁ āpajjeyyā’’ti.",
  "anya-e0103n3:113_0": "Tena vuttaṁ ‘‘pubbabhāgiyānaṁ sīlasampadādīnaṁ sādhanavasena lokuttarānaṁ,",
  "anya-e0103n3:113_1": "upanissayabhāvena ca sampanno ajjhāsayo etassāti sampannajjhāsayo’’ti.",
  "anya-e0103n3:113_2": "Tenāha ‘‘evaṁ tissannaṁ bodhīnaṁ aññataraṁ pāpuṇātī’’ti.",
  "anya-e0103n3:114_0": "Idāni te ajjhāsaye pāḷiyāva vibhāvetuṁ ‘‘yathāhā’’tiādi vuttaṁ.",
  "anya-e0103n3:114_1": "Tattha chāti gaṇanaparicchedo.",
  "anya-e0103n3:114_2": "Ajjhāsayāti paricchinnadhammanidassanaṁ.",
  "anya-e0103n3:114_3": "Ubhayaṁ pana ekajjhaṁ katvā chabbidhā ajjhāsayāti attho.",
  "anya-e0103n3:114_4": "Bodhisattāti bujjhanakasattā,",
  "anya-e0103n3:114_5": "bodhiyā vā niyatabhāvena sattā laggā,",
  "anya-e0103n3:114_6": "adhimuttā tanninnā tappoṇāti attho.",
  "anya-e0103n3:114_7": "Bodhiparipākāya saṁvattantīti yathābhinīhāraṁ attanā pattabbabodhiyā paripācanāya bhavanti.",
  "anya-e0103n3:114_8": "Alobhajjhāsayāti alubbhanākārena pavattaajjhāsayā,",
  "anya-e0103n3:114_9": "ādito ‘‘kathaṁ nu kho mayaṁ sabbattha,",
  "anya-e0103n3:114_10": "sabbadā ca aluddhā eva hessāmā’’ti,",
  "anya-e0103n3:114_11": "majjhe ca alubbhanavaseneva,",
  "anya-e0103n3:114_12": "pacchā ca tasseva rocanavasena pavattaajjhāsayā.",
  "anya-e0103n3:114_13": "Lobhe dosadassāvinoti lubbhanalakkhaṇe lobhe sabbappakārena ādīnavadassāvino.",
  "anya-e0103n3:114_14": "Idaṁ tassa ajjhāsayassa ekadesato brūhanākāradassanaṁ.",
  "anya-e0103n3:114_15": "Lobhe hi ādīnavaṁ,",
  "anya-e0103n3:114_16": "alobhe ca ānisaṁsaṁ passantassa alobhajjhāsayo parivaḍḍhati,",
  "anya-e0103n3:114_17": "svāyaṁ tattha ādīnavānisaṁsadassanavidhi vibhāvitoyeva.",
  "anya-e0103n3:114_18": "Sesapadesupi iminā nayena attho veditabbo.",
  "anya-e0103n3:114_19": "Ayaṁ pana viseso –",
  "anya-e0103n3:114_20": "nekkhammanti idha pabbajjā.",
  "anya-e0103n3:114_21": "Paviveko tadaṅgaviveko,",
  "anya-e0103n3:114_22": "vikkhambhanaviveko,",
  "anya-e0103n3:114_23": "kāyaviveko,",
  "anya-e0103n3:114_24": "cittaviveko ca.",
  "anya-e0103n3:114_25": "Nissaraṇaṁ nibbānaṁ.",
  "anya-e0103n3:114_26": "Sabbabhavagatīsūti sabbesu bhavesu,",
  "anya-e0103n3:114_27": "sabbāsu ca gatīsu.",
  "anya-e0103n3:114_28": "Tadadhimuttatāyāti yadatthaṁ bhāvanānuyogo,",
  "anya-e0103n3:114_29": "yadatthā ca pabbajjā,",
  "anya-e0103n3:114_30": "tadadhimuttena.",
  "anya-e0103n3:114_31": "Tenevāha ‘‘samādhādhimuttenā’’tiādi.",
  "anya-e0103n3:115_0": "50.‘‘Kiṁ caritosī’’ti pucchito sace ‘‘na jānāmī’’ti vadeyya,",
  "anya-e0103n3:115_1": "‘‘ke vā te dhammā bahulaṁ samudācarantī’’ti pucchitabbo.",
  "anya-e0103n3:115_2": "Kiṁ vāti kiṁ asubhaṁ vā anussatiṭṭhānaṁ vā aññaṁ vā.",
  "anya-e0103n3:115_3": "Kiṁ te manasi karoto phāsu hotīti cittassa ekaggabhāvena sukhaṁ hoti.",
  "anya-e0103n3:115_4": "Cittaṁ namatīti pakatiyāva abhirativasena namati.",
  "anya-e0103n3:115_5": "Evamādīhīti ādi-saddena iriyāpathādīnaṁ saṅgaho daṭṭhabbo.",
  "anya-e0103n3:115_6": "Tepi hi na sabbassa ekaṁsato byabhicārino eva.",
  "anya-e0103n3:115_7": "Tathā hi samudācāro pucchitabbo vutto.",
  "anya-e0103n3:115_8": "‘‘Asukañca asukañca manasikāravidhiṁ katipayadivasaṁ anuyuñjāhī’’ti ca vattabbo.",
  "anya-e0103n3:116_0": "‘‘Pakatiyā uggahitakammaṭṭhānassā’’ti idaṁ yaṁ kammaṭṭhānaṁ gahetukāmo,",
  "anya-e0103n3:116_1": "tattha sajjhāyavasena vā manasikāravasena vā kataparicayaṁ sandhāya vuttaṁ.",
  "anya-e0103n3:116_2": "Ekaṁ dve nisajjānīti ekaṁ vā dve vā uṇhāsanāni.",
  "anya-e0103n3:116_3": "Sajjhāyaṁ kāretvā attano sammukhāva adhīyāpetvā dātabbaṁ,",
  "anya-e0103n3:116_4": "so ce aññattha gantukāmoti adhippāyo.",
  "anya-e0103n3:116_5": "Tenāha ‘‘santike vasantassā’’ti.",
  "anya-e0103n3:116_6": "Āgatāgatakkhaṇe kathetabbaṁ,",
  "anya-e0103n3:116_7": "pavattiṁ sutvāti adhippāyo.",
  "anya-e0103n3:117_0": "Pathavīkasiṇanti pathavīkasiṇakammaṭṭhānaṁ.",
  "anya-e0103n3:117_1": "Katassāti katassa kasiṇassa.",
  "anya-e0103n3:117_2": "Taṁ taṁ ākāranti ācariyena kammaṭṭhāne vuccamāne padapadatthādhippāyaopammādikaṁ attano ñāṇassa paccupaṭṭhitaṁ taṁ taṁ ākāraṁ,",
  "anya-e0103n3:117_3": "yaṁ yaṁ nimittanti vuttaṁ.",
  "anya-e0103n3:117_4": "Upanibandhitvāti upanetvā nibaddhaṁ viya katvā,",
  "anya-e0103n3:117_5": "hadaye ṭhapetvā apamussantaṁ katvāti attho.",
  "anya-e0103n3:117_6": "Evaṁ suṭṭhu upaṭṭhitassatitāya nimittaṁ gahetvā tattha sampajānakāritāya sakkaccaṁ suṇantena.",
  "anya-e0103n3:117_7": "Tanti taṁ yathāvuttaṁ suggahitaṁ nissāya.",
  "anya-e0103n3:117_8": "Itarassāti tathā agaṇhantassa.",
  "anya-e0103n3:117_9": "Sabbākārenāti kassacipi pakārassa tattha asesitattā vuttaṁ.",
  "anya-e0103n3:118_0": "Kammaṭṭhānaggahaṇaniddesavaṇṇanā niṭṭhitā.",
  "anya-e0103n3:119_0": "Iti tatiyaparicchedavaṇṇanā."
}