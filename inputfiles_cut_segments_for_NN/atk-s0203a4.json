{
  "atk-s0203a4:0_0": "5. Saḷāyatanavaggo",
  "atk-s0203a4:1_0": "1. Anāthapiṇḍikovādasuttavaṇṇanā",
  "atk-s0203a4:2_0": "383.Evaṁme sutanti anāthapiṇḍikovādasuttaṁ.",
  "atk-s0203a4:2_1": "Tattha bāḷhagilānoti adhimattagilāno maraṇaseyyaṁ upagato.",
  "atk-s0203a4:2_2": "Āmantesīti gahapatissa kira yāva pādā vahiṁsu,",
  "atk-s0203a4:2_3": "tāva divase sakiṁ vā dvikkhattuṁ vā tikkhattuṁ vā buddhupaṭṭhānaṁ akhaṇḍaṁ akāsi.",
  "atk-s0203a4:2_4": "Yattakañcassa satthu upaṭṭhānaṁ ahosi,",
  "atk-s0203a4:2_5": "tattakaṁyeva mahātherānaṁ.",
  "atk-s0203a4:2_6": "So ajja gamanapādassa pacchinnattā anuṭṭhānaseyyaṁ upagato sāsanaṁ pesetukāmo aññataraṁ purisaṁ āmantesi.",
  "atk-s0203a4:2_7": "Tenupasaṅkamīti bhagavantaṁ āpucchitvā sūriyatthaṅgamanavelāya upasaṅkami.",
  "atk-s0203a4:3_0": "384.Paṭikkamantīti osakkanti,",
  "atk-s0203a4:3_1": "tanukā bhavanti.",
  "atk-s0203a4:3_2": "Abhikkamantīti abhivaḍḍhanti ottharanti,",
  "atk-s0203a4:3_3": "balavatiyo honti.",
  "atk-s0203a4:4_0": "Abhikkamosānaṁ paññāyati no paṭikkamoti yasmiñhi samaye māraṇantikā vedanā uppajjati,",
  "atk-s0203a4:4_1": "uparivāte jalitaggi viya hoti,",
  "atk-s0203a4:4_2": "yāva usmā na pariyādiyati,",
  "atk-s0203a4:4_3": "tāva mahatāpi upakkamena na sakkā vūpasametuṁ,",
  "atk-s0203a4:4_4": "usmāya pana pariyādinnāya vūpasammati.",
  "atk-s0203a4:5_0": "385.",
  "atk-s0203a4:5_1": "Athāyasmā sāriputto cintesi –",
  "atk-s0203a4:5_2": "‘‘ayaṁ mahāseṭṭhissa vedanā māraṇantikā,",
  "atk-s0203a4:5_3": "na sakkā paṭibāhituṁ,",
  "atk-s0203a4:5_4": "avasesā kathā niratthakā,",
  "atk-s0203a4:5_5": "dhammakathamassa kathessāmī’’ti.",
  "atk-s0203a4:5_6": "Atha naṁ taṁ kathento tasmātihātiādimāha.",
  "atk-s0203a4:5_7": "Tattha tasmāti yasmā cakkhuṁ tīhi gāhehi gaṇhanto uppannaṁ māraṇantikaṁ vedanaṁ paṭibāhituṁ samattho nāma natthi, tasmā.",
  "atk-s0203a4:5_8": "Na cakkhuṁ upādiyissāmīti cakkhuṁ tīhi gāhehi na gaṇhissāmi.",
  "atk-s0203a4:5_9": "Na ca me cakkhunissitaṁ viññāṇanti viññāṇañcāpi me cakkhunissitaṁ na bhavissati.",
  "atk-s0203a4:5_10": "Na rūpanti heṭṭhā āyatanarūpaṁ kathitaṁ,",
  "atk-s0203a4:5_11": "imasmiṁ ṭhāne sabbampi kāmabhavarūpaṁ kathento evamāha.",
  "atk-s0203a4:6_0": "386.Na idhalokanti vasanaṭṭhānaṁ vā ghāsacchādanaṁ vā na upādiyissāmīti attho.",
  "atk-s0203a4:6_1": "Idañhi paccayesu aparitassanatthaṁ kathitaṁ.",
  "atk-s0203a4:6_2": "Na paralokanti ettha pana manussalokaṁ ṭhapetvā sesā paralokā nāma. Idaṁ –",
  "atk-s0203a4:6_3": "‘‘asukadevaloke nibbattitvā asukaṭṭhāne bhavissāmi,",
  "atk-s0203a4:6_4": "idaṁ nāma khādissāmi bhuñjissāmi nivāsessāmi pārupissāmī’’ti evarūpāya paritassanāya pahānatthaṁ vuttaṁ.",
  "atk-s0203a4:6_5": "Tampi na upādiyissāmi,",
  "atk-s0203a4:6_6": "na ca me tannissitaṁ viññāṇaṁ bhavissatīti evaṁ tīhi gāhehi parimocetvā thero desanaṁ arahattanikūṭena niṭṭhapesi.",
  "atk-s0203a4:7_0": "387.Olīyasīti attano sampattiṁ disvā ārammaṇesu bajjhasi allīyasīti.",
  "atk-s0203a4:7_1": "Iti āyasmā ānando –",
  "atk-s0203a4:7_2": "‘‘ayampi nāma gahapati evaṁ saddho pasanno maraṇabhayassa bhāyati,",
  "atk-s0203a4:7_3": "añño ko na bhāyissatī’’ti maññamāno tassa gāḷhaṁ katvā ovādaṁ dento evamāha.",
  "atk-s0203a4:7_4": "Na ca me evarūpī dhammīkathā sutapubbāti ayaṁ upāsako –",
  "atk-s0203a4:7_5": "‘‘satthu santikāpi me evarūpī dhammakathā na sutapubbā’’ti vadati,",
  "atk-s0203a4:7_6": "kiṁ satthā evarūpi sukhumaṁ gambhīrakathaṁ na kathetīti?",
  "atk-s0203a4:7_7": "No na katheti.",
  "atk-s0203a4:7_8": "Evaṁ pana cha ajjhattikāni āyatanāni cha bāhirāni cha viññāṇakāye cha phassakāye cha vedanākāye cha dhātuyo",
  "atk-s0203a4:7_9": "pañcakkhandhe cattāro arūpe idhalokañca paralokañca dassetvā diṭṭhasutamutaviññātavasena arahatte pakkhipitvā",
  "atk-s0203a4:7_10": "kathitakathā etena na sutapubbā,",
  "atk-s0203a4:7_11": "tasmā evaṁ vadati.",
  "atk-s0203a4:8_0": "Apicāyaṁ upāsako dānādhimutto dānābhirato buddhānaṁ santikaṁ gacchanto tucchahattho na gatapubbo.",
  "atk-s0203a4:8_1": "Purebhattaṁ gacchanto yāgukhajjakādīni gāhāpetvā gacchati,",
  "atk-s0203a4:8_2": "pacchābhattaṁ sappimadhuphāṇitādīni.",
  "atk-s0203a4:8_3": "Tasmiṁ asati vālikaṁ gāhāpetvā gandhakuṭipariveṇe okirāpeti,",
  "atk-s0203a4:8_4": "dānaṁ datvā sīlaṁ rakkhitvā gehaṁ gato.",
  "atk-s0203a4:8_5": "Bodhisattagatiko kiresa upāsako,",
  "atk-s0203a4:8_6": "tasmā bhagavā catuvīsati saṁvaccharāni upāsakassa yebhuyyena dānakathameva kathesi –",
  "atk-s0203a4:8_7": "‘‘upāsaka,",
  "atk-s0203a4:8_8": "idaṁ dānaṁ nāma bodhisattānaṁ gatamaggo,",
  "atk-s0203a4:8_9": "mayhampi gatamaggo,",
  "atk-s0203a4:8_10": "mayā satasahassakappādhikāni cattāri asaṅkhyeyyāni dānaṁ dinnaṁ,",
  "atk-s0203a4:8_11": "tvaṁ mayā gatamaggameva anugacchasī’’ti.",
  "atk-s0203a4:8_12": "Dhammasenāpatiādayo mahāsāvakāpi attano attano santikaṁ āgatakāle dānakathamevassa kathenti.",
  "atk-s0203a4:8_13": "Tenevāha na kho gahapati gihīnaṁ odātavasanānaṁ evarūpī dhammīkathā paṭibhātīti.",
  "atk-s0203a4:8_14": "Idaṁ vuttaṁ hoti –",
  "atk-s0203a4:8_15": "gahapati gihīnaṁ nāma khettavatthuhiraññasuvaṇṇadāsīdāsaputtabhariyādīsu tibbo ālayo tibbaṁ nikantipariyuṭṭhānaṁ , tesaṁ –",
  "atk-s0203a4:8_16": "‘‘ettha ālayo na kātabbo,",
  "atk-s0203a4:8_17": "nikanti na kātabbā’’ti kathā na paṭibhāti na ruccatīti.",
  "atk-s0203a4:9_0": "Yena bhagavā tenupasaṅkamīti kasmā upasaṅkami?",
  "atk-s0203a4:9_1": "Tusitabhavane kirassa nibbattamattasseva tigāvutappamāṇaṁ suvaṇṇakkhandhaṁ viya vijjotamānaṁ attabhāvaṁ uyyānavimānādisampattiñca disvā –",
  "atk-s0203a4:9_2": "‘‘mahatī ayaṁ mayhaṁ sampatti,",
  "atk-s0203a4:9_3": "kiṁ nu kho me manussapathe kammaṁ kata’’nti olokento tīsu ratanesu adhikāraṁ disvā cintesi ‘‘pamādaṭṭhānamidaṁ devattaṁ nāma,",
  "atk-s0203a4:9_4": "imāya hi me sampattiyā modamānassa satisammosopi siyā,",
  "atk-s0203a4:9_5": "handāhaṁ gantvā mama jetavanassa ceva bhikkhusaṅghassa ca tathāgatassa ca ariyamaggassa ca sāriputtattherassa",
  "atk-s0203a4:9_6": "ca vaṇṇaṁ kathetvā tato āgantvā sampattiṁ anubhavissāmī’’ti.",
  "atk-s0203a4:9_7": "So tathā akāsi.",
  "atk-s0203a4:9_8": "Taṁ dassetuṁ atha kho anāthapiṇḍikotiādi vuttaṁ.",
  "atk-s0203a4:10_0": "Tattha isisaṅghanisevitanti bhikkhusaṅghanisevitaṁ.",
  "atk-s0203a4:10_1": "Evaṁ paṭhamagāthāya jetavanassa vaṇṇaṁ kathetvā idāni ariyamaggassa vaṇṇaṁ kathento kammaṁ vijjā cātiādimāha.",
  "atk-s0203a4:10_2": "Tattha kammanti maggacetanā.",
  "atk-s0203a4:10_3": "Vijjāti maggapaññā.",
  "atk-s0203a4:10_4": "Dhammoti samādhipakkhiko dhammo.",
  "atk-s0203a4:10_5": "Sīlaṁ jīvitamuttamanti sīle patiṭṭhitassa jīvitaṁ uttamanti dasseti.",
  "atk-s0203a4:10_6": "Atha vā vijjāti diṭṭhisaṅkappo.",
  "atk-s0203a4:10_7": "Dhammoti vāyāmasatisamādhayo.",
  "atk-s0203a4:10_8": "Sīlanti vācākammantājīvā.",
  "atk-s0203a4:10_9": "Jīvitamuttamanti etasmiṁ sīle patiṭṭhitassa jīvitaṁ nāma uttamaṁ.",
  "atk-s0203a4:10_10": "Etena maccā sujjhantīti etena aṭṭhaṅgikena maggena sattā visujjhanti.",
  "atk-s0203a4:11_0": "Tasmāti yasmā maggena sujjhanti,",
  "atk-s0203a4:11_1": "na gottadhanehi, tasmā.",
  "atk-s0203a4:11_2": "Yoniso vicine dhammanti upāyena samādhipakkhiyaṁ dhammaṁ vicineyya.",
  "atk-s0203a4:11_3": "Evaṁ tattha visujjhatīti evaṁ tasmiṁ ariyamagge visujjhati .",
  "atk-s0203a4:11_4": "Atha vā yoniso vicine dhammanti upāyena pañcakkhandhadhammaṁ vicineyya.",
  "atk-s0203a4:11_5": "Evaṁ tattha visujjhatīti evaṁ tesu catūsu saccesu visujjhati.",
  "atk-s0203a4:12_0": "Idāni sāriputtattherassa vaṇṇaṁ kathento sāriputto vātiādimāha.",
  "atk-s0203a4:12_1": "Tattha sāriputto vāti avadhāraṇavacanaṁ.",
  "atk-s0203a4:12_2": "Etehi paññādīhi sāriputtova seyyoti vadati.",
  "atk-s0203a4:12_3": "Upasamenāti kilesaupasamena.",
  "atk-s0203a4:12_4": "Pāraṅgatoti nibbānaṁ gato.",
  "atk-s0203a4:12_5": "Yo koci nibbānaṁ patto bhikkhu,",
  "atk-s0203a4:12_6": "so etāvaparamo siyā,",
  "atk-s0203a4:12_7": "na therena uttaritaro nāma atthīti vadati.",
  "atk-s0203a4:12_8": "Sesaṁ sabbattha uttānamevāti.",
  "atk-s0203a4:13_0": "Papañcasūdaniyā majjhimanikāyaṭṭhakathāya",
  "atk-s0203a4:14_0": "Anāthapiṇḍikovādasuttavaṇṇanā niṭṭhitā.",
  "atk-s0203a4:15_0": "2. Channovādasuttavaṇṇanā",
  "atk-s0203a4:16_0": "389.Evaṁme sutanti channovādasuttaṁ.",
  "atk-s0203a4:16_1": "Tattha channoti evaṁnāmako thero,",
  "atk-s0203a4:16_2": "na abhinikkhamanaṁ nikkhantatthero.",
  "atk-s0203a4:16_3": "Paṭisallānāti phalasamāpattito.",
  "atk-s0203a4:16_4": "Gilānapucchakāti gilānupaṭṭhānaṁ nāma buddhavaṇṇitaṁ,",
  "atk-s0203a4:16_5": "tasmā evamāha.",
  "atk-s0203a4:16_6": "Satthanti jīvitahārakasatthaṁ.",
  "atk-s0203a4:16_7": "Nāvakaṅkhāmīti icchāmi.",
  "atk-s0203a4:17_0": "390.Anupavajjanti anuppattikaṁ appaṭisandhikaṁ.",
  "atk-s0203a4:18_0": "391.Etaṁ mamātiādīni taṇhāmānadiṭṭhigāhavasena vuttāni.",
  "atk-s0203a4:18_1": "Nirodhaṁ disvāti khayavayaṁ ñatvā.",
  "atk-s0203a4:18_2": "Netaṁ mama nesohamasmi na meso attāti samanupassāmīti aniccaṁ dukkhaṁ anattāti samanupassāmi.",
  "atk-s0203a4:19_0": "393.Tasmāti yasmā māraṇantikavedanaṁ adhivāsetuṁ asakkonto satthaṁ āharāmīti vadati, tasmā.",
  "atk-s0203a4:19_1": "Puthujjano āyasmā,",
  "atk-s0203a4:19_2": "tena idampi manasi karohīti dīpeti.",
  "atk-s0203a4:19_3": "Niccakappanti niccakālaṁ.",
  "atk-s0203a4:19_4": "Nissitassāti taṇhādiṭṭhīhi nissitassa.",
  "atk-s0203a4:19_5": "Calitanti vipphanditaṁ hoti.",
  "atk-s0203a4:19_6": "Passaddhīti kāyacittapassaddhi,",
  "atk-s0203a4:19_7": "kilesapassaddhi nāma hotīti attho.",
  "atk-s0203a4:19_8": "Natīti taṇhānati.",
  "atk-s0203a4:19_9": "Natiyā asatīti bhavatthāya ālayanikantipariyuṭṭhānesu asati.",
  "atk-s0203a4:19_10": "Āgatigati na hotīti paṭisandhivasena āgati nāma na hoti,",
  "atk-s0203a4:19_11": "cutivasena gamanaṁ nāma na hoti.",
  "atk-s0203a4:19_12": "Cutūpapātoti cavanavasena cuti,",
  "atk-s0203a4:19_13": "upapajjanavasena upapāto.",
  "atk-s0203a4:19_14": "Nevidha na huraṁ na ubhayamantarenāti nayidha loke,",
  "atk-s0203a4:19_15": "na paraloke,",
  "atk-s0203a4:19_16": "na ubhayattha hoti.",
  "atk-s0203a4:19_17": "Esevanto dukkhassāti vaṭṭadukkhakilesadukkhassa ayameva anto ayaṁ paricchedo parivaṭumabhāvo hoti.",
  "atk-s0203a4:19_18": "Ayameva hi ettha attho.",
  "atk-s0203a4:19_19": "Ye pana ‘‘na ubhayamantarenā’’ti vacanaṁ gahetvā antarābhavaṁ icchanti,",
  "atk-s0203a4:19_20": "tesaṁ uttaraṁ heṭṭhā vuttameva.",
  "atk-s0203a4:20_0": "394.Satthaṁ āharesīti jīvitahārakaṁ satthaṁ āhari,",
  "atk-s0203a4:20_1": "kaṇṭhanāḷiṁ chindi.",
  "atk-s0203a4:20_2": "Athassa tasmiṁ khaṇe maraṇabhayaṁ okkami,",
  "atk-s0203a4:20_3": "gatinimittaṁ upaṭṭhāsi.",
  "atk-s0203a4:20_4": "So attano puthujjanabhāvaṁ ñatvā saṁviggo vipassanaṁ paṭṭhapetvā saṅkhāre pariggaṇhanto arahattaṁ patvā samasīsī hutvā parinibbāyi.",
  "atk-s0203a4:20_5": "Sammukhāyeva anupavajjatā byākatāti kiñcāpi idaṁ therassa puthujjanakāle byākaraṇaṁ hoti,",
  "atk-s0203a4:20_6": "etena pana byākaraṇena anantarāyamassa parinibbānaṁ ahosi.",
  "atk-s0203a4:20_7": "Tasmā bhagavā tameva byākaraṇaṁ gahetvā kathesi.",
  "atk-s0203a4:20_8": "Upavajjakulānīti upasaṅkamitabbakulāni.",
  "atk-s0203a4:20_9": "Iminā thero, – ‘‘bhante,",
  "atk-s0203a4:20_10": "evaṁ upaṭṭhākesu ca upaṭṭhāyikāsu ca vijjamānāsu so bhikkhu tumhākaṁ sāsane parinibbāyissatī’’ti pucchati.",
  "atk-s0203a4:20_11": "Athassa bhagavā kulesu saṁsaggābhāvaṁ dīpento honti hete sāriputtātiādimāha.",
  "atk-s0203a4:20_12": "Imasmiṁ kira ṭhāne therassa kulesu asaṁsaṭṭhabhāvo pākaṭo ahosi.",
  "atk-s0203a4:20_13": "Sesaṁ sabbattha uttānamevāti.",
  "atk-s0203a4:21_0": "Papañcasūdaniyā majjhimanikāyaṭṭhakathāya",
  "atk-s0203a4:22_0": "Channovādasuttavaṇṇanā niṭṭhitā.",
  "atk-s0203a4:23_0": "3. Puṇṇovādasuttavaṇṇanā",
  "atk-s0203a4:24_0": "395.Evaṁme sutanti puṇṇovādasuttaṁ.",
  "atk-s0203a4:24_1": "Tattha paṭisallānāti ekībhāvā.",
  "atk-s0203a4:24_2": "Taṁ ceti taṁ cakkhuñceva rūpañca.",
  "atk-s0203a4:24_3": "Nandīsamudayā dukkhasamudayoti nandiyā taṇhāya samodhānena pañcakkhandhadukkhassa samodhānaṁ hoti.",
  "atk-s0203a4:24_4": "Iti chasu dvāresu dukkhaṁ samudayoti dvinnaṁ saccānaṁ vasena vaṭṭaṁ matthakaṁ pāpetvā dassesi.",
  "atk-s0203a4:24_5": "Dutiyanaye nirodho maggoti dvinnaṁ saccānaṁ vasena vivaṭṭaṁ matthakaṁ pāpetvā dassesi.",
  "atk-s0203a4:24_6": "Iminā ca tvaṁ puṇṇāti pāṭiyekko anusandhi.",
  "atk-s0203a4:24_7": "Evaṁ tāva vaṭṭavivaṭṭavasena desanaṁ arahatte pakkhipitvā idāni puṇṇattheraṁ sattasu ṭhānesu sīhanādaṁ nadāpetuṁ iminā ca tvantiādimāha.",
  "atk-s0203a4:25_0": "396.Caṇḍāti duṭṭhā kibbisā.",
  "atk-s0203a4:25_1": "Pharusāti kakkhaḷā.",
  "atk-s0203a4:25_2": "Akkosissantīti dasahi akkosavatthūhi akkosissanti.",
  "atk-s0203a4:25_3": "Paribhāsissantīti kiṁ samaṇo nāma tvaṁ,",
  "atk-s0203a4:25_4": "idañca idañca te karissāmāti tajjessanti.",
  "atk-s0203a4:25_5": "Evametthāti evaṁ mayhaṁ ettha bhavissati.",
  "atk-s0203a4:26_0": "Daṇḍenāti catuhatthena daṇḍena vā ghaṭikamuggarena vā.",
  "atk-s0203a4:26_1": "Satthenāti ekatodhārādinā.",
  "atk-s0203a4:26_2": "Satthahārakaṁ pariyesantīti jīvitahārakaṁ satthaṁ pariyesanti.",
  "atk-s0203a4:26_3": "Idaṁ thero tatiyapārājikavatthusmiṁ asubhakathaṁ sutvā attabhāvena jigucchantānaṁ bhikkhūnaṁ satthahārakapariyesanaṁ sandhāyāha.",
  "atk-s0203a4:26_4": "Damūpasamenāti ettha damoti indriyasaṁvarādīnaṁ etaṁ nāmaṁ.",
  "atk-s0203a4:26_5": "‘‘Saccena danto damasā upeto,",
  "atk-s0203a4:26_6": "vedantagū vusitabrahmacariyo’’ti (saṁ. ni. 1.195; su. ni.",
  "atk-s0203a4:26_7": "467) ettha hi indriyasaṁvaro damoti vutto.",
  "atk-s0203a4:26_8": "‘‘Yadi saccā damā cāgā,",
  "atk-s0203a4:26_9": "khantyā bhiyyodha vijjatī’’ti (saṁ. ni. 1.246; su. ni.",
  "atk-s0203a4:26_10": "191) ettha paññā damoti vutto.",
  "atk-s0203a4:26_11": "‘‘Dānena damena saṁyamena saccavajjenā’’ti (dī. ni. 1.166; ma. ni.",
  "atk-s0203a4:26_12": "2.226) ettha uposathakammaṁ damoti vuttaṁ.",
  "atk-s0203a4:26_13": "Imasmiṁ pana sutte khanti damoti veditabbā.",
  "atk-s0203a4:26_14": "Upasamoti tasseva vevacanaṁ.",
  "atk-s0203a4:27_0": "397.Atha kho āyasmā puṇṇoti ko panesa puṇṇo,",
  "atk-s0203a4:27_1": "kasmā panettha gantukāmo ahosīti .",
  "atk-s0203a4:27_2": "Sunāparantavāsiko eva eso,",
  "atk-s0203a4:27_3": "sāvatthiyaṁ pana asappāyavihāraṁ sallakkhetvā tattha gantukāmo ahosi.",
  "atk-s0203a4:28_0": "Tatrāyaṁ anupubbikathā –",
  "atk-s0203a4:28_1": "sunāparantaraṭṭhe kira ekasmiṁ vāṇijakagāme ete dve bhātaro.",
  "atk-s0203a4:28_2": "Tesu kadāci jeṭṭho pañca sakaṭasatāni gahetvā janapadaṁ gantvā bhaṇḍaṁ āharati,",
  "atk-s0203a4:28_3": "kadāci kaniṭṭho.",
  "atk-s0203a4:28_4": "Imasmiṁ pana samaye kaniṭṭhaṁ ghare ṭhapetvā jeṭṭhabhātiko pañca sakaṭasatāni gahetvā janapadacārikaṁ",
  "atk-s0203a4:28_5": "caranto anupubbena sāvatthiṁ patvā jetavanassa nātidūre sakaṭasatthaṁ nivāsetvā bhuttapātarāso parijanaparivuto",
  "atk-s0203a4:28_6": "phāsukaṭṭhāne nisīdi.",
  "atk-s0203a4:29_0": "Tena ca samayena sāvatthivāsino bhuttapātarāsā uposathaṅgāni adhiṭṭhāya suddhuttarāsaṅgā gandhapupphādihatthā yena buddho yena dhammo yena saṅgho,",
  "atk-s0203a4:29_1": "tanninnā tappoṇā tappābbhārā hutvā dakkhiṇadvārena nikkhamitvā jetavanaṁ gacchanti.",
  "atk-s0203a4:29_2": "So te disvā ‘‘kahaṁ ime gacchanti’’ti ekamanussaṁ pucchi.",
  "atk-s0203a4:29_3": "Kiṁ tvaṁ ayyo na jānāsi,",
  "atk-s0203a4:29_4": "loke buddhadhammasaṅgharatanāni nāma uppannāni,",
  "atk-s0203a4:29_5": "iccesa mahājano satthu santike dhammakathaṁ sotuṁ gacchatīti.",
  "atk-s0203a4:29_6": "Tassa buddhoti vacanaṁ chavicammādīni chinditvā aṭṭhimiñjaṁ āhacca aṭṭhāsi.",
  "atk-s0203a4:29_7": "Atha attano parijanaparivuto tāya parisāya saddhiṁ vihāraṁ gantvā satthu madhurassarena dhammaṁ desentassa",
  "atk-s0203a4:29_8": "parisapariyante ṭhito dhammaṁ sutvā pabbajjāya cittaṁ uppādesi.",
  "atk-s0203a4:29_9": "Atha tathāgatena kālaṁ viditvā parisāya uyyojitāya satthāraṁ upasaṅkamitvā vanditvā svātanāya nimantetvā",
  "atk-s0203a4:29_10": "dutiyadivase maṇḍapaṁ kāretvā āsanāni paññapetvā buddhappamukhassa saṅghassa mahādānaṁ datvā bhuttapātarāso",
  "atk-s0203a4:29_11": "uposathaṅgāni adhiṭṭhāya bhaṇḍāgārikaṁ pakkosāpetvā,",
  "atk-s0203a4:29_12": "ettakaṁ bhaṇḍaṁ vissajjitaṁ,",
  "atk-s0203a4:29_13": "ettakaṁ na vissajjitanti sabbaṁ ācikkhitvā –",
  "atk-s0203a4:29_14": "‘‘imaṁ sāpateyyaṁ mayhaṁ kaniṭṭhassa dehī’’ti sabbaṁ niyyātetvā satthu santike pabbajitvā kammaṭṭhānaparāyaṇo ahosi.",
  "atk-s0203a4:30_0": "Athassa kammaṭṭhānaṁ manasikarontassa kammaṭṭhānaṁ na upaṭṭhāti.",
  "atk-s0203a4:30_1": "Tato cintesi –",
  "atk-s0203a4:30_2": "‘‘ayaṁ janapado mayhaṁ asappāyo,",
  "atk-s0203a4:30_3": "yaṁnūnāhaṁ satthu santike kammaṭṭhānaṁ gahetvā sakaṭṭhānameva gaccheyya’’nti.",
  "atk-s0203a4:30_4": "Atha pubbaṇhasamaye piṇḍāya caritvā sāyanhasamaye paṭisallānā vuṭṭhahitvā bhagavantaṁ upasaṅkamitvā kammaṭṭhānaṁ",
  "atk-s0203a4:30_5": "kathāpetvā satta sīhanāde naditvā pakkāmi.",
  "atk-s0203a4:30_6": "Tena vuttaṁ –",
  "atk-s0203a4:30_7": "‘‘atha kho āyasmā puṇṇo…pe…",
  "atk-s0203a4:30_8": "viharatī’’ti.",
  "atk-s0203a4:31_0": "Kattha panāyaṁ vihāsīti?",
  "atk-s0203a4:31_1": "Catūsu ṭhānesu vihāsi,",
  "atk-s0203a4:31_2": "sunāparantaraṭṭhaṁ tāva pavisitvā ajjuhatthapabbate nāma pavisitvā vāṇijagāmaṁ piṇḍāya pāvisi.",
  "atk-s0203a4:31_3": "Atha naṁ kaniṭṭhabhātā sañjānitvā bhikkhaṁ datvā, ‘‘bhante,",
  "atk-s0203a4:31_4": "aññattha agantvā idheva vasathā’’ti paṭiññaṁ kāretvā tattheva vasāpesi.",
  "atk-s0203a4:32_0": "Tato samuddagirivihāraṁ nāma agamāsi.",
  "atk-s0203a4:32_1": "Tattha ayakantapāsāṇehi paricchinditvā katacaṅkamo atthi,",
  "atk-s0203a4:32_2": "taṁ koci caṅkamituṁ samattho nāma natthi.",
  "atk-s0203a4:32_3": "Tattha samuddavīciyo āgantvā ayakantapāsāṇesu paharitvā mahāsaddaṁ karonti.",
  "atk-s0203a4:32_4": "Theronaṁ –",
  "atk-s0203a4:32_5": "‘‘kammaṭṭhānaṁ manasikarontānaṁ phāsuvihāro hotū’’ti samuddaṁ nissaddaṁ katvā adhiṭṭhāsi.",
  "atk-s0203a4:33_0": "Tato mātulagiriṁ nāma agamāsi.",
  "atk-s0203a4:33_1": "Tattha sakuṇasaṅgho ussanno,",
  "atk-s0203a4:33_2": "rattiñca divā ca saddo ekābaddhova hoti,",
  "atk-s0203a4:33_3": "thero imaṁ ṭhānaṁ aphāsukanti tato makulakārāmavihāraṁ nāma gato.",
  "atk-s0203a4:33_4": "So vāṇijagāmassa nātidūro naccāsanno gamanāgamanasampanno vivitto appasaddo.",
  "atk-s0203a4:33_5": "Thero imaṁ ṭhānaṁ phāsukanti tattha rattiṭṭhānadivāṭṭhānacaṅkamanādīni kāretvā vassaṁ upagacchi.",
  "atk-s0203a4:33_6": "Evaṁ catūsu ṭhānesu vihāsi.",
  "atk-s0203a4:34_0": "Athekadivasaṁ tasmiṁyeva antovasse pañca vāṇijasatāni parasamuddaṁ gacchāmāti nāvāya bhaṇḍaṁ pakkhipiṁsu.",
  "atk-s0203a4:34_1": "Nāvārohanadivase therassa kaniṭṭhabhātā theraṁ bhojetvā therassa santike sikkhāpadāni gahetvā vanditvā gacchanto, – ‘‘bhante,",
  "atk-s0203a4:34_2": "mahāsamuddo nāma appameyyo anekantarāyo,",
  "atk-s0203a4:34_3": "amhe āvajjeyyāthā’’ti vatvā nāvaṁ āruhi.",
  "atk-s0203a4:34_4": "Nāvā uttamajavena gacchamānā aññataraṁ dīpakaṁ pāpuṇi.",
  "atk-s0203a4:34_5": "Manussā pātarāsaṁ karissāmāti dīpake otiṇṇā.",
  "atk-s0203a4:34_6": "Tasmiṁ dīpe aññaṁ kiñci natthi,",
  "atk-s0203a4:34_7": "candanavanameva ahosi.",
  "atk-s0203a4:35_0": "Atheko vāsiyā rukkhaṁ ākoṭetvā lohitacandanabhāvaṁ ñatvā āha –",
  "atk-s0203a4:35_1": "‘‘bho mayaṁ lābhatthāya parasamuddaṁ gacchāma,",
  "atk-s0203a4:35_2": "ito ca uttari lābho nāma natthi,",
  "atk-s0203a4:35_3": "caturaṅgulamattā ghaṭikā satasahassaṁ agghati,",
  "atk-s0203a4:35_4": "hāretabbakayuttaṁ bhaṇḍaṁ hāretvā candanassa pūremā’’ti.",
  "atk-s0203a4:35_5": "Te tathā kariṁsu.",
  "atk-s0203a4:35_6": "Candanavane adhivatthā amanussā kujjhitvā –",
  "atk-s0203a4:35_7": "‘‘imehi amhākaṁ candanavanaṁ nāsitaṁ,",
  "atk-s0203a4:35_8": "ghātessāma ne’’ti cintetvā –",
  "atk-s0203a4:35_9": "‘‘idheva ghātitesu sabbaṁ vanaṁ ekaṁ kuṇapaṁ bhavissati,",
  "atk-s0203a4:35_10": "samuddamajjhe nesaṁ nāvaṁ osīdessāmā’’ti āhaṁsu.",
  "atk-s0203a4:35_11": "Atha tesaṁ nāvaṁ āruyha muhuttaṁ gatakāleyeva uppādikaṁ uṭṭhapetvā sayampi te amanussā bhayānakāni rūpāni dassayiṁsu.",
  "atk-s0203a4:35_12": "Bhītā manussā attano attano devatā namassanti.",
  "atk-s0203a4:35_13": "Therassa kaniṭṭho cūḷapuṇṇakuṭumbiko –",
  "atk-s0203a4:35_14": "‘‘mayhaṁ bhātā avassayo hotū’’ti therassa namassamāno aṭṭhāsi.",
  "atk-s0203a4:36_0": "Theropi kira tasmiṁyeva khaṇe āvajjitvā tesaṁ byasanuppattiṁ ñatvā vehāsaṁ uppatitvā sammukhe aṭṭhāsi.",
  "atk-s0203a4:36_1": "Amanussā theraṁ disvā ‘‘ayyo puṇṇatthero etī’’ti pakkamiṁsu,",
  "atk-s0203a4:36_2": "uppādikaṁ sannisīdi.",
  "atk-s0203a4:36_3": "Thero mā bhāyathāti te assāsetvā ‘‘kahaṁ gantukāmatthā’’ti pucchi. Bhante,",
  "atk-s0203a4:36_4": "amhākaṁ sakaṭṭhānameva gacchāmāti.",
  "atk-s0203a4:36_5": "Thero nāvaṁ phale akkamitvā ‘‘etesaṁ icchitaṭṭhānaṁ gacchatū’’ti adhiṭṭhāsi.",
  "atk-s0203a4:36_6": "Vāṇijā sakaṭṭhānaṁ gantvā taṁ pavattiṁ puttadārassa ārocetvā ‘‘etha theraṁ saraṇaṁ gacchāmā’’ti pañcasatā",
  "atk-s0203a4:36_7": "attano pañcamātugāmasatehi saddhiṁ tīsu saraṇesu patiṭṭhāya upāsakattaṁ paṭivedesuṁ.",
  "atk-s0203a4:36_8": "Tato nāvāya bhaṇḍaṁ otāretvā therassa ekaṁ koṭṭhāsaṁ katvā – ‘‘ayaṁ, bhante,",
  "atk-s0203a4:36_9": "tumhākaṁ koṭṭhāso’’ti āhaṁsu. Thero –",
  "atk-s0203a4:36_10": "‘‘mayhaṁ visuṁ koṭṭhāsakiccaṁ natthi,",
  "atk-s0203a4:36_11": "satthā pana tumhehi diṭṭhapubbo’’ti.",
  "atk-s0203a4:36_12": "Na diṭṭhapubbo, bhanteti.",
  "atk-s0203a4:36_13": "Tena hi iminā satthu maṇḍalamāḷaṁ karotha,",
  "atk-s0203a4:36_14": "evaṁ satthāraṁ passissathāti. Te sādhu,",
  "atk-s0203a4:36_15": "bhanteti tena ca koṭṭhāsena attano ca koṭṭhāsehi maṇḍalamāḷaṁ kātuṁ ārabhiṁsu.",
  "atk-s0203a4:37_0": "Satthāpi kira āraddhakālato paṭṭhāya paribhogaṁ akāsi.",
  "atk-s0203a4:37_1": "Ārakkhamanussā rattiṁ obhāsaṁ disvā ‘‘mahesakkhā devatā atthī’’ti saññaṁ kariṁsu.",
  "atk-s0203a4:37_2": "Upāsakā maṇḍalamāḷañca bhikkhusaṅghassa ca senāsanāni niṭṭhapetvā dānasambhāraṁ sajjetvā – ‘‘kataṁ, bhante,",
  "atk-s0203a4:37_3": "amhehi attano kiccaṁ,",
  "atk-s0203a4:37_4": "satthāraṁ pakkosathā’’ti therassa ārocesuṁ.",
  "atk-s0203a4:37_5": "Thero sāyanhasamaye iddhiyā sāvatthiṁ patvā, ‘‘bhante,",
  "atk-s0203a4:37_6": "vāṇijagāmavāsino tumhe daṭṭhukāmā,",
  "atk-s0203a4:37_7": "tesaṁ anukampaṁ karothā’’ti bhagavantaṁ yāci.",
  "atk-s0203a4:37_8": "Bhagavā adhivāsesi.",
  "atk-s0203a4:37_9": "Thero bhagavato adhivāsanaṁ viditvā sakaṭṭhānameva paccāgato.",
  "atk-s0203a4:38_0": "Bhagavāpi ānandatheraṁ āmantesi , – ‘‘ānanda,",
  "atk-s0203a4:38_1": "sve sunāparante vāṇijagāme piṇḍāya carissāma,",
  "atk-s0203a4:38_2": "tvaṁ ekūnapañcasatānaṁ bhikkhūnaṁ salākaṁ dehī’’ti.",
  "atk-s0203a4:38_3": "Thero sādhu,",
  "atk-s0203a4:38_4": "bhanteti bhikkhusaṅghassa tamatthaṁ ārocetvā nabhacārikā bhikkhū salākaṁ gaṇhantūti āha.",
  "atk-s0203a4:38_5": "Taṁdivasaṁ kuṇḍadhānatthero paṭhamaṁ salākaṁ aggahesi.",
  "atk-s0203a4:38_6": "Vāṇijagāmavāsinopi ‘‘sve kira satthā āgamissatī’’ti gāmamajjhe maṇḍapaṁ katvā dānaggaṁ sajjayiṁsu.",
  "atk-s0203a4:38_7": "Bhagavā pātova sarīrapaṭijagganaṁ katvā gandhakuṭiṁ pavisitvā phalasamāpattiṁ appetvā nisīdi.",
  "atk-s0203a4:38_8": "Sakkassa paṇḍukambalasilāsanaṁ uṇhaṁ ahosi.",
  "atk-s0203a4:38_9": "So kiṁ idanti āvajjetvā satthu sunāparantagamanaṁ disvā vissakammaṁ āmantesi –",
  "atk-s0203a4:38_10": "‘‘tāta ajja bhagavā timattāni yojanasatāni piṇḍācāraṁ karissati,",
  "atk-s0203a4:38_11": "pañca kūṭāgārasatāni māpetvā jetavanadvārakoṭṭhamatthake gamanasajjāni katvā ṭhapehī’’ti.",
  "atk-s0203a4:38_12": "So tathā akāsi.",
  "atk-s0203a4:38_13": "Bhagavato kūṭāgāraṁ catumukhaṁ ahosi,",
  "atk-s0203a4:38_14": "dvinnaṁ aggasāvakānaṁ dvimukhāni,",
  "atk-s0203a4:38_15": "sesāni ekamukhāni.",
  "atk-s0203a4:38_16": "Satthā gandhakuṭito nikkhamma paṭipāṭiyā ṭhapitakūṭāgāresu dhurakūṭāgāraṁ pāvisi.",
  "atk-s0203a4:38_17": "Dve aggasāvake ādiṁ katvā ekūnapañcabhikkhusatānipi kūṭāgāraṁ gantvā nisinnā ahesuṁ.",
  "atk-s0203a4:38_18": "Ekaṁ tucchakūṭāgāraṁ ahosi,",
  "atk-s0203a4:38_19": "pañcapi kūṭāgārasatāni ākāse uppatiṁsu.",
  "atk-s0203a4:39_0": "Satthā saccabandhapabbataṁ nāma patvā kūṭāgāraṁ ākāse ṭhapesi.",
  "atk-s0203a4:39_1": "Tasmiṁ pabbate saccabandho nāma micchādiṭṭhikatāpaso mahājanaṁ micchādiṭṭhiṁ uggaṇhāpento lābhaggayasaggappatto hutvā vasati.",
  "atk-s0203a4:39_2": "Abbhantare cassa antocāṭiyaṁ padīpo viya arahattassa upanissayo jalati.",
  "atk-s0203a4:39_3": "Taṁ disvā dhammamassa kathessāmīti gantvā dhammaṁ desesi.",
  "atk-s0203a4:39_4": "Tāpaso desanāpariyosāne arahattaṁ pāpuṇi,",
  "atk-s0203a4:39_5": "maggenevāssa abhiññā āgatā.",
  "atk-s0203a4:39_6": "Ehibhikkhu hutvā iddhimayapattacīvaradharo hutvā kūṭāgāraṁ pāvisi.",
  "atk-s0203a4:40_0": "Bhagavā kūṭāgāragatehi pañcahi bhikkhusatehi saddhiṁ vāṇijagāmaṁ gantvā kūṭāgārāni adissamānāni katvā vāṇijagāmaṁ pāvisi.",
  "atk-s0203a4:40_1": "Vāṇijā buddhappamukhassa bhikkhusaṅghassa mahādānaṁ datvā satthāraṁ makulakārāmaṁ nayiṁsu.",
  "atk-s0203a4:40_2": "Satthā maṇḍalamāḷaṁ pāvisi.",
  "atk-s0203a4:40_3": "Mahājano yāva satthā bhattadarathaṁ paṭipassambheti,",
  "atk-s0203a4:40_4": "tāva pātarāsaṁ katvā uposathaṅgāni samādāya bahuṁ gandhañca pupphañca ādāya dhammassavanatthāya ārāmaṁ paccāgamāsi.",
  "atk-s0203a4:40_5": "Satthā dhammaṁ desesi.",
  "atk-s0203a4:40_6": "Mahājanassa bandhanamokkho jāto,",
  "atk-s0203a4:40_7": "mahantaṁ buddhakolāhalaṁ ahosi.",
  "atk-s0203a4:41_0": "Satthā mahājanassa saṅgahatthaṁ katipāhaṁ tattheva vasi,",
  "atk-s0203a4:41_1": "aruṇaṁ pana mahāgandhakuṭiyaṁyeva uṭṭhapesi.",
  "atk-s0203a4:41_2": "Tattha katipāhaṁ vasitvā vāṇijagāme piṇḍāya caritvā ‘‘tvaṁ idheva vasāhī’’ti puṇṇattheraṁ nivattetvā antare nammadānadī nāma atthi,",
  "atk-s0203a4:41_3": "tassā tīraṁ agamāsi.",
  "atk-s0203a4:41_4": "Nammadānāgarājā satthu paccuggamanaṁ katvā nāgabhavanaṁ pavesetvā tiṇṇaṁ ratanānaṁ sakkāraṁ akāsi.",
  "atk-s0203a4:41_5": "Satthā tassa dhammaṁ kathetvā nāgabhavanā nikkhami. So – ‘‘mayhaṁ, bhante,",
  "atk-s0203a4:41_6": "paricaritabbaṁ dethā’’ti yāci,",
  "atk-s0203a4:41_7": "bhagavā nammadānadītīre padacetiyaṁ dassesi.",
  "atk-s0203a4:41_8": "Taṁ vīcīsu āgatāsu pidhīyati,",
  "atk-s0203a4:41_9": "gatāsu vivarīyati,",
  "atk-s0203a4:41_10": "mahāsakkārappattaṁ ahosi.",
  "atk-s0203a4:41_11": "Satthā tato nikkhamma saccabandhapabbataṁ gantvā saccabandhaṁ āha –",
  "atk-s0203a4:41_12": "‘‘tayā mahājano apāyamagge otārito,",
  "atk-s0203a4:41_13": "tvaṁ idheva vasitvā etesaṁ laddhiṁ vissajjāpetvā nibbānamagge patiṭṭhāpehī’’ti.",
  "atk-s0203a4:41_14": "Sopi paricaritabbaṁ yāci.",
  "atk-s0203a4:41_15": "Satthā ghanapiṭṭhipāsāṇe allamattikapiṇḍamhi lañchanaṁ viya padacetiyaṁ dassesi,",
  "atk-s0203a4:41_16": "tato jetavanameva gato.",
  "atk-s0203a4:41_17": "Etamatthaṁ sandhāya tenevantaravassenātiādi vuttaṁ.",
  "atk-s0203a4:42_0": "Parinibbāyīti anupādisesāya nibbānadhātuyā parinibbāyi.",
  "atk-s0203a4:42_1": "Mahājano therassa satta divasāni sarīrapūjaṁ katvā bahūni gandhakaṭṭhāni samodhānetvā sarīraṁ jhāpetvā dhātuyo ādāya cetiyaṁ akāsi.",
  "atk-s0203a4:42_2": "Sambahulā bhikkhūti therassa āḷāhane ṭhitabhikkhū.",
  "atk-s0203a4:42_3": "Sesaṁ sabbattha uttānamevāti.",
  "atk-s0203a4:43_0": "Papañcasūdaniyā majjhimanikāyaṭṭhakathāya",
  "atk-s0203a4:44_0": "Puṇṇovādasuttavaṇṇanā niṭṭhitā.",
  "atk-s0203a4:45_0": "4. Nandakovādasuttavaṇṇanā",
  "atk-s0203a4:46_0": "398.Evaṁme sutanti nandakovādasuttaṁ.",
  "atk-s0203a4:46_1": "Tattha tena kho pana samayenāti bhagavā mahāpajāpatiyā yācito bhikkhunisaṅghaṁ uyyojetvā bhikkhusaṅghaṁ sannipātetvā –",
  "atk-s0203a4:46_2": "‘‘therā bhikkhū vārena bhikkhuniyo ovadantū’’ti saṅghassa bhāraṁ akāsi.",
  "atk-s0203a4:46_3": "Taṁ sandhāyetaṁ vuttaṁ.",
  "atk-s0203a4:46_4": "Tattha pariyāyenāti vārena.",
  "atk-s0203a4:46_5": "Na icchatīti attano vāre sampatte dūraṁ gāmaṁ vā gantvā sūcikammādīni vā ārabhitvā ‘‘ayaṁ nāmassa papañco’’ti vadāpesi.",
  "atk-s0203a4:46_6": "Imaṁ pana pariyāyena ovādaṁ bhagavā nandakattherasseva kāraṇā akāsi. Kasmā?",
  "atk-s0203a4:46_7": "Imāsañhi bhikkhunīnaṁ theraṁ disvā cittaṁ ekaggaṁ hoti pasīdati.",
  "atk-s0203a4:46_8": "Tena tā tassa ovādaṁ sampaṭicchitukāmā,",
  "atk-s0203a4:46_9": "dhammakathaṁ sotukāmā.",
  "atk-s0203a4:46_10": "Tasmā bhagavā –",
  "atk-s0203a4:46_11": "‘‘nandako attano vāre sampatte ovādaṁ dassati,",
  "atk-s0203a4:46_12": "dhammakathaṁ kathessatī’’ti vārena ovādaṁ akāsi.",
  "atk-s0203a4:46_13": "Thero pana attano vāraṁ na karoti,",
  "atk-s0203a4:46_14": "kasmāti ce?",
  "atk-s0203a4:46_15": "Tā kira bhikkhuniyo pubbe therassa jambudīpe rajjaṁ kārentassa orodhā ahesuṁ.",
  "atk-s0203a4:46_16": "Thero pubbenivāsañāṇena taṁ kāraṇaṁ ñatvā cintesi –",
  "atk-s0203a4:46_17": "‘‘maṁ imassa bhikkhunisaṅghassa majjhe nisinnaṁ upamāyo ca kāraṇāni ca āharitvā dhammaṁ kathayamānaṁ",
  "atk-s0203a4:46_18": "disvā añño pubbenivāsañāṇalābhī bhikkhu imaṁ kāraṇaṁ oloketvā ‘āyasmā nandako yāvajjadivasā orodhe na",
  "atk-s0203a4:46_19": "vissajjeti,",
  "atk-s0203a4:46_20": "sobhatāyamāyasmā orodhaparivuto’ti vattabbaṁ maññeyyā’’ti.",
  "atk-s0203a4:46_21": "Etamatthaṁ sampassamāno thero attano vāraṁ na karoti.",
  "atk-s0203a4:46_22": "Imāsañca kira bhikkhunīnaṁ therasseva desanā sappāyā bhavissatīti ñatvā atha kho bhagavā āyasmantaṁ nandakaṁ āmantesi.",
  "atk-s0203a4:47_0": "Tāsaṁ bhikkhunīnaṁ pubbe tassa orodhabhāvajānanatthaṁ idaṁ vatthuṁ –",
  "atk-s0203a4:47_1": "pubbe kira bārāṇasiyaṁ pañca dāsasatāni pañca dāsisatāni cāti jaṅghasahassaṁ ekatova kammaṁ katvā ekasmiṁ ṭhāne vasi.",
  "atk-s0203a4:47_2": "Ayaṁ nandakatthero tasmiṁ kāle jeṭṭhakadāso hoti ,",
  "atk-s0203a4:47_3": "gotamī jeṭṭhakadāsī.",
  "atk-s0203a4:47_4": "Sā jeṭṭhakadāsassa pādaparicārikā ahosi paṇḍitā byattā.",
  "atk-s0203a4:47_5": "Jaṅghasahassampi puññakammaṁ karontaṁ ekato karoti.",
  "atk-s0203a4:47_6": "Atha vassūpanāyikasamaye pañca paccekabuddhā nandamūlakapabbhārato isipatane otaritvā nagare piṇḍāya caritvā isipatanameva gantvā –",
  "atk-s0203a4:47_7": "‘‘vassūpanāyikakuṭiyā atthāya hatthakammaṁ yācissāmā’’ti cīvaraṁ pārupitvā sāyanhasamaye nagaraṁ pavisitvā seṭṭhissa gharadvāre aṭṭhaṁsu.",
  "atk-s0203a4:47_8": "Jeṭṭhakadāsī kuṭaṁ gahetvā udakatitthaṁ gacchantī paccekabuddhe nagaraṁ pavisante addasa.",
  "atk-s0203a4:47_9": "Seṭṭhi tesaṁ āgatakāraṇaṁ sutvā ‘‘amhākaṁ okāso natthi,",
  "atk-s0203a4:47_10": "gacchantū’’ti āha.",
  "atk-s0203a4:48_0": "Atha te nagarā nikkhamante jeṭṭhakadāsī kuṭaṁ gahetvā pavisantī disvā kuṭaṁ otāretvā vanditvā onamitvā mukhaṁ pidhāya –",
  "atk-s0203a4:48_1": "‘‘ayyā nagaraṁ paviṭṭhamattāva nikkhantā,",
  "atk-s0203a4:48_2": "kiṁ nu kho’’ti pucchi.",
  "atk-s0203a4:48_3": "Vassūpanāyikakuṭiyā hatthakammaṁ yācituṁ āgamimhāti. Laddhaṁ, bhanteti.",
  "atk-s0203a4:48_4": "Na laddhaṁ upāsiketi?",
  "atk-s0203a4:48_5": "Kiṁ panesā kuṭi issareheva kātabbā,",
  "atk-s0203a4:48_6": "duggatehipi sakkā kātunti.",
  "atk-s0203a4:48_7": "Yena kenaci sakkāti? Sādhu, bhante,",
  "atk-s0203a4:48_8": "mayaṁ karissāma.",
  "atk-s0203a4:48_9": "Sve mayhaṁ bhikkhaṁ gaṇhathāti nimantetvā udakaṁ netvā puna kuṭaṁ gahetvā āgamma titthamagge ṭhatvā āgatā",
  "atk-s0203a4:48_10": "avasesadāsiyo ‘‘ettheva hothā’’ti vatvā sabbāsaṁ āgatakāle āha –",
  "atk-s0203a4:48_11": "‘‘amma kiṁ niccameva parassa dāsakammaṁ karissatha,",
  "atk-s0203a4:48_12": "udāhu dāsabhāvato muccituṁ icchathā’’ti?",
  "atk-s0203a4:48_13": "Ajjeva muccitumicchāma ayyeti.",
  "atk-s0203a4:48_14": "Yadi evaṁ mayā pañca paccekabuddhā hatthakammaṁ alabhantā svātanāya nimantitā,",
  "atk-s0203a4:48_15": "tumhākaṁ sāmikehi ekadivasaṁ hatthakammaṁ dāpethāti.",
  "atk-s0203a4:48_16": "Tā sādhūti sampaṭicchitvā sāyaṁ aṭavito āgatakāle sāmikānaṁ ārocesuṁ.",
  "atk-s0203a4:48_17": "Te sādhūti jeṭṭhakadāsassa gehadvāre sannipatiṁsu.",
  "atk-s0203a4:49_0": "Atha ne jeṭṭhakadāsī sve tātā paccekabuddhānaṁ hatthakammaṁ dethāti ānisaṁsaṁ ācikkhitvā yepi na kātukāmā,",
  "atk-s0203a4:49_1": "te gāḷhena ovādena tajjetvā paṭicchāpesi.",
  "atk-s0203a4:49_2": "Sā punadivase paccekabuddhānaṁ bhattaṁ datvā sabbesaṁ dāsaputtānaṁ saññaṁ adāsi.",
  "atk-s0203a4:49_3": "Te tāvadeva araññaṁ pavisitvā dabbasambhāre samodhānetvā sataṁ sataṁ hutvā ekekakuṭiṁ ekekacaṅkamanādiparivāraṁ",
  "atk-s0203a4:49_4": "katvā mañcapīṭhapānīyaparibhojanīyabhājanādīni ṭhapetvā paccekabuddhe temāsaṁ tattha vasanatthāya paṭiññaṁ",
  "atk-s0203a4:49_5": "kāretvā vārabhikkhaṁ paṭṭhapesuṁ.",
  "atk-s0203a4:49_6": "Yo attano vāradivase na sakkoti.",
  "atk-s0203a4:49_7": "Tassa jeṭṭhakadāsī sakagehato āharitvā deti.",
  "atk-s0203a4:49_8": "Evaṁ temāsaṁ jaggitvā jeṭṭhakadāsī ekekaṁ dāsaṁ ekekaṁ sāṭakaṁ vissajjāpesi.",
  "atk-s0203a4:49_9": "Pañca thūlasāṭakasatāni ahesuṁ.",
  "atk-s0203a4:49_10": "Tāni parivattāpetvā pañcannaṁ paccekabuddhānaṁ ticīvarāni katvā adāsi.",
  "atk-s0203a4:49_11": "Paccekabuddhā yathāphāsukaṁ agamaṁsu.",
  "atk-s0203a4:49_12": "Tampi jaṅghasahassaṁ ekato kusalaṁ katvā kāyassa bhedā devaloke nibbatti.",
  "atk-s0203a4:49_13": "Tāni pañca mātugāmasatāni kālena kālaṁ tesaṁ pañcannaṁ purisasatānaṁ gehe honti,",
  "atk-s0203a4:49_14": "kālena kālaṁ sabbāpi jeṭṭhakadāsaputtasseva gehe honti.",
  "atk-s0203a4:49_15": "Atha ekasmiṁ kāle jeṭṭhakadāsaputto devalokato cavitvā rājakule nibbatto.",
  "atk-s0203a4:49_16": "Tāpi pañcasatā devakaññā mahābhogakulesu nibbattitvā tassa rajje ṭhitassa gehaṁ agamaṁsu.",
  "atk-s0203a4:49_17": "Etena niyāmena saṁsarantiyo amhākaṁ bhagavato kāle koliyanagare devadahanagare ca khattiyakulesu nibbattā.",
  "atk-s0203a4:50_0": "Nandakattheropi pabbajitvā arahattaṁ patto,",
  "atk-s0203a4:50_1": "jeṭṭhakadāsidhītā vayaṁ āgamma suddhodanamahārājassa aggamahesiṭṭhāne ṭhitā,",
  "atk-s0203a4:50_2": "itarāpi tesaṁ tesaṁ rājaputtānaṁyeva gharaṁ gatā.",
  "atk-s0203a4:50_3": "Tāsaṁ sāmikā pañcasatā rājakumārā udakacumbaṭakalahe satthu dhammadesanaṁ sutvā pabbajitā,",
  "atk-s0203a4:50_4": "rājadhītaro tesaṁ ukkaṇṭhanatthaṁ sāsanaṁ pesesuṁ.",
  "atk-s0203a4:50_5": "Te ukkaṇṭhite bhagavā kuṇāladahaṁ netvā sotāpattiphale patiṭṭhapetvā mahāsamayadivase arahatte patiṭṭhāpesi.",
  "atk-s0203a4:50_6": "Tāpi pañcasatā rājadhītaro nikkhamitvā mahāpajāpatiyā santike pabbajiṁsu.",
  "atk-s0203a4:50_7": "Ayamāyasmā nandako ettāva tā bhikkhuniyoti evametaṁ vatthu dīpetabbaṁ.",
  "atk-s0203a4:51_0": "Rājakārāmoti pasenadinā kārito nagarassa dakkhiṇadisābhāge thūpārāmasadise ṭhāne vihāro.",
  "atk-s0203a4:52_0": "399.Sammappaññāya sudiṭṭhanti hetunā kāraṇena vipassanāpaññāya yāthāvasarasato diṭṭhaṁ.",
  "atk-s0203a4:53_0": "401.Tajjaṁ tajjanti taṁsabhāvaṁ taṁsabhāvaṁ,",
  "atk-s0203a4:53_1": "atthato pana taṁ taṁ paccayaṁ paṭicca tā tā vedanā uppajjantīti vuttaṁ hoti.",
  "atk-s0203a4:54_0": "402.Pagevassa chāyāti mūlādīni nissāya nibbattā chāyā paṭhamataraṁyeva aniccā.",
  "atk-s0203a4:55_0": "413.Anupahaccāti anupahanitvā.",
  "atk-s0203a4:55_1": "Tattha maṁsaṁ piṇḍaṁ piṇḍaṁ katvā cammaṁ alliyāpento maṁsakāyaṁ upahanati nāma.",
  "atk-s0203a4:55_2": "Cammaṁ baddhaṁ baddhaṁ katvā maṁse alliyāpento maṁsakāyaṁ upahanati nāma.",
  "atk-s0203a4:55_3": "Evaṁ akatvā.",
  "atk-s0203a4:55_4": "Vilimaṁsaṁ nhārubandhananti sabbacamme laggavilīpanamaṁsameva.",
  "atk-s0203a4:55_5": "Antarākilesasaṁyojanabandhananti sabbaṁ antarakilesameva sandhāya vuttaṁ.",
  "atk-s0203a4:56_0": "414.Satta kho panimeti kasmā āhāti?",
  "atk-s0203a4:56_1": "Yā hi esā paññā kilese chindatīti vuttā,",
  "atk-s0203a4:56_2": "sā na ekikāva attano dhammatāya chindituṁ sakkoti.",
  "atk-s0203a4:56_3": "Yathā pana kuṭhārī na attano dhammatāya chejjaṁ chindati,",
  "atk-s0203a4:56_4": "purisassa tajjaṁ vāyāmaṁ paṭicceva chindati,",
  "atk-s0203a4:56_5": "evaṁ na vinā chahi bojjhaṅgehi paññā kilese chindituṁ sakkoti.",
  "atk-s0203a4:56_6": "Tasmā evamāha.",
  "atk-s0203a4:56_7": "Tena hīti yena kāraṇena tayā cha ajjhattikāni āyatanāni,",
  "atk-s0203a4:56_8": "cha bāhirāni ,",
  "atk-s0203a4:56_9": "cha viññāṇakāye,",
  "atk-s0203a4:56_10": "dīpopamaṁ,",
  "atk-s0203a4:56_11": "rukkhopamaṁ,",
  "atk-s0203a4:56_12": "gāvūpamañca dassetvā sattahi bojjhaṅgehi āsavakkhayena desanā niṭṭhapitā,",
  "atk-s0203a4:56_13": "tena kāraṇena tvaṁ svepi tā bhikkhuniyo teneva ovādena ovadeyyāsīti.",
  "atk-s0203a4:57_0": "415.Sā sotāpannāti yā sā guṇehi sabbapacchimikā,",
  "atk-s0203a4:57_1": "sā sotāpannā.",
  "atk-s0203a4:57_2": "Sesā pana sakadāgāmianāgāminiyo ca khīṇāsavā ca.",
  "atk-s0203a4:57_3": "Yadi evaṁ kathaṁ paripuṇṇasaṅkappāti.",
  "atk-s0203a4:57_4": "Ajjhāsayapāripūriyā.",
  "atk-s0203a4:57_5": "Yassā hi bhikkhuniyā evamahosi –",
  "atk-s0203a4:57_6": "‘‘kadā nu kho ahaṁ ayyassa nandakassa dhammadesanaṁ suṇantī tasmiṁyeva āsane sotāpattiphalaṁ sacchikareyya’’nti,",
  "atk-s0203a4:57_7": "sā sotāpattiphalaṁ sacchākāsi.",
  "atk-s0203a4:57_8": "Yassā ahosi ‘‘sakadāgāmiphalaṁ anāgāmiphalaṁ arahatta’’nti,",
  "atk-s0203a4:57_9": "sā arahattaṁ sacchākāsi.",
  "atk-s0203a4:57_10": "Tenāha bhagavā ‘‘attamanā ceva paripuṇṇasaṅkappā cā’’ti.",
  "atk-s0203a4:58_0": "Papañcasūdaniyā majjhimanikāyaṭṭhakathāya",
  "atk-s0203a4:59_0": "Nandakovādasuttavaṇṇanā niṭṭhitā.",
  "atk-s0203a4:60_0": "5. Rāhulovādasuttavaṇṇanā",
  "atk-s0203a4:61_0": "416.Evaṁme sutanti rāhulovādasuttaṁ.",
  "atk-s0203a4:61_1": "Tattha vimuttiparipācanīyāti vimuttiṁ paripācentīti vimuttiparipācanīyā.",
  "atk-s0203a4:61_2": "Dhammāti pannarasa dhammā.",
  "atk-s0203a4:61_3": "Te saddhindriyādīnaṁ visuddhikāraṇavasena veditabbā.",
  "atk-s0203a4:61_4": "Vuttañhetaṁ –",
  "atk-s0203a4:62_0": "‘‘Assaddhe puggale parivajjayato,",
  "atk-s0203a4:62_1": "saddhe puggale sevato bhajato payirupāsato pasādanīye suttante paccavekkhato imehi tīhākārehi saddhindriyaṁ visujjhati.",
  "atk-s0203a4:62_2": "Kusīte puggale parivajjayato āraddhavīriye puggale sevato bhajato payirupāsato sammappadhāne paccavekkhato imehi tīhākārehi vīriyindriyaṁ visujjhati.",
  "atk-s0203a4:62_3": "Muṭṭhassatī puggale parivajjayato upaṭṭhitassatī puggale sevato bhajato payirupāsato satipaṭṭhāne paccavekkhato",
  "atk-s0203a4:62_4": "imehi tīhākārehi satindriyaṁ visujjhati .",
  "atk-s0203a4:62_5": "Asamāhite puggale parivajjayato samāhite puggale sevato bhajato payirupāsato jhānavimokkhe paccavekkhato imehi tīhākārehi samādhindriyaṁ visujjhati.",
  "atk-s0203a4:62_6": "Duppaññe puggale parivajjayato paññavante puggale sevato bhajato payirupāsato gambhīrañāṇacariyaṁ paccavekkhato",
  "atk-s0203a4:62_7": "imehi tīhākārehi paññindriyaṁ visujjhati.",
  "atk-s0203a4:62_8": "Iti ime pañca puggale parivajjayato pañca puggale sevato bhajato payirupāsato pañca suttantakkhandhe",
  "atk-s0203a4:62_9": "paccavekkhato imehi pannarasahi ākārehi imāni pañcindriyāni visujjhantī’’ti (paṭi. ma. 1.185).",
  "atk-s0203a4:63_0": "Aparepi pannarasa dhammā vimuttiparipācanīyā –",
  "atk-s0203a4:63_1": "saddhādīni pañcimāni indriyāni,",
  "atk-s0203a4:63_2": "aniccasaññā,",
  "atk-s0203a4:63_3": "anicce dukkhasaññā,",
  "atk-s0203a4:63_4": "dukkhe anattasaññā,",
  "atk-s0203a4:63_5": "pahānasaññā,",
  "atk-s0203a4:63_6": "virāgasaññāti,",
  "atk-s0203a4:63_7": "imā pañca nibbedhabhāgiyā saññā,",
  "atk-s0203a4:63_8": "meghiyattherassa kathitā kalyāṇamittatādayo pañcadhammāti.",
  "atk-s0203a4:63_9": "Kāya pana velāya bhagavato etadahosīti.",
  "atk-s0203a4:63_10": "Paccūsasamaye lokaṁ volokentassa.",
  "atk-s0203a4:64_0": "419.Anekānaṁ devatāsahassānanti āyasmatā rāhulena padumuttarassa bhagavato pādamūle pālitanāgarājakāle",
  "atk-s0203a4:64_1": "patthanaṁ paṭṭhapentena saddhiṁ patthanaṁ paṭṭhapitadevatāyeva.",
  "atk-s0203a4:64_2": "Tāsu pana kāci bhūmaṭṭhakā devatā,",
  "atk-s0203a4:64_3": "kāci antalikkhakā,",
  "atk-s0203a4:64_4": "kāci cātumahārājikā,",
  "atk-s0203a4:64_5": "kāci devaloke,",
  "atk-s0203a4:64_6": "kāci brahmaloke nibbattā.",
  "atk-s0203a4:64_7": "Imasmiṁ pana divase sabbā ekaṭṭhāne andhavanasmiṁyeva sannipatitā.",
  "atk-s0203a4:64_8": "Dhammacakkhunti upāliovāda- (ma. ni.",
  "atk-s0203a4:64_9": "2.69) dīghanakhasuttesu (ma. ni.",
  "atk-s0203a4:64_10": "2.206) paṭhamamaggo dhammacakkhunti vutto,",
  "atk-s0203a4:64_11": "brahmāyusutte (ma. ni.",
  "atk-s0203a4:64_12": "2.395) tīṇi phalāni,",
  "atk-s0203a4:64_13": "imasmiṁ sutte cattāro maggā,",
  "atk-s0203a4:64_14": "cattāri ca phalāni dhammacakkhunti veditabbāni.",
  "atk-s0203a4:64_15": "Tattha hi kāci devatā sotāpannā ahesuṁ,",
  "atk-s0203a4:64_16": "kāci sakadāgāmī, anāgāmī,",
  "atk-s0203a4:64_17": "khīṇāsavā.",
  "atk-s0203a4:64_18": "Tāsañca pana devatānaṁ ettakāti gaṇanavasena paricchedo natthi.",
  "atk-s0203a4:64_19": "Sesaṁ sabbattha uttānamevāti.",
  "atk-s0203a4:65_0": "Papañcasūdaniyā majjhimanikāyaṭṭhakathāya",
  "atk-s0203a4:66_0": "Rāhulovādasuttavaṇṇanā niṭṭhitā.",
  "atk-s0203a4:67_0": "6. Chachakkasuttavaṇṇanā",
  "atk-s0203a4:68_0": "420.Evaṁme sutanti chachakkasuttaṁ.",
  "atk-s0203a4:68_1": "Tattha ādikalyāṇantiādimhi kalyāṇaṁ bhaddakaṁ niddosaṁ katvā desessāmi.",
  "atk-s0203a4:68_2": "Majjhapariyosānesupi eseva nayo.",
  "atk-s0203a4:68_3": "Iti bhagavā ariyavaṁsaṁ navahi,",
  "atk-s0203a4:68_4": "mahāsatipaṭṭhānaṁ sattahi,",
  "atk-s0203a4:68_5": "mahāassapuraṁ sattahiyeva padehi thomesi.",
  "atk-s0203a4:68_6": "Idaṁ pana suttaṁ navahi padehi thomesi.",
  "atk-s0203a4:69_0": "Veditabbānīti sahavipassanena maggena jānitabbāni.",
  "atk-s0203a4:69_1": "Manāyatanena tebhūmakacittameva kathitaṁ,",
  "atk-s0203a4:69_2": "dhammāyatanena bahiddhā tebhūmakadhammā ca,",
  "atk-s0203a4:69_3": "manoviññāṇena ṭhapetvā dve pañcaviññāṇāni sesaṁ bāvīsatividhaṁ lokiyavipākacittaṁ.",
  "atk-s0203a4:69_4": "Phassavedanā yathāvuttavipākaviññāṇasampayuttāva.",
  "atk-s0203a4:69_5": "Taṇhāti vipākavedanāpaccayā javanakkhaṇe uppannataṇhā.",
  "atk-s0203a4:70_0": "422.Cakkhu attāti pāṭiyekko anusandhi.",
  "atk-s0203a4:70_1": "Heṭṭhā kathitānañhi dvinnaṁ saccānaṁ anattabhāvadassanatthaṁ ayaṁ desanā āraddhā.",
  "atk-s0203a4:70_2": "Tattha na upapajjatīti na yujjati.",
  "atk-s0203a4:70_3": "Vetīti vigacchati nirujjhati.",
  "atk-s0203a4:71_0": "424.Ayaṁ kho pana,",
  "atk-s0203a4:71_1": "bhikkhaveti ayampi pāṭiyekko anusandhi.",
  "atk-s0203a4:71_2": "Ayañhi desanā tiṇṇaṁ gāhānaṁ vasena vaṭṭaṁ dassetuṁ āraddhā.",
  "atk-s0203a4:71_3": "Dukkhaṁ samudayoti dvinnaṁ saccānaṁ vasena vaṭṭaṁ dassetuntipi vadantiyeva.",
  "atk-s0203a4:71_4": "Etaṁ mamātiādīsu taṇhāmānadiṭṭhigāhāva veditabbā.",
  "atk-s0203a4:71_5": "Samanupassatīti gāhattayavasena passati.",
  "atk-s0203a4:72_0": "Evaṁ vaṭṭaṁ dassetvā idāni tiṇṇaṁ gāhānaṁ paṭipakkhavasena,",
  "atk-s0203a4:72_1": "nirodho maggoti imesaṁ vā dvinnaṁ saccānaṁ vasena vivaṭṭaṁ dassetuṁ ayaṁ kho panātiādimāha.",
  "atk-s0203a4:72_2": "Netaṁ mamātiādīni taṇhādīnaṁ paṭisedhavacanāni.",
  "atk-s0203a4:72_3": "Samanupassatīti aniccaṁ dukkhamanattāti passati.",
  "atk-s0203a4:73_0": "425.",
  "atk-s0203a4:73_1": "Evaṁ vivaṭṭaṁ dassetvā idāni tiṇṇaṁ anusayānaṁ vasena puna vaṭṭaṁ dassetuṁ cakkhuñca,",
  "atk-s0203a4:73_2": "bhikkhavetiādimāha.",
  "atk-s0203a4:73_3": "Tattha abhinandatītiādīni taṇhādiṭṭhivaseneva vuttāni.",
  "atk-s0203a4:73_4": "Anusetīti appahīno hoti.",
  "atk-s0203a4:73_5": "Dukkhassāti vaṭṭadukkhakilesadukkhassa.",
  "atk-s0203a4:74_0": "426.",
  "atk-s0203a4:74_1": "Evaṁ tiṇṇaṁ anusayānaṁ vasena vaṭṭaṁ kathetvā idāni tesaṁ paṭikkhepavasena vivaṭṭaṁ dassento puna cakkhuñcātiādimāha.",
  "atk-s0203a4:74_2": "Avijjaṁ pahāyāti vaṭṭamūlikaṁ avijjaṁ pajahitvā.",
  "atk-s0203a4:74_3": "Vijjanti arahattamaggavijjaṁ uppādetvā.",
  "atk-s0203a4:75_0": "427.Ṭhānametaṁ vijjatīti ettakeneva kathāmaggena vaṭṭavivaṭṭavasena desanaṁ matthakaṁ pāpetvā puna tadeva sampiṇḍetvā dassento evaṁ passaṁ,",
  "atk-s0203a4:75_1": "bhikkhavetiādimāha.",
  "atk-s0203a4:75_2": "Saṭṭhimattānaṁ bhikkhūnanti ettha anacchariyametaṁ,",
  "atk-s0203a4:75_3": "yaṁ sayameva tathāgate desente saṭṭhi bhikkhū arahattaṁ pattā.",
  "atk-s0203a4:75_4": "Imañhi suttaṁ dhammasenāpatimhi kathentepi saṭṭhi bhikkhū arahattaṁ pattā,",
  "atk-s0203a4:75_5": "mahāmoggallāne kathentepi,",
  "atk-s0203a4:75_6": "asītimahātheresu kathentesupi pattā eva.",
  "atk-s0203a4:75_7": "Etampi anacchariyaṁ.",
  "atk-s0203a4:75_8": "Mahābhiññappattā hi te sāvakā.",
  "atk-s0203a4:76_0": "Aparabhāge pana tambapaṇṇidīpe māleyyadevatthero nāma heṭṭhā lohapāsāde idaṁ suttaṁ kathesi.",
  "atk-s0203a4:76_1": "Tadāpi saṭṭhi bhikkhū arahattaṁ pattā.",
  "atk-s0203a4:76_2": "Yathā ca lohapāsāde,",
  "atk-s0203a4:76_3": "evaṁ thero mahāmaṇḍapepi idaṁ suttaṁ kathesi.",
  "atk-s0203a4:76_4": "Mahāvihārā nikkhamitvā cetiyapabbataṁ gato,",
  "atk-s0203a4:76_5": "tatthāpi kathesi.",
  "atk-s0203a4:76_6": "Tato sākiyavaṁsavihāre,",
  "atk-s0203a4:76_7": "kūṭālivihāre,",
  "atk-s0203a4:76_8": "antarasobbhe,",
  "atk-s0203a4:76_9": "muttaṅgaṇe,",
  "atk-s0203a4:76_10": "vātakapabbate,",
  "atk-s0203a4:76_11": "pācinagharake,",
  "atk-s0203a4:76_12": "dīghavāpiyaṁ,",
  "atk-s0203a4:76_13": "lokandare,",
  "atk-s0203a4:76_14": "nomaṇḍalatale kathesi.",
  "atk-s0203a4:76_15": "Tesupi ṭhānesu saṭṭhi saṭṭhi bhikkhū arahattaṁ pattā.",
  "atk-s0203a4:76_16": "Tato nikkhamitvā pana thero cittalapabbataṁ gato.",
  "atk-s0203a4:76_17": "Tadā ca cittalapabbatavihāre atirekasaṭṭhivasso mahāthero,",
  "atk-s0203a4:76_18": "pokkharaṇiyaṁ kuruvakatitthaṁ nāma paṭicchannaṭṭhānaṁ atthi,",
  "atk-s0203a4:76_19": "tattha thero nhāyissāmīti otiṇṇo.",
  "atk-s0203a4:76_20": "Devatthero tassa santikaṁ gantvā nhāpemi,",
  "atk-s0203a4:76_21": "bhanteti āha.",
  "atk-s0203a4:76_22": "Thero paṭisanthāreneva –",
  "atk-s0203a4:76_23": "‘‘māleyyadevo nāma atthīti vadanti,",
  "atk-s0203a4:76_24": "so ayaṁ bhavissatī’’ti ñatvā tvaṁ devoti āha. Āma, bhanteti.",
  "atk-s0203a4:76_25": "Saṭṭhivassaddhānaṁ me, āvuso,",
  "atk-s0203a4:76_26": "koci sarīraṁ hatthena phusituṁ nāma na labhi,",
  "atk-s0203a4:76_27": "tvaṁ pana nhāpehīti uttaritvā tīre nisīdi.",
  "atk-s0203a4:77_0": "Thero sabbampi hatthapādādiparikammaṁ katvā mahātheraṁ nhāpesi.",
  "atk-s0203a4:77_1": "Taṁ divasañca dhammassavanadivaso hoti.",
  "atk-s0203a4:77_2": "Atha mahāthero –",
  "atk-s0203a4:77_3": "‘‘deva amhākaṁ dhammadānaṁ dātuṁ vaṭṭatī’’ti āha.",
  "atk-s0203a4:77_4": "Thero sādhu,",
  "atk-s0203a4:77_5": "bhanteti sampaṭicchi.",
  "atk-s0203a4:77_6": "Atthaṅgate sūriye dhammassavanaṁ ghosesuṁ.",
  "atk-s0203a4:77_7": "Atikkantasaṭṭhivassāva saṭṭhi mahātherā dhammassavanatthaṁ agamaṁsu.",
  "atk-s0203a4:77_8": "Devatthero sarabhāṇāvasāne imaṁ suttaṁ ārabhi,",
  "atk-s0203a4:77_9": "suttantapariyosāne ca saṭṭhi mahātherā arahattaṁ pāpuṇiṁsu.",
  "atk-s0203a4:77_10": "Tato tissamahāvihāraṁ gantvā kathesi,",
  "atk-s0203a4:77_11": "tasmimpi saṭṭhi therā.",
  "atk-s0203a4:77_12": "Tato nāgamahāvihāre kāḷakacchagāme kathesi,",
  "atk-s0203a4:77_13": "tasmimpi saṭṭhi therā.",
  "atk-s0203a4:77_14": "Tato kalyāṇiṁ gantvā tattha cātuddase heṭṭhāpāsāde kathesi,",
  "atk-s0203a4:77_15": "tasmimpi saṭṭhi therā.",
  "atk-s0203a4:77_16": "Uposathadivase uparipāsāde kathesi,",
  "atk-s0203a4:77_17": "tasmimpi saṭṭhi therāti evaṁ devatthereyeva idaṁ suttaṁ kathente saṭṭhiṭṭhānesu saṭṭhi saṭṭhi janā arahattaṁ pattā.",
  "atk-s0203a4:78_0": "Ambilakāḷakavihāre pana tipiṭakacūḷanāgatthere imaṁ suttaṁ kathente manussaparisā gāvutaṁ ahosi,",
  "atk-s0203a4:78_1": "devaparisā yojanikā.",
  "atk-s0203a4:78_2": "Suttapariyosāne sahassabhikkhū arahattaṁ pattā,",
  "atk-s0203a4:78_3": "devesu pana tato tato ekekova puthujjano ahosīti.",
  "atk-s0203a4:79_0": "Papañcasūdaniyā majjhimanikāyaṭṭhakathāya",
  "atk-s0203a4:80_0": "Chachakkasuttavaṇṇanā niṭṭhitā.",
  "atk-s0203a4:81_0": "7. Mahāsaḷāyatanikasuttavaṇṇanā",
  "atk-s0203a4:82_0": "428.Evaṁme sutanti mahāsaḷāyatanikasuttaṁ.",
  "atk-s0203a4:82_1": "Tattha mahāsaḷāyatanikanti mahantānaṁ channaṁ āyatanānaṁ jotakaṁ dhammapariyāyaṁ.",
  "atk-s0203a4:83_0": "429.Ajānanti sahavipassanena maggena ajānanto.",
  "atk-s0203a4:83_1": "Upacayaṁ gacchantīti vuḍḍhiṁ gacchanti,",
  "atk-s0203a4:83_2": "vasibhāvaṁ gacchantīti attho.",
  "atk-s0203a4:83_3": "Kāyikāti pañcadvārikadarathā.",
  "atk-s0203a4:83_4": "Cetasikāti manodvārikadarathā.",
  "atk-s0203a4:83_5": "Santāpādīsupi eseva nayo.",
  "atk-s0203a4:84_0": "430.Kāyasukhanti pañcadvārikasukhaṁ.",
  "atk-s0203a4:84_1": "Cetosukhanti manodvārikasukhaṁ.",
  "atk-s0203a4:84_2": "Ettha ca pañcadvārikajavanena samāpajjanaṁ vā vuṭṭhānaṁ vā natthi,",
  "atk-s0203a4:84_3": "uppannamattakameva hoti.",
  "atk-s0203a4:84_4": "Manodvārikena sabbaṁ hoti.",
  "atk-s0203a4:84_5": "Ayañca maggavuṭṭhānassa paccayabhūtā balavavipassanā,",
  "atk-s0203a4:84_6": "sāpi manodvārikeneva hoti.",
  "atk-s0203a4:85_0": "431.Tathābhūtassāti kusalacittasampayuttacetosukhasamaṅgībhūtassa.",
  "atk-s0203a4:85_1": "Pubbeva kho panassāti assa bhikkhuno vācākammantājīvā pubbasuddhikā nāma ādito paṭṭhāya parisuddhāva honti.",
  "atk-s0203a4:85_2": "Diṭṭhisaṅkappavāyāmasatisamādhisaṅkhātāni pana pañcaṅgāni sabbatthakakārāpakaṅgāni nāma.",
  "atk-s0203a4:85_3": "Evaṁ lokuttaramaggo aṭṭhaṅgiko vā sattaṅgiko vā hoti.",
  "atk-s0203a4:86_0": "Vitaṇḍavādī pana ‘‘yā yathābhūtassa diṭṭhī’’ti imameva suttapadesaṁ gahetvā ‘‘lokuttaramaggo pañcaṅgiko’’ti vadati. So –",
  "atk-s0203a4:86_1": "‘‘evamassāyaṁ ariyo aṭṭhaṅgiko maggo bhāvanāpāripūriṁ gacchatī’’ti iminā anantaravacaneneva paṭisedhitabbo.",
  "atk-s0203a4:86_2": "Uttari ca evaṁ saññāpetabbo –",
  "atk-s0203a4:86_3": "lokuttaramaggo pañcaṅgiko nāma natthi,",
  "atk-s0203a4:86_4": "imāni pana pañca sabbatthakakārāpakaṅgāni maggakkhaṇe virativasena pūrenti.",
  "atk-s0203a4:86_5": "‘‘Yā catūhi vacīduccaritehi ārati viratī’’ti evaṁ vuttaviratīsu hi micchāvācaṁ pajahati,",
  "atk-s0203a4:86_6": "sammāvācaṁ bhāveti,",
  "atk-s0203a4:86_7": "evaṁ sammāvācaṁ bhāventassa imāni pañcaṅgikāni na vinā,",
  "atk-s0203a4:86_8": "saheva viratiyā pūrenti.",
  "atk-s0203a4:86_9": "Sammākammantājīvesupi eseva nayo.",
  "atk-s0203a4:86_10": "Iti vacīkammādīni ādito paṭṭhāya parisuddhāneva vaṭṭanti.",
  "atk-s0203a4:86_11": "Imāni pana pañca sabbatthakakārāpakaṅgāni virativasena paripūrentīti pañcaṅgiko maggo nāma natthi.",
  "atk-s0203a4:86_12": "Subhaddasuttepi (dī. ni.",
  "atk-s0203a4:86_13": "2.214) cetaṁ vuttaṁ –",
  "atk-s0203a4:86_14": "‘‘yasmiṁ kho, subhadda,",
  "atk-s0203a4:86_15": "dhammavinaye ariyo aṭṭhaṅgiko maggo’’ti.",
  "atk-s0203a4:86_16": "Aññesu ca anekesu suttasatesu aṭṭhaṅgikova maggo āgatoti.",
  "atk-s0203a4:87_0": "433.Cattāropi satipaṭṭhānāti maggasampayuttāva cattāro satipaṭṭhānā.",
  "atk-s0203a4:87_1": "Sammappadhānādīsupi eseva nayo.",
  "atk-s0203a4:87_2": "Yuganandhāti ekakkhaṇikayuganandhā.",
  "atk-s0203a4:87_3": "Etehi aññasmiṁ khaṇe samāpatti,",
  "atk-s0203a4:87_4": "aññasmiṁ vipassanāti.",
  "atk-s0203a4:87_5": "Evaṁ nānākhaṇikāpi honti,",
  "atk-s0203a4:87_6": "ariyamagge pana ekakkhaṇikā.",
  "atk-s0203a4:88_0": "Vijjā ca vimutti cāti arahattamaggavijjā ca phalavimutti ca. Sesaṁ sabbattha uttānamevāti.",
  "atk-s0203a4:89_0": "Papañcasūdaniyā majjhimanikāyaṭṭhakathāya",
  "atk-s0203a4:90_0": "Mahāsaḷāyatanikasuttavaṇṇanā niṭṭhitā.",
  "atk-s0203a4:91_0": "8. Nagaravindeyyasuttavaṇṇanā",
  "atk-s0203a4:92_0": "435.Evaṁme sutanti nagaravindeyyasuttaṁ.",
  "atk-s0203a4:92_1": "Tattha samavisamaṁ carantīti kālena samaṁ caranti,",
  "atk-s0203a4:92_2": "kālena visamaṁ.",
  "atk-s0203a4:92_3": "Samacariyampi hetanti samacariyampi hi etaṁ.",
  "atk-s0203a4:93_0": "437.Ke ākārāti kāni kāraṇāni?",
  "atk-s0203a4:93_1": "Ke anvayāti kā anubuddhiyo?",
  "atk-s0203a4:93_2": "Natthi kho pana tatthāti kasmā āha,",
  "atk-s0203a4:93_3": "nanu araññe haritatiṇacampakavanādivasena atimanuññā rūpādayo pañca kāmaguṇā atthīti?",
  "atk-s0203a4:93_4": "No natthi.",
  "atk-s0203a4:93_5": "Na panetaṁ vanasaṇḍena kathitaṁ,",
  "atk-s0203a4:93_6": "itthirūpādīni pana sandhāyetaṁ kathitaṁ.",
  "atk-s0203a4:93_7": "Tāni hi purisassa cittaṁ pariyādāya tiṭṭhanti. Yathāha – ‘‘nāhaṁ,",
  "atk-s0203a4:93_8": "bhikkhave,",
  "atk-s0203a4:93_9": "aññaṁ ekarūpampi samanupassāmi,",
  "atk-s0203a4:93_10": "yaṁ evaṁ purisassa cittaṁ pariyādāya tiṭṭhati,",
  "atk-s0203a4:93_11": "yathayidaṁ,",
  "atk-s0203a4:93_12": "bhikkhave,",
  "atk-s0203a4:93_13": "itthirūpaṁ.",
  "atk-s0203a4:93_14": "Itthirūpaṁ,",
  "atk-s0203a4:93_15": "bhikkhave,",
  "atk-s0203a4:93_16": "purisassa cittaṁ pariyādāya tiṭṭhatī’’ti (a. ni.",
  "atk-s0203a4:93_17": "1.1) vitthāretabbaṁ.",
  "atk-s0203a4:93_18": "Sesaṁ sabbattha uttānamevāti.",
  "atk-s0203a4:94_0": "Papañcasūdaniyā majjhimanikāyaṭṭhakathāya",
  "atk-s0203a4:95_0": "Nagaravindeyyasuttavaṇṇanā niṭṭhitā.",
  "atk-s0203a4:96_0": "9. Piṇḍapātapārisuddhisuttavaṇṇanā",
  "atk-s0203a4:97_0": "438.Evaṁme sutanti piṇḍapātapārisuddhisuttaṁ. Tattha paṭisallānāti phalasamāpattito.",
  "atk-s0203a4:98_0": "Vippasannānīti okāsavasenetaṁ vuttaṁ.",
  "atk-s0203a4:98_1": "Phalasamāpattito hi vuṭṭhitassa pañcahi pasādehi patiṭṭhitokāso vippasanno hoti,",
  "atk-s0203a4:98_2": "chavivaṇṇo parisuddho.",
  "atk-s0203a4:98_3": "Tasmā evamāha.",
  "atk-s0203a4:98_4": "Suññatavihārenāti suññataphalasamāpattivihārena.",
  "atk-s0203a4:98_5": "Mahāpurisavihāroti buddhapaccekabuddhatathāgatamahāsāvakānaṁ mahāpurisānaṁ vihāro.",
  "atk-s0203a4:98_6": "Yena cāhaṁ maggenātiādīsu vihārato paṭṭhāya yāva gāmassa indakhīlā esa paviṭṭhamaggo nāma,",
  "atk-s0203a4:98_7": "antogāmaṁ pavisitvā gehapaṭipāṭiyā caritvā yāva nagaradvārena nikkhamanā esa caritabbapadeso nāma,",
  "atk-s0203a4:98_8": "bahi indakhīlato paṭṭhāya yāva vihārā esa paṭikkantamaggo nāma.",
  "atk-s0203a4:98_9": "Paṭighaṁ vāpi cetasoti citte paṭihaññanakilesajātaṁ kiñci atthi natthīti.",
  "atk-s0203a4:98_10": "Ahorattānusikkhināti divasañca rattiñca anusikkhantena.",
  "atk-s0203a4:99_0": "440.Pahīnā nu kho me pañca kāmaguṇātiādīsu ekabhikkhussa paccavekkhaṇā nānā,",
  "atk-s0203a4:99_1": "nānābhikkhūnaṁ paccavekkhaṇā nānāti. Kathaṁ?",
  "atk-s0203a4:99_2": "Eko hi bhikkhu pacchābhattaṁ piṇḍapātapaṭikkanto pattacīvaraṁ paṭisāmetvā vivittokāse nisinno paccavekkhati ‘‘pahīnā nu kho me pañcakāmaguṇā’’ti.",
  "atk-s0203a4:99_3": "So ‘‘appahīnā’’ti ñatvā vīriyaṁ paggayha anāgāmimaggena pañcakāmaguṇikarāgaṁ samugghāṭetvā maggānantaraṁ",
  "atk-s0203a4:99_4": "phalaṁ phalānantaraṁ maggaṁ tato vuṭṭhāya paccavekkhanto ‘‘pahīnā’’ti pajānāti.",
  "atk-s0203a4:99_5": "Nīvaraṇādīsupi eseva nayo.",
  "atk-s0203a4:99_6": "Etesaṁ pana arahattamaggena pahānādīni honti,",
  "atk-s0203a4:99_7": "evaṁ ekabhikkhussa nānāpaccavekkhaṇā hoti.",
  "atk-s0203a4:99_8": "Etāsu pana paccavekkhaṇāsu añño bhikkhu ekaṁ paccavekkhaṇaṁ paccavekkhati,",
  "atk-s0203a4:99_9": "añño ekanti evaṁ nānābhikkhūnaṁ nānāpaccavekkhaṇā hoti.",
  "atk-s0203a4:99_10": "Sesaṁ sabbattha uttānamevāti.",
  "atk-s0203a4:100_0": "Papañcasūdaniyā majjhimanikāyaṭṭhakathāya",
  "atk-s0203a4:101_0": "Piṇḍapātapārisuddhisuttavaṇṇanā niṭṭhitā.",
  "atk-s0203a4:102_0": "10. Indriyabhāvanāsuttavaṇṇanā",
  "atk-s0203a4:103_0": "453.Evaṁme sutanti indriyabhāvanāsuttaṁ.",
  "atk-s0203a4:103_1": "Tattha gajaṅgalāyanti evaṁnāmake nigame.",
  "atk-s0203a4:103_2": "Suveḷuvaneti suveḷu nāma ekā rukkhajāti,",
  "atk-s0203a4:103_3": "tehi sañchanno mahāvanasaṇḍo,",
  "atk-s0203a4:103_4": "tattha viharati.",
  "atk-s0203a4:103_5": "Cakkhunā rūpaṁ na passati,",
  "atk-s0203a4:103_6": "sotena saddaṁ na suṇātīti cakkhunā rūpaṁ na passitabbaṁ,",
  "atk-s0203a4:103_7": "sotena saddo na sotabboti evaṁ desetīti adhippāyena vadati.",
  "atk-s0203a4:104_0": "Aññathā ariyassa vinayeti iminā bhagavā attano sāsane asadisāya indriyabhāvanāya kathanatthaṁ ālayaṁ akāsi.",
  "atk-s0203a4:104_1": "Athāyasmā ānando –",
  "atk-s0203a4:104_2": "‘‘satthā ālayaṁ dasseti,",
  "atk-s0203a4:104_3": "handāhaṁ imissaṁ parisati bhikkhusaṅghassa indriyabhāvanākathaṁ kāremī’’ti satthāraṁ yācanto etassabhagavātiādimāha.",
  "atk-s0203a4:104_4": "Athassa bhagavā indriyabhāvanaṁ kathento tena hānandātiādimāha.",
  "atk-s0203a4:105_0": "454.",
  "atk-s0203a4:105_1": "Tatha yadidaṁ upekkhāti yā esā vipassanupekkhā nāma,",
  "atk-s0203a4:105_2": "esā santā esā paṇītā,",
  "atk-s0203a4:105_3": "atappikāti attho.",
  "atk-s0203a4:105_4": "Iti ayaṁ bhikkhu cakkhudvāre rūpārammaṇampi iṭṭhe ārammaṇe manāpaṁ,",
  "atk-s0203a4:105_5": "aniṭṭhe amanāpaṁ,",
  "atk-s0203a4:105_6": "majjhatte manāpāmanāpañca cittaṁ,",
  "atk-s0203a4:105_7": "tassa rajjituṁ vā dussituṁ vā muyhituṁ vā adatvāva pariggahetvā vipassanaṁ majjhatte ṭhapeti.",
  "atk-s0203a4:105_8": "Cakkhumāti sampannacakkhuvisuddhanetto.",
  "atk-s0203a4:105_9": "Cakkhābādhikassa hi uddhaṁ ummīlananimmīlanaṁ na hoti,",
  "atk-s0203a4:105_10": "tasmā so na gahito.",
  "atk-s0203a4:106_0": "456.Īsakaṁpoṇeti rathīsā viya uṭṭhahitvā ṭhite.",
  "atk-s0203a4:107_0": "461.Paṭikūle appaṭikūlasaññītiādīsu paṭikūle mettāpharaṇena vā dhātuso upasaṁhārena vā appaṭikūlasaññī viharati.",
  "atk-s0203a4:107_1": "Appaṭikūle asubhapharaṇena vā aniccato upasaṁhārena vā paṭikūlasaññī viharati.",
  "atk-s0203a4:107_2": "Sesapadesupi eseva nayo.",
  "atk-s0203a4:107_3": "Tadubhayaṁ abhinivajjetvāti majjhatto hutvā viharitukāmo kiṁ karotīti?",
  "atk-s0203a4:107_4": "Iṭṭhāniṭṭhesu āpāthagatesu neva somanassiko na domanassiko hoti.",
  "atk-s0203a4:107_5": "Vuttañhetaṁ –",
  "atk-s0203a4:108_0": "‘‘Kathaṁ paṭikūle appaṭikūlasaññī viharati?",
  "atk-s0203a4:108_1": "Aniṭṭhasmiṁ vatthusmiṁ mettāya vā pharati,",
  "atk-s0203a4:108_2": "dhātuto vā upasaṁharati,",
  "atk-s0203a4:108_3": "evaṁ paṭikūle appaṭikūlasaññī viharati.",
  "atk-s0203a4:108_4": "Kathaṁ appaṭikūle paṭikūlasaññī viharati?",
  "atk-s0203a4:108_5": "Iṭṭhasmiṁ vatthusmiṁ asubhāya vā pharati,",
  "atk-s0203a4:108_6": "aniccato vā upasaṁharati,",
  "atk-s0203a4:108_7": "evaṁ appaṭikūle paṭikūlasaññī viharati.",
  "atk-s0203a4:108_8": "Kathaṁ paṭikūle ca appaṭikūle ca appaṭikūlasaññī viharati?",
  "atk-s0203a4:108_9": "Aniṭṭhasmiñca iṭṭhasmiñca vatthusmiṁ mettāya vā pharati,",
  "atk-s0203a4:108_10": "dhātuto vā upasaṁharati.",
  "atk-s0203a4:108_11": "Evaṁ paṭikūle ca appaṭikūle ca appaṭikūlasaññī viharati.",
  "atk-s0203a4:108_12": "Kathaṁ appaṭikūle ca paṭikūle ca paṭikūlasaññī viharati?",
  "atk-s0203a4:108_13": "Iṭṭhasmiñca aniṭṭhasmiñca vatthusmiṁ asubhāya vā pharati,",
  "atk-s0203a4:108_14": "aniccato vā upasaṁharati,",
  "atk-s0203a4:108_15": "evaṁ appaṭikūle ca paṭikūle ca paṭikūlasaññī viharati .",
  "atk-s0203a4:108_16": "Kathaṁ paṭikūle ca appaṭikūle ca tadubhayaṁ abhinivajjetvā upekkhako viharati sato sampajāno?",
  "atk-s0203a4:108_17": "Idha bhikkhu cakkhunā rūpaṁ disvā neva sumano hoti na dummano,",
  "atk-s0203a4:108_18": "upekkhako viharati sato sampajāno…pe…",
  "atk-s0203a4:108_19": "manasā dhammaṁ viññāya neva sumano hoti na dummano,",
  "atk-s0203a4:108_20": "upekkhako viharati sato sampajāno.",
  "atk-s0203a4:108_21": "Evaṁ paṭikūle ca appaṭikūle ca tadubhayaṁ abhinivajjetvā upekkhako viharati sato sampajāno’’ti.",
  "atk-s0203a4:109_0": "Imesu ca tīsu nayesu paṭhamanaye manāpaṁ amanāpaṁ manāpāmanāpanti saṁkilesaṁ vaṭṭati,",
  "atk-s0203a4:109_1": "nikkilesaṁ vaṭṭati.",
  "atk-s0203a4:109_2": "Dutiyanaye saṁkilesaṁ,",
  "atk-s0203a4:109_3": "tatiyanaye saṁkilesanikkilesaṁ vaṭṭati.",
  "atk-s0203a4:109_4": "Puna vuttaṁ –",
  "atk-s0203a4:109_5": "‘‘paṭhamaṁ saṁkilesaṁ vaṭṭati,",
  "atk-s0203a4:109_6": "dutiyaṁ saṁkilesampi nikkilesampi,",
  "atk-s0203a4:109_7": "tatiyaṁ nikkilesameva vaṭṭatī’’ti.",
  "atk-s0203a4:109_8": "Sesaṁ sabbattha uttānamevāti.",
  "atk-s0203a4:110_0": "Papañcasūdaniyā majjhimanikāyaṭṭhakathāya",
  "atk-s0203a4:111_0": "Indriyabhāvanāsuttavaṇṇanā niṭṭhitā.",
  "atk-s0203a4:112_0": "Pañcamavaggavaṇṇanā niṭṭhitā.",
  "atk-s0203a4:113_0": "Uparipaṇṇāsaṭṭhakathā niṭṭhitā.",
  "atk-s0203a4:114_0": "Yo cāyaṁ ‘‘sabbadhammamūlapariyāyaṁ vo,",
  "atk-s0203a4:114_1": "bhikkhave,",
  "atk-s0203a4:114_2": "desissāmī’’ti āraddhattā ādikalyāṇo,",
  "atk-s0203a4:114_3": "majjhe ‘‘suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedalla’’nti vacanato majjhekalyāṇo,",
  "atk-s0203a4:114_4": "sanniṭṭhāne ‘‘ariyo bhāvitindriyo’’ti vacanato pariyosānakalyāṇoti tividhakalyāṇo majjhimanikāyo ‘‘mahāvipassanā nāmāya’’nti vutto,",
  "atk-s0203a4:114_5": "so vaṇṇanāvasena samatto hoti.",
  "atk-s0203a4:115_0": "Nigamanakathā",
  "atk-s0203a4:116_0": "Ettāvatā ca –",
  "atk-s0203a4:117_0": "Āyācito sumatinā therena bhadantabuddhamittena,",
  "atk-s0203a4:118_0": "Pubbe mayūradūtapaṭṭanamhi saddhiṁ nivasantena.",
  "atk-s0203a4:119_0": "Paravādavidhaṁsanassa majjhimanikāyaseṭṭhassa,",
  "atk-s0203a4:120_0": "Yamahaṁ papañcasūdanimaṭṭhakathaṁ kātumārabhiṁ.",
  "atk-s0203a4:121_0": "Sā hi mahāaṭṭhakathāya sāramādāya niṭṭhitā esā,",
  "atk-s0203a4:122_0": "Sattuttarasatamattāya pāḷiyā bhāṇavārehi.",
  "atk-s0203a4:123_0": "Ekūnasaṭṭhimatto visuddhimaggopi bhāṇavārehi,",
  "atk-s0203a4:124_0": "Atthappakāsanatthāya āgamānaṁ kato yasmā.",
  "atk-s0203a4:125_0": "Tasmā tena sahā’yaṁ gāthāgaṇanānayena aṭṭhakathā,",
  "atk-s0203a4:126_0": "Samadhikachasaṭṭhisatamiti viññeyyā bhāṇavārānaṁ.",
  "atk-s0203a4:127_0": "Samadhikachasaṭṭhisatapamāṇamiti bhāṇavārato esā,",
  "atk-s0203a4:128_0": "Samayaṁ pakāsayantī mahāvihārādhivāsīnaṁ.",
  "atk-s0203a4:129_0": "Mūlaṭṭhakathāsāraṁ ādāya mayā imaṁ karontena,",
  "atk-s0203a4:130_0": "Yaṁ paññamupacitaṁ tena hotu loko sadā sukhitoti.",
  "atk-s0203a4:131_0": "Paramavisuddhasaddhābuddhivīriyappaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhanasamatthena",
  "atk-s0203a4:131_1": "paññāveyyattiyasamannāgatena tipiṭakapariyattippabhede sāṭṭhakathe satthu sāsane appaṭihatañāṇappabhāvena",
  "atk-s0203a4:131_2": "mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā",
  "atk-s0203a4:131_3": "vādīvarena mahākavinā pabhinnapaṭisambhidāparivāre chaḷabhiññādippabhedaguṇappaṭimaṇḍite uttarimanussadhamme",
  "atk-s0203a4:131_4": "suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena vipulavisuddhabuddhinā",
  "atk-s0203a4:131_5": "buddhaghosoti garūhi gahitanāmadheyyena therena katā ayaṁ papañcasūdanī nāma majjhimanikāyaṭṭhakathā –",
  "atk-s0203a4:132_0": "Tāva tiṭṭhatu lokasmiṁ, lokanittharaṇesinaṁ;",
  "atk-s0203a4:133_0": "Dassentī kulaputtānaṁ, nayaṁ diṭṭhivisuddhiyā.",
  "atk-s0203a4:134_0": "Buddhoti nāmampi, suddhacittassa tādino;",
  "atk-s0203a4:135_0": "Lokamhi lokajeṭṭhassa, pavattati mahesinoti.",
  "atk-s0203a4:136_0": "Papañcasūdanī nāma",
  "atk-s0203a4:137_0": "Majjhimanikāyaṭṭhakathā sabbākārena niṭṭhitā."
}