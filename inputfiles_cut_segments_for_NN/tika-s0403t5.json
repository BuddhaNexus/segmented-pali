{
  "tika-s0403t5:0_0": "(6) 1. Nīvaraṇavaggo",
  "tika-s0403t5:1_0": "1-2. Āvaraṇasuttādivaṇṇanā",
  "tika-s0403t5:2_0": "51-52.",
  "tika-s0403t5:2_1": "Dutiyassa paṭhame āvarantīti āvaraṇā,",
  "tika-s0403t5:2_2": "nīvārayantīti nīvaraṇā.",
  "tika-s0403t5:2_3": "Ettha ca āvarantīti kusaladhammuppattiṁ ādito parivārenti.",
  "tika-s0403t5:2_4": "Nīvārayantīti niravasesato vārayantīti attho,",
  "tika-s0403t5:2_5": "tasmā āvaraṇavasenāti ādito kusaluppattivāraṇavasena.",
  "tika-s0403t5:2_6": "Nīvaraṇavasenāti niravasesato vāraṇavasenāti evamettha attho daṭṭhabbo.",
  "tika-s0403t5:2_7": "Yasmā pañca nīvaraṇā uppajjamānā anuppannāya lokiyalokuttarāya paññāya uppajjituṁ na denti,",
  "tika-s0403t5:2_8": "uppannāpi aṭṭha samāpattiyo pañca vā abhiññā upacchinditvā pātenti,",
  "tika-s0403t5:2_9": "tasmā “paññāya dubbalīkaraṇā”ti vuccanti.",
  "tika-s0403t5:2_10": "Upacchindanaṁ pātanañcettha tāsaṁ paññānaṁ anuppannānaṁ uppajjituṁ appadānameva.",
  "tika-s0403t5:2_11": "Iti mahaggatānuttarapaññānaṁ ekaccāya ca parittapaññāya anuppattihetubhūtā nīvaraṇadhammā itarāsaṁ samatthataṁ",
  "tika-s0403t5:2_12": "vihanantiyevāti paññāya dubbalīkaraṇā vuttā.",
  "tika-s0403t5:2_13": "Bhāvanāmanasikārena vinā pakatiyā manussehi nibbattetabbo dhammoti manussadhammo,",
  "tika-s0403t5:2_14": "manussattabhāvāvaho vā dhammo manussadhammo,",
  "tika-s0403t5:2_15": "anuḷāraṁ parittakusalaṁ.",
  "tika-s0403t5:2_16": "Yaṁ asatipi buddhuppāde vattati,",
  "tika-s0403t5:2_17": "yañca sandhāyāha “hīnena brahmacariyena,",
  "tika-s0403t5:2_18": "khattiye upapajjatī”ti.",
  "tika-s0403t5:2_19": "Alaṁ ariyāya ariyabhāvāyāti alamariyo,",
  "tika-s0403t5:2_20": "ariyabhāvāya samatthoti vuttaṁ hoti.",
  "tika-s0403t5:2_21": "Ñāṇadassanameva ñāṇadassanaviseso,",
  "tika-s0403t5:2_22": "alamariyo ca so ñāṇadassanaviseso cāti alamariyañāṇadassanaviseso.",
  "tika-s0403t5:3_0": "Ñāṇadassananti ca dibbacakkhupi vipassanāpi maggopi phalampi paccavekkhaṇañāṇampi sabbaññutaññāṇampi vuccati.",
  "tika-s0403t5:3_1": "“Appamatto samāno ñāṇadassanaṁ ārādhetī”ti hi ettha dibbacakkhu ñāṇadassanaṁ nāma.",
  "tika-s0403t5:3_2": "“Ñāṇadassanāya cittaṁ abhinīharati abhininnāmetī”ti ettha vipassanāñāṇaṁ.",
  "tika-s0403t5:3_3": "“Abhabbā te ñāṇāya dassanāya anuttarāya sambodhāyā”ti ettha maggo.",
  "tika-s0403t5:3_4": "“Ayamañño uttarimanussadhammā alamariyañāṇadassanaviseso adhigato phāsuvihāro”ti ettha phalaṁ.",
  "tika-s0403t5:3_5": "“Ñāṇañca pana me dassanaṁ udapādi,",
  "tika-s0403t5:3_6": "akuppā me vimutti,",
  "tika-s0403t5:3_7": "ayamantimā jāti,",
  "tika-s0403t5:3_8": "natthi dāni punabbhavo”ti ettha paccavekkhaṇañāṇaṁ.",
  "tika-s0403t5:3_9": "“Ñāṇañca pana me dassanaṁ udapādi ‘sattāhakālakato āḷāro kālāmo”’ti ettha sabbaññutaññāṇaṁ.",
  "tika-s0403t5:3_10": "Idha pana lokuttaradhammo adhippeto.",
  "tika-s0403t5:3_11": "Ettha ca rūpāyatanaṁ jānāti cakkhuviññāṇaṁ viya passati cāti ñāṇadassanaṁ,",
  "tika-s0403t5:3_12": "dibbacakkhu.",
  "tika-s0403t5:3_13": "Sammasanūpacāre ca dhammalakkhaṇattayañca tathā jānāti passati cāti ñāṇadassanaṁ,",
  "tika-s0403t5:3_14": "vipassanā.",
  "tika-s0403t5:3_15": "Nibbānaṁ cattāri vā saccāni asammohappaṭivedhato jānāti passati cāti ñāṇadassanaṁ, maggo.",
  "tika-s0403t5:3_16": "Phalaṁ pana nibbānavaseneva yojetabbaṁ.",
  "tika-s0403t5:3_17": "Paccavekkhaṇā maggādhigatassa atthassa sabbaso jotanaṭṭhena ñāṇadassanaṁ.",
  "tika-s0403t5:3_18": "Sabbaññutā anāvaraṇatāya samantacakkhutāya ca ñāṇadassanaṁ.",
  "tika-s0403t5:3_19": "Byādiṇṇakāloti pariyādinnakālo.",
  "tika-s0403t5:3_20": "Dutiyaṁ uttānameva.",
  "tika-s0403t5:4_0": "Āvaraṇasuttādivaṇṇanā niṭṭhitā.",
  "tika-s0403t5:5_0": "3-4. Padhāniyaṅgasuttādivaṇṇanā",
  "tika-s0403t5:6_0": "53-54.",
  "tika-s0403t5:6_1": "Tatiye padahatīti padahano,",
  "tika-s0403t5:6_2": "bhāvanamanuyutto yogī,",
  "tika-s0403t5:6_3": "tassa bhāvo bhāvanānuyogo padahanabhāvo.",
  "tika-s0403t5:6_4": "Padhānamassa atthīti padhāniko,",
  "tika-s0403t5:6_5": "ka-kārassa ya-kāraṁ katvā “padhāniyo”ti vuttaṁ.",
  "tika-s0403t5:6_6": "“Abhinīhārato paṭṭhāya āgatattā”ti vuttattā paccekabodhisattasāvakabodhisattānampi paṇidhānato pabhuti āgatasaddhā āgamanasaddā eva,",
  "tika-s0403t5:6_7": "ukkaṭṭhaniddesena pana “sabbaññubodhisattāna”nti vuttaṁ.",
  "tika-s0403t5:6_8": "Adhigamato samudāgatattā aggamaggaphalasampayuttā cāpi adhigamasaddhā nāma,",
  "tika-s0403t5:6_9": "yā sotāpannassa aṅgabhāvena vuttā.",
  "tika-s0403t5:6_10": "Acalabhāvenāti paṭipakkhena anadhibhavanīyattā niccalabhāvena.",
  "tika-s0403t5:6_11": "Okappananti okkanditvā adhimuccanaṁ,",
  "tika-s0403t5:6_12": "pasāduppattiyā pasādanīyavatthusmiṁ pasīdanameva.",
  "tika-s0403t5:6_13": "Suppaṭividdhanti suṭṭhu paṭividdhaṁ.",
  "tika-s0403t5:6_14": "Yathā tena paṭividdhena sabbaññutaññāṇaṁ hatthagataṁ ahosi,",
  "tika-s0403t5:6_15": "tathā paṭividdhaṁ.",
  "tika-s0403t5:6_16": "Yassa buddhasubuddhatāya saddhā acalā asampavedhi,",
  "tika-s0403t5:6_17": "tassa dhammasudhammatāya saṅghasuppaṭipannatāya tena paṭivedhena saddhā na tathāti aṭṭhānametaṁ anavakāso.",
  "tika-s0403t5:6_18": "Tenāha bhagavā – “yo,",
  "tika-s0403t5:6_19": "bhikkhave,",
  "tika-s0403t5:6_20": "buddhe pasanno dhamme pasanno saṅghe pasanno”tiādi.",
  "tika-s0403t5:6_21": "Padhānavīriyaṁ ijjhati “addhā imāya paṭipadāya jarāmaraṇato muccissāmī”ti sakkaccaṁ padahanato.",
  "tika-s0403t5:7_0": "Appa-saddo abhāvattho “appasaddassa…pe…",
  "tika-s0403t5:7_1": "kho panā”tiādīsu viyāti āha “arogo”ti.",
  "tika-s0403t5:7_2": "Samavepākiniyāti yathābhuttamāhāraṁ samākāreneva pacanasīlāya.",
  "tika-s0403t5:7_3": "Daḷhaṁ katvā pacantī hi gahaṇī ghorabhāvena pittavikārādivasena rogaṁ janeti,",
  "tika-s0403t5:7_4": "sithilaṁ katvā pacantī mandabhāvena vātavikārādivasena tenāha “nātisītāya nāccuṇhāyā”ti.",
  "tika-s0403t5:7_5": "Gahaṇitejassa mandapaṭutāvasena sattānaṁ yathākkamaṁ sītuṇhasahatāti āha “atisītalaggahaṇiko”tiādi.",
  "tika-s0403t5:7_6": "Yāthāvato accayadesanā attano āvikaraṇaṁ nāmāti āha “yathābhūtaṁ attano aguṇaṁ pakāsetā”ti.",
  "tika-s0403t5:7_7": "Udayatthagāminiyāti saṅkhārānaṁ udayañca vayañca paṭivijjhantiyāti ayamettha atthoti āha “udayañcā”tiādi.",
  "tika-s0403t5:7_8": "Parisuddhāyāti nirupakkilesāya.",
  "tika-s0403t5:7_9": "Nibbijjhituṁ samatthāyāti tadaṅgavasena savisesaṁ pajahituṁ samatthāya.",
  "tika-s0403t5:7_10": "Tassa dukkhassa khayagāminiyāti yaṁ dukkhaṁ imasmiṁ ñāṇe anadhigate pavattirahaṁ,",
  "tika-s0403t5:7_11": "adhigate na pavatti,",
  "tika-s0403t5:7_12": "taṁ sandhāya vadati.",
  "tika-s0403t5:7_13": "Tathāhesa yogāvacaro “cūḷasotāpanno”ti vuccati.",
  "tika-s0403t5:7_14": "Catutthaṁ uttānameva.",
  "tika-s0403t5:8_0": "Padhāniyaṅgasuttādivaṇṇanā niṭṭhitā.",
  "tika-s0403t5:9_0": "5. Mātāputtasuttavaṇṇanā",
  "tika-s0403t5:10_0": "55.",
  "tika-s0403t5:10_1": "Pañcame vissāsoti visacchāyasantāno bhāvo.",
  "tika-s0403t5:10_2": "Otāroti tattha cittassa anuppaveso.",
  "tika-s0403t5:10_3": "Gahetvāti attano eva okāsaṁ gahetvā.",
  "tika-s0403t5:10_4": "Khepetvāti kusalavāraṁ khepetvā.",
  "tika-s0403t5:11_0": "Ghaṭṭeyyāti akkamanādivasena bādheyya.",
  "tika-s0403t5:11_1": "Tīhi pariññāhīti ñātatīraṇappahānasaṅkhātāhi tīhi pariññāhi.",
  "tika-s0403t5:11_2": "Natthi etesaṁ kutoci bhayanti akutobhayā,",
  "tika-s0403t5:11_3": "nibbhayāti attho.",
  "tika-s0403t5:11_4": "Catunnaṁ oghānaṁ,",
  "tika-s0403t5:11_5": "saṁsāramahoghasseva vā pāraṁ pariyantaṁ gatā.",
  "tika-s0403t5:11_6": "Tenāha “pāraṁ vuccati nibbāna”ntiādi.",
  "tika-s0403t5:12_0": "Mātāputtasuttavaṇṇanā niṭṭhitā.",
  "tika-s0403t5:13_0": "6. Upajjhāyasuttavaṇṇanā",
  "tika-s0403t5:14_0": "56.",
  "tika-s0403t5:14_1": "Chaṭṭhe madhurakabhāvo nāma sarīrassa thambhitattaṁ,",
  "tika-s0403t5:14_2": "taṁ pana garubhāvapubbakanti āha “sañjātagarubhāvo”ti.",
  "tika-s0403t5:14_3": "Na pakkhāyantīti nappakāsenti,",
  "tika-s0403t5:14_4": "nānākāraṇato na upaṭṭhahanti.",
  "tika-s0403t5:14_5": "Tenāha “catasso disā ca anudisā ca mayhaṁ na upaṭṭhahantī”ti.",
  "tika-s0403t5:14_6": "Sesamettha uttānameva.",
  "tika-s0403t5:15_0": "Upajjhāyasuttavaṇṇanā niṭṭhitā.",
  "tika-s0403t5:16_0": "7. Abhiṇhapaccavekkhitabbaṭṭhānasuttavaṇṇanā",
  "tika-s0403t5:17_0": "57.",
  "tika-s0403t5:17_1": "Sattame jarādhammoti dhamma-saddo “asammosadhammo nibbāna”ntiādīsu viya pakatipariyāyo,",
  "tika-s0403t5:17_2": "tasmā jarāpakatiko jiṇṇasabhāvoti attho.",
  "tika-s0403t5:17_3": "Tenāha “jarāsabhāvo”tiādi.",
  "tika-s0403t5:17_4": "Sesapadesupi eseva nayo.",
  "tika-s0403t5:17_5": "Kammunā dātabbaṁ ādiyatīti kammadāyādo,",
  "tika-s0403t5:17_6": "attanā yathūpacitakammaphalabhāgīti attho.",
  "tika-s0403t5:17_7": "Taṁ pana dāyajjaṁ kāraṇūpacārena vadanto “kammaṁ mayhaṁ dāyajjaṁ santakanti attho”ti āha yathā “kusalānaṁ,",
  "tika-s0403t5:17_8": "bhikkhave,",
  "tika-s0403t5:17_9": "dhammānaṁ samādānahetu,",
  "tika-s0403t5:17_10": "evamidaṁ puññaṁ vaḍḍhatī”ti.",
  "tika-s0403t5:17_11": "Yonīhi phalaṁ sabhāvato bhinnampi abhinnaṁ viya missitaṁ hoti.",
  "tika-s0403t5:17_12": "Tenāha “kammaṁ mayhaṁ yoni kāraṇa”nti.",
  "tika-s0403t5:17_13": "Mamattavasena bajjhantīti bandhū,",
  "tika-s0403t5:17_14": "ñāti sālohito ca,",
  "tika-s0403t5:17_15": "kammaṁ pana ekantasambandhavāti āha “kammaṁ mayhaṁ bandhū”ti.",
  "tika-s0403t5:17_16": "Patiṭṭhāti avassayo.",
  "tika-s0403t5:17_17": "Kammasadiso hi sattānaṁ avassayo natthi.",
  "tika-s0403t5:18_0": "Yobbanaṁ ārabbha uppannamadoti “mahallakakāle puññaṁ karissāma,",
  "tika-s0403t5:18_1": "daharamha tāvā”ti yobbanaṁ apassāya mānakaraṇaṁ.",
  "tika-s0403t5:18_2": "“Ahaṁ nirogo saṭṭhi vā sattati vā vassāni atikkantāni,",
  "tika-s0403t5:18_3": "na me harītakakhaṇḍampi khāditabbaṁ,",
  "tika-s0403t5:18_4": "ime panaññe ‘asukaṁ no ṭhānaṁ rujjati,",
  "tika-s0403t5:18_5": "bhesajjaṁ khādāmā’ti vicaranti,",
  "tika-s0403t5:18_6": "ko añño mayā sadiso nirogo nāmā”ti evaṁ mānakaraṇaṁ ārogyamado.",
  "tika-s0403t5:18_7": "Sabbesampi jīvitaṁ nāma pabhaṅguraṁ dukkhānubandhañca,",
  "tika-s0403t5:18_8": "tadubhayaṁ anoloketvā pabandhaṭṭhitiṁ paccayasulabhatañca nissāya “ciraṁ jīviṁ,",
  "tika-s0403t5:18_9": "ciraṁ jīvāmi,",
  "tika-s0403t5:18_10": "ciraṁ jīvissāmi,",
  "tika-s0403t5:18_11": "sukhaṁ jīviṁ,",
  "tika-s0403t5:18_12": "sukhaṁ jīvāmi,",
  "tika-s0403t5:18_13": "sukhaṁ jīvissāmī”ti evaṁ mānakaraṇaṁ jīvitamado.",
  "tika-s0403t5:19_0": "Upadhirahitanti kāmūpadhirahitaṁ.",
  "tika-s0403t5:19_1": "Cattāro hi upadhī –",
  "tika-s0403t5:19_2": "kāmūpadhi,",
  "tika-s0403t5:19_3": "khandhūpadhi,",
  "tika-s0403t5:19_4": "kilesūpadhi,",
  "tika-s0403t5:19_5": "abhisaṅkhārūpadhīti.",
  "tika-s0403t5:19_6": "Kāmāpi “yaṁ pañca kāmaguṇe paṭicca uppajjati sukhaṁ somanassaṁ,",
  "tika-s0403t5:19_7": "ayaṁ kāmānaṁ assādo”ti evaṁ vuttassa sukhassa adhiṭṭhānabhāvato “upadhiyati ettha sukha”nti iminā vacanatthena “upadhī”ti vuccati,",
  "tika-s0403t5:19_8": "khandhāpi khandhamūlakassa dukkhassa adhiṭṭhānabhāvato,",
  "tika-s0403t5:19_9": "kilesāpi apāyadukkhassa adhiṭṭhānabhāvato,",
  "tika-s0403t5:19_10": "abhisaṅkhārāpi bhavadukkhassa adhiṭṭhānabhāvato.",
  "tika-s0403t5:19_11": "Sesaṁ suviññeyyameva.",
  "tika-s0403t5:20_0": "Abhiṇhapaccavekkhitabbaṭṭhānasuttavaṇṇanā niṭṭhitā.",
  "tika-s0403t5:21_0": "8-10. Licchavikumārakasuttādivaṇṇanā",
  "tika-s0403t5:22_0": "58-60.",
  "tika-s0403t5:22_1": "Aṭṭhame sāpateyyanti ettha saṁ vuccati dhanaṁ,",
  "tika-s0403t5:22_2": "tassa patīti sapati,",
  "tika-s0403t5:22_3": "dhanasāmiko.",
  "tika-s0403t5:22_4": "Tassa hitāvahattā sāpateyyaṁ, drabyaṁ,",
  "tika-s0403t5:22_5": "dhananti attho.",
  "tika-s0403t5:22_6": "Attano rucivasena gāmakiccaṁ netīti gāmaniyo,",
  "tika-s0403t5:22_7": "gāmaniyoyeva gāmaṇiko.",
  "tika-s0403t5:23_0": "Anvāya upanissāya jīvanasīlā anujīvinoti āha “ye ca etaṁ upanissāya jīvantī”ti.",
  "tika-s0403t5:23_1": "Ekaṁ mahākulaṁ nissāya paṇṇāsampi saṭṭhipi kulāni jīvanti,",
  "tika-s0403t5:23_2": "te manusse sandhāyetaṁ vuttaṁ.",
  "tika-s0403t5:23_3": "Sesaṁ suviññeyyameva.",
  "tika-s0403t5:23_4": "Navamādīni uttānatthāneva.",
  "tika-s0403t5:24_0": "Licchavikumārakasuttādivaṇṇanā niṭṭhitā.",
  "tika-s0403t5:25_0": "Nīvaraṇavaggavaṇṇanā niṭṭhitā."
}