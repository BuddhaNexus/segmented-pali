{
  "tika-vin11t10:0_0": "Pārājikakathāvaṇṇanā",
  "tika-vin11t10:1_0": "1965.Chandasoti methunasevanarāgapaṭisaṁyuttena chandena.",
  "tika-vin11t10:1_1": "Etena ‘‘chande pana asati balakkārena padhaṁsitāya anāpattī’’ti (kaṅkhā. aṭṭha.",
  "tika-vin11t10:1_2": "methunadhammasikkhāpadavaṇṇanā) aṭṭhakathā sūcitā hoti.",
  "tika-vin11t10:1_3": "Sā samaṇī pārājikā nāma hotīti pavuccatīti yojanā.",
  "tika-vin11t10:2_0": "1966-7.",
  "tika-vin11t10:2_1": "‘‘Sajīvassa api ajīvassā’’ti padacchedo.",
  "tika-vin11t10:2_2": "‘‘Santhataṁ vā asanthata’’nti idaṁ ‘‘aṅgajāta’’nti imassa visesanaṁ.",
  "tika-vin11t10:2_3": "Attano tividhe maggeti attano vaccapassāvamukhamaggānaṁ aññatarasmiṁ magge.",
  "tika-vin11t10:2_4": "Ettha ‘‘santhate vā asanthate vā’’ti seso,",
  "tika-vin11t10:2_5": "‘‘allokāse’’ti iminā sambandho.",
  "tika-vin11t10:2_6": "‘‘Yebhuyyaakkhāyitādika’’nti padacchedo.",
  "tika-vin11t10:2_7": "Ādi-saddena akkhāyitaṁ saṅgaṇhāti.",
  "tika-vin11t10:3_0": "Manussapurisādīnaṁ navannaṁ sajīvassapi ajīvassapi yassa kassaci santhataṁ vā asanthataṁ vā yebhuyyakkhāyitādikaṁ",
  "tika-vin11t10:3_1": "aṅgajātaṁ attano santhate vā asanthate vā tividhe magge allokāse tilaphalamattampi pavesentī parājitāti yojanā.",
  "tika-vin11t10:4_0": "1968.Sādhāraṇavinicchayanti bhikkhubhikkhunīnaṁ sādhāraṇasikkhāpadavinicchayaṁ.",
  "tika-vin11t10:5_0": "1969-70.Adhakkhakanti ettha akkhakānaṁ adhoti viggaho.",
  "tika-vin11t10:5_1": "Ubbhajāṇumaṇḍalanti jāṇumaṇḍalānaṁ ubbhanti viggaho.",
  "tika-vin11t10:5_2": "Ubbha-saddo uddhaṁ-saddapariyāyo.",
  "tika-vin11t10:5_3": "Idha ‘‘attano’’ti seso.",
  "tika-vin11t10:5_4": "Avassutassāti kāyasaṁsaggarāgena tintassa.",
  "tika-vin11t10:5_5": "Avassutāti etthāpi eseva nayo.",
  "tika-vin11t10:5_6": "Yāti vuttattā ‘‘sā’’ti labbhati.",
  "tika-vin11t10:5_7": "Sarīranti ettha ‘‘yaṁ kiñcī’’ti seso.",
  "tika-vin11t10:5_8": "Paropakkamamūlakaṁ pārājikaṁ dassetumāha ‘‘tena vā phuṭṭhā’’ti.",
  "tika-vin11t10:5_9": "Ettha ‘‘yathāparicchinne kāye’’ti ca ‘‘sādiyeyyā’’ti ca vattabbaṁ.",
  "tika-vin11t10:6_0": "Yā pana bhikkhunī avassutā avassutassa manussapuggalassa yaṁ kiñci sarīraṁ attano adhakkhakaṁ ubbhajāṇumaṇḍalaṁ yaṁ sarīrakaṁ,",
  "tika-vin11t10:6_1": "tena sarīrakena chupeyya,",
  "tika-vin11t10:6_2": "tena manussapurisena yathāparicchinne kāye phuṭṭhā sādiyeyya vā,",
  "tika-vin11t10:6_3": "sā pārājikā siyāti yojanā.",
  "tika-vin11t10:7_0": "1971-2.‘‘Gahitaṁ ubbhajāṇunā’’ti iminā kapparato uddhaṁ pārājikakkhettamevāti dīpeti.",
  "tika-vin11t10:7_1": "Attano yathāvuttappakārena kāyenāti yojanā,",
  "tika-vin11t10:7_2": "attano ‘‘adhakkhaka’’ntiādivuttappakārena kāyenāti attho.",
  "tika-vin11t10:7_3": "Tathā avassutāya avassutassa purisassa kāyapaṭibaddhaṁ phusantiyā thullaccayaṁ hoti.",
  "tika-vin11t10:7_4": "Attano yathāparicchinnakāyapaṭibaddhena tathā avassutāya avassutassa purisassa kāyaṁ phusantiyā thullaccayaṁ hoti.",
  "tika-vin11t10:8_0": "1973.",
  "tika-vin11t10:8_1": "Attano avasesena kāyena avassutāya avassutassa purisapuggalassa kāyaṁ phusantiyā thullaccayaṁ hoti.",
  "tika-vin11t10:8_2": "Evaṁ attano payoge ca purisassa payoge ca tassā bhikkhuniyāyeva thullaccayaṁ hotīti yojanā.",
  "tika-vin11t10:9_0": "1974.",
  "tika-vin11t10:9_1": "Yakkhapetatiracchānapaṇḍakānaṁ kāyaṁ ‘‘adhakkhakaṁ ubbhajāṇumaṇḍala’’nti yathāparicchinnaṁ tatheva attano",
  "tika-vin11t10:9_2": "kāyena ubhatoavassave sati phusantiyā assā bhikkhuniyā thullaccayaṁ,",
  "tika-vin11t10:9_3": "tatheva yakkhādīnaṁ payogepi tassāyeva thullaccayaṁ hotīti yojanā.",
  "tika-vin11t10:10_0": "1975.Ekatovassave cāpīti bhikkhuniyā vasena ekatoavassave cāpi.",
  "tika-vin11t10:10_1": "Thullaccayamudīritanti pārājikakkhettabhūtena attano kāyena manussapurisassa kāyaṁ phusantiyā thullaccayaṁ aṭṭhakathāyaṁ (pāci. aṭṭha.",
  "tika-vin11t10:10_2": "662) vuttanti attho.",
  "tika-vin11t10:10_3": "Avasese ca sabbatthāti yathāvuttapārājikakkhettato avasese thullaccayakkhette sabbattha ekatoavassave sati dukkaṭaṁ hotīti attho.",
  "tika-vin11t10:10_4": "Kāyapaṭibaddhena kāyapaṭibaddhāmasanādīsu sabbattha ubhatoavassave vā ekatoavassave vā dukkaṭameva hoti.",
  "tika-vin11t10:11_0": "1976.‘‘Ubbhakkhakamadhojāṇumaṇḍala’’nti yaṁ apārājikakkhettaṁ idha dassitaṁ,",
  "tika-vin11t10:11_1": "ettha ekatoavassave dukkaṭaṁ hoti.",
  "tika-vin11t10:11_2": "Kapparassa ca heṭṭhāpi ettheva adhojāṇumaṇḍale saṅgahaṁ gatanti yojanā.",
  "tika-vin11t10:12_0": "1977-9.",
  "tika-vin11t10:12_1": "Bhikkhu bhikkhuniyā saddhiṁ sace kāyasaṁsaggaṁ kelāyati sevatīti yojanā.",
  "tika-vin11t10:12_2": "Bhikkhuniyā nāso siyāti sīlavināso pārājikāpatti siyāti attho.",
  "tika-vin11t10:12_3": "Gehapemanti ettha ‘‘gehasitapema’’nti vattabbe gāthābandhavasena sita-saddalopo,",
  "tika-vin11t10:12_4": "attho panassa bhikkhuvibhaṅge vuttanayova.",
  "tika-vin11t10:13_0": "1980.Avisesenāti ‘‘bhikkhuniyā’’ti vā ‘‘bhikkhussā’’ti vā visesaṁ akatvā.",
  "tika-vin11t10:14_0": "1981.Yassāti bhikkhussa vā bhikkhuniyā vā.",
  "tika-vin11t10:14_1": "Yatthāti bhikkhuniyaṁ vā bhikkhusmiṁ vā.",
  "tika-vin11t10:14_2": "Manosuddhanti kāyasaṁsaggādirāgarahitaṁ.",
  "tika-vin11t10:14_3": "Tassa bhikkhussa vā bhikkhuniyā vā tattha bhikkhuniyaṁ vā bhikkhusmiṁ vā visaye nadosatā anāpattīti attho.",
  "tika-vin11t10:15_0": "1982.Bhinditvāti sīlabhedaṁ katvā. Bhikkhuniyā apakatattā āha ‘‘neva hoti bhikkhunidūsako’’ti.",
  "tika-vin11t10:16_0": "1983.Athāti vākyārambhe. Na hotāpatti bhikkhunoti ettha bhikkhunīhi kāyasaṁsaggasaṅghādisesamāha.",
  "tika-vin11t10:17_0": "1984.",
  "tika-vin11t10:17_1": "‘‘Khette’’ti vakkhamānaṁ ‘‘phuṭṭhā’’ti iminā yojetvā ‘‘pārājika’’ntiādīhi,",
  "tika-vin11t10:17_2": "‘‘thullaccayaṁ khette’’tiādīhi ca sambandhitabbaṁ.",
  "tika-vin11t10:17_3": "‘‘Pārājika’’nti vakkhamānattā phuṭṭhāti ettha ‘‘pārājikakkhette’’ti seso.",
  "tika-vin11t10:18_0": "1985.Tathāti niccalāpi sādiyati.",
  "tika-vin11t10:18_1": "Khetteti thullaccayādīnaṁ khette.",
  "tika-vin11t10:18_2": "Kāyena niccalāyapi cittena sādiyantiyā āpatti kasmā vuttāti āha ‘‘vuttattā…pe…",
  "tika-vin11t10:18_3": "satthunā’’ti ,",
  "tika-vin11t10:18_4": "bhikkhupātimokkhe viya ‘‘kāyasaṁsaggaṁ samāpajjeyyā’’ti avatvā idha ‘‘kāyasaṁsaggaṁ sādiyeyyā’’ti vuttattāti adhippāyo.",
  "tika-vin11t10:19_0": "1986.Tassā āpattiyā.",
  "tika-vin11t10:19_1": "Kriyasamuṭṭhānanti kiriyāya samuṭṭhānaṁ.",
  "tika-vin11t10:19_2": "Evaṁ satīti sādiyanamatteneva āpajjitabbabhāve sati.",
  "tika-vin11t10:19_3": "Idanti ‘‘kiriyasamuṭṭhāna’’mitividhānaṁ.",
  "tika-vin11t10:19_4": "Tabbahuleneva nayenāti kiriyasamuṭṭhānabāhullena nayena khadiravanādivohāro viyāti daṭṭhabbaṁ.",
  "tika-vin11t10:20_0": "1987.Tassā bhikkhuniyā asañcicca virajjhitvā āmasantiyā anāpatti,",
  "tika-vin11t10:20_1": "‘‘ayaṁ puriso’’ti vā ‘‘itthī’’ti vā ajānitvā āmasantiyā anāpatti,",
  "tika-vin11t10:20_2": "purisassa āmasane sati phassaṁ asādiyantiyā vā anāpattīti yojanā.",
  "tika-vin11t10:21_0": "1988.Khittacittāyāti yakkhummattāya.",
  "tika-vin11t10:21_1": "Ummattikāya vāti pittakopena ummādappattāya.",
  "tika-vin11t10:21_2": "Idañca ‘‘asucī’’ti vā ‘‘candana’’nti vā visesataṁ ajānanameva pamāṇaṁ.",
  "tika-vin11t10:22_0": "Ubbhajāṇumaṇḍalakathāvaṇṇanā.",
  "tika-vin11t10:23_0": "1989-90.‘‘Pārājikattaṁ jānantī’’ti iminā avasesāpattiṁ jānitvā chādentiyā pārājikābhāvaṁ dīpeti.",
  "tika-vin11t10:23_1": "Saliṅge tu ṭhitāyāti pabbajjāliṅgeyeva ṭhitāya.",
  "tika-vin11t10:23_2": "Iti dhure nikkhittamattasminti yojanā.",
  "tika-vin11t10:23_3": "Iti-saddo nidassane.",
  "tika-vin11t10:23_4": "Itarāya pubbeyeva āpannattā tamapekkhitvā ‘‘sā cā’’ti āha.",
  "tika-vin11t10:24_0": "1991.",
  "tika-vin11t10:24_1": "Vuttāvisiṭṭhaṁ sabbaṁ vinicchayaṁ saṅgahetumāha ‘‘sesa’’ntiādi.",
  "tika-vin11t10:24_2": "Tatthāti duṭṭhullapaṭicchādane.",
  "tika-vin11t10:25_0": "Vajjapaṭicchādikathāvaṇṇanā.",
  "tika-vin11t10:26_0": "1992-5.Saṅghenāti samaggena saṅghena.",
  "tika-vin11t10:26_1": "Ukkhittakoti āpattiyā adassanādīsu ukkhittako.",
  "tika-vin11t10:26_2": "‘‘Ukkhepane ṭhito’’ti iminā ukkhepanīyakammakatassa anosāritabhāvaṁ dīpeti.",
  "tika-vin11t10:26_3": "Yā diṭṭhi etassāti yaṁdiṭṭhiko,",
  "tika-vin11t10:26_4": "so ukkhittako bhikkhu yāya diṭṭhiyā samannāgato hotīti adhippāyo .",
  "tika-vin11t10:26_5": "‘‘Tassā diṭṭhiyā gahaṇenā’’ti iminā anuvattappakāro dassito.",
  "tika-vin11t10:26_6": "Taṁ ukkhittakaṁ bhikkhunti yojanā.",
  "tika-vin11t10:26_7": "Sā bhikkhunī aññāhi bhikkhunīhi visumpica saṅghamajjhepi ‘‘eso kho ayye bhikkhu samaggena saṅghena ukkhitto’’tiādinā (pāci.",
  "tika-vin11t10:26_8": "669) nayena tikkhattuṁ vuccamānāti yojanā.",
  "tika-vin11t10:26_9": "Taṁ vatthuṁ acajantī gahetvā yadi tatheva tiṭṭhatīti yojanā.",
  "tika-vin11t10:26_10": "Ettha ‘‘yāvatatiyaṁ samanubhāsitabbā’’ti seso.",
  "tika-vin11t10:26_11": "Tassa kammassa osāneti tatiyāya kammavācāya yyakārappattavasena assa samanubhāsanakammassa pariyosāne.",
  "tika-vin11t10:26_12": "Asākiyadhītarāti asākiyadhītā,",
  "tika-vin11t10:26_13": "paccatte karaṇavacanaṁ.",
  "tika-vin11t10:26_14": "‘‘Puna appaṭisandheyā’’ti iminā puna teneva ca attabhāvena bhikkhunibhāve paṭisandhātuṁ anarahatā vuttā.",
  "tika-vin11t10:27_0": "1996.Tikadukkaṭaṁ niddiṭṭhanti adhammakamme adhammakammasaññā, vematikā,",
  "tika-vin11t10:27_1": "dhammakammasaññāti etāsaṁ vasena tikadukkaṭaṁ vuttaṁ.",
  "tika-vin11t10:27_2": "Samanubhāsane vuttā samuṭṭhānādayo sabbe idha vattabbāti yojanā.",
  "tika-vin11t10:28_0": "Ukkhittānuvattikakathāvaṇṇanā.",
  "tika-vin11t10:29_0": "1997.",
  "tika-vin11t10:29_1": "‘‘Hatthaggahaṇaṁ vā sādiyeyyāti hattho nāma kapparaṁ upādāya yāva agganakhā.",
  "tika-vin11t10:29_2": "Etassa asaddhammassa paṭisevanatthāya ubbhakkhakaṁ adhojāṇumaṇḍalaṁ gahaṇaṁ sādiyati,",
  "tika-vin11t10:29_3": "āpatti thullaccayassā’’ti (pāci.",
  "tika-vin11t10:29_4": "676) vuttattā āha ‘‘apārājikakhettassā’’tiādi.",
  "tika-vin11t10:29_5": "‘‘Ta’’nti vakkhamānattā ‘‘ya’’nti labbhati.",
  "tika-vin11t10:29_6": "Apārājikakkhettassa yassa kassaci aṅgassa yaṁ gahaṇaṁ,",
  "tika-vin11t10:29_7": "taṁ hatthaggahaṇanti pavuccatīti yojanā.",
  "tika-vin11t10:29_8": "Hatthe gahaṇaṁ hatthaggahaṇaṁ.",
  "tika-vin11t10:30_0": "1998.Yassa kassacīti vuttappakārena yassa kassaci cīvarassa yaṁ gahaṇanti yojanā.",
  "tika-vin11t10:31_0": "1999.",
  "tika-vin11t10:31_1": "Asaddhamma-saddena methunassāpi vuccamānattā tato visesetumāha ‘‘kāyasaṁsagga…pe…",
  "tika-vin11t10:31_2": "kāraṇā’’ti.",
  "tika-vin11t10:31_3": "Bhikkhunī kāyasaṁsaggasaṅkhātassa asaddhammassa kāraṇā purisassa hatthapāsasmiṁ tiṭṭheyya vāti yojanā.",
  "tika-vin11t10:32_0": "2000.Tatoti tassa asaddhammassa kāraṇā.",
  "tika-vin11t10:32_1": "Tatthāti hatthapāse.",
  "tika-vin11t10:32_2": "Purisenāti ettha ‘‘kata’’nti seso,",
  "tika-vin11t10:32_3": "‘‘saṅketa’’nti iminā sambandho.",
  "tika-vin11t10:32_4": "‘‘Āgamanaṁ assā’’ti padacchedo.",
  "tika-vin11t10:32_5": "Iccheyyāti vuttepi na gamanicchāmattena,",
  "tika-vin11t10:32_6": "atha kho bhikkhuniyā purisassa hatthapāsaṁ,",
  "tika-vin11t10:32_7": "purisena ca bhikkhuniyā hatthapāsaṁ okkantakāleyeva vatthupūraṇaṁ daṭṭhabbaṁ.",
  "tika-vin11t10:32_8": "Yathāha ‘‘saṅketaṁ vā gaccheyyāti etassa asaddhammassa paṭisevanatthāya purisena ‘itthannāmaṁ āgacchā’ti vuttā gacchati,",
  "tika-vin11t10:32_9": "pade pade āpatti dukkaṭassa.",
  "tika-vin11t10:32_10": "Purisassa hatthapāsaṁ okkantamatte āpatti thullaccayassā’’ti (pāci.",
  "tika-vin11t10:32_11": "676) ca ‘‘purisassa abbhāgamanaṁ sādiyati,",
  "tika-vin11t10:32_12": "āpatti dukkaṭassa.",
  "tika-vin11t10:32_13": "Hatthapāsaṁ okkantamatte āpatti thullaccayassā’’ti (pāci. 676) ca.",
  "tika-vin11t10:32_14": "Ettha ca itthannāmaṁ āgacchāti itthannāmaṁ ṭhānaṁ āgacchāti attho.",
  "tika-vin11t10:33_0": "2001.Tadatthāyāti tasseva kāyasaṁsaggasaṅkhātaasaddhammassa sevanatthāya.",
  "tika-vin11t10:33_1": "Paṭicchannaṭṭhānañcāti vatthādinā yena kenaci paṭicchannaokāsaṁ.",
  "tika-vin11t10:33_2": "Purisassa hatthapāse ṭhitā tadatthāya kāyaṁ upasaṁhareyya vāti yojanā.",
  "tika-vin11t10:34_0": "2002.",
  "tika-vin11t10:34_1": "Hatthaggahaṇādīnaṁ vuttappakārānaṁ aṭṭhannaṁ vatthūnaṁ pūraṇena ‘‘aṭṭhavatthukā’’ti saṅkhātā ayaṁ bhikkhunī vinaṭṭhā hoti sīlavināsena,",
  "tika-vin11t10:34_2": "tatoyeva assamaṇī hoti abhikkhunī hotīti yojanā.",
  "tika-vin11t10:35_0": "2003.Anulomenavāti hatthaggahaṇādipaṭipāṭiyā vā.",
  "tika-vin11t10:35_1": "Paṭilomena vāti tabbipariyato paṭilomena vā.",
  "tika-vin11t10:35_2": "Ekantarikāya vāti ekamekaṁ antaritvā puna tassāpi karaṇavasena ekantarikāya vā.",
  "tika-vin11t10:35_3": "Anulomena vā paṭilomena vā tathekantarikāya vā aṭṭhamaṁ vatthuṁ paripūrentī cutāti yojanā.",
  "tika-vin11t10:36_0": "2004.",
  "tika-vin11t10:36_1": "Etadeva atthaṁ byatirekamukhena samatthetumāha ‘‘athādito’’tiādi.",
  "tika-vin11t10:36_2": "Satakkhattumpīti bahukkhattumpi.",
  "tika-vin11t10:36_3": "Sata-saddo hettha bahu-saddapariyāyo.",
  "tika-vin11t10:36_4": "Pārājikā neva siyāti yojanā,",
  "tika-vin11t10:36_5": "iminā taṁtaṁvatthumūlakaṁ dukkaṭathullaccayaṁ āpajjatīti vuttaṁ hoti.",
  "tika-vin11t10:37_0": "2005.",
  "tika-vin11t10:37_1": "Yā pana āpattiyo āpannā,",
  "tika-vin11t10:37_2": "desetvā tāhi muccatīti yojanā.",
  "tika-vin11t10:37_3": "Dhuranikkhepanaṁ katvāti ‘‘na punevaṁ karissāmī’’ti dhuraṁ nikkhipitvā.",
  "tika-vin11t10:37_4": "Desitā gaṇanūpikāti desitā desitagaṇanameva upeti,",
  "tika-vin11t10:37_5": "pārājikassa aṅgaṁ na hotīti attho.",
  "tika-vin11t10:37_6": "Tasmā yā ekaṁ āpannā,",
  "tika-vin11t10:37_7": "dhuranikkhepaṁ katvā desetvā puna kilesavasena āpajjati,",
  "tika-vin11t10:37_8": "puna deseti,",
  "tika-vin11t10:37_9": "evaṁ aṭṭha vatthūni pūrentīpi pārājikā na hoti.",
  "tika-vin11t10:38_0": "2006.Saussāhāya desitāti puna āpajjane anikkhittadhurāya bhikkhuniyā desitāpi āpatti desanāgaṇanaṁ na upeti.",
  "tika-vin11t10:38_1": "Kiṁ hotīti āha ‘‘desitāpi adesitā’’ti,",
  "tika-vin11t10:38_2": "tasmā pārājikāpattiyā aṅgameva hotīti adhippāyo.",
  "tika-vin11t10:39_0": "2008.Ayaṁ atthoti ‘‘asaddhammo nāma kāyasaṁsaggo’’ti ayaṁ attho. Uddisitoti pakāsito.",
  "tika-vin11t10:40_0": "2009.",
  "tika-vin11t10:40_1": "Ayamattho kena vacanena uddisitoti āha ‘‘viññū…pe…",
  "tika-vin11t10:40_2": "sādhakaṁ vacanaṁ ida’’nti.",
  "tika-vin11t10:40_3": "Idaṁ vacananti ‘‘viññū paṭibalo kāyasaṁsaggaṁ samāpajjitu’’nti (pāci.",
  "tika-vin11t10:40_4": "676) idaṁ vacanaṁ.",
  "tika-vin11t10:40_5": "Sādhakaṁ pamāṇaṁ.",
  "tika-vin11t10:41_0": "Aṭṭhavatthukakathāvaṇṇanā.",
  "tika-vin11t10:42_0": "2010. Avassutā,",
  "tika-vin11t10:42_1": "vajjapaṭicchādikā,",
  "tika-vin11t10:42_2": "ukkhittānuvattikā,",
  "tika-vin11t10:42_3": "aṭṭhavatthukāti imā catasso pārājikāpattiyo mahesinā asādhāraṇā bhikkhunīnameva paññattāti yojanā.",
  "tika-vin11t10:43_0": "Iti vinayatthasārasandīpaniyā",
  "tika-vin11t10:44_0": "Vinayavinicchayavaṇṇanāya",
  "tika-vin11t10:45_0": "Pārājikakathāvaṇṇanā niṭṭhitā."
}