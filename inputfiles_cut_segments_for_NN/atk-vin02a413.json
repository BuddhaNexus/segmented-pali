{
  "atk-vin02a413:0_0": "Upālipañcakaṁ",
  "atk-vin02a413:1_0": "Anissitavaggavaṇṇanā",
  "atk-vin02a413:2_0": "417.",
  "atk-vin02a413:2_1": "Upālipañhesu katihi nu kho bhanteti pucchāya ayaṁ sambandho.",
  "atk-vin02a413:2_2": "Thero kira rahogato sabbāni imāni pañcakāni āvajjetvā ‘‘bhagavantaṁ dāni pucchitvā imesaṁ nissāya vasanakādīnaṁ atthāya tantiṁ ṭhapessāmī’’ti bhagavantaṁ upasaṅkamitvā ‘‘katihi nu kho bhante’’tiādinā nayena pañhe pucchi.",
  "atk-vin02a413:2_3": "Tesaṁ vissajjane uposathaṁ na jānātīti navavidhaṁ uposathaṁ na jānāti.",
  "atk-vin02a413:2_4": "Uposathakammaṁ na jānātīti adhammenavaggādibhedaṁ catubbidhaṁ uposathakammaṁ na jānāti.",
  "atk-vin02a413:2_5": "Pātimokkhaṁ na jānātīti dve mātikā na jānāti.",
  "atk-vin02a413:2_6": "Pātimokkhuddesaṁ na jānātīti bhikkhūnaṁ pañcavidhaṁ bhikkhunīnaṁ catubbidhanti navavidhaṁ pātimokkhuddesaṁ na jānāti.",
  "atk-vin02a413:3_0": "Pavāraṇaṁ na jānātīti navavidhaṁ pavāraṇaṁ na jānāti.",
  "atk-vin02a413:3_1": "Pavāraṇākammaṁ na jānātīti adhammenavaggādibhedaṁ catubbidhaṁ pavāraṇākammaṁ na jānāti.",
  "atk-vin02a413:4_0": "Āpattānāpattiṁ na jānātīti tasmiṁ tasmiṁ sikkhāpade niddiṭṭhaṁ āpattiñca anāpattiñca na jānāti.",
  "atk-vin02a413:5_0": "Āpanno kammakatoti āpattiṁ āpanno tappaccayāva saṅghena kammaṁ kataṁ hoti.",
  "atk-vin02a413:6_0": "Nappaṭippassambhanavaggavaṇṇanā",
  "atk-vin02a413:7_0": "420.Kammaṁnappaṭippassambhetabbanti ayaṁ yasmā anulomavatte na vattati,",
  "atk-vin02a413:7_1": "tasmā nāssa kammaṁ paṭippassambhetabbaṁ;",
  "atk-vin02a413:7_2": "sarajjukova vissajjetabboti attho.",
  "atk-vin02a413:8_0": "421.Sace upāli saṅgho samaggakaraṇīyāni kammāni karotīti sace samaggehi karaṇīyāni uposathādīni kammāni karoti,",
  "atk-vin02a413:8_1": "uposathapavāraṇādīsu hi ṭhitāsu upatthambho na dātabbo.",
  "atk-vin02a413:8_2": "Sace hi saṅgho accayaṁ desāpetvā saṅghasāmaggiṁ karoti,",
  "atk-vin02a413:8_3": "tiṇavatthārakasamathaṁ vā katvā uposathapavāraṇaṁ karoti ,",
  "atk-vin02a413:8_4": "evarūpaṁ samaggakaraṇīyaṁ nāma kammaṁ hoti.",
  "atk-vin02a413:8_5": "Tatra ceti sace tādise kamme bhikkhuno nakkhamati,",
  "atk-vin02a413:8_6": "diṭṭhāvikammampi katvā tathārūpā sāmaggī upetabbā,",
  "atk-vin02a413:8_7": "evaṁ vilomaggāho na gaṇhitabbo.",
  "atk-vin02a413:8_8": "Yatra pana uddhammaṁ ubbinayaṁ satthu sāsanaṁ dīpenti,",
  "atk-vin02a413:8_9": "tattha diṭṭhāvikammaṁ na vaṭṭati, paṭibāhitvā pakkamitabbaṁ.",
  "atk-vin02a413:9_0": "Ussitamantī cāti lobhadosamohamānussannaṁ vācaṁ bhāsitā kaṇhavāco anatthakadīpano.",
  "atk-vin02a413:9_1": "Nissitajappīti attano dhammatāya ussadayuttaṁ bhāsituṁ na sakkoti;",
  "atk-vin02a413:9_2": "atha kho ‘‘mayā saddhiṁ rājā evaṁ kathesi, asukamahāmatto evaṁ kathesi,",
  "atk-vin02a413:9_3": "asuko nāma mayhaṁ ācariyo vā upajjhāyo vā tepiṭako mayā saddhiṁ evaṁ kathesī’’ti evaṁ aññaṁ nissāya jappati.",
  "atk-vin02a413:9_4": "Na ca bhāsānusandhikusaloti kathānusandhivacane ca vinicchayānusandhivacane ca akusalo hoti.",
  "atk-vin02a413:9_5": "Na yathādhamme yathāvinayeti na bhūtena vatthunā āpattiṁ sāretvā codetā hoti.",
  "atk-vin02a413:10_0": "Ussādetā hotīti ‘‘amhākaṁ ācariyo mahātepiṭako paramadhammakathiko’’tiādinā nayena ekaccaṁ ussādeti.",
  "atk-vin02a413:10_1": "Dutiyapade ‘‘āpattiṁ kiṁ so na jānātī’’tiādinā ekaccaṁ apasādeti.",
  "atk-vin02a413:10_2": "Adhammaṁ gaṇhātīti aniyyānikapakkhaṁ gaṇhāti.",
  "atk-vin02a413:10_3": "Dhammaṁ paṭibāhatīti niyyānikapakkhaṁ paṭibāhati.",
  "atk-vin02a413:10_4": "Samphañca bahuṁ bhāsatīti bahuṁ niratthakakathaṁ katheti.",
  "atk-vin02a413:11_0": "Pasayha pavattā hotīti anajjhiṭṭho bhāre anāropite kevalaṁ mānaṁ nissāya ajjhottharitvā anadhikāre kathetā hoti.",
  "atk-vin02a413:11_1": "Anokāsakammaṁ kāretvāti okāsakammaṁ akāretvā pavattā hoti.",
  "atk-vin02a413:11_2": "Na yathādiṭṭhiyā byākatā hotīti yassa attano diṭṭhi taṁ purakkhatvā na byākatā ;",
  "atk-vin02a413:11_3": "laddhiṁ nikkhipitvā ayathābhuccaṁ adhammādīsu dhammādiladdhiko hutvā kathetā hotīti attho.",
  "atk-vin02a413:12_0": "Vohāravaggavaṇṇanā",
  "atk-vin02a413:13_0": "424.Āpattiyā payogaṁ na jānātīti ‘‘ayaṁ āpatti kāyappayogā,",
  "atk-vin02a413:13_1": "ayaṁ vacīpayogā’’ti na jānāti.",
  "atk-vin02a413:13_2": "Āpattiyā vūpasamaṁ na jānātīti ‘‘ayaṁ āpatti desanāya vūpasamati, ayaṁ vuṭṭhānena,",
  "atk-vin02a413:13_3": "ayaṁ neva desanāya na vuṭṭhānenā’’ti na jānāti.",
  "atk-vin02a413:13_4": "Āpattiyā na vinicchayakusalohotīti ‘‘imasmiṁ vatthusmiṁ ayaṁ āpattī’’ti na jānāti,",
  "atk-vin02a413:13_5": "dosānurūpaṁ āpattiṁ uddharitvā patiṭṭhāpetuṁ na sakkoti.",
  "atk-vin02a413:14_0": "Adhikaraṇasamuṭṭhānaṁ na jānātīti ‘‘idaṁ adhikaraṇaṁ aṭṭhārasa bhedakaravatthūni nissāya samuṭṭhāti, idaṁ catasso vipattiyo,",
  "atk-vin02a413:14_1": "idaṁ pañca vā satta vā āpattikkhandhe,",
  "atk-vin02a413:14_2": "idaṁ cattāri saṅghakiccāni nissāya samuṭṭhātī’’ti na jānāti.",
  "atk-vin02a413:14_3": "Payogaṁ na jānātīti ‘‘idaṁ adhikaraṇaṁ dvādasamūlappayogaṁ, idaṁ cuddasamūlappayogaṁ, idaṁ chamūlapayogaṁ,",
  "atk-vin02a413:14_4": "idaṁ ekamūlapayoga’’nti na jānāti.",
  "atk-vin02a413:14_5": "Adhikaraṇānañhi yathāsakaṁmūlameva payogā nāma honti,",
  "atk-vin02a413:14_6": "taṁ sabbampi na jānātīti attho.",
  "atk-vin02a413:14_7": "Vūpasamaṁ na jānātīti ‘‘idaṁ adhikaraṇaṁ dvīhi samathehi vūpasamati, idaṁ tīhi, idaṁ catūhi,",
  "atk-vin02a413:14_8": "idaṁ ekena samathena vūpasamatī’’ti na jānāti.",
  "atk-vin02a413:14_9": "Na vinicchayakusalo hotīti adhikaraṇaṁ vinicchinitvā samathaṁ pāpetuṁ na jānāti.",
  "atk-vin02a413:15_0": "Kammaṁ na jānātīti tajjanīyādi sattavidhaṁ kammaṁ na jānāti.",
  "atk-vin02a413:15_1": "Kammassa karaṇaṁ na jānātīti ‘‘idaṁ kammaṁ iminā nīhārena kātabba’’nti na jānāti.",
  "atk-vin02a413:15_2": "Kammassa vatthuṁ na jānātīti ‘‘idaṁ tajjanīyassa vatthu,",
  "atk-vin02a413:15_3": "idaṁ niyassādīna’’nti na jānāti.",
  "atk-vin02a413:15_4": "Vattanti sattasu kammesu heṭṭhā catunnaṁ kammānaṁ aṭṭhārasavidhaṁ tividhassa ca ukkhepanīyakammassa tecattālīsavidhaṁ vattaṁ na jānāti.",
  "atk-vin02a413:15_5": "Kammassa vūpasamaṁ na jānātīti ‘‘yo bhikkhu vatte vattitvā yācati,",
  "atk-vin02a413:15_6": "tassa kammaṁ paṭippassambhetabbaṁ,",
  "atk-vin02a413:15_7": "accayo desāpetabbo’’ti na jānāti.",
  "atk-vin02a413:16_0": "Vatthuṁ na jānātīti sattannaṁ āpattikkhandhānaṁ vatthuṁ na jānāti.",
  "atk-vin02a413:16_1": "Nidānaṁ na jānātīti ‘‘idaṁ sikkhāpadaṁ imasmiṁ nagare paññattaṁ, idaṁ imasmi’’nti na jānāti.",
  "atk-vin02a413:16_2": "Paññattiṁ na jānātīti paññattianupaññattianuppannapaññattivasena tividhaṁ paññattiṁ na jānāti.",
  "atk-vin02a413:16_3": "Padapaccābhaṭṭhaṁ na jānātīti sammukhā kātabbaṁ padaṁ na jānāti.",
  "atk-vin02a413:16_4": "‘‘Buddho bhagavā’’ti vattabbe ‘‘bhagavā buddho’’ti heṭṭhupariyaṁ katvā padaṁ yojeti.",
  "atk-vin02a413:17_0": "Akusalo ca hoti vinayeti vinayapāḷiyañca aṭṭhakathāyañca akusalo hoti.",
  "atk-vin02a413:18_0": "Ñattiṁ na jānātīti saṅkhepato hi duvidhā ñatti – ‘‘esā ñattī’’ti evaṁ niddiṭṭhā ca aniddiṭṭhā ca. Tattha yā evaṁ aniddiṭṭhā, sā ‘‘kammañatti’’ nāma hoti. Yā niddiṭṭhā, sā ‘‘kammapādañatti’’ nāma,",
  "atk-vin02a413:18_1": "taṁ sabbena sabbaṁ ñattiṁ na jānāti.",
  "atk-vin02a413:18_2": "Ñattiyākaraṇaṁ na jānātīti navasu ṭhānesu kammañattiyā karaṇaṁ na jānāti,",
  "atk-vin02a413:18_3": "dvīsu ṭhānesu kammapādañattiyā.",
  "atk-vin02a413:18_4": "Ñattiyā anussāvananti ‘‘imissā ñattiyā ekā anussāvanā, imissā tisso’’ti na jānāti.",
  "atk-vin02a413:18_5": "Ñattiyā samathaṁ na jānātīti yvāyaṁ sativinayo, amūḷhavinayo, tassapāpiyasikā,",
  "atk-vin02a413:18_6": "tiṇavatthārakoti catubbidho samatho ñattiyā vinā na hoti,",
  "atk-vin02a413:18_7": "taṁ ñattiyā samathoti na jānāti.",
  "atk-vin02a413:18_8": "Ñattiyā vūpasamaṁ na jānātīti yaṁ adhikaraṇaṁ iminā catubbidhena ñattisamathena vūpasamati,",
  "atk-vin02a413:18_9": "tassa taṁ vūpasamaṁ ‘‘ayaṁ ñattiyā vūpasamo kato’’ti na jānāti.",
  "atk-vin02a413:19_0": "Suttaṁ na jānātīti ubhatovibhaṅgaṁ na jānāti.",
  "atk-vin02a413:19_1": "Suttānulomaṁ na jānātīti cattāro mahāpadese na jānāti.",
  "atk-vin02a413:19_2": "Vinayaṁ na jānātīti khandhakaparivāraṁ na jānāti.",
  "atk-vin02a413:19_3": "Vinayānulomaṁ na jānātīti cattāro mahāpadeseyeva na jānāti.",
  "atk-vin02a413:19_4": "Na ca ṭhānāṭhānakusaloti kāraṇākāraṇakusalo na hoti.",
  "atk-vin02a413:20_0": "Dhammaṁ na jānātīti ṭhapetvā vinayapiṭakaṁ avasesaṁ piṭakadvayaṁ na jānāti.",
  "atk-vin02a413:20_1": "Dhammānulomaṁ na jānātīti suttantike cattāro mahāpadese na jānāti.",
  "atk-vin02a413:20_2": "Vinayaṁ na jānātīti khandhakaparivārameva na jānāti.",
  "atk-vin02a413:20_3": "Vinayānulomaṁ na jānātīti cattāro mahāpadese na jānāti.",
  "atk-vin02a413:20_4": "Ubhatovibhaṅgā panettha asaṅgahitā honti,",
  "atk-vin02a413:20_5": "tasmāyaṁ kurundiyaṁ vuttaṁ – ‘‘vinayanti sakalaṁ vinayapiṭakaṁ na jānātī’’ti taṁ na gahetabbaṁ.",
  "atk-vin02a413:20_6": "Na ca pubbāparakusalo hotīti purekathāya ca pacchākathāya ca akusalo hoti.",
  "atk-vin02a413:20_7": "Sesaṁ sabbattha vuttapaṭipakkhavasena ñeyyattā pubbe pakāsitattā ca uttānamevāti.",
  "atk-vin02a413:21_0": "Anissitavagganappaṭippassambhanavaggavohāravaggavaṇṇanā niṭṭhitā.",
  "atk-vin02a413:22_0": "Diṭṭhāvikammavaggavaṇṇanā",
  "atk-vin02a413:23_0": "425.",
  "atk-vin02a413:23_1": "Diṭṭhāvikammavagge – diṭṭhāvikammāti diṭṭhīnaṁ āvikammāni;",
  "atk-vin02a413:23_2": "laddhippakāsanāni āpattidesanāsaṅkhātānaṁ vinayakammānametaṁ adhivacanaṁ.",
  "atk-vin02a413:23_3": "Anāpattiyā diṭṭhiṁ āvi karotīti anāpattimeva āpattīti desetīti attho .",
  "atk-vin02a413:23_4": "Adesanāgāminiyāti garukāpattiyā diṭṭhiṁ āvikaroti;",
  "atk-vin02a413:23_5": "saṅghādisesañca pārājikañca desetīti attho.",
  "atk-vin02a413:23_6": "Desitāyāti lahukāpattiyāpi desitāya diṭṭhiṁ āvikaroti; desitaṁ puna desetīti attho.",
  "atk-vin02a413:24_0": "Catūhi pañcahi diṭṭhinti yathā catūhi pañcahi diṭṭhi āvikatā hoti, evaṁ āvikaroti;",
  "atk-vin02a413:24_1": "cattāro pañca janā ekato āpattiṁ desentīti attho.",
  "atk-vin02a413:24_2": "Manomānasenāti manasaṅkhātena mānasena diṭṭhiṁ āvikaroti;",
  "atk-vin02a413:24_3": "vacībhedaṁ akatvā citteneva āpattiṁ desetīti attho.",
  "atk-vin02a413:25_0": "Nānāsaṁvāsakassāti laddhinānāsaṁvāsakassa vā kammanānāsaṁvāsakassa vā santike diṭṭhiṁ āvikaroti; āpattiṁ desetīti attho.",
  "atk-vin02a413:25_1": "Nānāsīmāyāti samānasaṁvāsakassāpi nānāsīmāya ṭhitassa santike āvikaroti.",
  "atk-vin02a413:25_2": "Māḷakasīmāya hi ṭhitena sīmantarikāya ṭhitassa sīmantarikāya vā ṭhitena avippavāsasīmāya ṭhitassāpi āpattiṁ desetuṁ na vaṭṭati.",
  "atk-vin02a413:25_3": "Apakatattassāti ukkhittakassa vā,",
  "atk-vin02a413:25_4": "yassa vā uposathapavāraṇā ṭhapitā honti, tassa santike desetīti attho.",
  "atk-vin02a413:26_0": "430.Nālaṁ okāsakammaṁ kātunti na pariyattaṁ kātuṁ; na kātabbanti attho.",
  "atk-vin02a413:26_1": "Idhāpi apakatatto ukkhittako ca ṭhapitauposathapavāraṇo ca.",
  "atk-vin02a413:26_2": "Cāvanādhippāyoti sāsanato cāvetukāmo.",
  "atk-vin02a413:27_0": "432.Mandattāmomūhattāti mandabhāvena momūhabhāvena vissajjitampi jānituṁ asamattho,",
  "atk-vin02a413:27_1": "kevalaṁ attano momūhabhāvaṁ pakāsentoyeva pucchati ummattako viya.",
  "atk-vin02a413:27_2": "Pāpicchoti ‘‘evaṁ maṁ jano sambhāvessatī’’ti pāpikāya icchāya pucchati.",
  "atk-vin02a413:27_3": "Paribhavāti paribhavaṁ āropetukāmo hutvā pucchati. Aññabyākaraṇesupi eseva nayo. Sesaṁ sabbattha uttānamevāti.",
  "atk-vin02a413:27_4": "Attādānavagge ca dhutaṅgavagge ca yaṁ vattabbaṁ siyā, taṁ sabbaṁ heṭṭhā vuttameva.",
  "atk-vin02a413:28_0": "Diṭṭhāvikammavaggavaṇṇanā niṭṭhitā.",
  "atk-vin02a413:29_0": "Musāvādavaggavaṇṇanā",
  "atk-vin02a413:30_0": "444.",
  "atk-vin02a413:30_1": "Musāvādavagge – pārājikaṁ gacchatīti pārājikagāmī;",
  "atk-vin02a413:30_2": "pārājikāpattibhāvaṁ pāpuṇātīti attho. Itaresupi eseva nayo.",
  "atk-vin02a413:30_3": "Tattha asantauttarimanussadhammārocanamusāvādo pārājikagāmī,",
  "atk-vin02a413:30_4": "amūlakena pārājikena anuddhaṁsanamusāvādo saṅghādisesagāmī,",
  "atk-vin02a413:30_5": "‘‘yo te vihāre vasatī’’tiādinā pariyāyena jānantassa vuttamusāvādo thullaccayagāmī, ajānantassa dukkaṭagāmī,",
  "atk-vin02a413:30_6": "‘‘sampajānamusāvāde pācittiya’’nti āgato pācittiyagāmīti veditabbo.",
  "atk-vin02a413:31_0": "Adassanenāti vinayadharassa adassanena.",
  "atk-vin02a413:31_1": "Kappiyākappiyesu hi kukkucce uppanne vinayadharaṁ disvā kappiyākappiyabhāvaṁ paṭipucchitvā akappiyaṁ pahāya kappiyaṁ kareyya,",
  "atk-vin02a413:31_2": "taṁ apassanto pana akappiyampi kappiyanti karonto āpajjati.",
  "atk-vin02a413:31_3": "Evaṁ āpajjitabbaṁ āpattiṁ vinayadharassa dassanena nāpajjati, adassaneneva āpajjati, tena vuttaṁ ‘‘adassanenā’’ti.",
  "atk-vin02a413:31_4": "Assavanenāti ekavihārepi vasanto pana vinayadharassa upaṭṭhānaṁ gantvā kappiyākappiyaṁ apucchitvā vā aññesañca vuccamānaṁ asuṇanto āpajjatiyeva, tena vuttaṁ ‘‘assavanenā’’ti. Pasuttakatāti pasuttakatāya.",
  "atk-vin02a413:31_5": "Sahagāraseyyañhi pasuttakabhāvenapi āpajjati.",
  "atk-vin02a413:31_6": "Akappiye kappiyasaññitāya āpajjanto pana tathāsaññī āpajjati.",
  "atk-vin02a413:31_7": "Satisammosā ekarattātikkamādivasena āpajjitabbaṁ āpajjati. Sesaṁ sabbattha uttānamevāti.",
  "atk-vin02a413:32_0": "Musāvādavaggavaṇṇanā niṭṭhitā.",
  "atk-vin02a413:33_0": "Bhikkhunovādavaggavaṇṇanā",
  "atk-vin02a413:34_0": "450.",
  "atk-vin02a413:34_1": "Bhikkhunivagge – alābhāyāti catunnaṁ paccayānaṁ alābhatthāya; yathā paccaye na labhanti,",
  "atk-vin02a413:34_2": "tathā parisakkati vāyamatīti attho.",
  "atk-vin02a413:34_3": "Anatthāyāti anatthaṁ kalisāsanaṁ āropento parisakkati. Avāsāyāti avāsatthāya; yasmiṁ gāmakhette vasanti, tato nīharaṇatthāya.",
  "atk-vin02a413:34_4": "Sampayojetīti asaddhammapaṭisevanatthāya sampayojeti.",
  "atk-vin02a413:35_0": "451.",
  "atk-vin02a413:35_1": "‘‘Katihi nu kho bhante aṅgehi samannāgatāya bhikkhuniyā kammaṁ kātabba’’nti sattannaṁ kammānaṁ aññataraṁ sandhāya pucchati.",
  "atk-vin02a413:36_0": "454.Na sākacchātabboti kappiyākappiyanāmarūpaparicchedasamathavipassanādibhedo kathāmaggo na kathetabbo.",
  "atk-vin02a413:36_1": "Yasmā pana khīṇāsavo bhikkhu na visaṁvādeti,",
  "atk-vin02a413:36_2": "tathārūpassa kathāmaggassa sāmī hutvā katheti, na itaro;",
  "atk-vin02a413:36_3": "tasmā paṭhamapañcake ‘‘na asekkhenā’’ti paṭikkhipitvā dutiyapañcake ‘‘asekkhenā’’tiādi vuttaṁ.",
  "atk-vin02a413:37_0": "Na atthapaṭisambhidāpattoti aṭṭhakathāya paṭisambhidāpatto pabhedagatañāṇappatto na hoti.",
  "atk-vin02a413:37_1": "Na dhammapaṭisambhidāpattoti pāḷidhamme paṭisambhidāpatto na hoti.",
  "atk-vin02a413:37_2": "Na niruttipaṭisambhidāpattoti vohāraniruttiyaṁ paṭisambhidāpatto na hoti.",
  "atk-vin02a413:37_3": "Na paṭibhānapaṭisambhidāpattoti yāni tāni paṭibhānasaṅkhātāni atthapaṭisambhidādīni ñāṇāni,",
  "atk-vin02a413:37_4": "tesu paṭisambhidāpatto na hoti.",
  "atk-vin02a413:37_5": "Yathāvimuttaṁcittaṁ na paccavekkhitāti catunnaṁ phalavimuttīnaṁ vasena yathāvimuttaṁ cittaṁ ekūnavīsatibhedāya paccavekkhaṇāya na paccavekkhitā hoti. Sesaṁ sabbattha uttānamevāti.",
  "atk-vin02a413:38_0": "Bhikkhunovādavaggavaṇṇanā niṭṭhitā.",
  "atk-vin02a413:39_0": "Ubbāhikavaggavaṇṇanā",
  "atk-vin02a413:40_0": "455.",
  "atk-vin02a413:40_1": "Ubbāhikavagge – na atthakusaloti na aṭṭhakathākusalo; atthuddhāre cheko na hoti.",
  "atk-vin02a413:40_2": "Na dhammakusaloti ācariyamukhato anuggahitattā pāḷiyaṁ na kusalo, na pāḷisūro.",
  "atk-vin02a413:40_3": "Naniruttikusaloti bhāsantaravohāre na kusalo.",
  "atk-vin02a413:40_4": "Na byañjanakusaloti sithiladhanitādivasena parimaṇḍalabyañjanāropane kusalo na hoti;",
  "atk-vin02a413:40_5": "na akkharaparicchede nipuṇoti attho.",
  "atk-vin02a413:40_6": "Na pubbāparakusaloti atthapubbāpare dhammapubbāpare niruttipubbāpare byañjanapubbāpare purekathāpacchākathāsu ca na kusalo hoti.",
  "atk-vin02a413:41_0": "Kodhanotiādīni yasmā kodhādīhi abhibhūto kāraṇākāraṇaṁ na jānāti, vinicchituṁ na sakkoti, tasmā vuttāni.",
  "atk-vin02a413:41_1": "Pasāretā hotino sāretāti mohetā hoti, na satiuppādetā;",
  "atk-vin02a413:41_2": "codakacuditakānaṁ kathaṁ moheti pidahati na sāretīti attho.",
  "atk-vin02a413:41_3": "Sesamettha ubbāhikavagge uttānamevāti.",
  "atk-vin02a413:42_0": "Ubbāhikavaggavaṇṇanā niṭṭhitā.",
  "atk-vin02a413:43_0": "Adhikaraṇavūpasamavaggavaṇṇanā",
  "atk-vin02a413:44_0": "457.",
  "atk-vin02a413:44_1": "Adhikaraṇavūpasamavagge – puggalagaru hotīti ‘‘ayaṁ me upajjhāyo,",
  "atk-vin02a413:44_2": "ayaṁ me ācariyo’’tiādīni cintetvā tassa jayaṁ ākaṅkhamāno ‘‘adhammaṁ dhammo’’ti dīpeti.",
  "atk-vin02a413:44_3": "Saṅghagaru hotīti dhammañca vinayañca amuñcitvā vinicchinanto saṅghagaruko nāma hoti.",
  "atk-vin02a413:44_4": "Cīvarādīni gahetvā vinicchinanto āmisagaruko nāma hoti,",
  "atk-vin02a413:44_5": "tāni aggahetvā yathādhammaṁ vinicchinanto saddhammagaruko nāma hoti.",
  "atk-vin02a413:45_0": "458.Pañcahupāli ākārehīti pañcahi kāraṇehi saṅgho bhijjati – kammena, uddesena, voharanto, anussāvanena, salākaggāhenāti.",
  "atk-vin02a413:45_1": "Ettha kammenāti apalokanādīsu catūsu kammesu aññatarena kammena.",
  "atk-vin02a413:45_2": "Uddesenāti pañcasu pātimokkhuddesesu aññatarena uddesena. Voharantoti kathayanto;",
  "atk-vin02a413:45_3": "tāhi tāhi upapattīhi ‘‘adhammaṁ dhammo’’tiādīni aṭṭhārasa bhedakaravatthūni dīpento .",
  "atk-vin02a413:45_4": "Anussāvanenāti ‘‘nanu tumhe jānātha mayhaṁ uccākulā pabbajitabhāvaṁ bahussutabhāvañca,",
  "atk-vin02a413:45_5": "mādiso nāma uddhammaṁ ubbinayaṁ satthu sāsanaṁ gāheyyāti cittampi uppādetuṁ tumhākaṁ yuttaṁ,",
  "atk-vin02a413:45_6": "kiṁ mayhaṁ avīci nīluppalavanamiva sītalo,",
  "atk-vin02a413:45_7": "kimahaṁ apāyato na bhāyāmī’’tiādinā nayena kaṇṇamūle vacībhedaṁ katvā anussāvanena.",
  "atk-vin02a413:45_8": "Salākaggāhenāti evaṁ anussāvetvā tesaṁ cittaṁ upatthambhetvā anivattidhamme katvā ‘‘gaṇhatha imaṁ salāka’’nti salākaggāhena.",
  "atk-vin02a413:46_0": "Ettha ca kammameva uddeso vā pamāṇaṁ,",
  "atk-vin02a413:46_1": "vohārānussāvanasalākaggāhā pana pubbabhāgā.",
  "atk-vin02a413:46_2": "Aṭṭhārasavatthudīpanavasena hi voharante tattha rucijananatthaṁ anussāvetvā salākāya gāhitāyapi abhinnova hoti saṅgho.",
  "atk-vin02a413:46_3": "Yadā pana evaṁ cattāro vā atireke vā salākaṁ gāhetvā āveṇikaṁ kammaṁ vā uddesaṁ vā karoti, tadā saṅgho bhinno nāma hoti.",
  "atk-vin02a413:46_4": "Iti yaṁ saṅghabhedakakkhandhakavaṇṇanāyaṁ avocumhā ‘‘evaṁ aṭṭhārasasu vatthūsu yaṁkiñci ekampi vatthuṁ dīpetvā tena tena kāraṇena ‘imaṁ gaṇhatha,",
  "atk-vin02a413:46_5": "imaṁ rocethā’ti saññāpetvā salākaṁ gāhetvā visuṁ saṅghakamme kate saṅgho bhinno hoti. Parivāre pana ‘pañcahi, upāli,",
  "atk-vin02a413:46_6": "ākārehi saṅgho bhijjatī’tiādi vuttaṁ.",
  "atk-vin02a413:46_7": "Tassa iminā idha vuttena saṅghabhedalakkhaṇena atthato nānākaraṇaṁ natthi.",
  "atk-vin02a413:46_8": "Taṁ panassa nānākaraṇābhāvaṁ tattheva pakāsayissāmā’’ti, svāyaṁ pakāsito hoti.",
  "atk-vin02a413:47_0": "Paññattetanti paññattaṁ etaṁ. Kva paññattaṁ? Vattakkhandhake.",
  "atk-vin02a413:47_1": "Tatra hi cuddasa khandhakavattāni paññattāni. Tenāha – ‘‘paññattetaṁ, upāli,",
  "atk-vin02a413:47_2": "mayā āgantukānaṁ bhikkhūnaṁ āgantukavatta’’ntiādi.",
  "atk-vin02a413:47_3": "Evampi kho upāli saṅgharāji hoti,",
  "atk-vin02a413:47_4": "no ca saṅghabhedoti ettāvatā hi saṅgharājimattameva hoti, na tāva saṅghabhedo;",
  "atk-vin02a413:47_5": "anupubbena pana ayaṁ saṅgharāji vaḍḍhamānā saṅghabhedāya saṁvattatīti attho.",
  "atk-vin02a413:47_6": "Yathārattanti rattiparimāṇānurūpaṁ; yathātheranti attho.",
  "atk-vin02a413:47_7": "Āvenibhāvaṁ karitvāti visuṁ vavatthānaṁ karitvā.",
  "atk-vin02a413:47_8": "Kammākammāni karontīti aparāparaṁ saṅghakammaṁ upādāya khuddakāni ceva mahantāni ca kammāni karonti.",
  "atk-vin02a413:47_9": "Sesametthāpi adhikaraṇavūpasamavagge uttānameva.",
  "atk-vin02a413:48_0": "Saṅghabhedakavaggadvayavaṇṇanā",
  "atk-vin02a413:49_0": "459.",
  "atk-vin02a413:49_1": "Saṅghabhedavaggadvaye – vinidhāya diṭṭhiṁ kammenāti tesu adhammādīsu adhammādayo eteti evaṁdiṭṭhikova hutvā taṁ diṭṭhiṁ vinidhāya te dhammādivasena dīpetvā visuṁ kammaṁ karoti.",
  "atk-vin02a413:49_2": "Iti yaṁ vinidhāya diṭṭhiṁ kammaṁ karoti,",
  "atk-vin02a413:49_3": "tena evaṁ katena vinidhāya diṭṭhiṁ kammena saddhiṁ pañcaṅgāni honti,",
  "atk-vin02a413:49_4": "‘‘imehi kho upāli pañcahaṅgehī’’ti ayamekasmiṁ pañcake atthayojanā .",
  "atk-vin02a413:49_5": "Etena nayena sabbapañcakāni veditabbāni.",
  "atk-vin02a413:49_6": "Etthāpi ca vohārādi aṅgattayaṁ pubbabhāgavaseneva vuttaṁ.",
  "atk-vin02a413:49_7": "Kammuddesavasena pana atekicchatā veditabbā. Sesaṁ sabbattha uttānameva.",
  "atk-vin02a413:49_8": "Na hettha kiñci atthi yaṁ pubbe avuttanayaṁ.",
  "atk-vin02a413:50_0": "Āvāsikavaggavaṇṇanā",
  "atk-vin02a413:51_0": "461.",
  "atk-vin02a413:51_1": "Āvāsikavagge – yathābhataṁ nikkhittoti yathā āharitvā ṭhapito.",
  "atk-vin02a413:52_0": "462.Vinayabyākaraṇāti vinayapañhe vissajjanā.",
  "atk-vin02a413:52_1": "Pariṇāmetīti niyāmeti dīpeti katheti. Sesamettha uttānameva.",
  "atk-vin02a413:53_0": "Kathinatthāravaggavaṇṇanā",
  "atk-vin02a413:54_0": "467.",
  "atk-vin02a413:54_1": "Kathinatthāravagge – otamasikoti andhakāragato;",
  "atk-vin02a413:54_2": "tañhi vandantassa mañcapādādīsupi nalāṭaṁ paṭihaññeyya.",
  "atk-vin02a413:54_3": "Asamannāharantoti kiccayapasutattā vandanaṁ asamannāharanto. Suttoti niddaṁ okkanto.",
  "atk-vin02a413:54_4": "Ekāvattoti ekato āvatto sapattapakkhe ṭhito verī visabhāgapuggalo vuccati; ayaṁ avandiyo.",
  "atk-vin02a413:54_5": "Ayañhi vandiyamāno pādenapi pahareyya.",
  "atk-vin02a413:54_6": "Aññavihitoti aññaṁ cintayamāno.",
  "atk-vin02a413:55_0": "Khādantoti piṭṭhakhajjakādīni khādanto.",
  "atk-vin02a413:55_1": "Uccārañca passāvañca karonto anokāsagatattā avandiyo.",
  "atk-vin02a413:55_2": "Ukkhittakoti tividhenapi ukkhepanīyakammena ukkhittako avandiyo.",
  "atk-vin02a413:55_3": "Tajjanīyādikammakatā pana cattāro vanditabbā.",
  "atk-vin02a413:55_4": "Uposathapavāraṇāpi tehi saddhiṁ labbhanti.",
  "atk-vin02a413:55_5": "Ādito paṭṭhāya ca vuttesu avandiyesu naggañca ukkhittakañca vandantasseva āpatti.",
  "atk-vin02a413:55_6": "Itaresaṁ pana asāruppaṭṭhena ca antarā vuttakāraṇena ca vandanā paṭikkhittā.",
  "atk-vin02a413:55_7": "Ito paraṁ pacchāupasampannādayo dasapi āpattivatthubhāveneva avandiyā.",
  "atk-vin02a413:55_8": "Te vandantassa hi niyameneva āpatti.",
  "atk-vin02a413:55_9": "Iti imesu pañcasu pañcakesu terasa jane vandantassa anāpatti, dvādasannaṁ vandanāya āpatti.",
  "atk-vin02a413:56_0": "468.Ācariyovandiyoti pabbajjācariyo upasampadācariyo nissayācariyo uddesācariyo ovādācariyoti ayaṁ pañcavidhopi ācariyo vandiyo. Sesaṁ sabbattha uttānamevāti.",
  "atk-vin02a413:57_0": "Kathinatthāravaggavaṇṇanā niṭṭhitā.",
  "atk-vin02a413:58_0": "Niṭṭhitā ca upālipañcakavaṇṇanā."
}