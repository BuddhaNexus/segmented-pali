{
  "mil3.4.4:0.1_0": "Milindapañha",
  "mil3.4.4:0.2_0": "Nibbānavagga",
  "mil3.4.4:0.3_0": "4. Kammanānākaraṇapañha",
  "mil3.4.4:1.1_0": "Rājā āha—",
  "mil3.4.4:1.2_0": "“bhante nāgasena,",
  "mil3.4.4:1.2_1": "kena kāraṇena manussā na sabbe samakā, aññe appāyukā, aññe dīghāyukā,",
  "mil3.4.4:1.2_2": "aññe bahvābādhā aññe appābādhā, aññe dubbaṇṇā, aññe vaṇṇavanto, aññe appesakkhā, aññe mahesakkhā, aññe appabhogā, aññe mahābhogā, aññe nīcakulīnā, aññe mahākulīnā, aññe duppaññā, aññe paññavanto”ti?",
  "mil3.4.4:2.1_0": "Thero āha—",
  "mil3.4.4:2.2_0": "“kissa pana, mahārāja, rukkhā na sabbe samakā, aññe ambilā, aññe lavaṇā, aññe tittakā, aññe kaṭukā, aññe kasāvā, aññe madhurā”ti?",
  "mil3.4.4:2.3_0": "“Maññāmi, bhante, bījānaṁ nānākaraṇenā”ti.",
  "mil3.4.4:2.4_0": "“Evameva kho, mahārāja,",
  "mil3.4.4:2.4_1": "kammānaṁ nānākaraṇena manussā na sabbe samakā, aññe appāyukā, aññe dīghāyukā, aññe bahvābādhā, aññe appābādhā, aññe dubbaṇṇā, aññe vaṇṇavanto, aññe appesakkhā, aññe mahesakkhā, aññe appabhogā, aññe mahābhogā, aññe nīcakulīnā, aññe mahākulīnā, aññe duppaññā, aññe paññavanto.",
  "mil3.4.4:2.5_0": "Bhāsitampetaṁ, mahārāja, bhagavatā—",
  "mil3.4.4:2.6_0": "‘kammassakā, māṇava,",
  "mil3.4.4:2.6_1": "sattā kammadāyādā kammayonī kammabandhū kammappaṭisaraṇā,",
  "mil3.4.4:2.6_2": "kammaṁ satte vibhajati yadidaṁ hīnappaṇītatāyā’”ti.",
  "mil3.4.4:3.1_0": "“Kallosi, bhante nāgasenā”ti.",
  "mil3.4.4:4.1_0": "Kammanānākaraṇapañho catuttho."
}