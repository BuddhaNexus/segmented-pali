{
  "atk-abh02a0:0_0": " Namo tassa bhagavato arahato sammāsambuddhassa",
  "atk-abh02a0:1_0": "Abhidhammapiṭake",
  "atk-abh02a0:2_0": "Sammohavinodanī nāma",
  "atk-abh02a0:3_0": "Vibhaṅga-aṭṭhakathā",
  "atk-abh02a0:4_0": "1. Khandhavibhaṅgo",
  "atk-abh02a0:5_0": "1. Suttantabhājanīyavaṇṇanā",
  "atk-abh02a0:6_0": "Catusaccadaso nātho, catudhā dhammasaṅgaṇiṁ;",
  "atk-abh02a0:7_0": "Pakāsayitvā sambuddho, tasseva samanantaraṁ.",
  "atk-abh02a0:8_0": "Upeto buddhadhammehi, aṭṭhārasahi nāyako;",
  "atk-abh02a0:9_0": "Aṭṭhārasannaṁ khandhādi-vibhaṅgānaṁ vasena yaṁ.",
  "atk-abh02a0:10_0": "Vibhaṅgaṁ desayī satthā, tassa saṁvaṇṇanākkamo;",
  "atk-abh02a0:11_0": "Idāni yasmā sampatto, tasmā tassatthavaṇṇanaṁ.",
  "atk-abh02a0:12_0": "Karissāmi vigāhetvā, porāṇaṭṭhakathānayaṁ;",
  "atk-abh02a0:13_0": "Saddhamme gāravaṁ katvā, taṁ suṇātha samāhitāti.",
  "atk-abh02a0:14_0": "1.Pañcakkhandhā – rūpakkhandho…pe… viññāṇakkhandhoti idaṁ vibhaṅgappakaraṇassa ādibhūte khandhavibhaṅge suttantabhājanīyaṁ nāma.",
  "atk-abh02a0:14_1": "Tattha pañcāti gaṇanaparicchedo.",
  "atk-abh02a0:14_2": "Tena na tato heṭṭhā na uddhanti dasseti.",
  "atk-abh02a0:14_3": "Khandhāti paricchinnadhammanidassanaṁ.",
  "atk-abh02a0:14_4": "Tatrāyaṁ khandha-saddo sambahulesu ṭhānesu dissati – rāsimhi, guṇe, paṇṇattiyaṁ, ruḷhiyanti. ‘‘Seyyathāpi, bhikkhave,",
  "atk-abh02a0:14_5": "mahāsamudde na sukaraṁ udakassa pamāṇaṁ gahetuṁ – ettakāni udakāḷhakānīti vā ettakāni udakāḷhakasatānīti vā ettakāni udakāḷhakasahassānīti vā ettakāni udakāḷhakasatasahassānīti vā,",
  "atk-abh02a0:14_6": "atha kho asaṅkhyeyyo appameyyo mahāudakakkhandhotveva saṅkhyaṁ gacchatī’’tiādīsu (a. ni. 4.51; 6.37) hi rāsito khandho nāma.",
  "atk-abh02a0:14_7": "Nahi parittakaṁ udakaṁ udakakkhandhoti vuccati, bahukameva vuccati.",
  "atk-abh02a0:14_8": "Tathā na parittako rajo rajakkhandho,",
  "atk-abh02a0:14_9": "na appamattakā gāvo gavakkhandho,",
  "atk-abh02a0:14_10": "na appamattakaṁ balaṁ balakkhandho,",
  "atk-abh02a0:14_11": "na appamattakaṁ puññaṁ puññakkhandhoti vuccati.",
  "atk-abh02a0:14_12": "Bahukameva hi rajo rajakkhandho,",
  "atk-abh02a0:14_13": "bahukāva gavādayo gavakkhandho, balakkhandho, puññakkhandhoti vuccanti.",
  "atk-abh02a0:14_14": "‘‘Sīlakkhandho samādhikkhandho’’tiādīsu (dī. ni.",
  "atk-abh02a0:14_15": "3.355) pana guṇato khandho nāma.",
  "atk-abh02a0:14_16": "‘‘Addasā kho bhagavā mahantaṁ dārukkhandhaṁ gaṅgāya nadiyā sotena vuyhamāna’’nti (saṁ. ni. 4.241).",
  "atk-abh02a0:14_17": "Ettha paṇṇattito khandho nāma.",
  "atk-abh02a0:14_18": "‘‘Yaṁ cittaṁ mano mānasaṁ…pe… viññāṇaṁ viññāṇakkhandho’’tiādīsu (dha. sa. 63, 65) ruḷhito khandho nāma. Svāyamidha rāsito adhippeto.",
  "atk-abh02a0:14_19": "Ayañhi khandhaṭṭho nāma piṇḍaṭṭho pūgaṭṭho ghaṭaṭṭho rāsaṭṭho.",
  "atk-abh02a0:14_20": "Tasmā ‘rāsilakkhaṇā khandhā’ti veditabbā.",
  "atk-abh02a0:14_21": "Koṭṭhāsaṭṭhotipi vattuṁ vaṭṭati;",
  "atk-abh02a0:14_22": "lokasmiñhi iṇaṁ gahetvā codiyamānā ‘dvīhi khandhehi dassāma,",
  "atk-abh02a0:14_23": "tīhi khandhehi dassāmā’ti vadanti.",
  "atk-abh02a0:14_24": "Iti ‘koṭṭhāsalakkhaṇā khandhā’tipi vattuṁ vaṭṭati.",
  "atk-abh02a0:14_25": "Evamettha rūpakkhandhoti rūparāsi rūpakoṭṭhāso,",
  "atk-abh02a0:14_26": "vedanākkhandhoti vedanārāsi vedanākoṭṭhāsoti iminā nayena saññākkhandhādīnaṁ attho veditabbo.",
  "atk-abh02a0:15_0": "Ettāvatā sammāsambuddho yvāyaṁ ‘‘cattāro ca mahābhūtā catunnañca mahābhūtānaṁ upādāyarūpa’’nti atītānāgatapaccuppannādīsu ekādasasu okāsesu vibhatto ‘pañcavīsati rūpakoṭṭhāsā’ti ca ‘channavuti rūpakoṭṭhāsā’ti ca evaṁpabhedo rūparāsi,",
  "atk-abh02a0:15_1": "taṁ sabbaṁ paripiṇḍetvā rūpakkhandho nāmāti dassesi. Yo panāyaṁ ‘‘sukhā vedanā, dukkhā vedanā,",
  "atk-abh02a0:15_2": "adukkhamasukhā vedanā’’ti tesuyeva ekādasasu okāsesu vibhatto catubhūmikavedanārāsi,",
  "atk-abh02a0:15_3": "taṁ sabbaṁ paripiṇḍetvā vedanākkhandho nāmāti dassesi.",
  "atk-abh02a0:15_4": "Yo panāyaṁ ‘‘cakkhusamphassajā saññā…pe… manosamphassajā saññā’’ti tesuyeva ekādasasu okāsesu vibhatto catubhūmikasaññārāsi ,",
  "atk-abh02a0:15_5": "taṁ sabbaṁ paripiṇḍetvā saññākkhandho nāmāti dassesi.",
  "atk-abh02a0:15_6": "Yo panāyaṁ ‘‘cakkhusamphassajā cetanā…pe… manosamphassajā cetanā’’ti tesuyeva ekādasasu okāsesu vibhatto catubhūmikacetanārāsi,",
  "atk-abh02a0:15_7": "taṁ sabbaṁ paripiṇḍetvā saṅkhārakkhandho nāmāti dassesi. Yo panāyaṁ ‘‘cakkhuviññāṇaṁ, sotaghānajivhākāyaviññāṇaṁ, manodhātu,",
  "atk-abh02a0:15_8": "manoviññāṇadhātū’’ti tesuyeva ekādasasu okāsesu vibhatto catubhūmikacittarāsi,",
  "atk-abh02a0:15_9": "taṁ sabbaṁ paripiṇḍetvā viññāṇakkhandho nāmāti dassesi.",
  "atk-abh02a0:16_0": "Apicettha sabbampi catusamuṭṭhānikaṁ rūpaṁ rūpakkhandho,",
  "atk-abh02a0:16_1": "kāmāvacaraaṭṭhakusalacittādīhi ekūnanavuticittehi sahajātā vedanā vedanākkhandho, saññā saññākkhandho,",
  "atk-abh02a0:16_2": "phassādayo dhammā saṅkhārakkhandho,",
  "atk-abh02a0:16_3": "ekūnanavuti cittāni viññāṇakkhandhoti.",
  "atk-abh02a0:16_4": "Evampi pañcasu khandhesu dhammaparicchedo veditabbo.",
  "atk-abh02a0:17_0": "1. Rūpakkhandhaniddeso",
  "atk-abh02a0:18_0": "2.",
  "atk-abh02a0:18_1": "Idāni te rūpakkhandhādayo vibhajitvā dassetuṁ tattha katamo rūpakkhandhotiādimāha.",
  "atk-abh02a0:18_2": "Tattha tatthāti tesu pañcasu khandhesu.",
  "atk-abh02a0:18_3": "Katamoti kathetukamyatāpucchā.",
  "atk-abh02a0:18_4": "Rūpakkhandhoti pucchitadhammanidassanaṁ.",
  "atk-abh02a0:18_5": "Idāni taṁ vibhajanto yaṁ kiñci rūpantiādimāha.",
  "atk-abh02a0:18_6": "Tattha yaṁ kiñcīti anavasesapariyādānaṁ. Rūpanti atippasaṅganiyamanaṁ.",
  "atk-abh02a0:18_7": "Evaṁ padadvayenāpi rūpassa anavasesapariggaho kato hoti.",
  "atk-abh02a0:19_0": "Tattha kenaṭṭhena rūpanti? Ruppanaṭṭhena rūpaṁ. Vuttañhetaṁ bhagavatā –",
  "atk-abh02a0:20_0": "‘‘Kiñca , bhikkhave, rūpaṁ vadetha? Ruppatīti kho, bhikkhave, tasmā rūpanti vuccati. Kena ruppati? Sītenapi ruppati, uṇhenapi ruppati, jighacchāyapi ruppati, pipāsāyapi ruppati,",
  "atk-abh02a0:20_1": "ḍaṁsamakasavātātapasarisapasamphassenapi ruppati. Ruppatīti kho, bhikkhave,",
  "atk-abh02a0:20_2": "tasmā rūpanti vuccatī’’ti (saṁ. ni. 3.79).",
  "atk-abh02a0:21_0": "Tattha kinti kāraṇapucchā; kena kāraṇena rūpaṁ vadetha,",
  "atk-abh02a0:21_1": "kena kāraṇena taṁ rūpaṁ nāmāti attho.",
  "atk-abh02a0:21_2": "Ruppatīti ettha itīti kāraṇuddeso.",
  "atk-abh02a0:21_3": "Yasmā ruppati tasmā rūpanti vuccatīti attho.",
  "atk-abh02a0:21_4": "Ruppatīti kuppati ghaṭṭīyati pīḷiyati bhijjatīti attho.",
  "atk-abh02a0:21_5": "Evaṁ iminā ettakena ṭhānena ruppanaṭṭhena rūpaṁ vuttaṁ.",
  "atk-abh02a0:21_6": "Ruppanalakkhaṇena rūpantipi vattuṁ vaṭṭati. Ruppanalakkhaṇañhetaṁ.",
  "atk-abh02a0:22_0": "Sītenapiruppatītiādīsu pana sītena tāva ruppanaṁ lokantarikaniraye pākaṭaṁ.",
  "atk-abh02a0:22_1": "Tiṇṇaṁ tiṇṇañhi cakkavāḷānaṁ antare ekeko lokantarikanirayo nāma hoti aṭṭhayojanasahassappamāṇo,",
  "atk-abh02a0:22_2": "yassa neva heṭṭhā pathavī atthi,",
  "atk-abh02a0:22_3": "na upari candimasūriyadīpamaṇiāloko, niccandhakāro.",
  "atk-abh02a0:22_4": "Tattha nibbattasattānaṁ tigāvuto attabhāvo hoti.",
  "atk-abh02a0:22_5": "Te vagguliyo viya pabbatapāde dīghaputhulehi nakhehi laggitvā avaṁsirā olambanti.",
  "atk-abh02a0:22_6": "Yadā saṁsappantā aññamaññassa hatthapāsagatā honti atha ‘bhakkho no laddho’ti maññamānā tattha byāvaṭā viparivattitvā lokasandhārake udake patanti,",
  "atk-abh02a0:22_7": "sītavāte paharantepi pakkamadhukaphalāni viya chijjitvā udake patanti.",
  "atk-abh02a0:22_8": "Patitamattāva accantakhārena sītodakena chinnacammanhārumaṁsaaṭṭhīhi bhijjamānehi tattatele patitapiṭṭhapiṇḍi viya paṭapaṭāyamānā vilīyanti.",
  "atk-abh02a0:22_9": "Evaṁ sītena ruppanaṁ lokantarikaniraye pākaṭaṁ.",
  "atk-abh02a0:22_10": "Mahiṁsakaraṭṭhādīsupi himapātasītalesu padesesu etaṁ pākaṭameva.",
  "atk-abh02a0:22_11": "Tattha hi sattā sītena bhinnacchinnasarīrā jīvitakkhayampi pāpuṇanti.",
  "atk-abh02a0:23_0": "Uṇhena ruppanaṁ avīcimahāniraye pākaṭaṁ.",
  "atk-abh02a0:23_1": "Tattha hi tattāya lohapathaviyā nipajjāpetvā pañcavidhabandhanādikaraṇakāle sattā mahādukkhaṁ anubhavanti.",
  "atk-abh02a0:24_0": "Jighacchāya ruppanaṁ pettivisaye ceva dubbhikkhakāle ca pākaṭaṁ.",
  "atk-abh02a0:24_1": "Pettivisayasmiñhi sattā dve tīṇi buddhantarāni kiñcideva āmisaṁ hatthena gahetvā mukhe pakkhipantā nāma na honti .",
  "atk-abh02a0:24_2": "Antoudaraṁ ādittasusirarukkho viya hoti.",
  "atk-abh02a0:24_3": "Dubbhikkhe kañjikamattampi alabhitvā maraṇappattānaṁ pamāṇaṁ nāma natthi.",
  "atk-abh02a0:25_0": "Pipāsāya ruppanaṁ kālakañjikādīsu pākaṭaṁ.",
  "atk-abh02a0:25_1": "Tattha hi sattā dve tīṇi buddhantarāni hadayatemanamattaṁ vā jivhātemanamattaṁ vā udakabinduṁ laddhuṁ na sakkonti.",
  "atk-abh02a0:25_2": "‘Pānīyaṁ pivissāmā’ti nadiṁ gatānampi nadī vālikātalaṁ sampajjati.",
  "atk-abh02a0:25_3": "Mahāsamuddaṁ pakkhantānampi mahāsamuddo piṭṭhipāsāṇo hoti.",
  "atk-abh02a0:25_4": "Te sussantā balavadukkhapīḷitā vicaranti.",
  "atk-abh02a0:26_0": "Eko kira kālakañjikaasuro pipāsaṁ adhivāsetuṁ asakkonto yojanagambhīravitthāraṁ mahāgaṅgaṁ otari.",
  "atk-abh02a0:26_1": "Tassa gatagataṭṭhāne udakaṁ chijjati, dhūmo uggacchati,",
  "atk-abh02a0:26_2": "tatte piṭṭhipāsāṇe caṅkamanakālo viya hoti.",
  "atk-abh02a0:26_3": "Tassa udakasaddaṁ sutvā ito cito ca vicarantasseva ratti vibhāyi.",
  "atk-abh02a0:26_4": "Atha naṁ pātova bhikkhācāraṁ gacchantā tiṁsamattā piṇḍacārikabhikkhū disvā – ‘‘ko nāma tvaṁ, sappurisā’’ti pucchiṁsu. ‘‘Petohamasmi, bhante’’ti. ‘‘Kiṁ pariyesasī’’ti? ‘‘Pānīyaṁ, bhante’’ti. ‘‘Ayaṁ gaṅgā paripuṇṇā, kiṁ tvaṁ na passasī’’ti? ‘‘Na upakappati, bhante’’ti.",
  "atk-abh02a0:26_5": "‘‘Tena hi gaṅgāpiṭṭhe nipajja,",
  "atk-abh02a0:26_6": "mukhe te pānīyaṁ āsiñcissāmā’’ti.",
  "atk-abh02a0:26_7": "So vālikāpuḷine uttāno nipajji.",
  "atk-abh02a0:26_8": "Bhikkhū tiṁsamatte patte nīharitvā udakaṁ āharitvā āharitvā tassa mukhe āsiñciṁsu.",
  "atk-abh02a0:26_9": "Tesaṁ tathā karontānaṁyeva velā upakaṭṭhā jātā.",
  "atk-abh02a0:26_10": "Tato ‘‘bhikkhācārakālo amhākaṁ, sappurisa;",
  "atk-abh02a0:26_11": "kacci te assādamattā laddhā’’ti āhaṁsu. Peto ‘‘sace me, bhante,",
  "atk-abh02a0:26_12": "tiṁsamattānaṁ ayyānaṁ tiṁsamattehi pattehi āsittaudakato aḍḍhapasatamattampi paragalagataṁ,",
  "atk-abh02a0:26_13": "petattabhāvato mokkho mā hotū’’ti āha.",
  "atk-abh02a0:26_14": "Evaṁ pipāsāya ruppanaṁ pettivisaye pākaṭaṁ.",
  "atk-abh02a0:27_0": "Ḍaṁsādīhi ruppanaṁ ḍaṁsamakkhikādisambabahulesu padesesu pākaṭaṁ.",
  "atk-abh02a0:27_1": "Ettha ca ḍaṁsāti piṅgalamakkhikā,",
  "atk-abh02a0:27_2": "makasāti makasāva vātāti kucchivātapiṭṭhivātādivasena veditabbā.",
  "atk-abh02a0:27_3": "Sarīrasmiñhi vātarogo uppajjitvā hatthapādapiṭṭhiādīni bhindati, kāṇaṁ karoti, khujjaṁ karoti, pīṭhasappiṁ karoti. Ātapoti sūriyātapo.",
  "atk-abh02a0:27_4": "Tena ruppanaṁ marukantārādīsu pākaṭaṁ.",
  "atk-abh02a0:27_5": "Ekā kira itthī marukantāre rattiṁ satthato ohīnā divā sūriye uggacchante vālikāya tappamānāya pāde ṭhapetuṁ asakkontī sīsato pacchiṁ otāretvā akkami.",
  "atk-abh02a0:27_6": "Kamena pacchiyā uṇhābhitattāya ṭhātuṁ asakkontī tassā upari sāṭakaṁ ṭhapetvā akkami.",
  "atk-abh02a0:27_7": "Tasmimpi santatte aṅkena gahitaṁ puttakaṁ adhomukhaṁ nipajjāpetvā kandantaṁ kandantaṁ akkamitvā saddhiṁ tena tasmiṁyeva ṭhāne uṇhābhitattā kālamakāsi.",
  "atk-abh02a0:28_0": "Sarīsapāti ye keci dīghajātikā sarantā gacchanti.",
  "atk-abh02a0:28_1": "Tesaṁ samphassena ruppanaṁ āsīvisadaṭṭhādīnaṁ vasena veditabbaṁ.",
  "atk-abh02a0:29_0": "Idāni ‘yaṁ kiñci rūpa’nti padena saṁgahitaṁ pañcavīsatikoṭṭhāsachannavutikoṭṭhāsappabhedaṁ sabbampi rūpaṁ atītādikoṭṭhāsesu pakkhipitvā dassetuṁ atītānāgatapaccuppannanti āha.",
  "atk-abh02a0:29_1": "Tato paraṁ tadeva ajjhattadukādīsu catūsu dukesu pakkhipitvā dassetuṁ ajjhattaṁ vā bahiddhā vātiādi vuttaṁ.",
  "atk-abh02a0:29_2": "Tato paraṁ sabbampetaṁ ekādasasu padesesu pariyādiyitvā dassitaṁ rūpaṁ ekato piṇḍaṁ katvā dassetuṁ tadekajjhantiādi vuttaṁ.",
  "atk-abh02a0:30_0": "Tattha tadekajjhanti taṁ ekajjhaṁ;",
  "atk-abh02a0:30_1": "abhisaññūhitvāti abhisaṁharitvā;",
  "atk-abh02a0:30_2": "abhisaṅkhipitvāti saṅkhepaṁ katvā;",
  "atk-abh02a0:30_3": "idaṁ vuttaṁ hoti – sabbampetaṁ vuttappakāraṁ rūpaṁ ruppanalakkhaṇasaṅkhāte ekavidhabhāve paññāya rāsiṁ katvā rūpakkhandho nāmāti vuccatīti.",
  "atk-abh02a0:30_4": "Etena sabbampi rūpaṁ ruppanalakkhaṇe rāsibhāvūpagamanena rūpakkhandhoti dassitaṁ hoti.",
  "atk-abh02a0:30_5": "Na hi rūpato añño rūpakkhandho nāma atthi. Yathā ca rūpaṁ,",
  "atk-abh02a0:30_6": "evaṁ vedanādayopi vedayitalakkhaṇādīsu rāsibhāvūpagamanena.",
  "atk-abh02a0:30_7": "Na hi vedanādīhi aññe vedanākkhandhādayo nāma atthi.",
  "atk-abh02a0:31_0": "3.",
  "atk-abh02a0:31_1": "Idāni ekekasmiṁ okāse pakkhittaṁ rūpaṁ visuṁ visuṁ bhājetvā dassento tattha katamaṁ rūpaṁ atītantiādimāha.",
  "atk-abh02a0:31_2": "Tattha tatthāti ekādasasu okāsesu pakkhipitvā ṭhapitamātikāya bhummaṁ.",
  "atk-abh02a0:31_3": "Idaṁ vuttaṁ hoti – atītānāgatapaccuppannantiādinā nayena ṭhapitāya mātikāya yaṁ atītaṁ rūpanti vuttaṁ, taṁ katamanti?",
  "atk-abh02a0:31_4": "Iminā upāyena sabbapucchāsu attho veditabbo.",
  "atk-abh02a0:31_5": "Atītaṁ niruddhantiādīni padāni nikkhepakaṇḍassa atītattikabhājanīyavaṇṇanāyaṁ (dha. sa. aṭṭha. 1044) vuttāneva.",
  "atk-abh02a0:31_6": "Cattāro ca mahābhūtāti idaṁ atītanti vuttarūpassa sabhāvadassanaṁ.",
  "atk-abh02a0:31_7": "Yathā cettha evaṁ sabbattha attho veditabbo.",
  "atk-abh02a0:31_8": "Iminā idaṁ dasseti – atītarūpampi bhūtāni ceva bhūtāni upādāya nibbattarūpañca,",
  "atk-abh02a0:31_9": "anāgatampi…pe… dūrasantikampi .",
  "atk-abh02a0:31_10": "Na hi bhūtehi ceva bhūtāni upādāya pavattarūpato ca aññaṁ rūpaṁ nāma atthīti.",
  "atk-abh02a0:32_0": "Aparo nayo – atītaṁsena saṅgahitanti atītakoṭṭhāseneva saṅgahitaṁ, ettheva gaṇanaṁ gataṁ. Kinti?",
  "atk-abh02a0:32_1": "Cattāro ca mahābhūtā catunnañca mahābhūtānaṁ upādāyarūpanti.",
  "atk-abh02a0:32_2": "Evaṁ sabbattha attho veditabbo.",
  "atk-abh02a0:32_3": "Anāgatapaccuppannaniddesapadānipi heṭṭhā vuttatthāneva.",
  "atk-abh02a0:33_0": "Idaṁ pana atītānāgatapaccuppannaṁ nāma suttantapariyāyato abhidhammaniddesatoti duvidhaṁ.",
  "atk-abh02a0:33_1": "Taṁ suttantapariyāye bhavena paricchinnaṁ.",
  "atk-abh02a0:33_2": "Paṭisandhito hi paṭṭhāya atītabhavesu nibbattaṁ rūpaṁ,",
  "atk-abh02a0:33_3": "anantarabhave vā nibbattaṁ hotu kappakoṭisatasahassamatthake vā, sabbaṁ atītameva nāma.",
  "atk-abh02a0:33_4": "Cutito paṭṭhāya anāgatabhavesu nibbattanakarūpaṁ,",
  "atk-abh02a0:33_5": "anantarabhave vā nibbattaṁ hotu kappakoṭisatasahassamatthake vā, sabbaṁ anāgatameva nāma.",
  "atk-abh02a0:33_6": "Cutipaṭisandhianantare pavattarūpaṁ paccuppannaṁ nāma.",
  "atk-abh02a0:33_7": "Abhidhammaniddese pana khaṇena paricchinnaṁ.",
  "atk-abh02a0:33_8": "Tayo hi rūpassa khaṇā – uppādo, ṭhiti, bhaṅgoti.",
  "atk-abh02a0:33_9": "Ime tayo khaṇe patvā niruddhaṁ rūpaṁ,",
  "atk-abh02a0:33_10": "samanantaraniruddhaṁ vā hotu atīte kappakoṭisatasahassamatthake vā, sabbaṁ atītameva nāma. Tayo khaṇe asampattaṁ rūpaṁ,",
  "atk-abh02a0:33_11": "ekacittakkhaṇamattena vā asampattaṁ hotu anāgate kappakoṭisatasahassamatthake vā, sabbaṁ anāgatameva nāma.",
  "atk-abh02a0:33_12": "Ime tayo khaṇe sampattaṁ rūpaṁ pana paccuppannaṁ nāma.",
  "atk-abh02a0:33_13": "Tattha kiñcāpi idaṁ suttantabhājanīyaṁ,",
  "atk-abh02a0:33_14": "evaṁ santepi abhidhammaniddeseneva atītānāgatapaccuppannarūpaṁ niddiṭṭhanti veditabbaṁ.",
  "atk-abh02a0:34_0": "Aparo nayo – idañhi rūpaṁ addhāsantatisamayakhaṇavasena catudhā atītaṁ nāma hoti. Tathā anāgatapaccuppannaṁ.",
  "atk-abh02a0:34_1": "Addhāvasena tāva ekassa ekasmiṁ bhave paṭisandhito pubbe atītaṁ, cutito uddhaṁ anāgataṁ, ubhinnamantare paccuppannaṁ.",
  "atk-abh02a0:34_2": "Santativasena sabhāgaekautusamuṭṭhānaṁ ekāhārasamuṭṭhānañca pubbāpariyavasena pavattamānampi paccuppannaṁ.",
  "atk-abh02a0:34_3": "Tato pubbe visabhāgautuāhārasamuṭṭhānaṁ atītaṁ, pacchā anāgataṁ.",
  "atk-abh02a0:34_4": "Cittajaṁ ekavīthiekajavanaekasamāpattisamuṭṭhānaṁ paccuppannaṁ. Tato pubbe atītaṁ, pacchā anāgataṁ.",
  "atk-abh02a0:34_5": "Kammasamuṭṭhānassa pāṭiyekkaṁ santativasena atītādibhedo natthi.",
  "atk-abh02a0:34_6": "Tesaññeva pana utuāhāracittasamuṭṭhānānaṁ upatthambhakavasena tassa atītādibhedo veditabbo.",
  "atk-abh02a0:34_7": "Samayavasena ekamuhuttapubbaṇhasāyanharattidivādīsu samayesu santānavasena pavattamānaṁ taṁ taṁ samayaṁ paccuppannaṁ nāma. Tato pubbe atītaṁ, pacchā anāgataṁ.",
  "atk-abh02a0:34_8": "Khaṇavasena uppādādikkhaṇattayapariyāpannaṁ paccuppannaṁ nāma. Tato pubbe atītaṁ, pacchā anāgataṁ.",
  "atk-abh02a0:35_0": "Apica atikkahetupaccayakiccaṁ atītaṁ.",
  "atk-abh02a0:35_1": "Niṭṭhitahetukiccaṁ aniṭṭhitapaccayakiccaṁ paccuppannaṁ.",
  "atk-abh02a0:35_2": "Ubhayakiccamasampattaṁ anāgataṁ.",
  "atk-abh02a0:35_3": "Sakiccakkhaṇe vā paccuppannaṁ. Tato pubbe atītaṁ, pacchā anāgataṁ.",
  "atk-abh02a0:35_4": "Ettha ca khaṇādikathāva nippariyāyā, sesā sapariyāyā.",
  "atk-abh02a0:35_5": "Tāsu nippariyāyakathā idha adhippetā.",
  "atk-abh02a0:35_6": "Ajjhattadukassāpi niddesapadāni heṭṭhā ajjhattattikaniddese (dha. sa. aṭṭha. 1050) vuttatthāneva.",
  "atk-abh02a0:35_7": "Oḷārikādīni rūpakaṇḍavaṇṇanāyaṁ (dha. sa. aṭṭha. 674) vuttatthāneva.",
  "atk-abh02a0:36_0": "6.",
  "atk-abh02a0:36_1": "Hīnadukaniddese tesaṁ tesaṁ sattānanti bahūsu sattesu sāmivacanaṁ.",
  "atk-abh02a0:36_2": "Aparassāpi aparassāpīti hi vuccamāne divasampi kappasatasahassampi vadanto ettakameva vadeyya.",
  "atk-abh02a0:36_3": "Iti satthā dvīheva padehi anavasese satte pariyādiyanto ‘tesaṁ tesaṁ sattāna’nti āha.",
  "atk-abh02a0:36_4": "Ettakena hi sabbampi aparadīpanaṁ siddhaṁ hoti. Uññātanti avamataṁ. Avaññātanti vambhetvā ñātaṁ. Rūpantipi na viditaṁ.",
  "atk-abh02a0:36_5": "Hīḷitanti agahetabbaṭṭhena khittaṁ chaḍḍitaṁ, jigucchitantipi vadanti.",
  "atk-abh02a0:36_6": "Paribhūtanti kimetenāti vācāya paribhavitaṁ. Acittīkatanti na garukataṁ. Hīnanti lāmakaṁ. Hīnamatanti hīnanti mataṁ, lāmakaṁ katvā ñātaṁ.",
  "atk-abh02a0:36_7": "Hīnasammatanti hīnanti loke sammataṁ, hīnehi vā sammataṁ, gūthabhakkhehi gūtho viya. Aniṭṭhanti appiyaṁ,",
  "atk-abh02a0:36_8": "paṭilābhatthāya vā apariyesitaṁ. Sacepi naṁ koci pariyeseyya, pariyesatu.",
  "atk-abh02a0:36_9": "Etassa pana ārammaṇassa etadeva nāmaṁ. Akantanti akāmitaṁ, nissirikaṁ vā.",
  "atk-abh02a0:36_10": "Amanāpanti manasmiṁ na appitaṁ.",
  "atk-abh02a0:36_11": "Tādisañhi ārammaṇaṁ manasmiṁ na appīyati.",
  "atk-abh02a0:36_12": "Atha vā manaṁ appāyati vaḍḍhetīti manāpaṁ, na manāpaṁ amanāpaṁ.",
  "atk-abh02a0:37_0": "Aparo nayo – aniṭṭhaṁ sampattivirahato.",
  "atk-abh02a0:37_1": "Taṁ ekantena kammasamuṭṭhānesu akusalakammasamuṭṭhānaṁ.",
  "atk-abh02a0:37_2": "Akantaṁ sukhassa ahetubhāvato.",
  "atk-abh02a0:37_3": "Amanāpaṁ dukkhassa hetubhāvato.",
  "atk-abh02a0:37_4": "Rūpā saddāti idamassa sabhāvadīpanaṁ.",
  "atk-abh02a0:37_5": "Imasmiñhi pade akusalakammajavasena aniṭṭhā pañca kāmaguṇā vibhattā.",
  "atk-abh02a0:37_6": "Kusalakammajaṁ pana aniṭṭhaṁ nāma natthi, sabbaṁ iṭṭhameva.",
  "atk-abh02a0:38_0": "Paṇītapadaniddeso vuttapaṭipakkhanayena veditabbo.",
  "atk-abh02a0:38_1": "Imasmiṁ pana pade kusalakammajavasena iṭṭhā pañca kāmaguṇā vibhattā.",
  "atk-abh02a0:38_2": "Kusalakammajañhi aniṭṭhaṁ nāma natthi, sabbaṁ iṭṭhameva.",
  "atk-abh02a0:38_3": "Yathā ca kammajesu evaṁ utusamuṭṭhānādīsupi iṭṭhāniṭṭhatā atthi evāti imasmiṁ duke iṭṭhāniṭṭhārammaṇaṁ paṭivibhattanti veditabbaṁ.",
  "atk-abh02a0:38_4": "Ayaṁ tāva ācariyānaṁ samānatthakathā.",
  "atk-abh02a0:38_5": "Vitaṇḍavādī panāha – iṭṭhāniṭṭhaṁ nāma pāṭiyekkaṁ paṭivibhattaṁ natthi,",
  "atk-abh02a0:38_6": "tesaṁ tesaṁ rucivasena kathitaṁ.",
  "atk-abh02a0:39_0": "Yathāha –",
  "atk-abh02a0:40_0": "‘‘Manāpapariyantaṁ khvāhaṁ, mahārāja,",
  "atk-abh02a0:40_1": "pañcasu kāmaguṇesu agganti vadāmi. Teva, mahārāja, rūpā ekaccassa manāpā honti, ekaccassa amanāpā honti. Teva, mahārāja, saddā, gandhā, rasā,",
  "atk-abh02a0:40_2": "phoṭṭhabbā ekaccassa manāpā honti,",
  "atk-abh02a0:40_3": "ekaccassa amanāpā hontī’’ti (saṁ. ni. 1.123).",
  "atk-abh02a0:41_0": "Evaṁ yasmā teyeva rūpādayo eko assādeti abhinandati, tattha lobhaṁ uppādeti. Eko kujjhati paṭihaññati, tattha dosaṁ uppādeti.",
  "atk-abh02a0:41_1": "Ekassa iṭṭhā honti kantā manāpā,",
  "atk-abh02a0:41_2": "ekassa aniṭṭhā akantā amanāpā.",
  "atk-abh02a0:41_3": "Eko cete ‘iṭṭhā kantā manāpā’ti dakkhiṇato gaṇhāti,",
  "atk-abh02a0:41_4": "eko ‘aniṭṭhā akantā amanāpā’ti vāmato.",
  "atk-abh02a0:41_5": "Tasmā iṭṭhāniṭṭhaṁ nāma pāṭiyekkaṁ paṭivibhattaṁ nāma natthi.",
  "atk-abh02a0:41_6": "Paccantavāsīnañhi gaṇḍuppādāpi iṭṭhā honti kantā manāpā,",
  "atk-abh02a0:41_7": "majjhimadesavāsīnaṁ atijegucchā.",
  "atk-abh02a0:41_8": "Tesañca moramaṁsādīni iṭṭhāni honti,",
  "atk-abh02a0:41_9": "itaresaṁ tāni atijegucchānīti.",
  "atk-abh02a0:42_0": "So vattabbo – ‘‘kiṁ pana tvaṁ iṭṭhāniṭṭhārammaṇaṁ pāṭiyekkaṁ paṭivibhattaṁ nāma natthīti vadesī’’ti? ‘‘Āma natthī’’ti vadāmi.",
  "atk-abh02a0:42_1": "Puna tatheva yāvatatiyaṁ patiṭṭhāpetvā pañho pucchitabbo – ‘‘nibbānaṁ nāma iṭṭhaṁ udāhu aniṭṭha’’nti?",
  "atk-abh02a0:42_2": "Jānamāno ‘‘iṭṭha’’nti vakkhati. Sacepi na vadeyya, mā vadatu.",
  "atk-abh02a0:42_3": "Nibbānaṁ pana ekantaiṭṭhameva.",
  "atk-abh02a0:42_4": "‘‘Nanu eko nibbānassa vaṇṇe kathiyamāne kujjhitvā – ‘tvaṁ nibbānassa vaṇṇaṁ kathesi,",
  "atk-abh02a0:42_5": "kiṁ tattha annapānamālāgandhavilepanasayanacchādanasamiddhā pañca kāmaguṇā atthī’ti vatvā ‘natthī’ti vutte ‘alaṁ tava nibbānenā’ti nibbānassa vaṇṇe kathiyamāne kujjhitvā ubho kaṇṇe thaketīti iṭṭhetaṁ.",
  "atk-abh02a0:42_6": "Etassa pana vasena tava vāde nibbānaṁ aniṭṭhaṁ nāma hoti . Na panetaṁ evaṁ gahetabbaṁ.",
  "atk-abh02a0:42_7": "Eso hi viparītasaññāya katheti.",
  "atk-abh02a0:42_8": "Saññāvipallāsena ca tadeva ārammaṇaṁ ekassa iṭṭhaṁ hoti, ekassa aniṭṭhaṁ’’.",
  "atk-abh02a0:43_0": "Iṭṭhāniṭṭhārammaṇaṁ pana pāṭiyekkaṁ vibhattaṁ atthīti. Kassa vasena vibhattanti? Majjhimakasattassa.",
  "atk-abh02a0:43_1": "Idañhi na atiissarānaṁ mahāsammatamahāsudassanadhammāsokādīnaṁ vasena vibhattaṁ.",
  "atk-abh02a0:43_2": "Tesañhi dibbakappampi ārammaṇaṁ amanāpaṁ upaṭṭhāti.",
  "atk-abh02a0:43_3": "Na atiduggatānaṁ dullabhannapānānaṁ vasena vibhattaṁ.",
  "atk-abh02a0:43_4": "Tesañhi kaṇājakabhattasitthānipi pūtimaṁsarasopi atimadhuro amatasadiso ca hoti.",
  "atk-abh02a0:43_5": "Majjhimakānaṁ pana gaṇakamahāmattaseṭṭhikuṭumbikavāṇijādīnaṁ kālena iṭṭhaṁ kālena aniṭṭhaṁ labhamānānaṁ vasena vibhattaṁ.",
  "atk-abh02a0:43_6": "Evarūpā hi iṭṭhāniṭṭhaṁ paricchindituṁ sakkontīti.",
  "atk-abh02a0:44_0": "Tipiṭakacūḷanāgatthero panāha – ‘‘iṭṭhāniṭṭhaṁ nāma vipākavaseneva paricchinnaṁ, na javanavasena.",
  "atk-abh02a0:44_1": "Javanaṁ pana saññāvipallāsavasena iṭṭhasmiṁyeva rajjati, iṭṭhasmiṁyeva dussati; aniṭṭhasmiṁyeva rajjati, aniṭṭhasmiṁyeva dussatī’’ti.",
  "atk-abh02a0:44_2": "Vipākavaseneva panetaṁ ekantato paricchijjati.",
  "atk-abh02a0:44_3": "Na hi sakkā vipākacittaṁ vañcetuṁ. Sace ārammaṇaṁ iṭṭhaṁ hoti, kusalavipākaṁ uppajjati. Sace aniṭṭhaṁ, akusalavipākaṁ uppajjati.",
  "atk-abh02a0:44_4": "Kiñcāpi hi micchādiṭṭhikā buddhaṁ vā saṅghaṁ vā mahācetiyādīni vā uḷārāni ārammaṇāni disvā akkhīni pidahanti, domanassaṁ āpajjanti,",
  "atk-abh02a0:44_5": "dhammasaddaṁ sutvā kaṇṇe thakenti,",
  "atk-abh02a0:44_6": "cakkhuviññāṇasotaviññāṇāni pana nesaṁ kusalavipākāneva honti.",
  "atk-abh02a0:45_0": "Kiñcāpi gūthasūkarādayo gūthagandhaṁ ghāyitvā ‘khādituṁ labhissāmā’ti somanassajātā honti,",
  "atk-abh02a0:45_1": "gūthadassane pana tesaṁ cakkhuviññāṇaṁ,",
  "atk-abh02a0:45_2": "tassa gandhaghāyane ghānaviññāṇaṁ,",
  "atk-abh02a0:45_3": "rasasāyane jivhāviññāṇañca akusalavipākameva hoti.",
  "atk-abh02a0:45_4": "Bandhitvā varasayane sayāpitasūkaro ca kiñcāpi viravati,",
  "atk-abh02a0:45_5": "saññāvipallāsena panassa javanasmiṁyeva domanassaṁ uppajjati,",
  "atk-abh02a0:45_6": "kāyaviññāṇaṁ kusalavipākameva. Kasmā? Ārammaṇassa iṭṭhatāya.",
  "atk-abh02a0:46_0": "Apica dvāravasenāpi iṭṭhāniṭṭhatā veditabbā.",
  "atk-abh02a0:46_1": "Sukhasamphassañhi gūthakalalaṁ cakkhudvāraghānadvāresu aniṭṭhaṁ, kāyadvāre iṭṭhaṁ hoti.",
  "atk-abh02a0:46_2": "Cakkavattino maṇiratanena pothiyamānassa,",
  "atk-abh02a0:46_3": "suvaṇṇasūle uttāsitassa ca maṇiratanasuvaṇṇasūlāni cakkhudvāre iṭṭhāni honti, kāyadvāre aniṭṭhāni. Kasmā? Mahādukkhassa uppādanato.",
  "atk-abh02a0:46_4": "Evaṁ iṭṭhāniṭṭhaṁ ekantato vipākeneva paricchijjatīti veditabbaṁ.",
  "atk-abh02a0:47_0": "Taṁ taṁ vā panāti ettha na heṭṭhimanayo oloketabbo.",
  "atk-abh02a0:47_1": "Na hi bhagavā sammutimanāpaṁ bhindati, puggalamanāpaṁ pana bhindati.",
  "atk-abh02a0:47_2": "Tasmā taṁtaṁvāpanavaseneva upādāyupādāya hīnappaṇītatā veditabbā.",
  "atk-abh02a0:47_3": "Nerayikānañhi rūpaṁ koṭippattaṁ hīnaṁ nāma;",
  "atk-abh02a0:47_4": "taṁ upādāya tiracchānesu nāgasupaṇṇānaṁ rūpaṁ paṇītaṁ nāma. Tesaṁ rūpaṁ hīnaṁ;",
  "atk-abh02a0:47_5": "taṁ upādāya petānaṁ rūpaṁ paṇītaṁ nāma. Tesampi hīnaṁ;",
  "atk-abh02a0:47_6": "taṁ upādāya jānapadānaṁ rūpaṁ paṇītaṁ nāma. Tesampi hīnaṁ;",
  "atk-abh02a0:47_7": "taṁ upādāya gāmabhojakānaṁ rūpaṁ paṇītaṁ nāma. Tesampi hīnaṁ;",
  "atk-abh02a0:47_8": "taṁ upādāya janapadasāmikānaṁ rūpaṁ paṇītaṁ nāma. Tesampi hīnaṁ;",
  "atk-abh02a0:47_9": "taṁ upādāya padesarājūnaṁ rūpaṁ paṇītaṁ nāma. Tesampi hīnaṁ;",
  "atk-abh02a0:47_10": "taṁ upādāya cakkavattirañño rūpaṁ paṇītaṁ nāma. Tassāpi hīnaṁ;",
  "atk-abh02a0:47_11": "taṁ upādāya bhummadevānaṁ rūpaṁ paṇītaṁ nāma. Tesampi hīnaṁ;",
  "atk-abh02a0:47_12": "taṁ upādāya cātumahārājikānaṁ devānaṁ rūpaṁ paṇītaṁ nāma. Tesampi hīnaṁ;",
  "atk-abh02a0:47_13": "taṁ upādāya tāvatiṁsānaṁ devānaṁ rūpaṁ paṇītaṁ nāma…pe… akaniṭṭhadevānaṁ pana rūpaṁ matthakappattaṁ paṇītaṁ nāma.",
  "atk-abh02a0:48_0": "7.",
  "atk-abh02a0:48_1": "Dūradukaniddese itthindriyādīni heṭṭhā vibhattāneva.",
  "atk-abh02a0:48_2": "Imasmiṁ pana duke duppariggahaṭṭhena lakkhaṇaduppaṭivijjhatāya sukhumarūpaṁ dūreti kathitaṁ.",
  "atk-abh02a0:48_3": "Sukhapariggahaṭṭhena lakkhaṇasuppaṭivijjhatāya oḷārikarūpaṁ santiketi.",
  "atk-abh02a0:48_4": "Kabaḷīkārāhārapariyosāne ca niyyātanaṭṭhānepi ‘idaṁ vuccati rūpaṁ dūre’ti na nīyyātitaṁ. Kasmā?",
  "atk-abh02a0:48_5": "Duvidhañhi dūre nāma – lakkhaṇato ca okāsato cāti.",
  "atk-abh02a0:48_6": "Tattha lakkhaṇato dūreti na kathitaṁ, taṁ okāsato kathetabbaṁ. Tasmā dūreti akathitaṁ.",
  "atk-abh02a0:48_7": "Oḷārikarūpaṁ okāsato dūreti dassetuṁ aniyyātetvāva yaṁ vā panaññampītiādimāha.",
  "atk-abh02a0:48_8": "Santikapadaniddesepi eseva nayo. Tattha anāsanneti na āsanne, anupakaṭṭheti nissaṭe, dūreti dūramhi, asantiketi na santike.",
  "atk-abh02a0:48_9": "Idaṁ vuccati rūpaṁ dūreti idaṁ paṇṇarasavidhaṁ sukhumarūpaṁ lakkhaṇato dūre,",
  "atk-abh02a0:48_10": "dasavidhaṁ pana oḷārikarūpaṁ yevāpanakavasena okāsato dūreti vuccati.",
  "atk-abh02a0:48_11": "Santikapadaniddeso uttānatthoyeva.",
  "atk-abh02a0:49_0": "Idaṁvuccati rūpaṁ santiketi idaṁ dasavidhaṁ oḷārikarūpaṁ lakkhaṇato santike,",
  "atk-abh02a0:49_1": "pañcadasavidhaṁ pana sukhumarūpaṁ yevāpanakavasena okāsato santiketi vuccati.",
  "atk-abh02a0:49_2": "Kittakato paṭṭhāya pana rūpaṁ okāsavasena santike nāma?",
  "atk-abh02a0:49_3": "Kittakato paṭṭhāya dūre nāmāti?",
  "atk-abh02a0:49_4": "Pakatikathāya kathentānaṁ dvādasahattho savanūpacāro nāma hoti. Tassa orato rūpaṁ santike, parato dūre.",
  "atk-abh02a0:49_5": "Tattha sukhumarūpaṁ dūre hontaṁ lakkhaṇatopi okāsatopi dūre hoti;",
  "atk-abh02a0:49_6": "santike hontaṁ pana okāsatova santike hoti, na lakkhaṇato.",
  "atk-abh02a0:49_7": "Oḷārikarūpaṁ santike hontaṁ lakkhaṇatopi okāsatopi santike hoti;",
  "atk-abh02a0:49_8": "dūre hontaṁ okāsatova dūre hoti, na lakkhaṇato.",
  "atk-abh02a0:50_0": "Taṁ taṁ vā panāti ettha na heṭṭhimanayo oloketabbo. Heṭṭhā hi bhindamāno gato.",
  "atk-abh02a0:50_1": "Idha pana na lakkhaṇato dūraṁ bhindati, okāsato dūrameva bhindati.",
  "atk-abh02a0:50_2": "Upādāyupādāya dūrasantikañhi ettha dassitaṁ. Attano hi rūpaṁ santike nāma;",
  "atk-abh02a0:50_3": "antokucchigatassāpi parassa dūre. Antokucchigatassa santike; bahiṭhitassa dūre. Ekamañce sayitassa santike; bahipamukhe ṭhitassa dūre. Antopariveṇe rūpaṁ santike; bahipariveṇe dūre. Antosaṅghārāme rūpaṁ santike; bahisaṅghārāme dūre. Antosīmāya rūpaṁ santike; bahisīmāya dūre. Antogāmakhette rūpaṁ santike; bahigāmakkhette dūre. Antojanapade rūpaṁ santike; bahijanapade dūre.",
  "atk-abh02a0:50_4": "Antorajjasīmāya rūpaṁ santike; bahirajjasīmāya dūre. Antosamudde rūpaṁ santike; bahisamudderūpaṁ dūre. Antocakkavāḷe rūpaṁ santike; bahicakkavāḷe dūreti.",
  "atk-abh02a0:51_0": "Ayaṁ rūpakkhandhaniddeso.",
  "atk-abh02a0:52_0": "2. Vedanākkhandhaniddeso",
  "atk-abh02a0:53_0": "8.",
  "atk-abh02a0:53_1": "Vedanākkhandhaniddesādīsu heṭṭhā vuttasadisaṁ pahāya apubbameva vaṇṇayissāma.",
  "atk-abh02a0:53_2": "Yā kāci vedanāti catubhūmikavedanaṁ pariyādiyati.",
  "atk-abh02a0:53_3": "Sukhā vedanātiādīni atītādivasena niddiṭṭhavedanaṁ sabhāvato dassetuṁ vuttāni.",
  "atk-abh02a0:53_4": "Tattha sukhā vedanā atthi kāyikā, atthi cetasikā . Tathā dukkhā vedanā.",
  "atk-abh02a0:53_5": "Adukkhamasukhā pana cakkhādayo pasādakāye sandhāya pariyāyena ‘atthi kāyikā, atthi cetasikā’.",
  "atk-abh02a0:53_6": "Tattha sabbāpi kāyikā kāmāvacarā.",
  "atk-abh02a0:53_7": "Tathā cetasikā dukkhā vedanā .",
  "atk-abh02a0:53_8": "Cetasikā sukhā pana tebhūmikā. Adukkhamasukhā catubhūmikā.",
  "atk-abh02a0:53_9": "Tassā sabbappakārāyapi santativasena,",
  "atk-abh02a0:53_10": "khaṇādivasena ca atītādibhāvo veditabbo.",
  "atk-abh02a0:54_0": "Tattha santativasena ekavīthiekajavanaekasamāpattipariyāpannā,",
  "atk-abh02a0:54_1": "ekavidhavisayasamāyogappavattā ca paccuppannā. Tato pubbe atītā, pacchā anāgatā.",
  "atk-abh02a0:54_2": "Khaṇādivasena khaṇattayapariyāpannā pubbantāparantamajjhagatā sakiccañca kurumānā vedanā paccuppannā. Tato pubbe atītā, pacchā anāgatā.",
  "atk-abh02a0:54_3": "Tattha khaṇādivasena atītādibhāvaṁ sandhāya ayaṁ niddeso katoti veditabbo.",
  "atk-abh02a0:55_0": "11.",
  "atk-abh02a0:55_1": "Oḷārikasukhumaniddese akusalā vedanātiādīni jātito oḷārikasukhumabhāvaṁ dassetuṁ vuttāni.",
  "atk-abh02a0:55_2": "Dukkhā vedanā oḷārikātiādīni sabhāvato.",
  "atk-abh02a0:55_3": "Asamāpannassa vedanātiādīni puggalato.",
  "atk-abh02a0:55_4": "Sāsavātiādīni lokiyalokuttarato oḷārikasukhumabhāvaṁ dassetuṁ vuttāni.",
  "atk-abh02a0:55_5": "Tattha akusalā tāva sadarathaṭṭhena dukkhavipākaṭṭhena ca oḷārikā.",
  "atk-abh02a0:55_6": "Kusalā niddarathaṭṭhena sukhavipākaṭṭhena ca sukhumā.",
  "atk-abh02a0:55_7": "Abyākatā nirussāhaṭṭhena avipākaṭṭhena ca sukhumā.",
  "atk-abh02a0:55_8": "Kusalākusalā saussāhaṭṭhena savipākaṭṭhena ca oḷārikā.",
  "atk-abh02a0:55_9": "Abyākatā vuttanayeneva sukhumā.",
  "atk-abh02a0:56_0": "Dukkhā asātaṭṭhena dukkhaṭṭhena ca oḷārikā.",
  "atk-abh02a0:56_1": "Sukhā sātaṭṭhena sukhaṭṭhena ca sukhumā.",
  "atk-abh02a0:56_2": "Adukkhamasukhā santaṭṭhena paṇītaṭṭhena ca sukhumā.",
  "atk-abh02a0:56_3": "Sukhadukkhā khobhanaṭṭhena pharaṇaṭṭhena ca oḷārikā.",
  "atk-abh02a0:56_4": "Sukhavedanāpi hi khobheti pharati. Tathā dukkhavedanāpi.",
  "atk-abh02a0:56_5": "Sukhañhi uppajjamānaṁ sakalasarīraṁ khobhentaṁ āluḷentaṁ abhisandayamānaṁ maddayamānaṁ chādayamānaṁ sītodakaghaṭena āsiñcayamānaṁ viya uppajjati.",
  "atk-abh02a0:56_6": "Dukkhaṁ uppajjamānaṁ tattaphālaṁ anto pavesantaṁ viya tiṇukkāya bahi jhāpayamānaṁ viya uppajjati.",
  "atk-abh02a0:56_7": "Adukkhamasukhā pana vuttanayeneva sukhumā.",
  "atk-abh02a0:56_8": "Asamāpannassa vedanā nānārammaṇe vikkhittabhāvato oḷārikā .",
  "atk-abh02a0:56_9": "Samāpannassa vedanā ekattanimitteyeva caratīti sukhumā.",
  "atk-abh02a0:56_10": "Sāsavā āsavuppattihetuto oḷārikā. Āsavacāro nāma ekantaoḷāriko.",
  "atk-abh02a0:56_11": "Anāsavā vuttavipariyāyena sukhumā.",
  "atk-abh02a0:57_0": "Tattha eko neva kusalattike kovido hoti, na vedanāttike.",
  "atk-abh02a0:57_1": "So ‘kusalattikaṁ rakkhāmī’ti vedanāttikaṁ bhindati;",
  "atk-abh02a0:57_2": "‘vedanāttikaṁ rakkhāmī’ti kusalattikaṁ bhindati.",
  "atk-abh02a0:57_3": "Eko ‘tikaṁ rakkhāmī’ti bhūmantaraṁ bhindati. Eko na bhindati. Kathaṁ?",
  "atk-abh02a0:57_4": "‘‘Sukhadukkhā vedanā oḷārikā,",
  "atk-abh02a0:57_5": "adukkhamasukhā vedanā sukhumā’’ti hi vedanāttike vuttaṁ.",
  "atk-abh02a0:57_6": "Taṁ eko paṭikkhipati – na sabbā adukkhamasukhā sukhumā.",
  "atk-abh02a0:57_7": "Sā hi kusalāpi atthi akusalāpi abyākatāpi. Tattha kusalākusalā oḷārikā, abyākatā sukhumā. Kasmā?",
  "atk-abh02a0:57_8": "Kusalattike pāḷiyaṁ āgatattāti.",
  "atk-abh02a0:57_9": "Evaṁ kusalattiko rakkhito hoti, vedanāttiko pana bhinno.",
  "atk-abh02a0:58_0": "Kusalākusalā vedanā oḷārikā,",
  "atk-abh02a0:58_1": "abyākatā vedanā sukhumā’’ti yaṁ pana kusalattike vuttaṁ,",
  "atk-abh02a0:58_2": "taṁ eko paṭikkhipati – na sabbā abyākatā sukhumā.",
  "atk-abh02a0:58_3": "Sā hi sukhāpi atthi dukkhāpi adukkhamasukhāpi. Tattha sukhadukkhā oḷārikā, adukkhamasukhā sukhumā. Kasmā?",
  "atk-abh02a0:58_4": "Vedanāttike pāḷiyaṁ āgatattāti.",
  "atk-abh02a0:58_5": "Evaṁ vedanāttiko rakkhito hoti, kusalattiko pana bhinno.",
  "atk-abh02a0:58_6": "Kusalattikassa pana āgataṭṭhāne vedanāttikaṁ anoloketvā vedanāttikassa āgataṭṭhāne kusalattikaṁ anoloketvā kusalādīnaṁ kusalattikalakkhaṇena,",
  "atk-abh02a0:58_7": "sukhādīnaṁ vedanāttikalakkhaṇena oḷārikasukhumataṁ kathento na bhindati nāma.",
  "atk-abh02a0:59_0": "Yampi ‘‘kusalākusalā vedanā oḷārikā,",
  "atk-abh02a0:59_1": "abyākatā vedanā sukhumā’’ti kusalattike vuttaṁ,",
  "atk-abh02a0:59_2": "tattheko ‘kusalā lokuttaravedanāpi samānā oḷārikā nāma,",
  "atk-abh02a0:59_3": "vipākā antamaso dvipañcaviññāṇasahajātāpi samānā sukhumā nāma hotī’ti vadati.",
  "atk-abh02a0:59_4": "So evarūpaṁ santaṁ paṇītaṁ lokuttaravedanaṁ oḷārikaṁ nāma karonto,",
  "atk-abh02a0:59_5": "dvipañcaviññāṇasampayuttaṁ ahetukaṁ hīnaṁ jaḷaṁ vedanaṁ sukhumaṁ nāma karonto ‘tikaṁ rakkhissāmī’ti bhūmantaraṁ bhindati nāma.",
  "atk-abh02a0:59_6": "Tattha tattha bhūmiyaṁ kusalaṁ pana taṁtaṁbhūmivipākeneva saddhiṁ yojetvā kathento na bhindati nāma.",
  "atk-abh02a0:59_7": "Tatrāyaṁ nayo – kāmāvacarakusalā hi oḷārikā; kāmāvacaravipākā sukhumā .",
  "atk-abh02a0:59_8": "Rūpāvacarārūpāvacaralokuttarakusalā oḷārikā;",
  "atk-abh02a0:59_9": "rūpāvacarārūpāvacaralokuttaravipākā sukhumāti.",
  "atk-abh02a0:59_10": "Iminā nīhārena kathento na bhindati nāma.",
  "atk-abh02a0:60_0": "Tipiṭakacūḷanāgatthero panāha – ‘‘akusale oḷārikasukhumatā nāma na uddharitabbā. Tañhi ekantaoḷārikameva.",
  "atk-abh02a0:60_1": "Lokuttarepi oḷārikasukhumatā na uddharitabbā. Tañhi ekantasukhuma’’nti .",
  "atk-abh02a0:60_2": "Imaṁ kathaṁ āharitvā tipiṭakacūḷābhayattherassa kathayiṁsu – evaṁ therena kathitanti.",
  "atk-abh02a0:60_3": "Tipiṭakacūḷābhayatthero āha – ‘‘sammāsambuddhena abhidhammaṁ patvā ekapadassāpi dvinnampi padānaṁ āgataṭṭhāne nayaṁ dātuṁ yuttaṭṭhāne nayo adinno nāma natthi,",
  "atk-abh02a0:60_4": "nayaṁ kātuṁ yuttaṭṭhāne nayo akato nāma natthi.",
  "atk-abh02a0:60_5": "Idha panekacco ‘ācariyo asmī’ti vicaranto akusale oḷārikasukhumataṁ uddharamāno kukkuccāyati.",
  "atk-abh02a0:60_6": "Sammāsambuddhena pana lokuttarepi oḷārikasukhumatā uddharitā’’ti.",
  "atk-abh02a0:60_7": "Evañca pana vatvā idaṁ suttaṁ āhari – ‘‘tatra, bhante,",
  "atk-abh02a0:60_8": "yāyaṁ paṭipadā dukkhā dandhābhiññā, ayaṁ, bhante,",
  "atk-abh02a0:60_9": "paṭipadā ubhayeneva hīnā akkhāyati – dukkhattā dandhattā cā’’ti (dī. ni. 3.152).",
  "atk-abh02a0:60_10": "Ettha hi catasso paṭipadā lokiyalokuttaramissakā kathitā.",
  "atk-abh02a0:61_0": "Taṁ taṁ vā panāti ettha na heṭṭhimanayo oloketabbo.",
  "atk-abh02a0:61_1": "Taṁtaṁvāpanavaseneva kathetabbaṁ.",
  "atk-abh02a0:61_2": "Duvidhā hi akusalā – lobhasahagatā dosasahagatā ca. Tattha dosasahagatā oḷārikā, lobhasahagatā sukhumā.",
  "atk-abh02a0:61_3": "Dosasahagatāpi duvidhā – niyatā aniyatā ca. Tattha niyatā oḷārikā, aniyatā sukhumā.",
  "atk-abh02a0:61_4": "Niyatāpi kappaṭṭhitikā oḷārikā, nokappaṭṭhitikā sukhumā.",
  "atk-abh02a0:61_5": "Kappaṭṭhitikāpi asaṅkhārikā oḷārikā, sasaṅkhārikā sukhumā.",
  "atk-abh02a0:61_6": "Lobhasahagatāpi dvidhā – diṭṭhisampayuttā diṭṭhivippayuttā ca.",
  "atk-abh02a0:61_7": "Tattha diṭṭhisampayuttā oḷārikā, diṭṭhivippayuttā sukhumā.",
  "atk-abh02a0:61_8": "Diṭṭhisampayuttāpi niyatā oḷārikā, aniyatā sukhumā. Sāpi asaṅkhārikā oḷārikā, sasaṅkhārikā sukhumā.",
  "atk-abh02a0:62_0": "Saṅkhepato akusalaṁ patvā yā vipākaṁ bahuṁ deti sā oḷārikā, yā appaṁ sā sukhumā.",
  "atk-abh02a0:62_1": "Kusalaṁ patvā pana appavipākā oḷārikā, bahuvipākā sukhumā.",
  "atk-abh02a0:62_2": "Catubbidhe kusale kāmāvacarakusalā oḷārikā, rūpāvacarakusalā sukhumā. Sāpi oḷārikā, arūpāvacarakusalā sukhumā . Sāpi oḷārikā, lokuttarakusalā sukhumā.",
  "atk-abh02a0:62_3": "Ayaṁ tāva bhūmīsu abhedato nayo.",
  "atk-abh02a0:63_0": "Bhedato pana kāmāvacarā dānasīlabhāvanāmayavasena tividhā. Tattha dānamayā oḷārikā, sīlamayā sukhumā. Sāpi oḷārikā, bhāvanāmayā sukhumā.",
  "atk-abh02a0:63_1": "Sāpi duhetukā tihetukāti duvidhā. Tattha duhetukā oḷārikā, tihetukā sukhumā.",
  "atk-abh02a0:63_2": "Tihetukāpi sasaṅkhārikaasaṅkhārikabhedato duvidhā. Tattha sasaṅkhārikā oḷārikā, asaṅkhārikā sukhumā.",
  "atk-abh02a0:63_3": "Rūpāvacare paṭhamajjhānakusalavedanā oḷārikā,",
  "atk-abh02a0:63_4": "dutiyajjhānakusalavedanā sukhumā…pe… catutthajjhānakusalavedanā sukhumā. Sāpi oḷārikā,",
  "atk-abh02a0:63_5": "ākāsānañcāyatanakusalavedanā sukhumā ākāsānañcāyatanakusalavedanā oḷārikā…pe….",
  "atk-abh02a0:63_6": "Nevasaññānāsaññāyatanakusalavedanā sukhumā. Sāpi oḷārikā, vipassanāsahajātā sukhumā. Sāpi oḷārikā,",
  "atk-abh02a0:63_7": "sotāpattimaggasahajātā sukhumā.",
  "atk-abh02a0:63_8": "Sāpi oḷārikā…pe… arahattamaggasahajātā sukhumā.",
  "atk-abh02a0:64_0": "Catubbidhe vipāke kāmāvacaravipākavedanā oḷārikā,",
  "atk-abh02a0:64_1": "rūpāvacaravipākavedanā sukhumā.",
  "atk-abh02a0:64_2": "Sāpi oḷārikā…pe… lokuttaravipākavedanā sukhumā. Evaṁ tāva abhedato.",
  "atk-abh02a0:65_0": "Bhedato pana kāmāvacaravipākā atthi ahetukā, atthi sahetukā. Sahetukāpi atthi duhetukā, atthi tihetukā. Tattha ahetukā oḷārikā, sahetukā sukhumā. Sāpi duhetukā oḷārikā, tihetukā sukhumā.",
  "atk-abh02a0:65_1": "Tatthāpi sasaṅkhārikā oḷārikā, asaṅkhārikā sukhumā. Paṭhamajjhānavipākā oḷārikā,",
  "atk-abh02a0:65_2": "dutiyajjhānavipākā sukhumā…pe… catutthajjhānavipākā sukhumā. Sāpi oḷārikā,",
  "atk-abh02a0:65_3": "ākāsānañcāyatanavipākā sukhumā.",
  "atk-abh02a0:65_4": "Sāpi oḷārikā…pe… nevasaññānāsaññāyatanavipākā sukhumā. Sāpi oḷārikā, sotāpattiphalavedanā sukhumā. Sāpi oḷārikā,",
  "atk-abh02a0:65_5": "sakadāgāmi…pe… arahattaphalavedanā sukhumā.",
  "atk-abh02a0:66_0": "Tīsu kiriyāsu kāmāvacarakiriyavedanā oḷārikā,",
  "atk-abh02a0:66_1": "rūpāvacarakiriyavedanā sukhumā. Sāpi oḷārikā,",
  "atk-abh02a0:66_2": "arūpāvacarakiriyavedanā sukhumā. Evaṁ tāva abhedato.",
  "atk-abh02a0:66_3": "Bhedato pana ahetukādivasena bhinnāya kāmāvacarakiriyāya ahetukakiriyavedanā oḷārikā, sahetukā sukhumā. Sāpi duhetukā oḷārikā, tihetukā sukhumā.",
  "atk-abh02a0:66_4": "Tatthāpi sasaṅkhārikā oḷārikā, asaṅkhārikā sukhumā.",
  "atk-abh02a0:66_5": "Paṭhamajjhāne kiriyavedanā oḷārikā, dutiyajjhāne sukhumā. Sāpi oḷārikā, tatiye…pe… catutthe sukhumā. Sāpi oḷārikā,",
  "atk-abh02a0:66_6": "ākāsānañcāyatanakiriyavedanā sukhumā. Sāpi oḷārikā,",
  "atk-abh02a0:66_7": "viññāṇañcā…pe… nevasaññānāsaññāyatanakiriyavedanā sukhumā. Yā oḷārikā sā hīnā. Yā sukhumā sā paṇītā.",
  "atk-abh02a0:67_0": "13.",
  "atk-abh02a0:67_1": "Dūradukaniddese akusalavedanā visabhāgaṭṭhena visaṁsaṭṭhena ca kusalābyākatāhi dūre.",
  "atk-abh02a0:67_2": "Iminā nayena sabbapadesu dūratā veditabbā.",
  "atk-abh02a0:67_3": "Sacepi hi akusalādivedanāsamaṅgino dukkhādivedanāsamaṅgino ca tayo tayo janā ekamañce nisinnā honti,",
  "atk-abh02a0:67_4": "tesampi tā vedanā visabhāgaṭṭhena visaṁsaṭṭhena ca dūreyeva nāma.",
  "atk-abh02a0:67_5": "Samāpannavedanādisamaṅgīsupi eseva nayo.",
  "atk-abh02a0:67_6": "Akusalā pana akusalāya sabhāgaṭṭhena sarikkhaṭṭhena ca santike nāma.",
  "atk-abh02a0:67_7": "Iminā nayena sabbapadesu santikatā veditabbā.",
  "atk-abh02a0:67_8": "Sacepi hi akusalādivedanāsamaṅgīsu tīsu janesu eko kāmabhave, eko rūpabhave, eko arūpabhave,",
  "atk-abh02a0:67_9": "tesampi tā vedanā sabhāgaṭṭhena sarikkhaṭṭhena ca santikeyeva nāma.",
  "atk-abh02a0:67_10": "Kusalādivedanāsamaṅgīsupi eseva nayo.",
  "atk-abh02a0:68_0": "Taṁ taṁ vā panāti ettha heṭṭhimanayaṁ anoloketvā taṁ taṁ vāpanavaseneva kathetabbaṁ.",
  "atk-abh02a0:68_1": "Kathentena ca na dūrato santikaṁ uddharitabbaṁ,",
  "atk-abh02a0:68_2": "santikato pana dūraṁ uddharitabbaṁ.",
  "atk-abh02a0:68_3": "Duvidhā hi akusalā – lobhasahagatā dosasahagatā ca.",
  "atk-abh02a0:68_4": "Tattha lobhasahagatā lobhasahagatāya santike nāma, dosasahagatāya dūre nāma.",
  "atk-abh02a0:68_5": "Dosasahagatā dosasahagatāya santike nāma, lobhasahagatāya dūre nāma.",
  "atk-abh02a0:68_6": "Dosasahagatāpi niyatā niyatāya santike nāmāti. Evaṁ aniyatā.",
  "atk-abh02a0:68_7": "Kappaṭṭhitikaasaṅkhārikasasaṅkhārikabhedaṁ lobhasahagatādīsu ca diṭṭhisampayuttādibhedaṁ sabbaṁ oḷārikadukaniddese vitthāritavasena anugantvā ekekakoṭṭhāsavedanā taṁtaṁkoṭṭhāsavedanāya eva santike,",
  "atk-abh02a0:68_8": "itarā itarāya dūreti veditabbāti.",
  "atk-abh02a0:69_0": "Ayaṁ vedanākkhandhaniddeso.",
  "atk-abh02a0:70_0": "3. Saññākkhandhaniddeso",
  "atk-abh02a0:71_0": "14.",
  "atk-abh02a0:71_1": "Saññākkhandhaniddese yā kāci saññāti catubhūmikasaññaṁ pariyādiyati.",
  "atk-abh02a0:71_2": "Cakkhusamphassajā saññātiādīni atītādivasena niddiṭṭhasaññaṁ sabhāvato dassetuṁ vuttāni.",
  "atk-abh02a0:71_3": "Tattha cakkhusamphassato cakkhusamphassasmiṁ vā jātā cakkhusamphassajā nāma. Sesāsupi eseva nayo .",
  "atk-abh02a0:71_4": "Ettha ca purimā pañca cakkhupasādādivatthukāva.",
  "atk-abh02a0:71_5": "Manosamphassajā hadayavatthukāpi avatthukāpi. Sabbā catubhūmikasaññā.",
  "atk-abh02a0:72_0": "17.",
  "atk-abh02a0:72_1": "Oḷārikadukaniddese paṭighasamphassajāti sappaṭighe cakkhupasādādayo vatthuṁ katvā sappaṭighe rūpādayo ārabbha uppanno phasso paṭighasamphasso nāma.",
  "atk-abh02a0:72_2": "Tato tasmiṁ vā jātā paṭighasamphassajā nāma.",
  "atk-abh02a0:72_3": "Cakkhusamphassajā saññā…pe… kāyasamphassajā saññātipi tassāyeva vatthuto nāmaṁ.",
  "atk-abh02a0:72_4": "Rūpasaññā…pe… phoṭṭhabbasaññātipi tassāyeva ārammaṇato nāmaṁ.",
  "atk-abh02a0:72_5": "Idaṁ pana vatthārammaṇato nāmaṁ.",
  "atk-abh02a0:72_6": "Sappaṭighāni hi vatthūni nissāya,",
  "atk-abh02a0:72_7": "sappaṭighāni ca ārammaṇāni ārabbha uppattito esā paṭighasamphassajā saññāti vuttā.",
  "atk-abh02a0:72_8": "Manosamphassajātipi pariyāyena etissā nāmaṁ hotiyeva. Cakkhuviññāṇañhi mano nāma.",
  "atk-abh02a0:72_9": "Tena sahajāto phasso manosamphasso nāma. Tasmiṁ manosamphasse,",
  "atk-abh02a0:72_10": "tasmā vā manosamphassā jātāti manosamphassajā.",
  "atk-abh02a0:72_11": "Tathā sotaghānajivhākāyaviññāṇaṁ mano nāma.",
  "atk-abh02a0:72_12": "Tena sahajāto phasso manosamphasso nāma. Tasmiṁ manosamphasse,",
  "atk-abh02a0:72_13": "tasmā vā manosamphassā jātāti manosamphassajā.",
  "atk-abh02a0:73_0": "Adhivacanasamphassajā saññātipi pariyāyena etissā nāmaṁ hotiyeva.",
  "atk-abh02a0:73_1": "Tayo hi arūpino khandhā sayaṁ piṭṭhivaṭṭakā hutvā attanā sahajātāya saññāya adhivacanasamphassajā saññātipi nāmaṁ karonti.",
  "atk-abh02a0:73_2": "Nippariyāyena pana paṭighasamphassajā saññā nāma pañcadvārikasaññā ,",
  "atk-abh02a0:73_3": "adhivacanasamphassajā saññā nāma manodvārikasaññā.",
  "atk-abh02a0:73_4": "Tattha pañcadvārikasaññā oloketvāpi jānituṁ sakkāti oḷārikā.",
  "atk-abh02a0:73_5": "Rajjitvā upanijjhāyantañhi ‘rajjitvā upanijjhāyatī’ti,",
  "atk-abh02a0:73_6": "kujjhitvā upanijjhāyantaṁ ‘kujjhitvā upanijjhāyatī’ti oloketvāva jānanti.",
  "atk-abh02a0:74_0": "Tatridaṁ vatthu – dve kira itthiyo nisīditvā suttaṁ kantanti.",
  "atk-abh02a0:74_1": "Dvīsu daharesu gāme carantesu eko purato gacchanto ekaṁ itthiṁ olokesi.",
  "atk-abh02a0:74_2": "Itarā taṁ pucchi ‘kasmā nu kho taṁ eso olokesī’ti?",
  "atk-abh02a0:74_3": "‘Na eso bhikkhu maṁ visabhāgacittena olokesi,",
  "atk-abh02a0:74_4": "kaniṭṭhabhaginīsaññāya pana olokesī’ti.",
  "atk-abh02a0:74_5": "Tesupi gāme caritvā āsanasālāya nisinnesu itaro bhikkhu taṁ bhikkhuṁ pucchi – ‘tayā sā itthī olokitā’ti? ‘Āma olokitā’. ‘Kimatthāyā’ti?",
  "atk-abh02a0:74_6": "‘Mayhaṁ bhaginīsarikkhattā taṁ olokesi’nti āha.",
  "atk-abh02a0:74_7": "Evaṁ pañcadvārikasaññā oloketvāpi jānituṁ sakkāti veditabbā. Sā panesā pasādavatthukā eva.",
  "atk-abh02a0:74_8": "Keci pana javanappavattāti dīpenti.",
  "atk-abh02a0:74_9": "Manodvārikasaññā pana ekamañce vā ekapīṭhe vā nisīditvāpi aññaṁ cintentaṁ vitakkentañca ‘kiṁ cintesi,",
  "atk-abh02a0:74_10": "kiṁ vitakkesī’ti pucchitvā tassa vacanavaseneva jānitabbato sukhumā.",
  "atk-abh02a0:74_11": "Sesaṁ vedanākkhandhasadisamevāti.",
  "atk-abh02a0:75_0": "Ayaṁ saññākkhandhaniddeso.",
  "atk-abh02a0:76_0": "4. Saṅkhārakkhandhaniddeso",
  "atk-abh02a0:77_0": "20.",
  "atk-abh02a0:77_1": "Saṅkhārakkhandhaniddese ye keci saṅkhārāti catubhūmikasaṅkhāre pariyādiyati.",
  "atk-abh02a0:77_2": "Cakkhusamphassajā cetanātiādīni atītādivasena niddiṭṭhasaṅkhāre sabhāvato dassetuṁ vuttāni.",
  "atk-abh02a0:77_3": "Cakkhusamphassajātiādīni vuttatthāneva.",
  "atk-abh02a0:77_4": "Cetanāti heṭṭhimakoṭiyā padhānasaṅkhāravasena vuttaṁ.",
  "atk-abh02a0:77_5": "Heṭṭhimakoṭiyā hi antamaso cakkhuviññāṇena saddhiṁ pāḷiyaṁ āgatā cattāro saṅkhārā uppajjanti.",
  "atk-abh02a0:77_6": "Tesu cetanā padhānā āyūhanaṭṭhena pākaṭattā. Tasmā ayameva gahitā.",
  "atk-abh02a0:77_7": "Taṁsampayuttasaṅkhārā pana tāya gahitāya gahitāva honti.",
  "atk-abh02a0:77_8": "Idhāpi purimā pañca cakkhupasādādivatthukāva.",
  "atk-abh02a0:77_9": "Manosamphassajā hadayavatthukāpi avatthukāpi. Sabbā catubhūmikacetanā.",
  "atk-abh02a0:77_10": "Sesaṁ vedanākkhandhasadisamevāti.",
  "atk-abh02a0:78_0": "Ayaṁ saṅkhārakkhandhaniddeso.",
  "atk-abh02a0:79_0": "5. Viññāṇakkhandhaniddeso",
  "atk-abh02a0:80_0": "26.",
  "atk-abh02a0:80_1": "Viññāṇakkhandhaniddese yaṁ kiñci viññāṇanti catubhūmakaviññāṇaṁ pariyādiyati.",
  "atk-abh02a0:80_2": "Cakkhuviññāṇantiādīni atītādivasena niddiṭṭhaviññāṇaṁ sabhāvato dassetuṁ vuttāni.",
  "atk-abh02a0:80_3": "Tattha cakkhuviññāṇādīni pañca cakkhupasādādivatthukāneva,",
  "atk-abh02a0:80_4": "manoviññāṇaṁ hadayavatthukampi avatthukampi. Sabbaṁ catubhūmakaviññāṇaṁ.",
  "atk-abh02a0:80_5": "Sesaṁ vedanākkhandhasadisamevāti.",
  "atk-abh02a0:81_0": "Ayaṁ viññāṇakkhandhaniddeso.",
  "atk-abh02a0:82_0": "Pakiṇṇakakathā",
  "atk-abh02a0:83_0": "Idāni pañcasupi khandhesu samuggamato, pubbāparato, addhānaparicchedato, ekuppādanānānirodhato, nānuppādaekanirodhato, ekuppādaekanirodhato, nānuppādanānānirodhato, atītānāgatapaccuppannato, ajjhattikabāhirato, oḷārikasukhumato, hīnapaṇītato, dūrasantikato, paccayato, samuṭṭhānato, parinipphannato,",
  "atk-abh02a0:83_1": "saṅkhatatoti soḷasahākārehi pakiṇṇakaṁ veditabbaṁ.",
  "atk-abh02a0:84_0": "Tattha duvidho samuggamo – gabbhaseyyakasamuggamo, opapātikasamuggamoti.",
  "atk-abh02a0:84_1": "Tattha gabbhaseyyakasamuggamo evaṁ veditabbo – gabbhaseyyakasattānañhi paṭisandhikkhaṇe pañcakkhandhā apacchāapure ekato pātubhavanti.",
  "atk-abh02a0:84_2": "Tasmiṁ khaṇe pātubhūtā kalalasaṅkhātā rūpasantati parittā hoti.",
  "atk-abh02a0:84_3": "Khuddakamakkhikāya ekavāyāmena pātabbamattāti vatvā puna ‘atibahuṁ etaṁ,",
  "atk-abh02a0:84_4": "saṇhasūciyā tele pakkhipitvā ukkhittāya paggharitvā agge ṭhitabindumatta’nti vuttaṁ.",
  "atk-abh02a0:84_5": "Tampi paṭikkhipitvā ‘ekakese telato uddharitvā gahite tassa paggharitvā agge ṭhitabindumatta’nti vuttaṁ.",
  "atk-abh02a0:84_6": "Tampi paṭikkhipitvā ‘imasmiṁ janapade manussānaṁ kese aṭṭhadhā phālite tato ekakoṭṭhāsappamāṇo uttarakurukānaṁ keso;",
  "atk-abh02a0:84_7": "tassa pasannatilatelato uddhaṭassa agge ṭhitabindumatta’nti vuttaṁ.",
  "atk-abh02a0:84_8": "Tampi paṭikkhipitvā ‘etaṁ bahu, jātiuṇṇā nāma sukhumā;",
  "atk-abh02a0:84_9": "tassā ekaaṁsuno pasannatilatele pakkhipitvā uddhaṭassa paggharitvā agge ṭhitabindumatta’nti vuttaṁ.",
  "atk-abh02a0:84_10": "Taṁ panetaṁ acchaṁ hoti vippasannaṁ anāvilaṁ parisuddhaṁ pasannatilatelabindusamānavaṇṇaṁ . Vuttampi cetaṁ –",
  "atk-abh02a0:85_0": "Tilatelassa yathā bindu, sappimaṇḍo anāvilo;",
  "atk-abh02a0:86_0": "Evaṁ vaṇṇapaṭibhāgaṁ, kalalanti pavuccatīti.",
  "atk-abh02a0:87_0": "Evaṁ parittāya rūpasantatiyā tīṇi santatisīsāni honti – vatthudasakaṁ, kāyadasakaṁ,",
  "atk-abh02a0:87_1": "itthiyā itthindriyavasena purisassa purisindriyavasena bhāvadasakanti. Tattha vatthurūpaṁ,",
  "atk-abh02a0:87_2": "tassa nissayāni cattāri mahābhūtāni,",
  "atk-abh02a0:87_3": "taṁnissitā vaṇṇagandharasojā,",
  "atk-abh02a0:87_4": "jīvitanti – idaṁ vatthudasakaṁ nāma. Kāyapasādo,",
  "atk-abh02a0:87_5": "tassa nissayāni cattāri mahābhūtāni,",
  "atk-abh02a0:87_6": "tannissitā vaṇṇagandharasojā,",
  "atk-abh02a0:87_7": "jīvitanti – idaṁ kāyadasakaṁ nāma. Itthiyā itthibhāvo, purisassa purisabhāvo,",
  "atk-abh02a0:87_8": "tassa nissayāni cattāri mahābhūtāni,",
  "atk-abh02a0:87_9": "tannissitā vaṇṇagandharasojā,",
  "atk-abh02a0:87_10": "jīvitanti – idaṁ bhāvadasakaṁ nāma.",
  "atk-abh02a0:88_0": "Evaṁ gabbhaseyyakānaṁ paṭisandhiyaṁ ukkaṭṭhaparicchedena samatiṁsa kammajarūpāni rūpakkhandho nāma hoti.",
  "atk-abh02a0:88_1": "Paṭisandhicittena pana sahajātā vedanā vedanākkhandho, saññā saññākkhandho, saṅkhārā saṅkhārakkhandho,",
  "atk-abh02a0:88_2": "paṭisandhicittaṁ viññāṇakkhandhoti.",
  "atk-abh02a0:88_3": "Evaṁ gabbhaseyyakānaṁ paṭisandhikkhaṇe pañcakkhandhā paripuṇṇā honti.",
  "atk-abh02a0:88_4": "Sace pana napuṁsakapaṭisandhi hoti, bhāvadasakaṁ hāyati.",
  "atk-abh02a0:88_5": "Dvinnaṁ dasakānaṁ vasena samavīsati kammajarūpāni rūpakkhandho nāma hoti.",
  "atk-abh02a0:88_6": "Vedanākkhandhādayo vuttappakārā evāti.",
  "atk-abh02a0:88_7": "Evampi gabbhaseyyakānaṁ paṭisandhikkhaṇe pañcakkhandhā paripuṇṇā honti.",
  "atk-abh02a0:89_0": "Imasmiṁ ṭhāne tisamuṭṭhānikappaveṇī kathetabbā bhaveyya.",
  "atk-abh02a0:89_1": "Taṁ pana akathetvā ‘opapātikasamuggamo’ nāma dassito.",
  "atk-abh02a0:89_2": "Opapātikānañhi paripuṇṇāyatanānaṁ paṭisandhikkhaṇe heṭṭhā vuttāni tīṇi,",
  "atk-abh02a0:89_3": "cakkhusotaghānajivhādasakāni cāti satta rūpasantatisīsāni pātubhavanti.",
  "atk-abh02a0:89_4": "Tattha cakkhudasakādīni kāyadasakasadisāneva.",
  "atk-abh02a0:89_5": "Napuṁsakassa pana bhāvadasakaṁ natthi.",
  "atk-abh02a0:89_6": "Evaṁ paripuṇṇāyatanānaṁ opapātikānaṁ samasattati ceva samasaṭṭhi ca kammajarūpāni rūpakkhandho nāma.",
  "atk-abh02a0:89_7": "Vedanākkhandhādayo vuttappakārā evāti.",
  "atk-abh02a0:89_8": "Evaṁ opapātikānaṁ paṭisandhikkhaṇe pañcakkhandhā paripuṇṇā honti.",
  "atk-abh02a0:89_9": "Ayaṁ ‘opapātikasamuggamo’ nāma.",
  "atk-abh02a0:89_10": "Evaṁ tāva pañcakkhandhā ‘samuggamato’ veditabbā.",
  "atk-abh02a0:90_0": "‘Pubbāparato’ti evaṁ pana gabbhaseyyakānaṁ apacchāapure uppannesu pañcasu khandhesu kiṁ rūpaṁ paṭhamaṁ rūpaṁ samuṭṭhāpeti udāhu arūpanti? Rūpaṁ rūpameva samuṭṭhāpeti, na arūpaṁ. Kasmā?",
  "atk-abh02a0:90_1": "Paṭisandhicittassa na rūpajanakattā.",
  "atk-abh02a0:90_2": "Sabbasattānañhi paṭisandhicittaṁ, khīṇāsavassa cuticittaṁ, dvipañcaviññāṇāni,",
  "atk-abh02a0:90_3": "cattāri arūppavipākānīti soḷasa cittāni rūpaṁ na samuṭṭhāpenti.",
  "atk-abh02a0:90_4": "Tattha paṭisandhicittaṁ tāva vatthuno dubbalatāya appatiṭṭhitatāya paccayavekallatāya āgantukatāya ca rūpaṁ na samuṭṭhāpeti.",
  "atk-abh02a0:90_5": "Tattha hi sahajātaṁ vatthu uppādakkhaṇe dubbalaṁ hotīti vatthuno dubbalatāya rūpaṁ na samuṭṭhāpeti.",
  "atk-abh02a0:90_6": "Yathā ca papāte patanto puriso aññassa nissayo bhavituṁ na sakkoti,",
  "atk-abh02a0:90_7": "evaṁ etampi kammavegakkhittattā papāte patamānaṁ viya appatiṭṭhitaṁ. Iti kammavegakkhittattā,",
  "atk-abh02a0:90_8": "appatiṭṭhitatāyapi rūpaṁ na samuṭṭhāpeti.",
  "atk-abh02a0:91_0": "Paṭisandhicittañca vatthunā saddhiṁ apacchāapure uppannaṁ.",
  "atk-abh02a0:91_1": "Tassa vatthu purejātaṁ hutvā paccayo bhavituṁ na sakkoti. Sace sakkuṇeyya, rūpaṁ samuṭṭhāpeyya.",
  "atk-abh02a0:91_2": "Yatrāpi vatthu purejātaṁ hutvā paccayo bhavituṁ sakkoti, paveṇī ghaṭiyati,",
  "atk-abh02a0:91_3": "tatrāpi cittaṁ aṅgato aparihīnaṁyeva rūpaṁ samuṭṭhāpeti.",
  "atk-abh02a0:91_4": "Yadi hi cittaṁ ṭhānakkhaṇe vā bhaṅgakkhaṇe vā rūpaṁ samuṭṭhāpeyya,",
  "atk-abh02a0:91_5": "paṭisandhicittampi rūpaṁ samuṭṭhāpeyya.",
  "atk-abh02a0:91_6": "Na pana cittaṁ tasmiṁ khaṇadvaye rūpaṁ samuṭṭhāpeti.",
  "atk-abh02a0:91_7": "Yathā pana ahicchattakamakulaṁ pathavito uṭṭhahantaṁ paṁsucuṇṇaṁ gahetvāva uṭṭhahati,",
  "atk-abh02a0:91_8": "evaṁ cittaṁ purejātaṁ vatthuṁ nissāya uppādakkhaṇe aṭṭha rūpāni gahetvāva uṭṭhahati.",
  "atk-abh02a0:91_9": "Paṭisandhikkhaṇe ca vatthu purejātaṁ hutvā paccayo bhavituṁ na sakkotīti paccayavekallatāyapi paṭisandhicittaṁ rūpaṁ na samuṭṭhāpeti.",
  "atk-abh02a0:92_0": "Yathā ca āgantukapuriso agatapubbaṁ padesaṁ gato aññesaṁ – ‘etha bho,",
  "atk-abh02a0:92_1": "antogāme vo annapānagandhamālādīni dassāmī’ti vattuṁ na sakkoti,",
  "atk-abh02a0:92_2": "attano avisayatāya appahutatāya,",
  "atk-abh02a0:92_3": "evameva paṭisandhicittaṁ āgantukanti attano āgantukatāyapi rūpaṁ na samuṭṭhāpeti.",
  "atk-abh02a0:92_4": "Apica samatiṁsa kammajarūpāni cittasamuṭṭhānarūpānaṁ ṭhānaṁ gahetvā ṭhitānītipi paṭisandhicittaṁ rūpaṁ na samuṭṭhāpeti.",
  "atk-abh02a0:93_0": "Khīṇāsavassa pana cuticittaṁ vaṭṭamūlassa vūpasantattā na samuṭṭhāpeti.",
  "atk-abh02a0:93_1": "Tassa hi sabbabhavesu vaṭṭamūlaṁ vūpasantaṁ abhabbuppattikaṁ punabbhave paveṇī nāma natthi.",
  "atk-abh02a0:93_2": "Sotāpannassa pana satta bhave ṭhapetvā aṭṭhameva vaṭṭamūlaṁ vūpasantaṁ.",
  "atk-abh02a0:93_3": "Tasmā tassa cuticittaṁ sattasu bhavesu rūpaṁ samuṭṭhāpeti , sakadāgāmino dvīsu, anāgāmino ekasmiṁ.",
  "atk-abh02a0:93_4": "Khīṇāsavassa sabbabhavesu vaṭṭamūlassa vūpasantattā neva samuṭṭhāpeti.",
  "atk-abh02a0:94_0": "Dvipañcaviññāṇesu pana jhānaṅgaṁ natthi, maggaṅgaṁ natthi,",
  "atk-abh02a0:94_1": "hetu natthīti cittaṅgaṁ dubbalaṁ hotīti cittaṅgadubbalatāya tāni rūpaṁ na samuṭṭhāpenti.",
  "atk-abh02a0:94_2": "Cattāri arūpavipākāni tasmiṁ bhave rūpassa natthitāya rūpaṁ na samuṭṭhāpenti. Na kevalañca tāneva,",
  "atk-abh02a0:94_3": "yāni aññānipi tasmiṁ bhave aṭṭha kāmāvacarakusalāni, dasa akusalāni, nava kiriyacittāni, cattāri āruppakusalāni, catasso āruppakiriyā, tīṇi maggacittāni,",
  "atk-abh02a0:94_4": "cattāri phalacittānīti dvecattālīsa cittāni uppajjanti,",
  "atk-abh02a0:94_5": "tānipi tattha rūpassa natthitāya eva rūpaṁ na samuṭṭhāpenti.",
  "atk-abh02a0:94_6": "Evaṁ paṭisandhicittaṁ rūpaṁ na samuṭṭhāpeti.",
  "atk-abh02a0:95_0": "Utu pana paṭhamaṁ rūpaṁ samuṭṭhāpeti. Ko esa utu nāmāti?",
  "atk-abh02a0:95_1": "Paṭisandhikkhaṇe uppannānaṁ samatiṁsakammajarūpānaṁ abbhantarā tejodhātu.",
  "atk-abh02a0:95_2": "Sā ṭhānaṁ patvā aṭṭha rūpāni samuṭṭhāpeti. Utu nāma cesa dandhanirodho; cittaṁ khippanirodhaṁ.",
  "atk-abh02a0:95_3": "Tasmiṁ dharanteyeva soḷasa cittāni uppajjitvā nirujjhanti.",
  "atk-abh02a0:95_4": "Tesu paṭisandhianantaraṁ paṭhamabhavaṅgacittaṁ uppādakkhaṇeyeva aṭṭha rūpāni samuṭṭhāpeti.",
  "atk-abh02a0:95_5": "Yadā pana saddassa uppattikālo bhavissati,",
  "atk-abh02a0:95_6": "tadā utucittāni saddanavakaṁ nāma samuṭṭhāpessanti.",
  "atk-abh02a0:95_7": "Kabaḷīkārāhāropi ṭhānaṁ patvā aṭṭha rūpāni samuṭṭhāpeti.",
  "atk-abh02a0:95_8": "Kuto panassa kabaḷīkārāhāroti? Mātito. Vuttampi cetaṁ –",
  "atk-abh02a0:96_0": "‘‘Yañcassa bhuñjatī mātā, annaṁ pānañca bhojanaṁ;",
  "atk-abh02a0:97_0": "Tena so tattha yāpeti, mātukucchigato naro’’ti. (saṁ. ni. 1.235);",
  "atk-abh02a0:98_0": "Evaṁ kucchigato dārako mātarā ajjhohaṭaannapānaojāya yāpeti.",
  "atk-abh02a0:98_1": "Sāva ṭhānappattā aṭṭha rūpāni samuṭṭhāpeti. Nanu ca sā ojā kharā? Vatthu sukhumaṁ? Kathaṁ tattha patiṭṭhātīti? Paṭhamaṁ tāva na patiṭṭhāti;",
  "atk-abh02a0:98_2": "ekassa vā dvinnaṁ vā sattāhānaṁ gatakāle patiṭṭhāti.",
  "atk-abh02a0:98_3": "Tato pana pure vā patiṭṭhātu pacchā vā;",
  "atk-abh02a0:98_4": "yadā mātarā ajjhohaṭaannapānaojā dārakassa sarīre patiṭṭhāti,",
  "atk-abh02a0:98_5": "tadā aṭṭha rūpāni samuṭṭhāpeti.",
  "atk-abh02a0:99_0": "Opapātikassāpi pakatipaṭiyattānaṁ khādanīyabhojanīyānaṁ atthiṭṭhāne nibbattassa tāni gahetvā ajjhoharato ṭhānappattā ojā rūpaṁ samuṭṭhāpeti.",
  "atk-abh02a0:99_1": "Eko annapānarahite araññe nibbattati, mahāchātako hoti,",
  "atk-abh02a0:99_2": "attanova jivhāya kheḷaṁ parivattetvā gilati.",
  "atk-abh02a0:99_3": "Tatrāpissa ṭhānappattā ojā rūpaṁ samuṭṭhāpeti.",
  "atk-abh02a0:100_0": "Evaṁ pañcavīsatiyā koṭṭhāsesu dveva rūpāni rūpaṁ samuṭṭhāpenti – tejodhātu ca kabaḷīkārāhāro ca.",
  "atk-abh02a0:100_1": "Arūpepi dveyeva dhammā rūpaṁ samuṭṭhāpenti – cittañceva kammacetanā ca.",
  "atk-abh02a0:100_2": "Tattha rūpaṁ uppādakkhaṇe ca bhaṅgakkhaṇe ca dubbalaṁ,",
  "atk-abh02a0:100_3": "ṭhānakkhaṇe balavanti ṭhānakkhaṇe rūpaṁ samuṭṭhāpeti.",
  "atk-abh02a0:100_4": "Cittaṁ ṭhānakkhaṇe ca bhaṅgakkhaṇe ca dubbalaṁ,",
  "atk-abh02a0:100_5": "uppādakkhaṇeyeva balavanti uppādakkhaṇeyeva rūpaṁ samuṭṭhāpeti.",
  "atk-abh02a0:100_6": "Kammacetanā niruddhāva paccayo hoti.",
  "atk-abh02a0:100_7": "Atīte kappakoṭisatasahassamatthakepi hi āyūhitaṁ kammaṁ etarahi paccayo hoti.",
  "atk-abh02a0:100_8": "Etarahi āyūhitaṁ anāgate kappakoṭisatasahassapariyosānepi paccayo hotīti. Evaṁ ‘pubbāparato’ veditabbā.",
  "atk-abh02a0:101_0": "‘Addhānaparicchedato’ti rūpaṁ kittakaṁ addhānaṁ tiṭṭhati? Arūpaṁ kittakanti?",
  "atk-abh02a0:101_1": "Rūpaṁ garupariṇāmaṁ dandhanirodhaṁ.",
  "atk-abh02a0:101_2": "Arūpaṁ lahupariṇāmaṁ khippanirodhaṁ.",
  "atk-abh02a0:101_3": "Rūpe dharanteyeva soḷasa cittāni uppajjitvā nirujjhanti.",
  "atk-abh02a0:101_4": "Taṁ pana sattarasamena cittena saddhiṁ nirujjhati.",
  "atk-abh02a0:101_5": "Yathā hi puriso ‘phalaṁ pātessāmī’ti muggarena rukkhasākhaṁ pahareyya,",
  "atk-abh02a0:101_6": "phalāni ca pattāni ca ekakkhaṇeyeva vaṇṭato mucceyyuṁ.",
  "atk-abh02a0:101_7": "Tattha phalāni attano bhārikatāya paṭhamataraṁ pathaviyaṁ patanti, pattāni lahukatāya pacchā.",
  "atk-abh02a0:101_8": "Evameva muggarappahārena pattānañca phalānañca ekakkhaṇe vaṇṭato muttakālo viya paṭisandhikkhaṇe rūpārūpadhammānaṁ ekakkhaṇe pātubhāvo;",
  "atk-abh02a0:101_9": "phalānaṁ bhārikatāya paṭhamataraṁ pathaviyaṁ patanaṁ viya rūpe dharanteyeva soḷasannaṁ cittānaṁ uppajjitvā nirujjhanaṁ;",
  "atk-abh02a0:101_10": "pattānaṁ lahukatāya pacchā pathaviyaṁ patanaṁ viya rūpassa sattarasamena cittena saha nirujjhanaṁ.",
  "atk-abh02a0:102_0": "Tattha kiñcāpi rūpaṁ dandhanirodhaṁ garupariṇāmaṁ,",
  "atk-abh02a0:102_1": "cittaṁ khippanirodhaṁ lahupariṇāmaṁ,",
  "atk-abh02a0:102_2": "rūpaṁ pana arūpaṁ arūpaṁ vā rūpaṁ ohāya pavattituṁ na sakkonti.",
  "atk-abh02a0:102_3": "Dvinnampi ekappamāṇāva pavatti.",
  "atk-abh02a0:102_4": "Tatrāyaṁ upamā – eko puriso lakuṇṭakapādo, eko dīghapādo.",
  "atk-abh02a0:102_5": "Tesu ekato maggaṁ gacchantesu yāva dīghapādo ekapadavāraṁ akkamati,",
  "atk-abh02a0:102_6": "tāva itaro pade padaṁ akkamitvā soḷasapadavārena gacchati.",
  "atk-abh02a0:102_7": "Dīghapādo lakuṇṭakapādassa soḷasa padavāre attano pādaṁ añchitvā ākaḍḍhitvā ekameva padavāraṁ karoti.",
  "atk-abh02a0:102_8": "Iti ekopi ekaṁ atikkamituṁ na sakkoti.",
  "atk-abh02a0:102_9": "Dvinnampi gamanaṁ ekappamāṇameva hoti. Evaṁsampadamidaṁ daṭṭhabbaṁ.",
  "atk-abh02a0:102_10": "Lakuṇṭakapādapuriso viya arūpaṁ; dīghapādapuriso viya rūpaṁ;",
  "atk-abh02a0:102_11": "dīghapādassa ekaṁ padavāraṁ akkamaṇakāle itarassa soḷasapadavāraakkamanaṁ viya rūpe dharanteyeva arūpadhammesu soḷasannaṁ cittānaṁ uppajjitvā nirujjhanaṁ;",
  "atk-abh02a0:102_12": "dvinnaṁ purisānaṁ lakuṇṭakapādapurisassa soḷasa padavāre itarassa attano pādaṁ añchitvā ākaḍḍhitvā ekapadavārakaraṇaṁ viya rūpassa sattarasamena cittena saddhiṁ nirujjhanaṁ;",
  "atk-abh02a0:102_13": "dvinnaṁ purisānaṁ aññamaññaṁ anohāya ekappamāṇeneva gamanaṁ viya arūpassa rūpaṁ rūpassa arūpaṁ anohāya ekappamāṇeneva pavattananti.",
  "atk-abh02a0:102_14": "Evaṁ ‘addhānaparicchedato’ veditabbā.",
  "atk-abh02a0:103_0": "‘Ekuppādanānānirodhato’ti idaṁ pacchimakammajaṁ ṭhapetvā dīpetabbaṁ. Paṭhamañhi paṭisandhicittaṁ, dutiyaṁ bhavaṅgaṁ,",
  "atk-abh02a0:103_1": "tatiyaṁ bhavaṅgaṁ…pe… soḷasamaṁ bhavaṅgaṁ.",
  "atk-abh02a0:103_2": "Tesu ekekassa uppādaṭṭhitibhaṅgavasena tayo tayo khaṇā.",
  "atk-abh02a0:103_3": "Tattha ekekassa cittassa tīsu tīsu khaṇesu samatiṁsa samatiṁsa kammajarūpāni uppajjanti.",
  "atk-abh02a0:103_4": "Tesu paṭisandhicittassa uppādakkhaṇe samuṭṭhitaṁ kammajarūpaṁ sattarasamassa bhavaṅgacittassa uppādakkhaṇeyeva nirujjhati;",
  "atk-abh02a0:103_5": "ṭhitikkhaṇe samuṭṭhitaṁ ṭhitikkhaṇeyeva;",
  "atk-abh02a0:103_6": "bhaṅgakkhaṇe samuṭṭhitaṁ bhaṅgakkhaṇeyeva nirujjhati.",
  "atk-abh02a0:103_7": "Evaṁ dutiyabhavaṅgacittaṁ ādiṁ katvā attano attano sattarasamena cittena saddhiṁ yojetvā nayo netabbo.",
  "atk-abh02a0:103_8": "Iti soḷasa tikā aṭṭhacattālīsa honti.",
  "atk-abh02a0:103_9": "Ayaṁ aṭṭhacattālīsakammajarūpapaveṇī nāma.",
  "atk-abh02a0:103_10": "Sā panesā rattiñca divā ca khādantānampi bhuñjantānampi suttānampi pamattānampi nadīsoto viya ekantaṁ pavattati yevāti.",
  "atk-abh02a0:103_11": "Evaṁ ‘ekuppādanānānirodhato’ veditabbā.",
  "atk-abh02a0:104_0": "‘Nānuppādaekanirodhatā’ pacchimakammajena dīpetabbā.",
  "atk-abh02a0:104_1": "Tattha āyusaṁkhārapariyosāne soḷasannaṁ cittānaṁ vāre sati heṭṭhāsoḷasakaṁ uparisoḷasakanti dve ekato yojetabbāni.",
  "atk-abh02a0:104_2": "Heṭṭhāsoḷasakasmiñhi paṭhamacittassa uppādakkhaṇe samuṭṭhitaṁ samatiṁsakammajarūpaṁ uparisoḷasakasmiṁ paṭhamacittassa uppādakkhaṇeyeva nirujjhati;",
  "atk-abh02a0:104_3": "ṭhitikkhaṇe samuṭṭhitaṁ tassa ṭhitikkhaṇeyeva bhaṅgakkhaṇe samuṭṭhitaṁ tassa bhaṅgakkhaṇeyeva nirujjhati.",
  "atk-abh02a0:104_4": "Heṭṭhimasoḷasakasmiṁ pana dutiyacittassa…pe… soḷasamacittassa uppādakkhaṇe samuṭṭhitaṁ samatiṁsakammajarūpaṁ cuticittassa uppādakkhaṇeyeva nirujjhati;",
  "atk-abh02a0:104_5": "tassa ṭhitikkhaṇe samuṭṭhitaṁ cuticittassa ṭhitikkhaṇeyeva;",
  "atk-abh02a0:104_6": "bhaṅgakkhaṇe samuṭṭhitaṁ cuticittassa bhaṅgakkhaṇeyeva nirujjhati.",
  "atk-abh02a0:104_7": "Tato paṭṭhāya kammajarūpapaveṇī na pavattati. Yadi pavatteyya,",
  "atk-abh02a0:104_8": "sattā akkhayā avayā ajarā amarā nāma bhaveyyuṁ.",
  "atk-abh02a0:105_0": "Ettha pana yadetaṁ ‘sattarasamassa bhavaṅgacittassa uppādakkhaṇeyeva nirujjhatī’tiādinā nayena ‘ekassa cittassa uppādakkhaṇe uppannaṁ rūpaṁ aññassa uppādakkhaṇe nirujjhatī’ti aṭṭhakathāyaṁ āgatattā vuttaṁ,",
  "atk-abh02a0:105_1": "taṁ ‘‘yassa kāyasaṅkhāro nirujjhati,",
  "atk-abh02a0:105_2": "tassa cittasaṅkhāro nirujjhatī’’ti? ‘‘Āmantā’’ti (yama.",
  "atk-abh02a0:105_3": "2.saṅkhārayamaka.79) imāya pāḷiyā virujjhati. Kathaṁ?",
  "atk-abh02a0:105_4": "Kāyasaṅkhāro hi cittasamuṭṭhāno assāsapassāsavāto.",
  "atk-abh02a0:105_5": "Cittasamuṭṭhānarūpañca cittassa uppādakkhaṇe uppajjitvā yāva aññāni soḷasa cittāni uppajjanti tāva tiṭṭhati.",
  "atk-abh02a0:105_6": "Tesaṁ soḷasannaṁ sabbapacchimena saddhiṁ nirujjhati.",
  "atk-abh02a0:105_7": "Iti yena cittena saddhiṁ uppajjati,",
  "atk-abh02a0:105_8": "tato paṭṭhāya sattarasamena saddhiṁ nirujjhati;",
  "atk-abh02a0:105_9": "na kassaci cittassa uppādakkhaṇe vā ṭhitikkhaṇe vā nirujjhati,",
  "atk-abh02a0:105_10": "nāpi ṭhitikkhaṇe vā bhaṅgakkhaṇe vā uppajjati.",
  "atk-abh02a0:105_11": "Esā cittasamuṭṭhānarūpassa dhammatāti niyamato cittasaṅkhārena saddhiṁ ekakkhaṇe nirujjhanato ‘‘āmantā’’ti vuttaṁ.",
  "atk-abh02a0:106_0": "Yo cāyaṁ cittasamuṭṭhānassa khaṇaniyamo vutto kammādisamuṭṭhānassāpi ayameva khaṇaniyamo.",
  "atk-abh02a0:106_1": "Tasmā paṭisandhicittena sahuppannaṁ kammajarūpaṁ tato paṭṭhāya sattarasamena saddhiṁ nirujjhati.",
  "atk-abh02a0:106_2": "Paṭisandhicittassa ṭhitikkhaṇe uppannaṁ aṭṭhārasamassa uppādakkhaṇe nirujjhati.",
  "atk-abh02a0:106_3": "Paṭisandhicittassa bhaṅgakkhaṇe uppannaṁ aṭṭhārasamassa ṭhānakkhaṇe nirujjhatīti iminā nayenettha yojanā kātabbā.",
  "atk-abh02a0:106_4": "Tato paraṁ pana utusamuṭṭhānikapaveṇīyeva tiṭṭhati.",
  "atk-abh02a0:106_5": "‘Nīharitvā jhāpethā’ti vattabbaṁ hoti.",
  "atk-abh02a0:106_6": "Evaṁ ‘nānuppādaekanirodhato’ veditabbā.",
  "atk-abh02a0:107_0": "‘Ekuppādaekanirodhato’ti rūpaṁ pana rūpena saha ekuppādaṁ ekanirodhaṁ.",
  "atk-abh02a0:107_1": "Arūpaṁ arūpena saha ekuppādaṁ ekanirodhaṁ.",
  "atk-abh02a0:107_2": "Evaṁ ‘ekuppādaekanirodhato’ veditabbā.",
  "atk-abh02a0:108_0": "‘Nānuppādanānānirodhatā’ pana catusantatirūpena dīpetabbā.",
  "atk-abh02a0:108_1": "Imassa hi uddhaṁ pādatalā adho kesamatthakā tacapariyantassa sarīrassa tattha tattha catusantatirūpaṁ ghanapuñjabhāvena vattati.",
  "atk-abh02a0:108_2": "Evaṁ vattamānassāpissa na ekuppādāditā sallakkhetabbā.",
  "atk-abh02a0:108_3": "Yathā pana upacikarāji vā kipillikarāji vā olokiyamānā ekābaddhā viya hoti, na pana ekābaddhā.",
  "atk-abh02a0:108_4": "Aññissā hi sīsasantike aññissā sīsampi udarampi pādāpi,",
  "atk-abh02a0:108_5": "aññissā udarasantike aññissā sīsampi udarampi pādāpi,",
  "atk-abh02a0:108_6": "aññissā pādasantike aññissā sīsampi udarampi pādāpi honti.",
  "atk-abh02a0:108_7": "Evameva catusantatirūpānampi aññassa uppādakkhaṇe aññassa uppādopi hoti ṭhitipi bhaṅgopi,",
  "atk-abh02a0:108_8": "aññassa ṭhitikkhaṇe aññassa uppādopi hoti ṭhitipi bhaṅgopi,",
  "atk-abh02a0:108_9": "aññassa bhaṅgakkhaṇe aññassa uppādopi hoti ṭhitipi bhaṅgopi.",
  "atk-abh02a0:108_10": "Evamettha ‘nānuppādanānānirodhatā’ veditabbā.",
  "atk-abh02a0:109_0": "‘Atītādīni’ pana dūradukapariyosānāni pāḷiyaṁ āgatāneva.",
  "atk-abh02a0:109_1": "‘Paccayasamuṭṭhānāni’pi ‘‘kammajaṁ, kammapaccayaṁ,",
  "atk-abh02a0:109_2": "kammapaccayautusamuṭṭhāna’’ntiādinā (dha. sa. aṭṭha.",
  "atk-abh02a0:109_3": "975) nayena heṭṭhā kathitāniyeva.",
  "atk-abh02a0:109_4": "Pañcapi pana khandhā parinipphannāva honti, no aparinipphannā; saṅkhatāva no asaṅkhatā; apica nipphannāpi hontiyeva.",
  "atk-abh02a0:109_5": "Sabhāvadhammesu hi nibbānamevekaṁ aparinipphannaṁ anipphannañca.",
  "atk-abh02a0:109_6": "Nirodhasamāpatti pana nāmapaññatti ca kathanti?",
  "atk-abh02a0:109_7": "Nirodhasamāpatti lokiyalokuttarāti vā saṅkhatāsaṅkhatāti vā parinipphannāparinipphannāti vā na vattabbā.",
  "atk-abh02a0:109_8": "Nipphannā pana hoti samāpajjantena samāpajjitabbato. Tathā nāmapaññatti.",
  "atk-abh02a0:109_9": "Sāpi hi lokiyādibhedaṁ na labhati;",
  "atk-abh02a0:109_10": "nipphannā pana hoti no anipphannā;",
  "atk-abh02a0:109_11": "nāmaggahaṇañhi gaṇhantova gaṇhātīti.",
  "atk-abh02a0:110_0": "Kamādivinicchayakathā",
  "atk-abh02a0:111_0": "Evaṁ pakiṇṇakato khandhe viditvā puna etesuyeva –",
  "atk-abh02a0:112_0": "Khandhesu ñāṇabhedatthaṁ, kamatotha visesato;",
  "atk-abh02a0:113_0": "Anūnādhikato ceva, upamāto tatheva ca.",
  "atk-abh02a0:114_0": "Daṭṭhabbato dvidhā evaṁ, passantassatthasiddhito;",
  "atk-abh02a0:115_0": "Vinicchayanayo sammā, viññātabbo vibhāvinā.",
  "atk-abh02a0:116_0": "Tattha ‘kamato’ti idha uppattikkamo, pahānakkamo, paṭipattikkamo, bhūmikkamo, desanākkamoti bahuvidho kamo.",
  "atk-abh02a0:117_0": "Tattha ‘‘paṭhamaṁ kalalaṁ hoti, kalalā hoti abbuda’’nti (saṁ. ni. 1.235) evamādi uppattikkamo.",
  "atk-abh02a0:117_1": "‘‘Dassanena pahātabbā dhammā,",
  "atk-abh02a0:117_2": "bhāvanāya pahātabbā dhammā’’ti (dha. sa.",
  "atk-abh02a0:117_3": "tikamātikā 8) evamādi pahānakkamo. ‘‘Sīlavisuddhi, cittavisuddhī’’ti (ma. ni. 1.259; paṭi. ma. 3.41) evamādi paṭipattikkamo. ‘‘Kāmāvacarā ,",
  "atk-abh02a0:117_4": "rūpāvacarā’’ti evamādi bhūmikkamo. ‘‘Cattāro satipaṭṭhānā,",
  "atk-abh02a0:117_5": "cattāro sammappadhānā’’ti (dī. ni.",
  "atk-abh02a0:117_6": "3.145) vā ‘‘dānakathaṁ sīlakatha’’nti (ma. ni. 2.69; dī. ni.",
  "atk-abh02a0:117_7": "1.298) vā evamādi desanākkamo.",
  "atk-abh02a0:117_8": "Tesu idha uppattikkamo tāva na yujjati,",
  "atk-abh02a0:117_9": "kalalādīnaṁ viya khandhānaṁ pubbāpariyavavatthānena anuppattito;",
  "atk-abh02a0:117_10": "na pahānakkamo kusalābyākatānaṁ appahātabbato;",
  "atk-abh02a0:117_11": "na paṭipattikkamo akusalānaṁ appaṭipajjanīyato;",
  "atk-abh02a0:117_12": "na bhūmikkamo vedanādīnaṁ catubhūmakapariyāpannattā.",
  "atk-abh02a0:118_0": "Desanākkamo pana yujjati.",
  "atk-abh02a0:118_1": "Abhedena hi yaṁ pañcasu khandhesu attaggāhapatitaṁ veneyyajanaṁ samūhaghanavinibbhogadassanena attaggāhato mocetukāmo bhagavā hitakāmo tassa janassa sukhaggahaṇatthaṁ cakkhuādīnampi visayabhūtaṁ oḷārikaṁ paṭhamaṁ rūpakkhandhaṁ desesi.",
  "atk-abh02a0:118_2": "Tato iṭṭhāniṭṭharūpasaṁveditaṁ vedanaṁ,",
  "atk-abh02a0:118_3": "yaṁ vedayati taṁ sañjānātīti evaṁ vedanāvisayassa ākāraggāhikaṁ saññaṁ,",
  "atk-abh02a0:118_4": "saññāvasena abhisaṅkhārake saṅkhāre,",
  "atk-abh02a0:118_5": "tesaṁ vedanādīnaṁ nissayaṁ adhipatibhūtañca viññāṇanti evaṁ tāva ‘kamato’ vinicchayanayo viññātabbo.",
  "atk-abh02a0:119_0": "‘Visesato’ti khandhānañca upādānakkhandhānañca visesato. Ko pana tesaṁ viseso?",
  "atk-abh02a0:119_1": "Khandhā tāva avisesato vuttā,",
  "atk-abh02a0:119_2": "upādānakkhandhā sāsavaupādānīyabhāvena visesetvā. Yathāha –",
  "atk-abh02a0:120_0": "‘‘Pañca, bhikkhave,",
  "atk-abh02a0:120_1": "khandhe desessāmi pañcupādānakkhandhe ca, taṁ suṇātha. Katame ca, bhikkhave, pañcakkhandhā? Yaṁ kiñci, bhikkhave,",
  "atk-abh02a0:120_2": "rūpaṁ atītānāgatapaccuppannaṁ…pe… santike vā – ayaṁ vuccati, rūpakkhandho.",
  "atk-abh02a0:120_3": "Yā kāci vedanā…pe… yā kāci saññā…pe… ye keci saṅkhārā…pe… yaṁ kiñci viññāṇaṁ …pe… santike vā – ayaṁ vuccati, viññāṇakkhandho. Ime vuccanti, bhikkhave, pañcakkhandhā. Katame ca, bhikkhave, pañcupādānakkhandhā? Yaṁ kiñci, bhikkhave,",
  "atk-abh02a0:120_4": "rūpaṁ…pe… santike vā sāsavaṁ upādāniyaṁ – ayaṁ vuccati, rūpūpādānakkhandho.",
  "atk-abh02a0:120_5": "Yā kāci vedanā…pe… yaṁ kiñci viññāṇaṁ…pe… santike vā sāsavaṁ upādāniyaṁ – ayaṁ vuccati, bhikkhave, viññāṇupādānakkhandho. Ime vuccanti, bhikkhave, pañcupādānakkhandhā’’ti (saṁ. ni. 3.48).",
  "atk-abh02a0:121_0": "Ettha ca yathā vedanādayo anāsavāpi sāsavāpi atthi, na evaṁ rūpaṁ.",
  "atk-abh02a0:121_1": "Yasmā panassa rāsaṭṭhena khandhabhāvo yujjati tasmā khandhesu vuttaṁ.",
  "atk-abh02a0:121_2": "Yasmā rāsaṭṭhena ca sāsavaṭṭhena ca upādānakkhandhabhāvo yujjati tasmā upādānakkhandhesu vuttaṁ.",
  "atk-abh02a0:121_3": "Vedanādayo pana anāsavāva khandhesu vuttā, sāsavā upādānakkhandhesu.",
  "atk-abh02a0:121_4": "‘Upādānakkhandhā’ti ettha ca upādānagocarā khandhā upādānakkhandhāti evamattho daṭṭhabbo.",
  "atk-abh02a0:121_5": "Idha pana sabbepete ekajjhaṁ katvā khandhāti adhippetā.",
  "atk-abh02a0:122_0": "‘Anūnādhikato’ti kasmā pana bhagavatā pañceva khandhā vuttā anūnā anadhikāti?",
  "atk-abh02a0:122_1": "Sabbasaṅkhatasabhāgekasaṅgahato,",
  "atk-abh02a0:122_2": "attattaniyaggāhavatthussa etapparamato, aññesañca tadavarodhato.",
  "atk-abh02a0:122_3": "Anekappabhedesu hi saṅkhatadhammesu sabhāgavasena saṅgayhamānesu rūpaṁ rūpasabhāgasaṅgahavasena eko khandho hoti,",
  "atk-abh02a0:122_4": "vedanā vedanāsabhāgasaṅgahavasena eko khandho hoti. Esa nayo saññādīsupi.",
  "atk-abh02a0:122_5": "Tasmā sabbasaṅkhatasabhāgasaṅgahato pañceva vuttā.",
  "atk-abh02a0:122_6": "Etaparamañcetaṁ attattaniyaggāhavatthu yadidaṁ rūpādayo pañca. Vuttañhetaṁ – ‘‘rūpe kho, bhikkhave,",
  "atk-abh02a0:122_7": "sati rūpaṁ upādāya rūpaṁ abhinivissa evaṁ diṭṭhi uppajjati – ‘etaṁ mama, esohamasmi, eso me attā’ti (saṁ. ni. 3.207).",
  "atk-abh02a0:122_8": "Vedanāya… saññāya… saṅkhāresu….",
  "atk-abh02a0:122_9": "Viññāṇe sati viññāṇaṁ upādāya viññāṇaṁ abhinivissa evaṁ diṭṭhi uppajjati – ‘etaṁ mama, esohamasmi, eso me attā’’’ti.",
  "atk-abh02a0:122_10": "Tasmā attattaniyaggāhavatthussa etaparamatopi pañceva vuttā.",
  "atk-abh02a0:122_11": "Yepi caññe sīlādayo pañca dhammakkhandhā vuttā,",
  "atk-abh02a0:122_12": "tepi saṅkhārakkhandhapariyāpannattā ettheva avarodhaṁ gacchanti.",
  "atk-abh02a0:122_13": "Tasmā aññesaṁ tadavarodhatopi pañceva vuttāti.",
  "atk-abh02a0:122_14": "Evaṁ ‘anūnādhikato’ vinicchayanayo viññātabbo.",
  "atk-abh02a0:123_0": "‘Upamāto’ti ettha hi gilānasālūpamo rūpupādānakkhandho gilānūpamassa viññāṇupādānakkhandhassa vatthudvārārammaṇavasena nivāsanaṭṭhānato,",
  "atk-abh02a0:123_1": "gelaññūpamo vedanupādānakkhandho ābādhakattā,",
  "atk-abh02a0:123_2": "gelaññasamuṭṭhānūpamo saññupādānakkhandho kāmasaññādivasena rāgādisampayuttavedanāsambhavā,",
  "atk-abh02a0:123_3": "asappāyasevanūpamo saṅkhārupādānakkhandho vedanāgelaññassa nidānattā.",
  "atk-abh02a0:123_4": "‘‘Vedanaṁ vedanattāya saṅkhatamabhisaṅkharontī’’ti (saṁ. ni. 3.79) hi vuttaṁ.",
  "atk-abh02a0:123_5": "Tathā ‘‘akusalassa kammassa katattā upacitattā vipākaṁ kāyaviññāṇaṁ uppannaṁ hoti dukkhasahagata’’nti (dha. sa. 556).",
  "atk-abh02a0:123_6": "Gilānūpamo viññāṇupādānakkhandho vedanāgelaññena aparimuttattā.",
  "atk-abh02a0:123_7": "Apica cārakakāraṇaaparādhakāraṇakārakaaparādhikūpamā ete bhājanabhojanabyañjanaparivesakabhuñjakūpamā cāti,",
  "atk-abh02a0:123_8": "evaṁ ‘upamāto’ vinicchayanayo viññātabbo.",
  "atk-abh02a0:124_0": "‘Daṭṭhabbato dvidhā’ti saṅkhepato vitthārato cāti evaṁ dvidhā daṭṭhabbato pettha vinicchayanayo viññātabbo.",
  "atk-abh02a0:124_1": "Saṅkhepato hi pañcupādānakkhandhā āsivisūpame (saṁ. ni.",
  "atk-abh02a0:124_2": "4.238) vuttanayena ukkhittāsikapaccatthikato, bhārasuttavasena (saṁ. ni. 3.22) bhārato,",
  "atk-abh02a0:124_3": "khajjanīyapariyāyavasena (saṁ. ni. 3.79) khādakato, yamakasuttavasena (saṁ. ni.",
  "atk-abh02a0:124_4": "3.85) aniccadukkhānattasaṅkhatavadhakato daṭṭhabbā.",
  "atk-abh02a0:125_0": "Vitthārato panettha pheṇapiṇḍo viya rūpaṁ daṭṭhabbaṁ, udakapubbuḷo viya vedanā, marīcikā viya saññā,",
  "atk-abh02a0:125_1": "kadalikkhandho viya saṅkhārā, māyā viya viññāṇaṁ. Vuttañhetaṁ –",
  "atk-abh02a0:126_0": "‘‘Pheṇapiṇḍūpamaṁ rūpaṁ, vedanā pubbuḷūpamā;",
  "atk-abh02a0:127_0": "Marīcikūpamā saññā, saṅkhārā kadalūpamā;",
  "atk-abh02a0:128_0": "Māyūpamañca viññāṇaṁ, desitādiccabandhunā’’ti. (saṁ. ni. 3.95);",
  "atk-abh02a0:129_0": "Tattha rūpādīnaṁ pheṇapiṇḍādīhi evaṁ sadisatā veditabbā – yathā hi pheṇapiṇḍo nissārova evaṁ rūpampi niccasāradhuvasāraattasāravirahena nissārameva.",
  "atk-abh02a0:129_1": "Yathā ca so ‘iminā pattaṁ vā thālakaṁ vā karissāmī’ti gahetuṁ na sakkā,",
  "atk-abh02a0:129_2": "gahitopi tamatthaṁ na sādheti bhijjateva;",
  "atk-abh02a0:129_3": "evaṁ rūpampi ‘nicca’nti vā ‘dhuva’nti vā ‘aha’nti vā ‘mama’nti vā gahetuṁ na sakkā, gahitampi na tathā tiṭṭhati,",
  "atk-abh02a0:129_4": "aniccaṁ dukkhaṁ anattā asubhaññeva hotīti.",
  "atk-abh02a0:129_5": "Evaṁ ‘pheṇapiṇḍasadisameva’ hoti.",
  "atk-abh02a0:130_0": "Yathā vā pana pheṇapiṇḍo chiddāvachiddo anekasandhighaṭito bahūnnaṁ udakasappādīnaṁ pāṇānaṁ āvāso,",
  "atk-abh02a0:130_1": "evaṁ rūpampi chiddāvachiddaṁ anekasandhighaṭitaṁ.",
  "atk-abh02a0:130_2": "Kulavasena cettha asīti kimikulāni vasanti.",
  "atk-abh02a0:130_3": "Tadeva tesaṁ sūtigharampi vaccakuṭipi gilānasālāpi susānampi.",
  "atk-abh02a0:130_4": "Na te aññattha gantvā gabbhavuṭṭhānādīni karonti. Evampi pheṇapiṇḍasadisaṁ.",
  "atk-abh02a0:130_5": "Yathā ca pheṇapiṇḍo āditova badarapakkamatto hutvā anupubbena pabbatakūṭamattopi hoti,",
  "atk-abh02a0:130_6": "evaṁ rūpampi ādito kalalamattaṁ hutvā anupubbena byāmamattampi gomahiṁsahatthiādīnaṁ vasena pabbatakūṭamattampi hoti,",
  "atk-abh02a0:130_7": "macchakacchapādīnaṁ vasena anekayojanasatappamāṇampi. Evampi pheṇapiṇḍasadisaṁ.",
  "atk-abh02a0:130_8": "Yathā ca pheṇapiṇḍo uṭṭhitamattopi bhijjati, thokaṁ gantvāpi,",
  "atk-abh02a0:130_9": "samuddaṁ patvā pana avassameva bhijjati;",
  "atk-abh02a0:130_10": "evameva rūpampi kalalabhāvepi bhijjati, abbudādibhāve,",
  "atk-abh02a0:130_11": "antarā pana abhejjamānampi vassasatāyukānaṁ vassasataṁ patvā avassameva bhijjati,",
  "atk-abh02a0:130_12": "maraṇamukhe cuṇṇavicuṇṇaṁ hoti. Evampi pheṇapiṇḍasadisaṁ.",
  "atk-abh02a0:131_0": "Yathā pana pubbuḷo asāro, evaṁ vedanāpi. Yathā ca so abalo, agayhupago,",
  "atk-abh02a0:131_1": "na sakkā taṁ gahetvā phalakaṁ vā āsanaṁ vā kātuṁ, gahitaggahitopi bhijjateva; evaṁ vedanāpi abalā, agayhupagā,",
  "atk-abh02a0:131_2": "na sakkā ‘niccā’ti vā ‘dhuvā’ti vā gahetuṁ, gahitāpi na tathā tiṭṭhati.",
  "atk-abh02a0:131_3": "Evaṁ agayhupagatāyapi vedanā ‘pubbuḷasadisā’.",
  "atk-abh02a0:131_4": "Yathā pana tasmiṁ tasmiṁ udakabindumhi pubbuḷo uppajjati ceva nirujjhati ca, na ciraṭṭhitiko hoti;",
  "atk-abh02a0:131_5": "evaṁ vedanāpi uppajjati ceva nirujjhati ca, na ciraṭṭhitikā hoti,",
  "atk-abh02a0:131_6": "ekaccharakkhaṇe koṭisatasahassasaṅkhyā uppajjitvā nirujjhati. Yathā ca pubbuḷo udakatalaṁ, udakabinduṁ ,",
  "atk-abh02a0:131_7": "udakajallakaṁ saṅkaḍḍhitvā puṭaṁ katvā gahaṇavātañcāti cattāri kāraṇāni paṭicca uppajjati; evaṁ vedanāpi vatthuṁ, ārammaṇaṁ, kilesajālaṁ,",
  "atk-abh02a0:131_8": "phassasaṅghaṭṭanañcāti cattāri kāraṇāni paṭicca uppajjati. Evampi vedanā pubbuḷasadisā.",
  "atk-abh02a0:132_0": "Saññāpi asārakaṭṭhena ‘marīcisadisā’. Tathā agayhupagaṭṭhena;",
  "atk-abh02a0:132_1": "na hi sakkā taṁ gahetvā pivituṁ vā nhāyituṁ vā bhājanaṁ vā pūretuṁ.",
  "atk-abh02a0:132_2": "Apica yathā marīci vipphandati, sañjātūmivego viya khāyati;",
  "atk-abh02a0:132_3": "evaṁ nīlasaññādibhedā saññāpi nīlādianubhavanatthāya phandati vipphandati.",
  "atk-abh02a0:132_4": "Yathā ca marīci mahājanaṁ vippalambheti ,",
  "atk-abh02a0:132_5": "‘paripuṇṇavāpī viya paripuṇṇanadī viya dissatī’ti vadāpeti; evaṁ saññāpi vippalambheti,",
  "atk-abh02a0:132_6": "‘idaṁ nīlakaṁ subhaṁ sukhaṁ nicca’nti vadāpeti. Pītakādīsupi eseva nayo.",
  "atk-abh02a0:132_7": "Evaṁ vippalambhanenāpi marīcisadisā.",
  "atk-abh02a0:133_0": "Saṅkhārāpi asārakaṭṭhena ‘kadalikkhandhasadisā’. Tathā agayhupagaṭṭhena.",
  "atk-abh02a0:133_1": "Yatheva hi kadalikkhandhato kiñci gahetvā na sakkā gopānasīādīnamatthāya upanetuṁ, upanītampi na tathā hoti;",
  "atk-abh02a0:133_2": "evaṁ saṅkhārāpi na sakkā niccādivasena gahetuṁ, gahitāpi na tathā honti.",
  "atk-abh02a0:133_3": "Yathā ca kadalikkhandho bahuvaṭṭisamodhāno hoti,",
  "atk-abh02a0:133_4": "evaṁ saṅkhārakkhandhopi bahudhammasamodhāno.",
  "atk-abh02a0:133_5": "Yathā ca kadalikkhandho nānālakkhaṇo,",
  "atk-abh02a0:133_6": "aññoyeva hi bāhirāya pattavaṭṭiyā vaṇṇo,",
  "atk-abh02a0:133_7": "añño tato abbhantarabbhantarānaṁ;",
  "atk-abh02a0:133_8": "evameva saṅkhārakkhandhopi aññadeva phassassa lakkhaṇaṁ, aññaṁ cetanādīnaṁ.",
  "atk-abh02a0:133_9": "Samodhānetvā pana saṅkhārakkhandhotveva vuccatīti.",
  "atk-abh02a0:133_10": "Evampi saṅkhārakkhandho kadalikkhandhasadiso.",
  "atk-abh02a0:134_0": "Viññāṇampi asārakaṭṭhena ‘māyāsadisaṁ’. Tathā agayhupagaṭṭhena.",
  "atk-abh02a0:134_1": "Yathā ca māyā ittarā lahupaccupaṭṭhānā, evaṁ viññāṇaṁ.",
  "atk-abh02a0:134_2": "Tañhi tatopi ittaratarañceva lahupaccupaṭṭhānatarañca.",
  "atk-abh02a0:134_3": "Teneva hi cittena puriso āgato viya, gato viya, ṭhito viya, nisinno viya hoti.",
  "atk-abh02a0:134_4": "Aññadeva cāgamanakāle cittaṁ, aññaṁ gamanakālādīsu. Evampi viññāṇaṁ māyāsadisaṁ. Māyā ca mahājanaṁ vañceti,",
  "atk-abh02a0:134_5": "yaṁ kiñcideva ‘idaṁ suvaṇṇaṁ rajataṁ muttā’tipi gahāpeti.",
  "atk-abh02a0:134_6": "Viññāṇampi mahājanaṁ vañceti,",
  "atk-abh02a0:134_7": "teneva cittena āgacchantaṁ viya, gacchantaṁ viya, ṭhitaṁ viya, nisinnaṁ viya katvā gāhāpeti. Aññadeva ca āgamane cittaṁ, aññaṁ gamanādīsu. Evampi viññāṇaṁ māyāsadisaṁ.",
  "atk-abh02a0:134_8": "Visesato ca subhārammaṇampi oḷārikampi ajjhattikarūpaṁ asubhanti daṭṭhabbaṁ.",
  "atk-abh02a0:134_9": "Vedanā tīhi dukkhatāhi avinimuttato dukkhāti saññāsaṅkhārā avidheyyato anattāti viññāṇaṁ udayabbayadhammato aniccanti daṭṭhabbaṁ.",
  "atk-abh02a0:135_0": "‘Evaṁ passantassatthasiddhito’ti evañca saṅkhepavitthāravasena dvidhā passato yā atthasiddhi hoti,",
  "atk-abh02a0:135_1": "tatopi vinicchayanayo viññātabbo,",
  "atk-abh02a0:135_2": "seyyathidaṁ – saṅkhepato tāva pañcupādānakkhandhesu ukkhittāsikapaccatthikādibhāvena passanto khandhehi na vihaññati.",
  "atk-abh02a0:135_3": "Vitthārato pana rūpādīni pheṇapiṇḍādisadisabhāvena passanto na asāresu sāradassī hoti.",
  "atk-abh02a0:135_4": "Visesato ca ajjhattikarūpaṁ asubhato passanto kabaḷīkārāhāraṁ parijānāti ,",
  "atk-abh02a0:135_5": "asubhe subhanti vipallāsaṁ pajahati, kāmoghaṁ uttarati, kāmayogena visaṁyujjati, kāmāsavena anāsavo hoti,",
  "atk-abh02a0:135_6": "abhijjhākāyaganthaṁ bhindati, kāmupādānaṁ na upādiyati.",
  "atk-abh02a0:135_7": "Vedanaṁ dukkhato passanto phassāhāraṁ parijānāti,",
  "atk-abh02a0:135_8": "dukkhe sukhanti vipallāsaṁ pajahati, bhavoghaṁ uttarati, bhavayogena visaṁyujjati, bhavāsavena anāsavo hoti, byāpādakāyaganthaṁ bhindati,",
  "atk-abh02a0:135_9": "sīlabbatupādānaṁ na upādiyati.",
  "atk-abh02a0:135_10": "Saññaṁ saṅkhāre ca anattato passanto manosañcetanāhāraṁ parijānāti,",
  "atk-abh02a0:135_11": "anattani attāti vipallāsaṁ pajahati, diṭṭhoghaṁ uttarati, diṭṭhiyogena visaṁyujjati, diṭṭhāsavena anāsavo hoti,",
  "atk-abh02a0:135_12": "idaṁ saccābhinivesakāyaganthaṁ bhindati, attavādupādānaṁ na upādiyati.",
  "atk-abh02a0:135_13": "Viññāṇaṁ aniccato passanto viññāṇāhāraṁ parijānāti,",
  "atk-abh02a0:135_14": "anicce niccanti vipallāsaṁ pajahati, avijjoghaṁ uttarati, avijjāyogena visaṁyujjati, avijjāsavena anāsavo hoti,",
  "atk-abh02a0:135_15": "sīlabbataparāmāsakāyaganthaṁ bhindati, diṭṭhupādānaṁ na upādiyati.",
  "atk-abh02a0:136_0": "Evaṁ mahānisaṁsaṁ, vadhakādivasena dassanaṁ yasmā;",
  "atk-abh02a0:137_0": "Tasmā khandhe dhīro, vadhakādivasena passeyyāti.",
  "atk-abh02a0:138_0": "Suttantabhājanīyavaṇṇanā.",
  "atk-abh02a0:139_0": "2. Abhidhammabhājanīyavaṇṇanā",
  "atk-abh02a0:140_0": "32.",
  "atk-abh02a0:140_1": "Idāni abhidhammabhājanīyaṁ hoti.",
  "atk-abh02a0:140_2": "Tattha rūpakkhandhaniddeso heṭṭhā rūpakaṇḍe vitthāritanayeneva veditabbo.",
  "atk-abh02a0:141_0": "34.",
  "atk-abh02a0:141_1": "Vedanākkhandhaniddese ekavidhenāti ekakoṭṭhāsena.",
  "atk-abh02a0:141_2": "Phassasampayuttoti phassena sampayutto. Sabbāpi catubhūmikavedanā.",
  "atk-abh02a0:141_3": "Sahetukaduke sahetukā catubhūmikavedanā, ahetukā kāmāvacarāva.",
  "atk-abh02a0:141_4": "Iminā upāyena kusalapadādīhi vuttā vedanā jānitabbā.",
  "atk-abh02a0:141_5": "Apicāyaṁ vedanākkhandho ekavidhena phassasampayuttato dassito, duvidhena sahetukāhetukato, tividhena jātito , catubbidhena bhūmantarato, pañcavidhena indriyato.",
  "atk-abh02a0:141_6": "Tattha sukhindriyadukkhindriyāni kāyappasādavatthukāni kāmāvacarāneva.",
  "atk-abh02a0:141_7": "Somanassindriyaṁ chaṭṭhavatthukaṁ vā avatthukaṁ vā tebhūmakaṁ .",
  "atk-abh02a0:141_8": "Domanassindriyaṁ chaṭṭhavatthukaṁ kāmāvacaraṁ.",
  "atk-abh02a0:141_9": "Upekkhindriyaṁ cakkhādicatuppasādavatthukaṁ chaṭṭhavatthukaṁ avatthukañca catubhūmakaṁ. Chabbidhena vatthuto dassito.",
  "atk-abh02a0:141_10": "Tattha purimā pañca vedanā pañcappasādavatthukā kāmāvacarāva chaṭṭhā avatthukā vā savatthukā vā catubhūmikā.",
  "atk-abh02a0:142_0": "Sattavidhena tattha manosamphassajā bhedato dassitā,",
  "atk-abh02a0:142_1": "aṭṭhavidhena tattha kāyasamphassajā bhedato,",
  "atk-abh02a0:142_2": "navavidhena sattavidhabhede manoviññāṇadhātusamphassajā bhedato,",
  "atk-abh02a0:142_3": "dasavidhena aṭṭhavidhabhede manoviññāṇadhātusamphassajā bhedato.",
  "atk-abh02a0:142_4": "Etesu hi sattavidhabhede manosamphassajā manodhātusamphassajā,",
  "atk-abh02a0:142_5": "manoviññāṇadhātusamphassajāti dvidhā bhinnā.",
  "atk-abh02a0:142_6": "Aṭṭhavidhabhede tāya saddhiṁ kāyasamphassajāpi sukhā dukkhāti dvidhā bhinnā.",
  "atk-abh02a0:142_7": "Navavidhabhede sattavidhe vuttā manoviññāṇadhātusamphassajā kusalādivasena tidhā bhinnā.",
  "atk-abh02a0:142_8": "Dasavidhabhede aṭṭhavidhe vuttā manoviññāṇadhātusamphassajā kusalādivaseneva tidhā bhinnā.",
  "atk-abh02a0:143_0": "Kusalattiko cettha kevalaṁ pūraṇatthameva vutto.",
  "atk-abh02a0:143_1": "Sattavidhaaṭṭhavidhanavavidhabhedesu pana nayaṁ dātuṁ yuttaṭṭhāne nayo dinno.",
  "atk-abh02a0:143_2": "Abhidhammañhi patvā tathāgatena nayaṁ dātuṁ yuttaṭṭhāne nayo adinno nāma natthi.",
  "atk-abh02a0:143_3": "Ayaṁ tāva dukamūlake eko vāro.",
  "atk-abh02a0:144_0": "Satthā hi imasmiṁ abhidhammabhājanīye vedanākkhandhaṁ bhājento tike gahetvā dukesu pakkhipi,",
  "atk-abh02a0:144_1": "duke gahetvā tikesu pakkhipi,",
  "atk-abh02a0:144_2": "tike ca duke ca ubhatovaḍḍhananīhārena āhari; sattavidhena, catuvīsatividhena, tiṁsavidhena,",
  "atk-abh02a0:144_3": "bahuvidhenāti sabbathāpi bahuvidhena vedanākkhandhaṁ dassesi. Kasmā?",
  "atk-abh02a0:144_4": "Puggalajjhāsayena ceva desanāvilāsena ca.",
  "atk-abh02a0:144_5": "Dhammaṁ sotuṁ nisinnadevaparisāya hi ye devaputtā tike ādāya dukesu pakkhipitvā kathiyamānaṁ paṭivijjhituṁ sakkonti,",
  "atk-abh02a0:144_6": "tesaṁ sappāyavasena tathā katvā desesi.",
  "atk-abh02a0:144_7": "Ye itarehi ākārehi kathiyamānaṁ paṭivijjhituṁ sakkonti, tesaṁ tehākārehi desesīti. Ayamettha ‘puggalajjhāsayo’.",
  "atk-abh02a0:144_8": "Sammāsambuddho pana attano mahāvisayatāya tike vā dukesu pakkhipitvā,",
  "atk-abh02a0:144_9": "duke vā tikesu ubhatovaḍḍhanena vā, sattavidhādinayena vā,",
  "atk-abh02a0:144_10": "yathā yathā icchati tathā tathā desetuṁ sakkoti.",
  "atk-abh02a0:144_11": "Tasmāpi imehākārehi desesīti ayamassa ‘desanāvilāso’.",
  "atk-abh02a0:145_0": "Tattha tike ādāya dukesu pakkhipitvā desitavāro dukamūlako nāma.",
  "atk-abh02a0:145_1": "Duke ādāya tikesu pakkhipitvā desitavāro tikamūlako nāma.",
  "atk-abh02a0:145_2": "Tike ca duke ca ubhato vaḍḍhetvā desitavāro ubhatovaḍḍhitako nāma.",
  "atk-abh02a0:145_3": "Avasāne sattavidhenātiādivāro bahuvidhavāro nāmāti ime tāva cattāro mahāvārā.",
  "atk-abh02a0:146_0": "Tattha dukamūlake dukesu labbhamānena ekekena dukena saddhiṁ tikesu alabbhamāne vedanāttikapītittikasanidassanattike apanetvā,",
  "atk-abh02a0:146_1": "sese labbhamānake ekūnavīsati tike yojetvā,",
  "atk-abh02a0:146_2": "dutiyadukapaṭhamattikayojanavārādīni navavārasatāni paññāsañca vārā honti.",
  "atk-abh02a0:146_3": "Te sabbepi pāḷiyaṁ saṁkhipitvā tattha tattha dassetabbayuttakaṁ dassetvā vuttā.",
  "atk-abh02a0:146_4": "Asammuyhantena pana vitthārato veditabbā.",
  "atk-abh02a0:147_0": "Tikamūlakepi tikesu labbhamānena ekekena tikena saddhiṁ dukesu alabbhamāne paṭhamadukādayo duke apanetvā,",
  "atk-abh02a0:147_1": "sese labbhamānake sahetukadukādayo paññāsa duke yojetvā,",
  "atk-abh02a0:147_2": "paṭhamattikadutiyadukayojanavārādīni navavārasatāni paññāsañca vārā honti.",
  "atk-abh02a0:147_3": "Tepi sabbe pāḷiyaṁ saṅkhipitvā tattha tattha dassetabbayuttakaṁ dassetvā vuttā.",
  "atk-abh02a0:147_4": "Asammuyhantena pana vitthārato veditabbā.",
  "atk-abh02a0:148_0": "Ubhatovaḍḍhitake duvidhabhede dutiyadukaṁ tividhabhede ca paṭhamatikaṁ ādiṁ katvā labbhamānehi ekūnavīsatiyā dukehi labbhamāne ekūnavīsatitike yojetvā dutiyadukapaṭhamatikayojanavārādayo ekūnavīsativārā vuttā.",
  "atk-abh02a0:148_1": "Esa dukatikānaṁ vasena ubhatovaḍḍhitattā ubhatovaḍḍhitako nāma tatiyo mahāvāro.",
  "atk-abh02a0:149_0": "Bahuvidhavārassa sattavidhaniddese ādito paṭṭhāya labbhamānesu ekūnavīsatiyā tikesu ekekena saddhiṁ catasso bhūmiyo yojetvā ekūnavīsati sattavidhavārā vuttā.",
  "atk-abh02a0:149_1": "Catuvīsatividhaniddesepi tesaṁyeva tikānaṁ vasena ekūnavīsativārā vuttā. Tathā bahuvidhavāre cāti .",
  "atk-abh02a0:149_2": "Tiṁsavidhavāro ekoyevāti sabbepi aṭṭhapaññāsa vārā honti.",
  "atk-abh02a0:149_3": "Ayaṁ tāvettha vāraparicchedavasena pāḷivaṇṇanā.",
  "atk-abh02a0:150_0": "Idāni atthavaṇṇanā hoti.",
  "atk-abh02a0:150_1": "Tattha sattavidhaniddeso tāva uttānatthoyeva.",
  "atk-abh02a0:150_2": "Catuvīsatividhaniddese cakkhusamphassapaccayā vedanākkhandho atthi kusaloti kāmāvacaraaṭṭhakusalacittavasena veditabbo.",
  "atk-abh02a0:150_3": "Atthi akusaloti dvādasaakusalacittavasena veditabbo.",
  "atk-abh02a0:150_4": "Atthi abyākatoti tisso manodhātuyo,",
  "atk-abh02a0:150_5": "tisso ahetukamanoviññāṇadhātuyo, aṭṭha mahāvipākāni,",
  "atk-abh02a0:150_6": "dasa kāmāvacarakiriyāti catuvīsatiyā cittānaṁ vasena veditabbo.",
  "atk-abh02a0:151_0": "Tattha aṭṭha kusalāni dvādasa akusalāni ca javanavasena labbhanti.",
  "atk-abh02a0:151_1": "Kiriyamanodhātu āvajjanavasena labbhati.",
  "atk-abh02a0:151_2": "Dve vipākamanodhātuyo sampaṭicchanavasena,",
  "atk-abh02a0:151_3": "tisso vipākamanoviññāṇadhātuyo santīraṇatadārammaṇavasena,",
  "atk-abh02a0:151_4": "kiriyāhetukamanoviññāṇadhātu voṭṭhabbanavasena,",
  "atk-abh02a0:151_5": "aṭṭha mahāvipākacittāni tadārammaṇavasena,",
  "atk-abh02a0:151_6": "nava kiriyacittāni javanavasena labbhanti.",
  "atk-abh02a0:151_7": "Sotaghānajivhākāyadvāresupi eseva nayo.",
  "atk-abh02a0:152_0": "Manodvāre pana atthi kusaloti catubhūmakakusalavasena kathitaṁ,",
  "atk-abh02a0:152_1": "atthi akusaloti dvādasaakusalavasena.",
  "atk-abh02a0:152_2": "Atthi abyākatoti ekādasannaṁ kāmāvacaravipākānaṁ, dasannaṁ kiriyānaṁ ,",
  "atk-abh02a0:152_3": "navannaṁ rūpāvacarārūpāvacarakiriyānaṁ,",
  "atk-abh02a0:152_4": "catunnaṁ sāmaññaphalānanti catuttiṁsacittuppādavasena kathitaṁ.",
  "atk-abh02a0:152_5": "Tattha catubhūmakakusalañceva akusalañca javanavasena labbhati.",
  "atk-abh02a0:152_6": "Kiriyato ahetukamanoviññāṇadhātu āvajjanavasena,",
  "atk-abh02a0:152_7": "ekādasa vipākacittāni tadārammaṇavasena,",
  "atk-abh02a0:152_8": "tebhūmakakiriyā ceva sāmaññaphalāni ca javanavaseneva labbhanti.",
  "atk-abh02a0:152_9": "Tāni sattavidhādīsu yattha katthaci ṭhatvā kathetuṁ vaṭṭanti.",
  "atk-abh02a0:152_10": "Tiṁsavidhe pana ṭhatvā dīpiyamānāni sukhadīpanāni hontīti tiṁsavidhasmiṁyeva ṭhatvā dīpayiṁsu.",
  "atk-abh02a0:153_0": "Etāni hi sabbānipi cittāni cakkhudvāre upanissayakoṭiyā, samatikkamavasena,",
  "atk-abh02a0:153_1": "bhāvanāvasenāti tīhākārehi labbhanti. Tathā sotadvāramanodvāresupi.",
  "atk-abh02a0:153_2": "Ghānajivhākāyadvāresu pana samatikkamavasena,",
  "atk-abh02a0:153_3": "bhāvanāvasenāti dvīhevākārehi labbhantīti veditabbāni. Kathaṁ?",
  "atk-abh02a0:153_4": "Idha bhikkhu vihāracārikaṁ caramāno kasiṇamaṇḍalaṁ disvā ‘kiṁ nāmeta’nti pucchitvā ‘kasiṇamaṇḍala’nti vutte puna ‘kiṁ iminā karontī’ti pucchati.",
  "atk-abh02a0:153_5": "Athassa ācikkhanti – ‘evaṁ bhāvetvā jhānāni uppādetvā,",
  "atk-abh02a0:153_6": "samāpattipadaṭṭhānaṁ vipassanaṁ vaḍḍhetvā, arahattaṁ pāpuṇantī’ti.",
  "atk-abh02a0:153_7": "Ajjhāsayasampanno kulaputto ‘bhāriyaṁ eta’nti asallakkhetvā ‘mayāpi esa guṇo nibbattetuṁ vaṭṭati,",
  "atk-abh02a0:153_8": "na kho pana sakkā esa nipajjitvā niddāyantena nibbattetuṁ,",
  "atk-abh02a0:153_9": "āditova vīriyaṁ kātuṁ sīlaṁ sodhetuṁ vaṭṭatī’ti cintetvā sīlaṁ sodheti.",
  "atk-abh02a0:153_10": "Tato sīle patiṭṭhāya dasa palibodhe upacchinditvā,",
  "atk-abh02a0:153_11": "ticīvaraparamena santosena santuṭṭho,",
  "atk-abh02a0:153_12": "ācariyupajjhāyānaṁ vattapaṭivattaṁ katvā, kammaṭṭhānaṁ uggaṇhitvā, kasiṇaparikammaṁ katvā, samāpattiyo uppādetvā,",
  "atk-abh02a0:153_13": "samāpattipadaṭṭhānaṁ vipassanaṁ vaḍḍhetvā, arahattaṁ pāpuṇāti.",
  "atk-abh02a0:153_14": "Tattha sabbāpi parikammavedanā kāmāvacarā,",
  "atk-abh02a0:153_15": "aṭṭhasamāpattivedanā rūpāvacarārūpāvacarā,",
  "atk-abh02a0:153_16": "maggaphalavedanā lokuttarāti evaṁ cakkhuviññāṇaṁ catubhūmikavedanānibbattiyā balavapaccayo hotīti catubhūmikavedanā cakkhusamphassapaccayā nāma jātā.",
  "atk-abh02a0:153_17": "Evaṁ tāva ‘upanissayavasena’ labbhanti.",
  "atk-abh02a0:154_0": "Cakkhudvāre pana rūpe āpāthagate ‘iṭṭhe me ārammaṇe rāgo uppanno, aniṭṭhe paṭigho, asamapekkhanāya moho,",
  "atk-abh02a0:154_1": "vinibandhassa pana me māno uppanno, parāmaṭṭhassa diṭṭhi, vikkhepagatassa uddhaccaṁ,",
  "atk-abh02a0:154_2": "asanniṭṭhāgatassa vicikicchā,",
  "atk-abh02a0:154_3": "thāmagatassa anusayo uppanno’ti pariggahe ṭhito kulaputto attano kilesuppattiṁ ñatvā ‘ime me kilesā vaḍḍhamānā anayabyasanāya saṁvattissanti,",
  "atk-abh02a0:154_4": "handa ne niggaṇhāmī’ti cintetvā ‘na kho pana sakkā nipajjitvā niddāyantena kilese niggaṇhituṁ;",
  "atk-abh02a0:154_5": "āditova vīriyaṁ kātuṁ vaṭṭati sīlaṁ sodhetu’nti heṭṭhā vuttanayeneva paṭipajjitvā arahattaṁ pāpuṇāti.",
  "atk-abh02a0:154_6": "Tattha sabbāpi parikammavedanā kāmāvacarā,",
  "atk-abh02a0:154_7": "aṭṭhasamāpattivedanā rūpāvacarārūpāvacarā,",
  "atk-abh02a0:154_8": "maggaphalavedanā lokuttarāti evaṁ rūpārammaṇe uppannaṁ kilesaṁ samatikkamitvā gatāti catubhūmikavedanā cakkhusamphassapaccayā nāma jātā.",
  "atk-abh02a0:154_9": "Evaṁ ‘samatikkamavasena’ labbhanti.",
  "atk-abh02a0:155_0": "Cakkhudvāre pana rūpe āpāthagate eko evaṁ pariggahaṁ paṭṭhapeti – ‘idaṁ rūpaṁ kiṁ nissita’nti?",
  "atk-abh02a0:155_1": "Tato naṁ ‘bhūtanissita’nti ñatvā cattāri mahābhūtāni upādārūpañca rūpanti pariggaṇhāti,",
  "atk-abh02a0:155_2": "tadārammaṇe dhamme arūpanti pariggaṇhāti.",
  "atk-abh02a0:155_3": "Tato sappaccayaṁ nāmarūpaṁ parigaṇhitvā tīṇi lakkhaṇāni āropetvā vipassanāpaṭipāṭiyā saṅkhāre sammasitvā arahattaṁ pāpuṇāti.",
  "atk-abh02a0:155_4": "Tattha sabbāpi parikammavedanā kāmāvacarā,",
  "atk-abh02a0:155_5": "aṭṭhasamāpattivedanā rūpāvacarārūpāvacarā,",
  "atk-abh02a0:155_6": "maggaphalavedanā lokuttarāti evaṁ rūpārammaṇaṁ sammasitvā nibbattitāti ayaṁ vedanā cakkhusamphassapaccayā nāma jātā.",
  "atk-abh02a0:155_7": "Evaṁ ‘bhāvanāvasena’ labbhanti.",
  "atk-abh02a0:156_0": "Aparo bhikkhu suṇāti – ‘kasiṇaparikammaṁ kira katvā samāpattiyo uppādetvā samāpattipadaṭṭhānaṁ vipassanaṁ vaḍḍhetvā arahattaṁ pāpuṇantī’ti.",
  "atk-abh02a0:156_1": "Ajjhāsayasampanno kulaputto ‘bhāriyaṁ eta’nti asallakkhetvā ‘mayāpi esa guṇo nibbattetuṁ vaṭṭatī’ti purimanayeneva paṭipajjitvā arahattaṁ pāpuṇāti.",
  "atk-abh02a0:156_2": "Tattha sabbāpi parikammavedanā kāmāvacarā,",
  "atk-abh02a0:156_3": "aṭṭhasamāpattivedanā rūpāvacarārūpāvacarā,",
  "atk-abh02a0:156_4": "maggaphalavedanā lokuttarāti evaṁ sotaviññāṇaṁ catubhūmikavedanā nibbattiyā balavapaccayo hotīti catubhūmikavedanā sotasamphassapaccayā nāma jātā.",
  "atk-abh02a0:156_5": "Evaṁ tāva ‘upanissayavasena’ labbhanti.",
  "atk-abh02a0:157_0": "Sotadvāre pana sadde āpāthagateti sabbaṁ cakkhudvāre vuttanayeneva veditabbaṁ.",
  "atk-abh02a0:157_1": "Evaṁ saddārammaṇe uppannaṁ kilesaṁ samatikkamitvā gatāti catubhūmikavedanā sotasamphassapaccayā nāma jātā.",
  "atk-abh02a0:157_2": "Evaṁ ‘samatikkamavasena’ labbhanti.",
  "atk-abh02a0:158_0": "Sotadvāre pana sadde āpāthagate eko evaṁ pariggahaṁ paṭṭhapeti – ayaṁ saddo kiṁ nissitoti sabbaṁ cakkhudvāre vuttanayeneva veditabbaṁ.",
  "atk-abh02a0:158_1": "Evaṁ saddārammaṇaṁ sammasitvā nibbattitāti ayaṁ vedanā sotasamphassapaccayā nāma jātā.",
  "atk-abh02a0:158_2": "Evaṁ ‘bhāvanāvasena’ labbhanti.",
  "atk-abh02a0:159_0": "Ghānajivhākāyadvāresu pana gandhārammaṇādīsu āpāthagatesu ‘iṭṭhe me ārammaṇe rāgo uppanno’ti sabbaṁ cakkhudvāre vuttanayeneva veditabbaṁ.",
  "atk-abh02a0:159_1": "Evaṁ gandhārammaṇādīsu uppannaṁ kilesaṁ samatikkamitvā gatāti catubhūmikavedanā ghānajivhākāyasamphassapaccayā nāma jātā.",
  "atk-abh02a0:159_2": "Evaṁ tīsu dvāresu ‘samatikkamavasena’ labbhanti.",
  "atk-abh02a0:160_0": "Ghānadvārādīsu pana gandhādīsu āpāthagatesu eko evaṁ pariggahaṁ paṭṭhapeti – ‘ayaṁ gandho, ayaṁ raso,",
  "atk-abh02a0:160_1": "idaṁ phoṭṭhabbaṁ kiṁ nissita’nti sabbaṁ cakkhudvāre vuttanayeneva veditabbaṁ.",
  "atk-abh02a0:160_2": "Evaṁ gandhārammaṇādīni sammasitvā nibbattitāti ayaṁ vedanā ghānajivhākāyasamphassapaccayā nāma jātā.",
  "atk-abh02a0:160_3": "Evaṁ ‘bhāvanāvasena’ labbhanti.",
  "atk-abh02a0:161_0": "Manodvāre pana tīhipi ākārehi labbhanti.",
  "atk-abh02a0:161_1": "Ekacco hi jātiṁ bhayato passati,",
  "atk-abh02a0:161_2": "jaraṁ byādhiṁ maraṇaṁ bhayato passati,",
  "atk-abh02a0:161_3": "bhayato disvā ‘jātijarābyādhimaraṇehi muccituṁ vaṭṭati,",
  "atk-abh02a0:161_4": "na kho pana sakkā nipajjitvā niddāyantena jātiādīhi muccituṁ,",
  "atk-abh02a0:161_5": "āditova vīriyaṁ kātuṁ sīlaṁ sodhetuṁ vaṭṭatī’ti cintetvā cakkhudvāre vuttanayeneva paṭipajjitvā arahattaṁ pāpuṇāti.",
  "atk-abh02a0:161_6": "Tattha sabbāpi parikammavedanā kāmāvacarā,",
  "atk-abh02a0:161_7": "aṭṭhasamāpattivedanā rūpāvacarārūpāvacarā,",
  "atk-abh02a0:161_8": "maggaphalavedanā lokuttarāti evaṁ jātijarābyādhimaraṇaṁ catubhūmikavedanānibbattiyā balavapaccayo hotīti catubhūmikavedanā manosamphassapaccayā nāma jātā.",
  "atk-abh02a0:161_9": "Evaṁ tāva ‘upanissayavasena’ labbhanti.",
  "atk-abh02a0:162_0": "Manodvāre pana dhammārammaṇe āpāthagateti sabbaṁ cakkhudvāre vuttanayeneva veditabbaṁ.",
  "atk-abh02a0:162_1": "Evaṁ dhammārammaṇe uppannaṁ kilesaṁ samatikkamitvā gatāti catubhūmikavedanā manosamphassapaccayā nāma jātā.",
  "atk-abh02a0:162_2": "Evaṁ ‘samatikkamavasena’ labbhanti.",
  "atk-abh02a0:163_0": "Manodvāre pana dhammārammaṇe āpāthagate eko evaṁ pariggahaṁ paṭṭhapeti – ‘etaṁ dhammārammaṇaṁ kiṁ nissita’nti? ‘Vatthunissita’nti. ‘Vatthu kiṁ nissita’nti? ‘Mahābhūtāni nissita’nti.",
  "atk-abh02a0:163_1": "So cattāri mahābhūtāni upādārūpañca rūpanti pariggaṇhāti,",
  "atk-abh02a0:163_2": "tadārammaṇe dhamme arūpanti pariggaṇhāti.",
  "atk-abh02a0:163_3": "Tato sappaccayaṁ nāmarūpaṁ pariggaṇhitvā tīṇi lakkhaṇāni āropetvā vipassanāpaṭipāṭiyā saṅkhāre sammasitvā arahattaṁ pāpuṇāti.",
  "atk-abh02a0:163_4": "Tattha sabbāpi parikammavedanā kāmāvacarā,",
  "atk-abh02a0:163_5": "aṭṭhasamāpattivedanā rūpāvacarārūpāvacarā,",
  "atk-abh02a0:163_6": "maggaphalavedanā lokuttarāti evaṁ dhammārammaṇaṁ sammasitvā nibbattitāti ayaṁ vedanā manosamphassapaccayā nāma jātā.",
  "atk-abh02a0:163_7": "Evaṁ ‘bhāvanāvasena’ labbhanti.",
  "atk-abh02a0:163_8": "Yā panetā sabbesampi catuvīsatividhādīnaṁ vārānaṁ pariyosānesu cakkhusamphassajā vedanā…pe… manosamphassajā vedanāti cha cha vedanā vuttā,",
  "atk-abh02a0:163_9": "tā sampayuttapaccayavasena vuttāti.",
  "atk-abh02a0:164_0": "Ayaṁ vedanākkhandhaniddeso.",
  "atk-abh02a0:165_0": "Saññākkhandhādayopi iminā upāyena veditabbā.",
  "atk-abh02a0:165_1": "Kevalañhi saññākkhandhaniddese tikesu vedanāttikapītittikāpi labbhanti,",
  "atk-abh02a0:165_2": "dukesu ca sukhasahagatadukādayopi.",
  "atk-abh02a0:165_3": "Saṅkhārakkhandhaniddese phassassāpi saṅkhārakkhandhapariyāpannattā phassasampayuttoti avatvā cittasampayuttoti vuttaṁ.",
  "atk-abh02a0:165_4": "Dukesu cettha hetudukādayopi labbhanti.",
  "atk-abh02a0:165_5": "Tikā saññākkhandhasadisā eva .",
  "atk-abh02a0:165_6": "Viññāṇakkhandhaniddese cakkhusamphassajādibhāvaṁ avatvā cakkhuviññāṇantiādi vuttaṁ.",
  "atk-abh02a0:165_7": "Na hi sakkā viññāṇaṁ manosamphassajanti niddisituṁ.",
  "atk-abh02a0:165_8": "Sesamettha saññākkhandhe vuttasadisameva.",
  "atk-abh02a0:165_9": "Imesaṁ pana tiṇṇampi khandhānaṁ niddeseyeva vedanākkhandhaniddesato atirekatikadukā laddhā.",
  "atk-abh02a0:165_10": "Tesaṁ vasena vārappabhedo veditabboti.",
  "atk-abh02a0:166_0": "Abhidhammabhājanīyavaṇṇanā.",
  "atk-abh02a0:167_0": "3. Pañhāpucchakavaṇṇanā",
  "atk-abh02a0:168_0": "150. Idāni pañhāpucchakaṁ hoti.",
  "atk-abh02a0:168_1": "Tattha pañhāpucchane pañcannaṁ khandhānaṁ ‘‘katikusalā? Katiakusalā?",
  "atk-abh02a0:168_2": "Katiabyākatā’’tiādinā nayena yaṁ labbhati, yañca na labbhati,",
  "atk-abh02a0:168_3": "taṁ sabbaṁ pucchitvā vissajjane ‘‘rūpakkhandho abyākato’’tiādinā nayena yaṁ labbhati tadeva uddhaṭanti veditabbaṁ.",
  "atk-abh02a0:168_4": "Yattha yattha ca ‘eko khandho’ti vā ‘dve khandhā’ti vā paricchedaṁ akatvā ‘‘siyā uppannā,",
  "atk-abh02a0:168_5": "siyā anuppannā’’tiādinā nayena tanti ṭhapitā,",
  "atk-abh02a0:168_6": "tattha tattha pañcannampi khandhānaṁ gahaṇaṁ veditabbaṁ.",
  "atk-abh02a0:168_7": "Seso tesaṁ tesaṁ khandhānaṁ kusalādivibhāgo heṭṭhā dhammasaṅgahaṭṭhakathāyaṁ (dha. sa. aṭṭha. 985) vuttoyeva.",
  "atk-abh02a0:169_0": "Ārammaṇattikesu pana cattāro khandhā pañcapaṇṇāsa kāmāvacaradhamme ārabbha rajjantassa dussantassa muyhantassa saṁvarantassa sammasantassa paccavekkhantassa ca parittārammaṇā honti,",
  "atk-abh02a0:169_1": "sattavīsati rūpārūpāvacaradhamme ārabbha rajjantassa dussantassa muyhantassa saṁvarantassa pariggahaṁ paṭṭhapentassa mahaggatārammaṇā,",
  "atk-abh02a0:169_2": "maggaphalanibbānāni paccavekkhantassa appamāṇārammaṇā,",
  "atk-abh02a0:169_3": "paññattiṁ paccavekkhaṇakāle navattabbārammaṇāti.",
  "atk-abh02a0:170_0": "Teyeva sekkhāsekkhānaṁ maggapaccavekkhaṇakāle maggārammaṇā honti,",
  "atk-abh02a0:170_1": "maggakāle sahajātahetunā maggahetukā,",
  "atk-abh02a0:170_2": "maggaṁ garuṁ katvā paccavekkhaṇakāle ārammaṇādhipatinā maggādhipatino ,",
  "atk-abh02a0:170_3": "vīriyajeṭṭhakaṁ vā vīmaṁsajeṭṭhakaṁ vā maggaṁ bhāventassa sahajātādhipatinā maggādhipatino,",
  "atk-abh02a0:170_4": "chandajeṭṭhakaṁ pana cittajeṭṭhakaṁ vā bhāventassa navattabbārammaṇā nāma honti.",
  "atk-abh02a0:171_0": "Atītāni pana khandhadhātuāyatanāni ārabbha rajjantassa dussantassa muyhantassa saṁvarantassa pariggahaṁ paṭṭhapentassa atītārammaṇā honti,",
  "atk-abh02a0:171_1": "anāgatāni ārabbha anāgatārammaṇā honti,",
  "atk-abh02a0:171_2": "paccuppannāni ārabbha paccuppannārammaṇā honti,",
  "atk-abh02a0:171_3": "paññattiṁ vā nibbānaṁ vā paccavekkhantassa navattabbārammaṇā honti.",
  "atk-abh02a0:172_0": "Tathā attano khandhadhātuāyatanāni ārabbha rajjantassa dussantassa muyhantassa saṁvarantassa pariggahaṁ paṭṭhapentassa ajjhattārammaṇā honti,",
  "atk-abh02a0:172_1": "paresaṁ khandhadhātuāyatanāni ārabbha evaṁ pavattentassa bahiddhārammaṇā,",
  "atk-abh02a0:172_2": "paṇṇattinibbānapaccavekkhaṇakālepi bahiddhārammaṇāyeva,",
  "atk-abh02a0:172_3": "kālena ajjhattaṁ kālena bahiddhā dhammesu evaṁ pavattentassa ajjhattabahiddhārammaṇā,",
  "atk-abh02a0:172_4": "ākiñcaññāyatanakāle navattabbārammaṇāti veditabbā.",
  "atk-abh02a0:173_0": "Iti bhagavā imaṁ khandhavibhaṅgaṁ suttantabhājanīyādivasena tayo parivaṭṭe nīharitvā bhājento dassesi.",
  "atk-abh02a0:173_1": "Tīsupi hi parivaṭṭesu ekova paricchedo.",
  "atk-abh02a0:173_2": "Rūpakkhandho hi sabbattha kāmāvacaroyeva.",
  "atk-abh02a0:173_3": "Cattāro khandhā catubhūmakā lokiyalokuttaramissakā kathitāti.",
  "atk-abh02a0:174_0": "Sammohavinodaniyā vibhaṅgaṭṭhakathāya",
  "atk-abh02a0:175_0": "Khandhavibhaṅgavaṇṇanā niṭṭhitā."
}