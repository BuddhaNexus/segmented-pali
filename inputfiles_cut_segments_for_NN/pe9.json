{
  "pe9:0.1_0": "Peṭakopadesa",
  "pe9:0.2_0": "Suttavebhaṅgiya",
  "pe9:1.1_0": "Pubbā koṭi na paññāyati avijjāya ca bhavataṇhāya ca.",
  "pe9:1.2_0": "Tattha avijjānīvaraṇānaṁ taṇhāsaṁyojanānaṁ sattānaṁ pubbakoṭi na paññāyati.",
  "pe9:1.3_0": "Tattha ye sattā taṇhāsaṁyojanā,",
  "pe9:1.3_1": "te ajjhosānabahulā mandavipassakā.",
  "pe9:1.4_0": "Ye pana ussannadiṭṭhikā sattā,",
  "pe9:1.4_1": "te vipassanābahulā mandajjhosānā.",
  "pe9:2.1_0": "Tattha taṇhācaritā sattā sattasaññābhiniviṭṭhā anuppādavayadassino.",
  "pe9:2.2_0": "Te pañcasu khandhesu attānaṁ samanupassanti “rūpavantaṁ vā attānaṁ, attani vā rūpaṁ, rūpasmiṁ vā attānan”ti.",
  "pe9:2.3_0": "Evaṁ pañcakkhandhā.",
  "pe9:2.4_0": "Aññehi khandhehi attānaṁ samanupassanti tassa ussannadiṭṭhikā sattā vipassamānā khandhe ujuṁ attato samanupassanti.",
  "pe9:2.5_0": "Te rūpaṁ attako samanupassanti.",
  "pe9:2.6_0": "Yaṁ rūpaṁ, so attā.",
  "pe9:2.7_0": "Yo ahaṁ, taṁ rūpaṁ.",
  "pe9:2.8_0": "So rūpavināsaṁ passati, ayaṁ ucchedavādī.",
  "pe9:2.9_0": "Iti pañcannaṁ khandhānaṁ paṭhamābhinipātā sakkāyadiṭṭhiyo pañca ucchedaṁ bhajanti “taṁ jīvaṁ taṁ sarīran”ti.",
  "pe9:2.10_0": "Ekamekamhi khandhe tīhi padehi pacchimakehi sassataṁ bhajati “aññaṁ jīvaṁ aññaṁ sarīran”ti.",
  "pe9:2.11_0": "Ito bahiddhāte pabbajitā taṇhācaritā kāmasukhallikānuyogamanuyuttā viharanti.",
  "pe9:2.12_0": "Tena ye ca nissandena diṭṭhicaritā attakilamathānuyogamanuyuttā viharanti.",
  "pe9:2.13_0": "Tenayeva diṭṭhisukhena ettāvatā bāhirako payogo.",
  "pe9:3.1_0": "Tattha diṭṭhicaritā sattā ye ariyadhammavinayaṁ otaranti, te dhammānusārino honti.",
  "pe9:3.2_0": "Ye taṇhācaritā sattā ariyaṁ dhammavinayaṁ otaranti, te saddhānusārino honti.",
  "pe9:4.1_0": "Tattha ye diṭṭhicaritā sattā, te kāmesu dosadiṭṭhī,",
  "pe9:4.1_1": "na ca ye kāmesu anusayā samūhatā,",
  "pe9:4.1_2": "te attakilamathānuyogamanuyuttā viharanti.",
  "pe9:4.2_0": "Tesaṁ satthā dhammaṁ deseti.",
  "pe9:4.3_0": "Añño vā sāvako kāmehi natthi atthoti te ca pubbeyeva kāmehi anatthikā iti kāme appakasirena paṭinissajjanti.",
  "pe9:4.4_0": "Te cetasikena dukkhena anajjhositā.",
  "pe9:4.5_0": "Tena vuccati “sukhā paṭipadā”ti.",
  "pe9:4.6_0": "Ye pana taṇhācaritā sattā, te kāmesu ajjhositā,",
  "pe9:4.6_1": "tesaṁ satthā vā dhammaṁ deseti.",
  "pe9:4.7_0": "Aññataro vā bhikkhu kāmehi natthi atthoti,",
  "pe9:4.7_1": "te piyarūpaṁ dukkhena paṭinissajjanti.",
  "pe9:4.8_0": "Tena vuccati “dukkhā paṭipadā”ti.",
  "pe9:4.9_0": "Iti ime sabbasattā dvīsu paṭipadāsu samosaraṇaṁ gacchanti dukkhāyañca sukhāyañca.",
  "pe9:5.1_0": "Tattha ye diṭṭhicaritā sattā,",
  "pe9:5.1_1": "te dvidhā mudindriyā ca tikkhindriyā ca.",
  "pe9:5.2_0": "Tattha ye diṭṭhicaritā sattā tikkhindriyā sukhena paṭinissajjanti, khippañca abhisamenti,",
  "pe9:5.2_1": "tena vuccati “khippābhiññā sukhā paṭipadā”ti.",
  "pe9:5.3_0": "Tattha ye diṭṭhicaritā sattā mudindriyā paṭhamaṁ tikkhindriyaṁ upādāya dandhataraṁ abhisamenti, te sukhena paṭinissajjanti, dandhañca abhisamenti.",
  "pe9:5.4_0": "Tena vuccati “sukhā paṭipadā dandhābhiññā”ti.",
  "pe9:5.5_0": "Tattha taṇhācaritā sattā dvidhā tikkhindriyā ca mudindriyā ca.",
  "pe9:5.6_0": "Tattha ye taṇhācaritā sattā tikkhindriyā dukkhena paṭinissajjanti, khippañca abhisamenti.",
  "pe9:5.7_0": "Tena vuccati “dukkhā paṭipadā khippābhiññā”ti.",
  "pe9:5.8_0": "Tattha ye taṇhācaritā sattā mudindriyā paṭhamaṁ tikkhindriyaṁ upādāya dandhataraṁ abhisamenti, te dukkhena paṭinissajjanti, dandhañca abhisamenti.",
  "pe9:5.9_0": "Tena vuccati “dukkhā paṭipadā dandhābhiññā”ti.",
  "pe9:5.10_0": "Imā catasso paṭipadāyo apañcamā achaṭṭhā.",
  "pe9:5.11_0": "Ye hi keci nibbutā nibbāyissanti vā imāhi catūhi paṭipadāhi anaññāhi ayaṁ paṭipadācatukkena kilese niddisati.",
  "pe9:5.12_0": "Yā catukkamaggena ariyadhammesu niddisitabbā,",
  "pe9:5.12_1": "ayaṁ vuccati sīhavikkīḷito nāma nayo.",
  "pe9:6.1_0": "Tatrime cattāro āhārā.",
  "pe9:6.2_0": "Cattāro vipallāsā upādānā yogā ganthā āsavā oghā sallā viññāṇaṭṭhitiyo agatigamanāti,",
  "pe9:6.2_1": "evaṁ imāni sabbāni dasa padāni.",
  "pe9:6.3_0": "Ayaṁ suttassa saṁsandanā.",
  "pe9:7.1_0": "Cattāro āhārā.",
  "pe9:7.2_0": "Tattha yo ca kabaḷīkāro āhāro yo ca phasso āhāro, ime taṇhācaritena pahātabbā.",
  "pe9:7.3_0": "Tattha yo ca manosañcetanāhāro yo ca viññāṇāhāro, ime diṭṭhicaritena pahātabbā.",
  "pe9:8.1_0": "Paṭhamo āhāro paṭhamo vipallāso,",
  "pe9:8.1_1": "dutiyo āhāro dutiyo vipallāso,",
  "pe9:8.1_2": "tatiyo āhāro tatiyo vipallāso,",
  "pe9:8.1_3": "catuttho āhāro catuttho vipallāso.",
  "pe9:8.2_0": "Ime cattāro vipallāsā apañcamā achaṭṭhā.",
  "pe9:8.3_0": "Idañca pamāṇā cattāro āhārā.",
  "pe9:9.1_0": "Tattha paṭhame vipallāse ṭhito kāme upādiyati, idaṁ kāmupādānaṁ.",
  "pe9:9.2_0": "Dutiye vipallāse ṭhito anāgataṁ bhavaṁ upādiyati, idaṁ sīlabbatupādānaṁ.",
  "pe9:9.3_0": "Tatiye vipallāse ṭhito viparīto diṭṭhiṁ upādiyati, idaṁ diṭṭhupādānaṁ.",
  "pe9:9.4_0": "Catutthe vipallāse ṭhito khandhe attato upādiyati, idaṁ attavādupādānaṁ.",
  "pe9:10.1_0": "Tattha kāmupādāne ṭhito kāme abhijjhāyati ganthati, ayaṁ abhijjhākāyagantho.",
  "pe9:10.2_0": "Sīlabbatupādāne ṭhito byāpādaṁ ganthati, ayaṁ byāpādakāyagantho.",
  "pe9:10.3_0": "Diṭṭhupādāne ṭhito parāmāsaṁ ganthati, ayaṁ parāmāsakāyagantho.",
  "pe9:10.4_0": "Attavādupādāne ṭhito papañcanto ganthati,",
  "pe9:10.4_1": "ayaṁ idaṁsaccābhiniveso kāyagantho.",
  "pe9:11.1_0": "Tassa ganthitā kilesā āsavanti.",
  "pe9:11.2_0": "Kiñci pana vuccati vippaṭisāro.",
  "pe9:11.3_0": "Ye vippaṭisārā te anusayā.",
  "pe9:11.4_0": "Tattha abhijjhākāyaganthena kāmāsavo,",
  "pe9:11.4_1": "byāpādakāyaganthena bhavāsavo,",
  "pe9:11.4_2": "parāmāsakāyaganthena diṭṭhāsavo,",
  "pe9:11.4_3": "idaṁ saccābhinivesakāyaganthena avijjāsavo.",
  "pe9:12.1_0": "Te cattāro āsavā vepullabhāvaṁ gatā oghā honti, tena vuccanti “oghā”ti.",
  "pe9:12.2_0": "Tattha kāmāsavo kāmogho, bhavāsavo bhavogho, avijjāsavo avijjogho, diṭṭhāsavo diṭṭhogho.",
  "pe9:13.1_0": "Te cattāro oghā āsayamanupaviṭṭhā anusayasahagatā vuccanti.",
  "pe9:13.2_0": "Sallāti hadayamāhacca tiṭṭhantā.",
  "pe9:13.3_0": "Tattha kāmogho rāgasallaṁ, bhavogho dosasallaṁ, avijjogho mohasallaṁ, diṭṭhogho diṭṭhisallaṁ.",
  "pe9:14.1_0": "Imehi catūhi sallehi pariyādinnaṁ viññāṇaṁ catūsu dhammesu tiṭṭhati rūpe vedanāya saññāya saṅkhāresu.",
  "pe9:14.2_0": "Imā catasso viññāṇaṭṭhitiyo.",
  "pe9:14.3_0": "Tattha rāgasallena nandūpasecanaṁ rūpūpagaṁ viññāṇaṁ tiṭṭhati.",
  "pe9:14.4_0": "Dosasallena vedanūpagaṁ mohasallena saññūpagaṁ diṭṭhisallena nandūpasecanaṁ saṅkhārūpagaṁ viññāṇaṁ tiṭṭhati.",
  "pe9:15.1_0": "Catūhi viññāṇaṭṭhitīhi catubbidhaṁ agatiṁ gacchanti chandā dosā bhayā mohā.",
  "pe9:15.2_0": "Rāgena chandā agatiṁ gacchati, dosena dosā agatiṁ gacchati, mohena mohā agatiṁ gacchati,",
  "pe9:15.2_1": "diṭṭhiyā bhayā agatiṁ gacchati.",
  "pe9:15.3_0": "Iti idañca kammaṁ ime ca kilesā.",
  "pe9:15.4_0": "Ayaṁ saṁsārassa hetu.",
  "pe9:16.1_0": "Tatthimā catasso disā kabaḷīkārāhāro “asubhe subhan”ti vipallāso kāmupādānaṁ kāmayogo abhijjhākāyagantho kāmāsavo kāmogho rāgasallaṁ rūpūpagā viññāṇaṭṭhiti chandā agatigamanaṁ.",
  "pe9:16.2_0": "Ayaṁ paṭhamā disā.",
  "pe9:17.1_0": "Phasso āhāro “dukkhe sukhan”ti vipallāso sīlabbatupādānaṁ bhavayogobyāpādo kāyagantho bhavāsavo bhavogho dosasallaṁ vedanūpagā viññāṇaṭṭhiti dosā agatigamanaṁ, ayaṁ dutiyā disā.",
  "pe9:18.1_0": "Manosañcetanāhāro “anattani attā”ti vipallāso diṭṭhupādānaṁ diṭṭhiyogo parāmāsakāyagantho diṭṭhāsavo diṭṭhogho diṭṭhisallaṁ saññūpagā viññāṇaṭṭhiti bhayā agatigamanaṁ.",
  "pe9:18.2_0": "Ayaṁ tatiyā disā.",
  "pe9:19.1_0": "Viññāṇāhāro “anicce niccan”ti vipallāso attavādupādānaṁ avijjāyogo idaṁsaccābhiniveso kāyagantho avijjāsavo avijjogho mohasallaṁ saṅkhārūpagā viññāṇaṭṭhiti mohā agatigamanaṁ, ayaṁ catutthī disā.",
  "pe9:19.2_0": "Iti imesaṁ dasannaṁ suttānaṁ paṭhamena padena paṭhamāya disāya ālokanaṁ.",
  "pe9:19.3_0": "Ayaṁ vuccati disālokanā.",
  "pe9:20.1_0": "Catūhi vipallāsehi akusalapakkhe disāvilokanā kilesaṁ saṁyojetvā ayaṁ akusalapakkhe disāvilokanāya bhūmi pañcannaṁ dasannaṁ suttānaṁ yāni paṭhamāni padāni imesaṁ dhammānaṁ ko attho?",
  "pe9:20.2_0": "Eko attho, byañjanameva nānaṁ.",
  "pe9:20.3_0": "Evaṁ dutiyā evaṁ tatiyā evaṁ catutthī.",
  "pe9:20.4_0": "Ayaṁ paṭhamā saṁsandanā.",
  "pe9:21.1_0": "Iminā peyyālena sabbe kilesā catūsu padesu pakkhipitabbā.",
  "pe9:21.2_0": "Tato kusalapakkhe catasso paṭipadā cattāri jhānāni cattāro satipaṭṭhānā cattāro vihārā dibbo brahmā ariyo āneñjo cattāro sammappadhānā cattāro acchariyā abbhutadhammā cattāro adhiṭṭhānā cattāro samādhayo chandasamādhi vīriyasamādhi cittasamādhi vīmaṁsāsamādhi.",
  "pe9:21.3_0": "Cattāro dhammā sukhabhāgiyā nāññatra bojjhaṅgā nāññatra tapasā nāññatindriyasaṁvarā nāññatra sabbanissaggā cattāri appamāṇāni.",
  "pe9:22.1_0": "Tattha dukkhā paṭipadā dandhābhiññā bhāviyamānā bahulīkariyamānā paṭhamaṁ jhānaṁ paripūreti,",
  "pe9:22.1_1": "paṭhamaṁ jhānaṁ paripuṇṇaṁ paṭhamaṁ satipaṭṭhānaṁ paripūreti,",
  "pe9:22.1_2": "paṭhamaṁ satipaṭṭhānaṁ paripuṇṇaṁ paṭhamaṁ vihāraṁ paripūreti,",
  "pe9:22.1_3": "paṭhamo vihāro paripuṇṇo paṭhamaṁ sammappadhānaṁ paripūreti,",
  "pe9:22.1_4": "paṭhamaṁ sammappadhānaṁ paripuṇṇaṁ paṭhamaṁ acchariyaṁ abbhutadhammaṁ paripūreti,",
  "pe9:22.1_5": "paṭhamo acchariyo abbhuto dhammo paripuṇṇo paṭhamaṁ adhiṭṭhānaṁ paripūreti,",
  "pe9:22.1_6": "paṭhamaṁ adhiṭṭhānaṁ paripuṇṇaṁ chandasamādhiṁ paripūreti,",
  "pe9:22.1_7": "chandasamādhi paripuṇṇo indriyasaṁvaraṁ paripūreti,",
  "pe9:22.1_8": "indriyasaṁvaro paripuṇṇo paṭhamaṁ mettāappamāṇaṁ paripūreti.",
  "pe9:22.2_0": "Evaṁ yāva sabbanissaggo catutthaṁ appamāṇaṁ paripūreti.",
  "pe9:23.1_0": "Tattha paṭhamā ca paṭipadā paṭhamañca jhānaṁ paṭhamañca satipaṭṭhānaṁ paṭhamo ca vihāro paṭhamañca sammappadhānaṁ paṭhamo ca acchariyo abbhuto dhammo saccādhiṭṭhānañca chandasamādhi ca indriyasaṁvaro ca mettā ca appamāṇaṁ.",
  "pe9:23.2_0": "Ayaṁ paṭhamā disā.",
  "pe9:24.1_0": "Dukkhā ca paṭipadā khippābhiññā dutiyaṁ jhānaṁ dutiyañca satipaṭṭhānaṁ dutiyo ca vihāro dutiyañca sammappadhānaṁ dutiyo ca acchariyo abbhuto dhammo cāgādhiṭṭhānaṁ cittasamādhi cattāro iddhipādā karuṇā ca appamāṇaṁ, ayaṁ dutiyā disā.",
  "pe9:25.1_0": "Sukhā ca paṭipadā dandhābhiññā tatiyañca jhānaṁ tatiyañca satipaṭṭhānaṁ tatiyo ca vihāro tatiyañca sammappadhānaṁ tatiyo ca acchariyo abbhuto dhammo paññādhiṭṭhānañca vīriyasamādhi ca bojjhaṅgā ca muditā ca appamāṇaṁ.",
  "pe9:25.2_0": "Ayaṁ tatiyā disā.",
  "pe9:26.1_0": "Sukhā ca paṭipadā khippābhiññā catutthaṁ jhānaṁ catutthañca satipaṭṭhānaṁ catuttho ca vihāro catutthañca sammappadhānaṁ catuttho ca acchariyo abbhuto dhammo upasamādhiṭṭhānañca vīmaṁsāsamādhi ca sabbanissaggo ca upekkhā appamāṇañca.",
  "pe9:26.2_0": "Ayaṁ catutthī disā.",
  "pe9:26.3_0": "Imāsaṁ catassannaṁ disānaṁ ālokanā.",
  "pe9:26.4_0": "Ayaṁ vuccati disālokano nāma nayo.",
  "pe9:27.1_0": "Tatthāyaṁ yojanā.",
  "pe9:27.2_0": "Cattāro ca āhārā catasso ca paṭipadā,",
  "pe9:27.2_1": "cattāro ca vipallāsā cattāro ca satipaṭṭhānā,",
  "pe9:27.2_2": "cattāri ca upādānāni cattāri ca jhānāni cattāro ca yogā vihārā ca, ganthā ca sammappadhānā ca,",
  "pe9:27.2_3": "āsavā ca acchariyā abbhutadhammā ca, oghā ca adhiṭṭhānāni ca, sallā ca samādhayo,",
  "pe9:27.2_4": "viññāṇaṭṭhitiyo cattāro ca sukhabhāgiyā dhammā,",
  "pe9:27.2_5": "cattāri ca agatigamanāni cattāri ca appamāṇāni iti kusalākusalānaṁ paṭipakkhavasena yojanā, ayaṁ vuccati disālokano nayo.",
  "pe9:28.1_0": "Tassa cattāri sāmaññaphalāni pariyosānaṁ,",
  "pe9:28.1_1": "yo ca dhammo kusalākusalaniddese paṭhamo disāniddeso,",
  "pe9:28.1_2": "imassa sotāpattiphalaṁ pariyosānaṁ dutiyaṁ sakadāgāmiphalaṁ, tatiyaṁ anāgāmiphalaṁ, catutthaṁ arahattaphalaṁ.",
  "pe9:29.1_0": "Tattha katamo tipukkhalo nayo?",
  "pe9:29.2_0": "Ye ca dukkhāya paṭipadāya dandhābhiññāya khippābhiññāya ca niyyanti dve puggalā,",
  "pe9:29.2_1": "ye ca sukhāya paṭipadāya dandhābhiññāya khippābhiññāya ca niyyanti dve puggalā.",
  "pe9:30.1_0": "Imesaṁ catunnaṁ puggalānaṁ yo puggalo sukhāya paṭipadāya dandhābhiññāya niyyāti,",
  "pe9:30.1_1": "yo ca puggalo dukkhāya paṭipadāya khippābhiññāya niyyāti.",
  "pe9:30.2_0": "Ime dve puggalā bhavanti.",
  "pe9:30.3_0": "Tattha yo sukhāya paṭipadāya khippābhiññāya niyyāti, ayaṁ ugghaṭitaññū.",
  "pe9:30.4_0": "Yo pacchimo puggalo sādhāraṇo, ayaṁ vipañcitaññū.",
  "pe9:30.5_0": "Yo puggalo dandhābhiññāya dukkhāya paṭipadāya niyyāti, ayaṁ neyyo.",
  "pe9:30.6_0": "Ime cattāro bhavitvā tīṇi honti,",
  "pe9:30.6_1": "tattha ugghaṭitaññussa samathapubbaṅgamā vipassanā,",
  "pe9:30.6_2": "neyyassa vipassanāpubbaṅgamo samatho,",
  "pe9:30.6_3": "vipañcitaññussa samathavipassanā yuganaddhā.",
  "pe9:30.7_0": "Ugghaṭitaññussa mudukā desanā, neyyassa tikkhā desanā,",
  "pe9:30.7_1": "vipañcitaññussa tikkhamudukā desanā.",
  "pe9:31.1_0": "Ugghaṭitaññussa adhipaññāsikkhā, neyyassa adhicittasikkhā,",
  "pe9:31.1_1": "vipañcitaññussa adhisīlasikkhā.",
  "pe9:31.2_0": "Iti imesaṁ puggalānaṁ catūhi paṭipadāhi niyyānaṁ.",
  "pe9:32.1_0": "Tattha ayaṁ saṅkileso,",
  "pe9:32.1_1": "tīṇi akusalamūlāni tayo phassā tisso vedanā tayo upavicārā tayo saṅkilesā tayo vitakkā tayo pariḷāhā tīṇi saṅkhatalakkhaṇāni tisso dukkhatāti.",
  "pe9:33.1_0": "Tīṇi akusalamūlānīti lobho akusalamūlaṁ, doso akusalamūlaṁ, moho akusalamūlaṁ.",
  "pe9:33.2_0": "Tayo phassāti sukhavedanīyo phasso, dukkhavedanīyo phasso,",
  "pe9:33.2_1": "adukkhamasukhavedanīyo phasso.",
  "pe9:33.3_0": "Tisso vedanāti sukhā vedanā dukkhā vedanā adukkhamasukhā vedanā.",
  "pe9:33.4_0": "Tayo upavicārāti somanassopavicāro domanassopavicāro upekkhopavicāro.",
  "pe9:33.5_0": "Tayo saṅkilesāti rāgo doso moho.",
  "pe9:33.6_0": "Tayo vitakkāti kāmavitakko byāpādavitakko vihiṁsāvitakko.",
  "pe9:33.7_0": "Tayo pariḷāhāti rāgajo dosajo mohajo.",
  "pe9:33.8_0": "Tīṇi saṅkhatalakkhaṇānīti uppādo ṭhiti vayo.",
  "pe9:33.9_0": "Tisso dukkhatāti dukkhadukkhatā vipariṇāmadukkhatā saṅkhatadukkhatā.",
  "pe9:34.1_0": "Tattha lobho akusalamūlaṁ kuto samuṭṭhitaṁ?",
  "pe9:34.2_0": "Tividhaṁ ārammaṇaṁ manāpikaṁ amanāpikaṁ upekkhāṭhāniyañca.",
  "pe9:34.3_0": "Tattha manāpikena ārammaṇena lobho akusalamūlaṁ samuṭṭhahati.",
  "pe9:34.4_0": "Iti manāpikā ārammaṇā sukhavedanīyo phasso,",
  "pe9:34.4_1": "sukhavedanīyaṁ phassaṁ paṭicca uppajjate sukhavedanā,",
  "pe9:34.4_2": "sukhavedanaṁ paṭicca uppajjate somanassūpavicāro,",
  "pe9:34.4_3": "somanassūpavicāraṁ paṭicca uppajjate rāgo,",
  "pe9:34.4_4": "rāgaṁ paṭicca uppajjate kāmavitakko,",
  "pe9:34.4_5": "kāmavitakkaṁ paṭicca uppajjate rāgajo pariḷāho rāgajaṁ pariḷāhaṁ paṭicca uppajjate uppādo saṅkhatalakkhaṇo,",
  "pe9:34.4_6": "uppādaṁ saṅkhatalakkhaṇaṁ paṭicca uppajjate vipariṇāmadukkhatā.",
  "pe9:35.1_0": "Doso akusalamūlaṁ kuto samuṭṭhitaṁ?",
  "pe9:35.2_0": "Amanāpikena ārammaṇena doso akusalamūlaṁ samuṭṭhitaṁ.",
  "pe9:35.3_0": "Iti amanāpikā ārammaṇā dukkhavedanīyo phasso,",
  "pe9:35.3_1": "dukkhavedanīyaṁ phassaṁ paṭicca uppajjate dukkhavedanā,",
  "pe9:35.3_2": "dukkhavedanaṁ paṭicca uppajjate domanassūpavicāro,",
  "pe9:35.3_3": "domanassūpavicāraṁ paṭicca uppajjate doso,",
  "pe9:35.3_4": "dosaṁ paṭicca uppajjate byāpādavitakko,",
  "pe9:35.3_5": "byāpādavitakkaṁ paṭicca uppajjate dosajo pariḷāho,",
  "pe9:35.3_6": "dosajaṁ pariḷāhaṁ paṭicca uppajjate ṭhitassa aññathattaṁ saṅkhatalakkhaṇaṁ,",
  "pe9:35.3_7": "ṭhitassa aññathattaṁ saṅkhatalakkhaṇaṁ paṭicca uppajjate dukkhadukkhatā vedanā.",
  "pe9:36.1_0": "Moho akusalamūlaṁ kuto samuṭṭhitaṁ?",
  "pe9:36.2_0": "Upekkhāṭhāniyena ārammaṇena moho akusalamūlaṁ samuṭṭhitaṁ.",
  "pe9:36.3_0": "Iti upekkhāṭhāniyā ārammaṇā adukkhamasukhavedanīyo phasso,",
  "pe9:36.3_1": "adukkhamasukhavedanīyaṁ phassaṁ paṭicca uppajjate adukkhamasukhā vedanā,",
  "pe9:36.3_2": "adukkhamasukhavedanaṁ paṭicca uppajjate upekkhūpavicāro,",
  "pe9:36.3_3": "upekkhūpavicāraṁ paṭicca uppajjate moho,",
  "pe9:36.3_4": "mohaṁ paṭicca uppajjate vihiṁsāvitakko,",
  "pe9:36.3_5": "vihiṁsāvitakkaṁ paṭicca uppajjate mohajo pariḷāho,",
  "pe9:36.3_6": "mohajaṁ pariḷāhaṁ paṭicca uppajjate vayo saṅkhatalakkhaṇaṁ,",
  "pe9:36.3_7": "vayaṁ saṅkhatalakkhaṇaṁ paṭicca uppajjate saṅkhatadukkhatā,",
  "pe9:36.3_8": "iti ayaṁ tiṇṇaṁ kilesānaṁ niddeso,",
  "pe9:36.3_9": "ayaṁ vuccate kusalapakkhe tipukkhalo nayo.",
  "pe9:37.1_0": "Iti tīṇi akusalamūlāni na catutthāni na pañcamāni,",
  "pe9:37.1_1": "tayo phassāti tisso vedanā yāva saṅkhatadukkhatāti, yo koci akusalapakkho,",
  "pe9:37.1_2": "sabbo so tīsu akusalamūlesu samosarati.",
  "pe9:38.1_0": "Tattha katamo kusalapakkho?",
  "pe9:38.2_0": "Tīṇi kusalamūlāni,",
  "pe9:38.2_1": "tisso paññā sutamayī paññā cintāmayī paññā bhāvanāmayī paññā.",
  "pe9:38.3_0": "Tayo samādhī savitakkasavicāro …pe…",
  "pe9:38.4_0": "tisso sikkhā adhisīlasikkhā …pe…",
  "pe9:38.5_0": "sikkhā.",
  "pe9:38.6_0": "Tīṇi nimittāni samathanimittaṁ paggahanimittaṁ upekkhānimittaṁ.",
  "pe9:38.7_0": "Tayo vitakkā nekkhammavitakko …pe…",
  "pe9:38.8_0": "avihiṁsāvitakko.",
  "pe9:38.9_0": "Tīṇi indriyāni anaññātaññassāmītindriyanti vitthāro.",
  "pe9:38.10_0": "Tayo upavicārā nekkhammūpavicāro abyāpādūpavicāro avihiṁsūpavicāro.",
  "pe9:38.11_0": "Tisso esanā kāmesanā bhavesanā brahmacariyesanā.",
  "pe9:38.12_0": "Tayo khandhā sīlakkhandho samādhikkhandho paññākkhandho.",
  "pe9:39.1_0": "Tattha yaṁ alobho kusalamūlaṁ,",
  "pe9:39.1_1": "taṁ sutamayipaññaṁ paripūreti,",
  "pe9:39.1_2": "sutamayī paññā paripuṇṇā savitakkaṁ savicāraṁ samādhiṁ paripūreti,",
  "pe9:39.1_3": "savitakko savicāro samādhi paripuṇṇo adhicittasikkhaṁ paripūreti,",
  "pe9:39.1_4": "adhicittasikkhā paripuṇṇā samathanimittaṁ paripūreti,",
  "pe9:39.1_5": "samathanimittaṁ paripuṇṇaṁ nekkhammavitakkaṁ paripūreti,",
  "pe9:39.1_6": "nekkhammavitakko paripuṇṇo anaññātaññassāmītindriyaṁ paripūreti,",
  "pe9:39.1_7": "anaññātaññassāmītindriyaṁ paripuṇṇaṁ nekkhammūpavicāraṁ paripūreti,",
  "pe9:39.1_8": "nekkhammūpavicāro paripuṇṇo kāmesanaṁ pajahati,",
  "pe9:39.1_9": "kāmesanappahānaṁ samādhikkhandhaṁ paripūreti.",
  "pe9:40.1_0": "Adoso kusalamūlaṁ cintāmayipaññaṁ paripūreti,",
  "pe9:40.1_1": "cintāmayī paññā paripuṇṇā avitakkavicāramattaṁ samādhiṁ paripūreti.",
  "pe9:40.2_0": "Avitakkavicāramatto samādhi paripuṇṇo adhisīlasikkhaṁ paripūreti,",
  "pe9:40.2_1": "adhisīlasikkhā paripuṇṇā upekkhānimittaṁ paripūreti,",
  "pe9:40.2_2": "upekkhānimittaṁ paripuṇṇaṁ abyāpādavitakkaṁ paripūreti,",
  "pe9:40.2_3": "abyāpādavitakko paripuṇṇo aññindriyaṁ paripūreti,",
  "pe9:40.2_4": "aññindriyaṁ paripuṇṇaṁ abyāpādūpavicāraṁ paripūreti,",
  "pe9:40.2_5": "abyāpādūpavicāro paripuṇṇo bhavesanaṁ pajahati,",
  "pe9:40.2_6": "bhavesanappahānaṁ sīlakkhandhaṁ paripūreti.",
  "pe9:41.1_0": "Amoho kusalamūlaṁ bhāvanāmayipaññaṁ paripūreti,",
  "pe9:41.1_1": "bhāvanāmayī paññā paripuṇṇā avitakkaavicāraṁ samādhiṁ paripūreti,",
  "pe9:41.1_2": "avitakko avicāro samādhi paripuṇṇo adhipaññāsikkhaṁ paripūreti,",
  "pe9:41.1_3": "adhipaññāsikkhā paripuṇṇā paggahanimittaṁ paripūreti,",
  "pe9:41.1_4": "paggahanimittaṁ paripuṇṇaṁ aññātāvino indriyaṁ paripūreti,",
  "pe9:41.1_5": "aññātāvino indriyaṁ paripuṇṇaṁ avihiṁsūpavicāraṁ paripūreti,",
  "pe9:41.1_6": "avihiṁsūpavicāro paripuṇṇo brahmacariyesanaṁ paripūreti,",
  "pe9:41.1_7": "brahmacariyesanā paripuṇṇā paññākkhandhaṁ paripūreti.",
  "pe9:42.1_0": "Iti ime tayo dhammā kusalapakkhikā sabbe kusalā dhammā tīhi tikaniddesehi niddisiyanti tīṇi vimokkhamukhāni tassa pariyosānaṁ.",
  "pe9:42.2_0": "Tattha paṭhamena appaṇihitaṁ, dutiyena suññataṁ, tatiyena animittaṁ.",
  "pe9:42.3_0": "Ayaṁ vuccati dutiyo tipukkhalo nāma nayo.",
  "pe9:43.1_0": "Tattha ye ime tayo puggalā ugghaṭitaññū vipañcitaññū neyyoti.",
  "pe9:43.2_0": "Imesaṁ tiṇṇaṁ puggalānaṁ ye ca puggalā sukhāya paṭipadāya khippābhiññāya,",
  "pe9:43.2_1": "sukhāya paṭipadāya dandhābhiññāya ca niyyanti, te dve puggalā.",
  "pe9:43.3_0": "Ye ca dve puggalā dukkhāya paṭipadāya khippābhiññāya,",
  "pe9:43.3_1": "dukkhāya paṭipadāya dandhābhiññāya ca niyyanti,",
  "pe9:43.3_2": "ime cattāro tena visesena dve bhavanti diṭṭhicarito ca taṇhācarito ca.",
  "pe9:43.4_0": "Ime cattāro bhavitvā tayo bhavanti, tayo bhavitvā dve bhavanti.",
  "pe9:43.5_0": "Imesaṁ dvinnaṁ puggalānaṁ ayaṁ saṅkileso, avijjā ca taṇhā ca, ahirikañca anottappañca, assati ca asampajaññañca,",
  "pe9:43.5_1": "nīvaraṇāni ca saṁyojanāni ca, ajjhosānañca abhiniveso ca, ahaṅkāro ca mamaṅkāro ca, assaddhiyañca dovacassañca,",
  "pe9:43.5_2": "kosajjañca ayoniso ca manasikāro, vicikicchā ca abhijjhā ca,",
  "pe9:43.5_3": "asaddhammassavanañca asamāpatti ca.",
  "pe9:44.1_0": "Tattha avijjā ca ahirikañca assati ca nīvaraṇāni ca ajjhosānañca ahaṅkāro ca assaddhiyañca kosajjañca vicikicchā ca asaddhammassavanañca, ayaṁ ekā disā.",
  "pe9:45.1_0": "Taṇhā ca anottappañca asampajaññañca saṁyojanāni ca abhiniveso ca mamaṅkāro ca dovacassatā ca ayoniso manasikāro ca abhijjhā ca asamāpatti ca, ayaṁ dutiyā disā.",
  "pe9:45.2_0": "Dasannaṁ dukānaṁ dasa padāni paṭhamāni kātabbāni.",
  "pe9:45.3_0": "Saṅkhittena atthaṁ ñāpenti paṭipakkhe kaṇhapakkhassa sabbesaṁ dukānaṁ dasa padāni dutiyakāni, ayaṁ dutiyā disā.",
  "pe9:46.1_0": "Iti akusalānaṁ dhammānaṁ dukkhaniddeso, ayaṁ samudayo.",
  "pe9:46.2_0": "Yaṁ taṁ dhammaṁ ajjhāvasati nāmañca rūpañca idaṁ dukkhaṁ iti ayañca samudayo, idañca dukkhaṁ,",
  "pe9:46.2_1": "imāni dve saccāni dukkhañca samudayo ca nandiyāvaṭṭassa nayassa paṭhamaniddeso.",
  "pe9:47.1_0": "Tattha katamo kusalapakkho?",
  "pe9:47.2_0": "Samatho ca vipassanā ca, vijjā ca caraṇañca, sati ca sampajaññañca, hirī ca ottappañca,",
  "pe9:47.2_1": "ahaṅkārappahānañca mamaṅkārappahānañca,",
  "pe9:47.2_2": "sammāvāyāmo ca yoniso ca manasikāro,",
  "pe9:47.2_3": "sammāsati ca sammāsamādhi ca, paññā ca nibbidā ca,",
  "pe9:47.2_4": "samāpatti ca saddhammassavanañca,",
  "pe9:47.2_5": "somanassañca dhammānudhammappaṭipatti ca.",
  "pe9:48.1_0": "Tattha samatho ca vijjā ca sati ca hirī ca ahaṅkārappahānañca sammāvāyāmo ca sammāsati ca paññā ca samāpatti ca somanassañca, ime dhammā ekā disā.",
  "pe9:48.2_0": "Vipassanā ca caraṇañca sampajaññañca ottappañca mamaṅkārappahānañca yoniso manasikāro ca sammāsamādhi ca nibbidā ca saddhammassavanañca dhammānudhammappaṭipatti ca, ayaṁ dutiyā disā.",
  "pe9:48.3_0": "Iti kusalapakkhe ca akusalapakkhe ca nandiyāvaṭṭassa pana nayassa catasso disā.",
  "pe9:49.1_0": "Tāsu yāni akusalapakkhassa paṭhamāni padāni akusalāni kusalehi pahānaṁ gacchanti,",
  "pe9:49.1_1": "tāni kusalapakkhe dutiyehi padehi pahānaṁ gacchanti.",
  "pe9:49.2_0": "Tesaṁ pahānā rāgavirāgā cetovimutti yāni akusalapakkhassa dutiyāni akusalapadāni pahānaṁ gacchanti,",
  "pe9:49.2_1": "tāni kusalapakkhassa paṭhamehi padehi pahānaṁ gacchanti.",
  "pe9:49.3_0": "Tesaṁ pahānā avijjāvirāgā paññāvimutti pariyosānaṁ.",
  "pe9:49.4_0": "Imesaṁ tiṇṇaṁ nayānaṁ paṭhamo nayo sīhavikkīḷito nāma.",
  "pe9:49.5_0": "Aṭṭha padāni cattāri ca kusalāni cattāri ca akusalāni imāni aṭṭha padāni mūlapadāni,",
  "pe9:49.5_1": "atthanayena dutiyo tipukkhalo.",
  "pe9:49.6_0": "So chahi dhammehi neti kusalamūlāni ca neti akusalamūlāni ca,",
  "pe9:49.6_1": "iti imāni cha padāni purimakāni ca aṭṭha mūlapadāni imāni cuddasa padāni aṭṭhārasannaṁ mūlapadānaṁ.",
  "pe9:49.7_0": "Tattha yo pacchimako nayo nandiyāvaṭṭo, so catūhi dhammehi neti.",
  "pe9:49.8_0": "Avijjāya ca taṇhāya ca samathena ca vipassanāya ca,",
  "pe9:49.8_1": "ime cattāro dhammā imāni aṭṭhārasa mūlapadāni tīsu nayesu niddiṭṭhāni.",
  "pe9:50.1_0": "Tattha yāni nava padāni kusalāni,",
  "pe9:50.1_1": "tattha sabbaṁ kusalaṁ samosarati.",
  "pe9:50.2_0": "Tesañca navannaṁ mūlānaṁ cattāri padāni sīhavikkīḷitanaye tīṇi tipukkhale dve nandiyāvaṭṭe, iccete kusalassa pakkhā.",
  "pe9:50.3_0": "Tattha yāni nava padāni kusalāni,",
  "pe9:50.3_1": "tattha sabbaṁ kusalaṁ yujjati.",
  "pe9:50.4_0": "Tattha sīhavikkīḷite naye cattāri padāni tīṇi tipukkhale dve nandiyāvaṭṭe imāni nava padāni kusalāni niddiṭṭhāni.",
  "pe9:51.1_0": "Tattha yāni nandiyāvaṭṭe naye cattāri padāni,",
  "pe9:51.1_1": "tattha aṭṭhārasa mūlapadāni samosaranti.",
  "pe9:51.2_0": "Yathā kathaṁ,",
  "pe9:51.2_1": "samatho ca alobho ca adoso ca asubhasaññā ca dukkhasaññā ca imāni kusalapakkhe pañca padāni samathaṁ bhajanti.",
  "pe9:51.3_0": "Vipassanā ca amoho ca aniccasaññā ca anattasaññā ca imāni cattāri padāni vipassanaṁ bhajanti.",
  "pe9:51.4_0": "Imāni nava padāni kusalāni dvīsu padesu yojitāni,",
  "pe9:51.4_1": "tattha akusalapakkhe navannaṁ akusalamūlapadānaṁ yā ca taṇhā yo ca lobho yo ca doso yā ca subhasaññā yā ca sukhasaññā,",
  "pe9:51.4_2": "imāni pañca padāni taṇhaṁ bhajanti.",
  "pe9:51.5_0": "Yā ca avijjā yo ca moho yā ca niccasaññā yā ca attasaññā,",
  "pe9:51.5_1": "imāni cattāri padāni avijjaṁ bhajanti.",
  "pe9:51.6_0": "Etāni nava padāni akusalāni susaṅkhittāni.",
  "pe9:51.7_0": "Iti tayo nayā ekaṁ nayaṁ na paviṭṭhā.",
  "pe9:51.8_0": "Evaṁ aṭṭhārasa mūlapadāni nandiyāvaṭṭanaye niddisitabbāni.",
  "pe9:52.1_0": "Kathaṁ aṭṭhārasa mūlapadāni, tipukkhale naye yujjanti?",
  "pe9:52.2_0": "Navannaṁ padānaṁ kusalānaṁ,",
  "pe9:52.2_1": "vipassanā ca amoho ca aniccasaññā ca anattasaññā ca, imāni cattāri padāni;",
  "pe9:52.3_0": "amoho ca samatho ca alobho ca asubhasaññā ca, imāni cattāri padāni;",
  "pe9:52.4_0": "lobho ca doso ca,",
  "pe9:52.4_1": "evaṁ imāni nava padāni tīsu kusalesu yojetabbāni.",
  "pe9:52.5_0": "Tattha navannaṁ padānaṁ akusalānaṁ taṇhā ca lobho ca subhasaññā ca sukhasaññā ca,",
  "pe9:52.5_1": "imāni cattāri padāni lobho akusalamūlaṁ;",
  "pe9:52.6_0": "avijjā ca moho ca niccasaññā ca attasaññā ca ayaṁ moho ayaṁ doso,",
  "pe9:52.6_1": "ye ca imāni nava padāni tīsu akusalesu yojitāni.",
  "pe9:52.7_0": "Evaṁ aṭṭhārasa mūlapadāni kusalamūlesu ca yojetvā tipukkhalena nayena niddisitabbāni.",
  "pe9:53.1_0": "Kathaṁ aṭṭhārasa mūlapadāni sīhavikkīḷite naye yujjanti?",
  "pe9:53.2_0": "Taṇhā ca subhasaññā ca, ayaṁ paṭhamo vipallāso.",
  "pe9:53.3_0": "Lobho ca sukhasaññā ca, ayaṁ dutiyo vipallāso.",
  "pe9:53.4_0": "Avijjā ca niccasaññā ca, ayaṁ tatiyo vipallāso.",
  "pe9:53.5_0": "Moho ca attasaññā ca, ayaṁ catuttho vipallāso.",
  "pe9:53.6_0": "Iti nava padāni akusalamūlāni catūsu padesu yojitāni.",
  "pe9:53.7_0": "Tattha navannaṁ mūlapadānaṁ kusalānaṁ samatho ca asubhasaññā ca, idaṁ paṭhamaṁ satipaṭṭhānaṁ.",
  "pe9:53.8_0": "Alobho ca dukkhasaññā ca, idaṁ dutiyaṁ satipaṭṭhānaṁ.",
  "pe9:53.9_0": "Vipassanā ca aniccasaññā ca, idaṁ tatiyaṁ satipaṭṭhānaṁ.",
  "pe9:53.10_0": "Amoho ca anattasaññā ca, idaṁ catutthaṁ satipaṭṭhānaṁ.",
  "pe9:53.11_0": "Imāni aṭṭhārasa mūlapadāni sīhavikkīḷitanayaṁ anupaviṭṭhāni.",
  "pe9:53.12_0": "Imesaṁ tiṇṇaṁ nayānaṁ yā bhūmi ca yo rāgo ca yo doso ca ekaṁ nayaṁ pavisati.",
  "pe9:53.13_0": "Ekassa nayassa akusale vā dhamme kusale vā dhamme viññāte paṭipakkho anvesitabbo,",
  "pe9:53.13_1": "paṭipakkhe anvesitvā so nayo niddisitabbo, tamhi naye niddiṭṭho.",
  "pe9:53.14_0": "Yathā ekamhi naye sabbe nayā paviṭṭhā tathā niddisitabbā.",
  "pe9:53.15_0": "Ekamhi ca naye aṭṭhārasa mūlapadāni paviṭṭhāni,",
  "pe9:53.15_1": "tamhi dhamme viññāte sabbe dhammā viññātā honti.",
  "pe9:53.16_0": "Imesaṁ tiṇṇaṁ nayānaṁ sīhavikkīḷitanayassa cattāri phalāni pariyosānaṁ.",
  "pe9:53.17_0": "Paṭhamāya disāya paṭhamaṁ phalaṁ,",
  "pe9:53.17_1": "dutiyāya disāya dutiyaṁ phalaṁ,",
  "pe9:53.17_2": "tatiyāya disāya tatiyaṁ phalaṁ,",
  "pe9:53.17_3": "catutthāya disāya catutthaṁ phalaṁ.",
  "pe9:53.18_0": "Tipukkhalassa nayassa tīṇi vimokkhamukhāni pariyosānaṁ.",
  "pe9:53.19_0": "Paṭhamāya disāya appaṇihitaṁ, dutiyāya disāya suññataṁ, tatiyāya disāya animittaṁ.",
  "pe9:53.20_0": "Nandiyāvaṭṭassa nayassa rāgavirāgā cetovimutti avijjāvirāgā ca paññāvimutti pariyosānaṁ.",
  "pe9:53.21_0": "Paṭhamāya disāya rāgavirāgā cetovimutti,",
  "pe9:53.21_1": "dutiyāya disāya avijjāvirāgā paññāvimutti.",
  "pe9:53.22_0": "Ime tayo nayā imesaṁ tiṇṇaṁ nayānaṁ aṭṭhārasannaṁ mūlapadānaṁ ālokanā, ayaṁ vuccati disālokano nayo.",
  "pe9:53.23_0": "Āloketvāna jānāti “ayaṁ dhammo imaṁ dhammaṁ bhajatī”ti sammā yojanā.",
  "pe9:53.24_0": "Kusalapakkhe akusalapakkhe ca ayaṁ nayo aṅkuso nāma.",
  "pe9:53.25_0": "Ime pañca nayā.",
  "pe9:54.1_0": "Tatthimā uddānagāthā",
  "pe9:55.1_0": "Taṇhā ca avijjāpi ca,",
  "pe9:55.2_0": "Lobho doso tatheva moho ca;",
  "pe9:55.3_0": "Cattāro ca vipallāsā,",
  "pe9:55.4_0": "Kilesabhūmī nava padāni.",
  "pe9:56.1_0": "Ye ca satipaṭṭhānā,",
  "pe9:56.2_0": "Samatho ca vipassanā kusalamūlā;",
  "pe9:56.3_0": "Etaṁ sabbaṁ kusalaṁ,",
  "pe9:56.4_0": "Indriyabhūmī nava padāni.",
  "pe9:57.1_0": "Sabbakusalaṁ navahi padehi yujjati,",
  "pe9:57.2_0": "Navahi ceva akusalaṁ;",
  "pe9:57.3_0": "Ete te mūlapadā,",
  "pe9:57.4_0": "Ubhato aṭṭhārasa padāni.",
  "pe9:58.1_0": "Taṇhā ceva avijjā ca,",
  "pe9:58.2_0": "Samatho ca vipassanā;",
  "pe9:58.3_0": "Yo neti sabbesu yogayutto,",
  "pe9:58.4_0": "Ayaṁ nayo nandiyāvaṭṭo.",
  "pe9:59.1_0": "Yaṁ kusalamūlehi,",
  "pe9:59.2_0": "Nayati kusalaakusalamūlehi;",
  "pe9:59.3_0": "Bhūtaṁ tathaṁ avitathaṁ,",
  "pe9:59.4_0": "Tipukkhalaṁ taṁ nayaṁ āhu.",
  "pe9:60.1_0": "So neti vipallāsehi,",
  "pe9:60.2_0": "Kilesaindriyehi ca;",
  "pe9:60.3_0": "Dhamme taṁ nayaṁ vinayamāhu,",
  "pe9:60.4_0": "Sīhavikkīḷitaṁ nāma.",
  "pe9:61.1_0": "Veyyākaraṇe vutte,",
  "pe9:61.2_0": "Kusalatāhi akusalatāhi ca;",
  "pe9:61.3_0": "Tayo ālokayati,",
  "pe9:61.4_0": "Ayaṁ nayo disālocano nāma.",
  "pe9:62.1_0": "Oloketvā disālocanena,",
  "pe9:62.2_0": "Ukkhipiya yaṁ samāneti;",
  "pe9:62.3_0": "Sabbe kusalākusale,",
  "pe9:62.4_0": "Ayaṁ nayo aṅkuso nāma.",
  "pe9:63.1_0": "Nayasamuṭṭhānaṁ.",
  "pe9:63.2_0": "Peṭakopadese mahākaccāyanassa therassa",
  "pe9:63.3_0": "suttavibhaṅgassa dassanaṁ samattaṁ.",
  "pe9:64.1_0": "Yāni catukkāni akusalāni kusalāni ca sīhavikkīḷite naye niddiṭṭhāni,",
  "pe9:64.1_1": "tikāni kusalāni ca akusalāni ca tipukkhale naye niddiṭṭhāni,",
  "pe9:64.1_2": "dukāni kusalāni ca akusalāni ca nandiyāvaṭṭe naye niddiṭṭhāni.",
  "pe9:64.2_0": "Yesu dvīsu dhammesu kusalesu so attho tikesu vibhajjamānassa bhavabhūmi,",
  "pe9:64.2_1": "atha ca sabbo ca attho tīhi byañjanehi niddisati.",
  "pe9:64.3_0": "Tattakāni vuccati.",
  "pe9:64.4_0": "Yo attho catūhi padehi aṭṭhavīsatibhāgehi natthibhūmi niddisituṁ,",
  "pe9:64.4_1": "avacarantova catūhi padehi niddisati.",
  "pe9:64.5_0": "Iti yaṁ yathāniddiṭṭhassa avikosanā idaṁ pamāṇaṁ.",
  "pe9:64.6_0": "Yathā sabbe samādhayo tīsu samādhīsu pariyesitabbā,",
  "pe9:64.6_1": "savitakkasavicāre avitakkavicāramatte avitakkaavicāre idaṁ pamāṇaṁ, natthi catuttho samādhi.",
  "pe9:64.7_0": "Tathā tisso paññā cintāmayī sutamayī bhāvanāmayī sabbāsu paññāsu niddisati,",
  "pe9:64.7_1": "natthi catutthī paññā na cintāmayī na sutamayī na bhāvanāmayī,",
  "pe9:64.7_2": "paññā nāssa atthi imesaṁ dhammānaṁ yā avikkhepanā, idaṁ vuccati pamāṇanti.",
  "pe9:65.1_0": "Therassa mahākaccāyanassa jambuvanavāsino peṭakopadeso samatto.",
  "pe9:66.1_0": "Peṭakopadesapakaraṇaṁ niṭṭhitaṁ."
}