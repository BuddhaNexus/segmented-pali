{
  "tika-abh06t7:0_0": "7. Sattamo paricchedo",
  "tika-abh06t7:1_0": "Vipākacittappavattiniddeso",
  "tika-abh06t7:2_0": "376.",
  "tika-abh06t7:3_0": " Anantañāṇena niraṅgaṇena,",
  "tika-abh06t7:4_0": "Guṇesinā kāruṇikena tena;",
  "tika-abh06t7:5_0": "Vutte vipāke matipāṭavatthaṁ,",
  "tika-abh06t7:6_0": "Vipākacittappabhavaṁ suṇātha.",
  "tika-abh06t7:7_0": "377.",
  "tika-abh06t7:8_0": " Ekūnatiṁsa kammāni, pākā dvattiṁsa dassitā;",
  "tika-abh06t7:9_0": "Tīsu dvāresu kammāni, vipākā chasu dissare.",
  "tika-abh06t7:10_0": "378.",
  "tika-abh06t7:11_0": " Kusalaṁ kāmalokasmiṁ, pavatte paṭisandhiyaṁ;",
  "tika-abh06t7:12_0": "Taṁ taṁ paccayamāgamma, dadāti vividhaṁ phalaṁ.",
  "tika-abh06t7:13_0": "379.",
  "tika-abh06t7:14_0": " Ekāya cetanāyekā, paṭisandhi pakāsitā;",
  "tika-abh06t7:15_0": "Nānākammehi nānā ca, bhavanti paṭisandhiyo.",
  "tika-abh06t7:16_0": "380.",
  "tika-abh06t7:17_0": " Tihetukaṁ tu yaṁ kammaṁ, kāmāvacarasaññitaṁ;",
  "tika-abh06t7:18_0": "Tihetukaṁ duhetuñca, vipākaṁ detyahetukaṁ.",
  "tika-abh06t7:19_0": "381.",
  "tika-abh06t7:20_0": " Duhetukaṁ tu yaṁ kammaṁ, taṁ na deti tihetukaṁ;",
  "tika-abh06t7:21_0": "Duhetukamahetuñca, vipākaṁ deti attano.",
  "tika-abh06t7:22_0": "382.",
  "tika-abh06t7:23_0": " Tihetukena kammena,",
  "tika-abh06t7:24_0": "Paṭisandhi tihetukā;",
  "tika-abh06t7:25_0": "Duhetukāpi hoteva,",
  "tika-abh06t7:26_0": "Na ca hoti ahetukā.",
  "tika-abh06t7:27_0": "383.",
  "tika-abh06t7:28_0": " Duhetukena kammena,",
  "tika-abh06t7:29_0": "Paṭisandhi duhetukā;",
  "tika-abh06t7:30_0": "Ahetukāpi hoteva,",
  "tika-abh06t7:31_0": "Na ca hoti tihetukā.",
  "tika-abh06t7:32_0": "384.",
  "tika-abh06t7:33_0": " Asaṅkhāramasaṅkhāraṁ , sasaṅkhārampi deti hi;",
  "tika-abh06t7:34_0": "Sasaṅkhāramasaṅkhāraṁ, sasaṅkhāraṁ phalaṁ tathā.",
  "tika-abh06t7:35_0": "385.",
  "tika-abh06t7:36_0": " Ekāya cetanāyettha, kusalassa ca soḷasa;",
  "tika-abh06t7:37_0": "Vidhā vipākacittāni, bhavantīti pakāsaye.",
  "tika-abh06t7:38_0": "386.",
  "tika-abh06t7:39_0": " Ārammaṇena hoteva, vedanāparivattanaṁ;",
  "tika-abh06t7:40_0": "Tadārammaṇacittampi, javanena niyāmitaṁ.",
  "tika-abh06t7:41_0": "387.",
  "tika-abh06t7:42_0": " Kāmāvacaracittena, kusalenādinā pana;",
  "tika-abh06t7:43_0": "Tulyena pākacittena, gahitā paṭisandhi ce.",
  "tika-abh06t7:44_0": "388.",
  "tika-abh06t7:45_0": " Balavārammaṇe iṭṭhe, cakkhussāpāthamāgate;",
  "tika-abh06t7:46_0": "Manodhātu bhavaṅgasmiṁ, tāya āvaṭṭite pana.",
  "tika-abh06t7:47_0": "389.",
  "tika-abh06t7:48_0": " Vīthicittesu jātesu, cakkhuviññāṇakādisu;",
  "tika-abh06t7:49_0": "Jāyate javanaṁ hutvā, paṭhamaṁ kāmamānasaṁ.",
  "tika-abh06t7:50_0": "390.",
  "tika-abh06t7:51_0": " Sattakkhattuṁ javitvāna, paṭhame kusale gate;",
  "tika-abh06t7:52_0": "Tadevārammaṇaṁ katvā, teneva sadisaṁ puna.",
  "tika-abh06t7:53_0": "391.",
  "tika-abh06t7:54_0": " Vipākaṁ jāyate cittaṁ, tadārammaṇasaññitaṁ;",
  "tika-abh06t7:55_0": "Sandhiyā tulyato mūla-bhavaṅganti pavuccate.",
  "tika-abh06t7:56_0": "392.",
  "tika-abh06t7:57_0": " Tañca santīraṇaṁ ettha, dassanaṁ sampaṭicchanaṁ;",
  "tika-abh06t7:58_0": "Gaṇanūpagacittāni, cattāreva bhavanti hi.",
  "tika-abh06t7:59_0": "393.",
  "tika-abh06t7:60_0": " Yadā hi dutiyaṁ cittaṁ, kusalaṁ javanaṁ tadā;",
  "tika-abh06t7:61_0": "Tena tulyavipākampi, tadārammaṇakaṁ siyā.",
  "tika-abh06t7:62_0": "394.",
  "tika-abh06t7:63_0": " Sandhiyā asamānattā, dve nāmānissa labbhare;",
  "tika-abh06t7:64_0": "‘‘Āgantukabhavaṅga’’nti, ‘‘tadārammaṇaka’’nti ca.",
  "tika-abh06t7:65_0": "395.",
  "tika-abh06t7:66_0": " Yadā hi tatiyaṁ puññaṁ, javanaṁ hoti tena ca;",
  "tika-abh06t7:67_0": "Sadisaṁ tatiyaṁ pākaṁ, tadārammaṇakaṁ siyā.",
  "tika-abh06t7:68_0": "396.",
  "tika-abh06t7:69_0": " ‘‘Āgantukabhavaṅga’’nti, idampi ca pavuccati;",
  "tika-abh06t7:70_0": "Iminā pana saddhiṁ cha, purimāni ca pañcapi.",
  "tika-abh06t7:71_0": "397.",
  "tika-abh06t7:72_0": " Yadā catutthaṁ kusalaṁ, javanaṁ hoti tena ca;",
  "tika-abh06t7:73_0": "Tulyaṁ catutthaṁ pākaṁ tu, tadārammaṇataṁ vaje.",
  "tika-abh06t7:74_0": "398.",
  "tika-abh06t7:75_0": " Āgantukabhavaṅgaṁ tu, tadārammaṇanāmakaṁ;",
  "tika-abh06t7:76_0": "Purimāni cha pākāni, iminā honti satta tu.",
  "tika-abh06t7:77_0": "399.",
  "tika-abh06t7:78_0": " Tasmiṁ dvāre yadā iṭṭha-majjhattārammaṇaṁ pana;",
  "tika-abh06t7:79_0": "Āgacchati tadāpāthaṁ, tadā vuttanayenidha.",
  "tika-abh06t7:80_0": "400.",
  "tika-abh06t7:81_0": " Ārammaṇavaseneva, vedanā parivattati;",
  "tika-abh06t7:82_0": "Upekkhāsahitaṁ tasmā, hoti santīraṇaṁ mano.",
  "tika-abh06t7:83_0": "401.",
  "tika-abh06t7:84_0": " Upekkhāsahitesveva, javanesu catūsupi;",
  "tika-abh06t7:85_0": "Tehi tulyāni cattāri, pākacittāni jāyare.",
  "tika-abh06t7:86_0": "402.",
  "tika-abh06t7:87_0": " Vedanāyāsamānattā, accantaṁ purimehi tu;",
  "tika-abh06t7:88_0": "Honti piṭṭhibhavaṅgāni, cattārīti ca nāmato.",
  "tika-abh06t7:89_0": "403.",
  "tika-abh06t7:90_0": " Pañcimāni vipākāni, purimehi ca sattahi;",
  "tika-abh06t7:91_0": "Saddhiṁ dvādasa pākāni, bhavantīti viniddise.",
  "tika-abh06t7:92_0": "404.",
  "tika-abh06t7:93_0": " Cakkhudvāre tathā evaṁ, sotādīsvapi niddise;",
  "tika-abh06t7:94_0": "Dvādasa dvādasa pākā, samasaṭṭhi bhavantime.",
  "tika-abh06t7:95_0": "405.",
  "tika-abh06t7:96_0": " Ekāya cetanāyeva, kamme āyūhite pana;",
  "tika-abh06t7:97_0": "Samasaṭṭhi vipākāni, uppajjanti na saṁsayo.",
  "tika-abh06t7:98_0": "406.",
  "tika-abh06t7:99_0": " Gahitāgahaṇenettha , cakkhudvāresu dvādasa;",
  "tika-abh06t7:100_0": "Sotaviññāṇakādīni, cattārīti ca soḷasa.",
  "tika-abh06t7:101_0": "407.",
  "tika-abh06t7:102_0": " Evameva sasaṅkhāra-tihetukusalenapi;",
  "tika-abh06t7:103_0": "Asaṅkhārasasaṅkhāru-pekkhāsahagatehipi.",
  "tika-abh06t7:104_0": "408.",
  "tika-abh06t7:105_0": " Kamme āyūhite tesaṁ, vipākehi ca tīhipi;",
  "tika-abh06t7:106_0": "Eseva ca nayo tehi, dinnāya paṭisandhiyā.",
  "tika-abh06t7:107_0": "409.",
  "tika-abh06t7:108_0": " Paṭhamaṁ iṭṭhamajjhatta-gocarassa vasenidha;",
  "tika-abh06t7:109_0": "Pavattiṁ pana dassetvā, upekkhāsahitadvaye.",
  "tika-abh06t7:110_0": "410.",
  "tika-abh06t7:111_0": " Dassetabbā tappacchā tu, iṭṭhasmiṁ gocare idha;",
  "tika-abh06t7:112_0": "Ekekasmiṁ pana dvāre, dvādasa dvādaseva tu.",
  "tika-abh06t7:113_0": "411.",
  "tika-abh06t7:114_0": " Gahitāgahaṇenettha, pākacittāni soḷasa;",
  "tika-abh06t7:115_0": "Pubbe vuttanayeneva, ñeyyaṁ sabbamasesato.",
  "tika-abh06t7:116_0": "412.",
  "tika-abh06t7:117_0": " Tihetukena kammena, paṭisandhi tihetukā;",
  "tika-abh06t7:118_0": "Bhavatīti ayaṁ vāro, vutto ettāvatā mayā.",
  "tika-abh06t7:119_0": "413.",
  "tika-abh06t7:120_0": " Sandhimekaṁ tu kammekaṁ, janeti na tato paraṁ;",
  "tika-abh06t7:121_0": "Anekāni vipākāni, sañjaneti pavattiyaṁ.",
  "tika-abh06t7:122_0": "414.",
  "tika-abh06t7:123_0": " Ekasmā hi yathā bījā, jāyate ekamaṅkuraṁ;",
  "tika-abh06t7:124_0": "Subahūni phalānissa, honti hetupavattito.",
  "tika-abh06t7:125_0": "415.",
  "tika-abh06t7:126_0": " Duhetukena kammena, paṭisandhi duhetukā;",
  "tika-abh06t7:127_0": "Hotīti hi ayaṁ vāro, anupubbena āgato.",
  "tika-abh06t7:128_0": "416.",
  "tika-abh06t7:129_0": " Duhetukena kammena, somanassayutenidha;",
  "tika-abh06t7:130_0": "Asaṅkhārikacittena, kamme āyūhite pana.",
  "tika-abh06t7:131_0": "417.",
  "tika-abh06t7:132_0": " Tena tulyena pākena, gahitā paṭisandhi ce;",
  "tika-abh06t7:133_0": "Iṭṭhe ārammaṇe cakkhu-dvāre āpāthamāgate.",
  "tika-abh06t7:134_0": "418.",
  "tika-abh06t7:135_0": " Somanassayute ñāṇa-hīne kusalamānase;",
  "tika-abh06t7:136_0": "Sattakkhattuṁ javitvāna, gate tasmiṁ duhetuke.",
  "tika-abh06t7:137_0": "419.",
  "tika-abh06t7:138_0": " Tadevārammaṇaṁ katvā, jāyate tadanantaraṁ;",
  "tika-abh06t7:139_0": "Taṁsarikkhakamekaṁ tu, asaṅkhārikamānasaṁ.",
  "tika-abh06t7:140_0": "420.",
  "tika-abh06t7:141_0": " Taṁ hi mūlabhavaṅganti, tadārammaṇamiccapi;",
  "tika-abh06t7:142_0": "Ubhayampi ca tasseva, nāmanti paridīpitaṁ.",
  "tika-abh06t7:143_0": "421.",
  "tika-abh06t7:144_0": " Duhetukasasaṅkhāre, javitepi ca taṁsamaṁ;",
  "tika-abh06t7:145_0": "Hotāgantukasaṅkhātaṁ, tadārammaṇamānasaṁ.",
  "tika-abh06t7:146_0": "422.",
  "tika-abh06t7:147_0": " Tatheva ca duhetūnaṁ, iṭṭhamajjhattagocare;",
  "tika-abh06t7:148_0": "Dvinnaṁ upekkhāyuttānaṁ, javanānamanantaraṁ.",
  "tika-abh06t7:149_0": "423.",
  "tika-abh06t7:150_0": " Dve tādisāni jāyante, tadārammaṇamānasā;",
  "tika-abh06t7:151_0": "Tesaṁ ‘‘piṭṭhibhavaṅga’’nti, nāmaṁ ‘‘āgantuka’’nti ca.",
  "tika-abh06t7:152_0": "424.",
  "tika-abh06t7:153_0": " Santīraṇadvayañceva, dassanaṁ sampaṭicchanaṁ;",
  "tika-abh06t7:154_0": "Imāni ca bhavaṅgāni, cakkhudvāre panaṭṭha hi.",
  "tika-abh06t7:155_0": "425.",
  "tika-abh06t7:156_0": " Evamaṭṭhaṭṭha katvāna, dvāresupi ca pañcasu;",
  "tika-abh06t7:157_0": "Cattālīsa vipākāni, bhavantīti pavattiyaṁ.",
  "tika-abh06t7:158_0": "426.",
  "tika-abh06t7:159_0": " Gahitāgahaṇenettha, cakkhudvāre panaṭṭha ca;",
  "tika-abh06t7:160_0": "Sotaghānādinā saddhiṁ, dvādaseva bhavanti hi.",
  "tika-abh06t7:161_0": "427.",
  "tika-abh06t7:162_0": " Ekāya cetanāyevaṁ, kamme āyūhite pana;",
  "tika-abh06t7:163_0": "Dvādaseva vipākāni, bhavantīti pakāsitaṁ.",
  "tika-abh06t7:164_0": "428.",
  "tika-abh06t7:165_0": " Duhetukattayenāpi , sesena sadisena tu;",
  "tika-abh06t7:166_0": "Pākenādinnasandhiyā, ayameva nayo mato.",
  "tika-abh06t7:167_0": "429.",
  "tika-abh06t7:168_0": " Duhetukena kammena, paṭisandhi duhetukā;",
  "tika-abh06t7:169_0": "Hotītipi ayaṁ vāro, vutto ettāvatā mayā.",
  "tika-abh06t7:170_0": "430.",
  "tika-abh06t7:171_0": " Duhetukena kammena, paṭisandhi ahetukā;",
  "tika-abh06t7:172_0": "Hotīti ca ayaṁ vāro, anupubbena āgato.",
  "tika-abh06t7:173_0": "431.",
  "tika-abh06t7:174_0": " Duhetukesu cittesu, kusalesu catūsupi;",
  "tika-abh06t7:175_0": "Tesu aññatareneva, kamme āyūhite pana.",
  "tika-abh06t7:176_0": "432.",
  "tika-abh06t7:177_0": " Tasseva pākabhūtāya, ādinnapaṭisandhino;",
  "tika-abh06t7:178_0": "Upekkhāsahitāhetu, manoviññāṇadhātuyā.",
  "tika-abh06t7:179_0": "433.",
  "tika-abh06t7:180_0": " Paṭisandhi na vattabbā, sā kammasadisāti hi;",
  "tika-abh06t7:181_0": "Kammaṁ duhetukaṁ hoti, paṭisandhi ahetukā.",
  "tika-abh06t7:182_0": "434.",
  "tika-abh06t7:183_0": " Tassa buddhimupetassa, iṭṭhamajjhattagocare;",
  "tika-abh06t7:184_0": "Āpāthamāgate cakkhu-dvāre puna ca dehino.",
  "tika-abh06t7:185_0": "435.",
  "tika-abh06t7:186_0": " Duhetūnaṁ catunnampi, puññānaṁ yassa kassaci;",
  "tika-abh06t7:187_0": "Javanassāvasānasmiṁ, ahetukamidaṁ mano.",
  "tika-abh06t7:188_0": "436.",
  "tika-abh06t7:189_0": " Tadārammaṇabhāvena, jāyate natthi saṁsayo;",
  "tika-abh06t7:190_0": "Taṁ tu mūlabhavaṅgañca, tadārammaṇameva ca.",
  "tika-abh06t7:191_0": "437.",
  "tika-abh06t7:192_0": " Vīthicittesu jātesu, cakkhuviññāṇakādisu;",
  "tika-abh06t7:193_0": "Upekkhāsahitaṁyeva, hoti santīraṇampi ca.",
  "tika-abh06t7:194_0": "438.",
  "tika-abh06t7:195_0": " Tesu ekaṁ ṭhapetvāna, gahitāgahaṇenidha;",
  "tika-abh06t7:196_0": "Gaṇanūpagacittāni, tīṇiyeva bhavanti hi.",
  "tika-abh06t7:197_0": "439.",
  "tika-abh06t7:198_0": " Iṭṭhe ārammaṇe cakkhu-dvāre āpāthamāgate;",
  "tika-abh06t7:199_0": "Tadā santīraṇañceva, tadārammaṇamānasaṁ.",
  "tika-abh06t7:200_0": "440.",
  "tika-abh06t7:201_0": " Somanassayutaṁyeva, gahetvā tesu ekakaṁ;",
  "tika-abh06t7:202_0": "Purimāni ca tīṇīti, cattārova bhavanti hi.",
  "tika-abh06t7:203_0": "441.",
  "tika-abh06t7:204_0": " Evaṁ cattāri cittāni, dvāresupi ca pañcasu;",
  "tika-abh06t7:205_0": "Honti vīsati cittāni, vipākāni pavattiyaṁ.",
  "tika-abh06t7:206_0": "442.",
  "tika-abh06t7:207_0": " Cakkhudvāre tu cattāri, gahitāgahaṇenidha;",
  "tika-abh06t7:208_0": "Sotaghānādinā saddhiṁ, hotevāhetukaṭṭhakaṁ.",
  "tika-abh06t7:209_0": "443.",
  "tika-abh06t7:210_0": " Ahetupaṭisandhissa , na tadārammaṇaṁ bhave;",
  "tika-abh06t7:211_0": "Duhetukaṁ tihetuṁ vā, duhetupaṭisandhino.",
  "tika-abh06t7:212_0": "444.",
  "tika-abh06t7:213_0": " Jātā sugatiyaṁ yena, pākena paṭisandhi tu;",
  "tika-abh06t7:214_0": "Tena tulyampi hīnaṁ vā, tadārammaṇakaṁ bhave.",
  "tika-abh06t7:215_0": "445.",
  "tika-abh06t7:216_0": " Manussalokaṁ sandhāya, vuttañcāhetukaṭṭhakaṁ;",
  "tika-abh06t7:217_0": "Catūsupi apāyesu, pavatte pana labbhati.",
  "tika-abh06t7:218_0": "446.",
  "tika-abh06t7:219_0": " Thero nerayikānaṁ tu, dhammaṁ deseti vassati;",
  "tika-abh06t7:220_0": "Gandhaṁ vāyuñca māpeti, yadā tesaṁ tadā pana.",
  "tika-abh06t7:221_0": "447.",
  "tika-abh06t7:222_0": " Theraṁ disvā ca sutvā ca, dhammaṁ gandhañca ghāyataṁ;",
  "tika-abh06t7:223_0": "Pivatañca jalaṁ vāyuṁ, phusataṁ mudumeva ca.",
  "tika-abh06t7:224_0": "448.",
  "tika-abh06t7:225_0": " Cakkhuviññāṇakādīni, puññajāneva pañcapi;",
  "tika-abh06t7:226_0": "Santīraṇadvayaṁ ekā, manodhātūti aṭṭhakaṁ.",
  "tika-abh06t7:227_0": "449.",
  "tika-abh06t7:228_0": " Ayaṁ tāva kathā iṭṭha-iṭṭhamajjhattagocare;",
  "tika-abh06t7:229_0": "Kāmāvacarapuññānaṁ, javanānaṁ vasenidha.",
  "tika-abh06t7:230_0": "450.",
  "tika-abh06t7:231_0": " Niyamatthaṁ tu yaṁ vuttaṁ, tadārammaṇacetaso;",
  "tika-abh06t7:232_0": "Kusalaṁ pana sandhāya, taṁ vuttanti hi dīpitaṁ.",
  "tika-abh06t7:233_0": "451.",
  "tika-abh06t7:234_0": " Idhākusalacittesu, somanassayutesupi;",
  "tika-abh06t7:235_0": "Iṭṭhe ārammaṇe tesu, javitesu catūsupi.",
  "tika-abh06t7:236_0": "452.",
  "tika-abh06t7:237_0": " Somanassayutāhetu-manoviññāṇadhātu hi;",
  "tika-abh06t7:238_0": "Tadārammaṇabhāvena, jāyate tadanantaraṁ.",
  "tika-abh06t7:239_0": "453.",
  "tika-abh06t7:240_0": " Chasvākusalacittesu, upekkhāya yutesu hi;",
  "tika-abh06t7:241_0": "Gocare iṭṭhamajjhatte, javitesu anantaraṁ.",
  "tika-abh06t7:242_0": "454.",
  "tika-abh06t7:243_0": " Upekkhāsahitāhetu-manoviññāṇadhātu hi;",
  "tika-abh06t7:244_0": "Tadārammaṇabhāvena, jāyate pana puññajā.",
  "tika-abh06t7:245_0": "455.",
  "tika-abh06t7:246_0": " Iṭṭhārammaṇayogasmiṁ , kaṅkhato uddhatassa vā;",
  "tika-abh06t7:247_0": "Somanassayutaṁ hoti, tadārammaṇamānasaṁ.",
  "tika-abh06t7:248_0": "456.",
  "tika-abh06t7:249_0": " Somanassayute citte, javane javite pana;",
  "tika-abh06t7:250_0": "Gavesitabbā pañceva, tadārammaṇamānasā.",
  "tika-abh06t7:251_0": "457.",
  "tika-abh06t7:252_0": " Upekkhāsahite citte, javane javite pana;",
  "tika-abh06t7:253_0": "Chaḷeva gavesitabbā, tadārammaṇamānasā.",
  "tika-abh06t7:254_0": "458.",
  "tika-abh06t7:255_0": " Tihetusomanassena, ādinnapaṭisandhino;",
  "tika-abh06t7:256_0": "Jhānato parihīnassa, taṁ jhānaṁ paccavekkhato.",
  "tika-abh06t7:257_0": "459.",
  "tika-abh06t7:258_0": " Domanassayutaṁ cittaṁ, hoti vippaṭisārino;",
  "tika-abh06t7:259_0": "Tassa kiṁ jāyate brūhi, tadārammaṇamānasaṁ.",
  "tika-abh06t7:260_0": "460.",
  "tika-abh06t7:261_0": "Paṭṭhāne paṭisiddhā hi, domanassaanantaraṁ;",
  "tika-abh06t7:262_0": "Somanassassa uppatti, domanassassa cassa vā.",
  "tika-abh06t7:263_0": "461.",
  "tika-abh06t7:264_0": " Mahaggataṁ panārabbha, javane javitepi ca;",
  "tika-abh06t7:265_0": "Tattheva paṭisiddhaṁ tu, tadārammaṇamānasaṁ.",
  "tika-abh06t7:266_0": "462.",
  "tika-abh06t7:267_0": " Tasmā bhavaṅgapātova, tadārammaṇameva vā;",
  "tika-abh06t7:268_0": "Na hoti kiṁ nu kātabbaṁ, vada tvaṁ ābhidhammika.",
  "tika-abh06t7:269_0": "463.",
  "tika-abh06t7:270_0": " Upekkhāsahitāhetu-manoviññāṇadhātu tu;",
  "tika-abh06t7:271_0": "Puññāpuññavipākā hi, tadārammaṇikā siyā.",
  "tika-abh06t7:272_0": "464.",
  "tika-abh06t7:273_0": " Āvajjanaṁ kimassāti, natthi taṁ jāyate kathaṁ;",
  "tika-abh06t7:274_0": "Bhavaṅgāvajjanānaṁ kiṁ, maggassānantarassa ca.",
  "tika-abh06t7:275_0": "465.",
  "tika-abh06t7:276_0": " Phalassapi nirodhā ca, vuṭṭhahantassa bhikkhuno;",
  "tika-abh06t7:277_0": "Phalacittassa vā evaṁ, natthi āvajjanaṁ kira.",
  "tika-abh06t7:278_0": "466.",
  "tika-abh06t7:279_0": " Vinā āvajjanenāpi, hoti jāyatu mānasaṁ;",
  "tika-abh06t7:280_0": "Kimassārammaṇaṁ brūhi, yadi jānāsi paṇḍita.",
  "tika-abh06t7:281_0": "467.",
  "tika-abh06t7:282_0": " Vinā ārammaṇeneva, na hi jāyati mānasaṁ;",
  "tika-abh06t7:283_0": "Rūpādīsu parittesu, yaṁ kiñcārabbha jāyate.",
  "tika-abh06t7:284_0": "468.",
  "tika-abh06t7:285_0": " Utubījaniyāmo ca, kammadhammaniyāmatā;",
  "tika-abh06t7:286_0": "Cittassa ca niyāmoti, ñeyyā pañca niyāmatā.",
  "tika-abh06t7:287_0": "469.",
  "tika-abh06t7:288_0": " Tattha ekappahārena, phalapupphādidhāraṇaṁ;",
  "tika-abh06t7:289_0": "Rukkhānaṁ pana sabbesaṁ, ayaṁ utuniyāmatā.",
  "tika-abh06t7:290_0": "470.",
  "tika-abh06t7:291_0": " Tesaṁ tesaṁ tu bījānaṁ, taṁtaṁtulyaphalubbhavo;",
  "tika-abh06t7:292_0": "Matthake nāḷikerassa, chiddattaṁ bījajo ayaṁ.",
  "tika-abh06t7:293_0": "471.",
  "tika-abh06t7:294_0": " Tihetukaṁ tihetuñca, duhetuñca ahetukaṁ;",
  "tika-abh06t7:295_0": "Vipākaṁ tu yato deti, ayaṁ kammaniyāmatā.",
  "tika-abh06t7:296_0": "472.",
  "tika-abh06t7:297_0": " Jātiyaṁ bodhisattassa, medanīkampanādikaṁ;",
  "tika-abh06t7:298_0": "Visesattamanekampi, ayaṁ dhammaniyāmatā.",
  "tika-abh06t7:299_0": "473.",
  "tika-abh06t7:300_0": " Gocarena pasādasmiṁ, ghaṭṭite pana tenidha;",
  "tika-abh06t7:301_0": "Uppattāvajjanādīnaṁ, ayaṁ cittaniyāmatā.",
  "tika-abh06t7:302_0": "474.",
  "tika-abh06t7:303_0": " Andhajjanānaṁ hadayandhakāraṁ,",
  "tika-abh06t7:304_0": "Viddhaṁsanaṁ dīpamimaṁ jalantaṁ;",
  "tika-abh06t7:305_0": "Sikkhetha dhīro satataṁ payutto,",
  "tika-abh06t7:306_0": "Mohandhakārāpagamaṁ yadiccheti.",
  "tika-abh06t7:307_0": "Iti abhidhammāvatāre vipākacittappavattiniddeso nāma",
  "tika-abh06t7:308_0": "Sattamo paricchedo."
}