{
  "mn139:0.1_0": "Majjhima Nikāya 139 ",
  "mn139:0.2_0": "Araṇavibhaṅgasutta ",
  "mn139:1.1_0": "Evaṁ me sutaṁ—",
  "mn139:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn139:1.3_0": "Tatra kho bhagavā bhikkhū āmantesi: ",
  "mn139:1.4_0": "“bhikkhavo”ti. ",
  "mn139:1.5_0": "“Bhadante”ti te bhikkhū bhagavato paccassosuṁ. ",
  "mn139:1.6_0": "Bhagavā etadavoca: ",
  "mn139:2.1_0": "“araṇavibhaṅgaṁ vo, bhikkhave, desessāmi. ",
  "mn139:2.2_0": "Taṁ suṇātha, sādhukaṁ manasi karotha, bhāsissāmī”ti. ",
  "mn139:2.3_0": "“Evaṁ, bhante”ti kho te bhikkhū bhagavato paccassosuṁ. ",
  "mn139:2.4_0": "Bhagavā etadavoca: ",
  "mn139:3.1_0": "“Na kāmasukhamanuyuñjeyya hīnaṁ gammaṁ pothujjanikaṁ anariyaṁ anatthasaṁhitaṁ,",
  "mn139:3.1_1": "na ca attakilamathānuyogamanuyuñjeyya dukkhaṁ anariyaṁ anatthasaṁhitaṁ.",
  "mn139:3.2_0": "Ete kho,",
  "mn139:3.2_1": "bhikkhave,",
  "mn139:3.2_2": "ubho ante anupagamma majjhimā paṭipadā tathāgatena abhisambuddhā,",
  "mn139:3.2_3": "cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati.",
  "mn139:3.3_0": "Ussādanañca jaññā, apasādanañca jaññā; ",
  "mn139:3.4_0": "ussādanañca ñatvā apasādanañca ñatvā nevussādeyya, na apasādeyya, dhammameva deseyya. ",
  "mn139:3.5_0": "Sukhavinicchayaṁ jaññā; ",
  "mn139:3.6_0": "sukhavinicchayaṁ ñatvā ajjhattaṁ sukhamanuyuñjeyya. ",
  "mn139:3.7_0": "Rahovādaṁ na bhāseyya, sammukhā na khīṇaṁ bhaṇe. ",
  "mn139:3.8_0": "Ataramānova bhāseyya, no taramāno. ",
  "mn139:3.9_0": "Janapadaniruttiṁ nābhiniveseyya, samaññaṁ nātidhāveyyāti—",
  "mn139:3.10_0": "ayamuddeso araṇavibhaṅgassa. ",
  "mn139:4.1_0": "‘Na kāmasukhamanuyuñjeyya hīnaṁ gammaṁ pothujjanikaṁ anariyaṁ anatthasaṁhitaṁ,",
  "mn139:4.1_1": "na ca attakilamathānuyogamanuyuñjeyya dukkhaṁ anariyaṁ anatthasaṁhitan’ti—",
  "mn139:4.2_0": "iti kho panetaṁ vuttaṁ; Kiñcetaṁ paṭicca vuttaṁ? ",
  "mn139:4.3_0": "Yo kāmapaṭisandhisukhino somanassānuyogo hīno gammo pothujjaniko anariyo anatthasaṁhito,",
  "mn139:4.3_1": "sadukkho eso dhammo saupaghāto saupāyāso sapariḷāho;",
  "mn139:4.3_2": "micchāpaṭipadā.",
  "mn139:4.4_0": "Yo kāmapaṭisandhisukhino somanassānuyogaṁ ananuyogo hīnaṁ gammaṁ pothujjanikaṁ anariyaṁ anatthasaṁhitaṁ,",
  "mn139:4.4_1": "adukkho eso dhammo anupaghāto anupāyāso apariḷāho;",
  "mn139:4.4_2": "sammāpaṭipadā.",
  "mn139:4.5_0": "Yo attakilamathānuyogo dukkho anariyo anatthasaṁhito,",
  "mn139:4.5_1": "sadukkho eso dhammo saupaghāto saupāyāso sapariḷāho;",
  "mn139:4.5_2": "micchāpaṭipadā.",
  "mn139:4.6_0": "Yo attakilamathānuyogaṁ ananuyogo dukkhaṁ anariyaṁ anatthasaṁhitaṁ,",
  "mn139:4.6_1": "adukkho eso dhammo anupaghāto anupāyāso apariḷāho;",
  "mn139:4.6_2": "sammāpaṭipadā.",
  "mn139:4.7_0": "‘Na kāmasukhamanuyuñjeyya hīnaṁ gammaṁ pothujjanikaṁ anariyaṁ anatthasaṁhitaṁ,",
  "mn139:4.7_1": "na ca attakilamathānuyogaṁ anuyuñjeyya dukkhaṁ anariyaṁ anatthasaṁhitan’ti—",
  "mn139:4.8_0": "iti yaṁ taṁ vuttaṁ idametaṁ paṭicca vuttaṁ. ",
  "mn139:5.1_0": "‘Ete kho ubho ante anupagamma majjhimā paṭipadā tathāgatena abhisambuddhā,",
  "mn139:5.1_1": "cakkhukaraṇī ñāṇakaraṇī upasamāya abhiññāya sambodhāya nibbānāya saṁvattatī’ti—",
  "mn139:5.2_0": "iti kho panetaṁ vuttaṁ. Kiñcetaṁ paṭicca vuttaṁ? ",
  "mn139:5.3_0": "Ayameva ariyo aṭṭhaṅgiko maggo, seyyathidaṁ—",
  "mn139:5.4_0": "sammādiṭṭhi,",
  "mn139:5.4_1": "sammāsaṅkappo,",
  "mn139:5.4_2": "sammāvācā,",
  "mn139:5.4_3": "sammākammanto,",
  "mn139:5.4_4": "sammāājīvo,",
  "mn139:5.4_5": "sammāvāyāmo,",
  "mn139:5.4_6": "sammāsati,",
  "mn139:5.4_7": "sammāsamādhi.",
  "mn139:5.5_0": "‘Ete kho ubho ante anupagamma majjhimā paṭipadā tathāgatena abhisambuddhā,",
  "mn139:5.5_1": "cakkhukaraṇī ñāṇakaraṇī upasamāya abhiññāya sambodhāya nibbānāya saṁvattatī’ti—",
  "mn139:5.6_0": "iti yaṁ taṁ vuttaṁ, idametaṁ paṭicca vuttaṁ. ",
  "mn139:6.1_0": "‘Ussādanañca jaññā, apasādanañca jaññā; ",
  "mn139:6.2_0": "ussādanañca ñatvā apasādanañca ñatvā nevussādeyya, na apasādeyya, dhammameva deseyyā’ti—",
  "mn139:6.3_0": "iti kho panetaṁ vuttaṁ. Kiñcetaṁ paṭicca vuttaṁ? ",
  "mn139:7.1_0": "Kathañca, bhikkhave, ussādanā ca hoti apasādanā ca, no ca dhammadesanā? ",
  "mn139:7.2_0": "‘Ye kāmapaṭisandhisukhino somanassānuyogaṁ anuyuttā hīnaṁ gammaṁ pothujjanikaṁ anariyaṁ anatthasaṁhitaṁ,",
  "mn139:7.2_1": "sabbe te sadukkhā saupaghātā saupāyāsā sapariḷāhā micchāpaṭipannā’ti—",
  "mn139:7.3_0": "iti vadaṁ ittheke apasādeti. ",
  "mn139:7.4_0": "‘Ye kāmapaṭisandhisukhino somanassānuyogaṁ ananuyuttā hīnaṁ gammaṁ pothujjanikaṁ anariyaṁ anatthasaṁhitaṁ,",
  "mn139:7.4_1": "sabbe te adukkhā anupaghātā anupāyāsā apariḷāhā sammāpaṭipannā’ti—",
  "mn139:7.5_0": "iti vadaṁ ittheke ussādeti. ",
  "mn139:7.6_0": "‘Ye attakilamathānuyogaṁ anuyuttā dukkhaṁ anariyaṁ anatthasaṁhitaṁ,",
  "mn139:7.6_1": "sabbe te sadukkhā saupaghātā saupāyāsā sapariḷāhā micchāpaṭipannā’ti—",
  "mn139:7.7_0": "iti vadaṁ ittheke apasādeti. ",
  "mn139:7.8_0": "‘Ye attakilamathānuyogaṁ ananuyuttā dukkhaṁ anariyaṁ anatthasaṁhitaṁ,",
  "mn139:7.8_1": "sabbe te adukkhā anupaghātā anupāyāsā apariḷāhā sammāpaṭipannā’ti—",
  "mn139:7.9_0": "iti vadaṁ ittheke ussādeti. ",
  "mn139:7.10_0": "‘Yesaṁ kesañci bhavasaṁyojanaṁ appahīnaṁ,",
  "mn139:7.10_1": "sabbe te sadukkhā saupaghātā saupāyāsā sapariḷāhā micchāpaṭipannā’ti—",
  "mn139:7.11_0": "iti vadaṁ ittheke apasādeti. ",
  "mn139:7.12_0": "‘Yesaṁ kesañci bhavasaṁyojanaṁ pahīnaṁ,",
  "mn139:7.12_1": "sabbe te adukkhā anupaghātā anupāyāsā apariḷāhā sammāpaṭipannā’ti—",
  "mn139:7.13_0": "iti vadaṁ ittheke ussādeti. ",
  "mn139:7.14_0": "Evaṁ kho, bhikkhave, ussādanā ca hoti apasādanā ca, no ca dhammadesanā. ",
  "mn139:8.1_0": "Kathañca, bhikkhave, nevussādanā hoti na apasādanā, dhammadesanā ca? ",
  "mn139:8.2_0": "‘Ye kāmapaṭisandhisukhino somanassānuyogaṁ anuyuttā hīnaṁ gammaṁ pothujjanikaṁ anariyaṁ anatthasaṁhitaṁ,",
  "mn139:8.2_1": "sabbe te sadukkhā saupaghātā saupāyāsā sapariḷāhā micchāpaṭipannā’ti—",
  "mn139:8.3_0": "na evamāha. ",
  "mn139:8.4_0": "‘Anuyogo ca kho sadukkho eso dhammo saupaghāto saupāyāso sapariḷāho; ",
  "mn139:8.5_0": "micchāpaṭipadā’ti—",
  "mn139:8.6_0": "iti vadaṁ dhammameva deseti. ",
  "mn139:8.7_0": "‘Ye kāmapaṭisandhisukhino somanassānuyogaṁ ananuyuttā hīnaṁ gammaṁ pothujjanikaṁ anariyaṁ anatthasaṁhitaṁ,",
  "mn139:8.7_1": "sabbe te adukkhā anupaghātā anupāyāsā apariḷāhā sammāpaṭipannā’ti—",
  "mn139:8.8_0": "na evamāha. ",
  "mn139:8.9_0": "‘Ananuyogo ca kho adukkho eso dhammo anupaghāto anupāyāso apariḷāho; ",
  "mn139:8.10_0": "sammāpaṭipadā’ti—",
  "mn139:8.11_0": "iti vadaṁ dhammameva deseti. ",
  "mn139:8.12_0": "‘Ye attakilamathānuyogaṁ anuyuttā dukkhaṁ anariyaṁ anatthasaṁhitaṁ,",
  "mn139:8.12_1": "sabbe te sadukkhā saupaghātā saupāyāsā sapariḷāhā micchāpaṭipannā’ti—",
  "mn139:8.13_0": "na evamāha. ",
  "mn139:8.14_0": "‘Anuyogo ca kho sadukkho eso dhammo saupaghāto saupāyāso sapariḷāho; ",
  "mn139:8.15_0": "micchāpaṭipadā’ti—",
  "mn139:8.16_0": "iti vadaṁ dhammameva deseti. ",
  "mn139:8.17_0": "‘Ye attakilamathānuyogaṁ ananuyuttā dukkhaṁ anariyaṁ anatthasaṁhitaṁ,",
  "mn139:8.17_1": "sabbe te adukkhā anupaghātā anupāyāsā apariḷāhā sammāpaṭipannā’ti—",
  "mn139:8.18_0": "na evamāha. ",
  "mn139:8.19_0": "‘Ananuyogo ca kho adukkho eso dhammo anupaghāto anupāyāso apariḷāho; ",
  "mn139:8.20_0": "sammāpaṭipadā’ti—",
  "mn139:8.21_0": "iti vadaṁ dhammameva deseti. ",
  "mn139:8.22_0": "‘Yesaṁ kesañci bhavasaṁyojanaṁ appahīnaṁ,",
  "mn139:8.22_1": "sabbe te sadukkhā saupaghātā saupāyāsā sapariḷāhā micchāpaṭipannā’ti—",
  "mn139:8.23_0": "na evamāha. ",
  "mn139:8.24_0": "‘Bhavasaṁyojane ca kho appahīne bhavopi appahīno hotī’ti—",
  "mn139:8.25_0": "iti vadaṁ dhammameva deseti. ",
  "mn139:8.26_0": "‘Yesaṁ kesañci bhavasaṁyojanaṁ pahīnaṁ,",
  "mn139:8.26_1": "sabbe te adukkhā anupaghātā anupāyāsā apariḷāhā sammāpaṭipannā’ti—",
  "mn139:8.27_0": "na evamāha. ",
  "mn139:8.28_0": "‘Bhavasaṁyojane ca kho pahīne bhavopi pahīno hotī’ti—",
  "mn139:8.29_0": "iti vadaṁ dhammameva deseti. ",
  "mn139:8.30_0": "Evaṁ kho, bhikkhave, nevussādanā hoti na apasādanā, dhammadesanā ca. ",
  "mn139:8.31_0": "‘Ussādanañca jaññā, apasādanañca jaññā; ",
  "mn139:8.32_0": "ussādanañca ñatvā apasādanañca ñatvā nevussādeyya, na apasādeyya, dhammameva deseyyā’ti—",
  "mn139:8.33_0": "iti yaṁ taṁ vuttaṁ idametaṁ paṭicca vuttaṁ. ",
  "mn139:9.1_0": "‘Sukhavinicchayaṁ jaññā; ",
  "mn139:9.2_0": "sukhavinicchayaṁ ñatvā ajjhattaṁ sukhamanuyuñjeyyā’ti—",
  "mn139:9.3_0": "iti kho panetaṁ vuttaṁ. Kiñcetaṁ paṭicca vuttaṁ? ",
  "mn139:9.4_0": "Pañcime, bhikkhave, kāmaguṇā. ",
  "mn139:9.5_0": "Katame pañca? ",
  "mn139:9.6_0": "Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā, ",
  "mn139:9.7_0": "sotaviññeyyā saddā … ",
  "mn139:9.8_0": "ghānaviññeyyā gandhā … ",
  "mn139:9.9_0": "jivhāviññeyyā rasā … ",
  "mn139:9.10_0": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā—",
  "mn139:9.11_0": "ime kho, bhikkhave, pañca kāmaguṇā. ",
  "mn139:9.12_0": "Yaṁ kho,",
  "mn139:9.12_1": "bhikkhave,",
  "mn139:9.12_2": "ime pañca kāmaguṇe paṭicca uppajjati sukhaṁ somanassaṁ idaṁ vuccati kāmasukhaṁ mīḷhasukhaṁ puthujjanasukhaṁ anariyasukhaṁ.",
  "mn139:9.13_0": "‘Na āsevitabbaṁ, na bhāvetabbaṁ, na bahulīkātabbaṁ, bhāyitabbaṁ etassa sukhassā’ti—vadāmi. ",
  "mn139:9.14_0": "Idha,",
  "mn139:9.14_1": "bhikkhave,",
  "mn139:9.14_2": "bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.",
  "mn139:9.15_0": "Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. ",
  "mn139:9.16_0": "Pītiyā ca virāgā upekkhako ca viharati …pe… tatiyaṁ jhānaṁ …pe… ",
  "mn139:9.17_0": "catutthaṁ jhānaṁ upasampajja viharati. ",
  "mn139:9.18_0": "Idaṁ vuccati nekkhammasukhaṁ pavivekasukhaṁ upasamasukhaṁ sambodhisukhaṁ. ",
  "mn139:9.19_0": "‘Āsevitabbaṁ, bhāvetabbaṁ, bahulīkātabbaṁ, na bhāyitabbaṁ etassa sukhassā’ti—vadāmi. ",
  "mn139:9.20_0": "‘Sukhavinicchayaṁ jaññā; ",
  "mn139:9.21_0": "sukhavinicchayaṁ ñatvā ajjhattaṁ sukhamanuyuñjeyyā’ti—",
  "mn139:9.22_0": "iti yaṁ taṁ vuttaṁ idametaṁ paṭicca vuttaṁ. ",
  "mn139:10.1_0": "‘Rahovādaṁ na bhāseyya, sammukhā na khīṇaṁ bhaṇe’ti—",
  "mn139:10.2_0": "iti kho panetaṁ vuttaṁ. ",
  "mn139:10.3_0": "Kiñcetaṁ paṭicca vuttaṁ? ",
  "mn139:10.4_0": "Tatra,",
  "mn139:10.4_1": "bhikkhave,",
  "mn139:10.4_2": "yaṁ jaññā rahovādaṁ abhūtaṁ atacchaṁ anatthasaṁhitaṁ sasakkaṁ taṁ rahovādaṁ na bhāseyya.",
  "mn139:10.5_0": "Yampi jaññā rahovādaṁ bhūtaṁ tacchaṁ anatthasaṁhitaṁ tassapi sikkheyya avacanāya. ",
  "mn139:10.6_0": "Yañca kho jaññā rahovādaṁ bhūtaṁ tacchaṁ atthasaṁhitaṁ tatra kālaññū assa tassa rahovādassa vacanāya. ",
  "mn139:10.7_0": "Tatra,",
  "mn139:10.7_1": "bhikkhave,",
  "mn139:10.7_2": "yaṁ jaññā sammukhā khīṇavādaṁ abhūtaṁ atacchaṁ anatthasaṁhitaṁ sasakkaṁ taṁ sammukhā khīṇavādaṁ na bhāseyya.",
  "mn139:10.8_0": "Yampi jaññā sammukhā khīṇavādaṁ bhūtaṁ tacchaṁ anatthasaṁhitaṁ tassapi sikkheyya avacanāya. ",
  "mn139:10.9_0": "Yañca kho jaññā sammukhā khīṇavādaṁ bhūtaṁ tacchaṁ atthasaṁhitaṁ tatra kālaññū assa tassa sammukhā khīṇavādassa vacanāya. ",
  "mn139:10.10_0": "‘Rahovādaṁ na bhāseyya, sammukhā na khīṇaṁ bhaṇe’ti—",
  "mn139:10.11_0": "iti yaṁ taṁ vuttaṁ, idametaṁ paṭicca vuttaṁ. ",
  "mn139:11.1_0": "‘Ataramānova bhāseyya no taramāno’ti—",
  "mn139:11.2_0": "iti kho panetaṁ vuttaṁ. Kiñcetaṁ paṭicca vuttaṁ? ",
  "mn139:11.3_0": "Tatra,",
  "mn139:11.3_1": "bhikkhave,",
  "mn139:11.3_2": "taramānassa bhāsato kāyopi kilamati,",
  "mn139:11.3_3": "cittampi upahaññati,",
  "mn139:11.3_4": "saropi upahaññati,",
  "mn139:11.3_5": "kaṇṭhopi āturīyati,",
  "mn139:11.3_6": "avisaṭṭhampi hoti aviññeyyaṁ taramānassa bhāsitaṁ.",
  "mn139:11.4_0": "Tatra,",
  "mn139:11.4_1": "bhikkhave,",
  "mn139:11.4_2": "ataramānassa bhāsato kāyopi na kilamati,",
  "mn139:11.4_3": "cittampi na upahaññati,",
  "mn139:11.4_4": "saropi na upahaññati,",
  "mn139:11.4_5": "kaṇṭhopi na āturīyati,",
  "mn139:11.4_6": "visaṭṭhampi hoti viññeyyaṁ ataramānassa bhāsitaṁ.",
  "mn139:11.5_0": "‘Ataramānova bhāseyya, no taramāno’ti—",
  "mn139:11.6_0": "iti yaṁ taṁ vuttaṁ, idametaṁ paṭicca vuttaṁ. ",
  "mn139:12.1_0": "‘Janapadaniruttiṁ nābhiniveseyya, samaññaṁ nātidhāveyyā’ti—",
  "mn139:12.2_0": "iti kho panetaṁ vuttaṁ. Kiñcetaṁ paṭicca vuttaṁ? ",
  "mn139:12.3_0": "Kathañca, bhikkhave, janapadaniruttiyā ca abhiniveso hoti samaññāya ca atisāro? ",
  "mn139:12.4_0": "Idha,",
  "mn139:12.4_1": "bhikkhave,",
  "mn139:12.4_2": "tadevekaccesu janapadesu ‘pātī’ti sañjānanti,",
  "mn139:12.4_3": "‘pattan’ti sañjānanti,",
  "mn139:12.4_4": "‘vittan’ti sañjānanti,",
  "mn139:12.4_5": "‘sarāvan’ti sañjānanti ‘dhāropan’ti sañjānanti,",
  "mn139:12.4_6": "‘poṇan’ti sañjānanti,",
  "mn139:12.4_7": "‘pisīlavan’ti sañjānanti.",
  "mn139:12.5_0": "Iti yathā yathā naṁ tesu tesu janapadesu sañjānanti tathā tathā thāmasā parāmāsā abhinivissa voharati: ",
  "mn139:12.6_0": "‘idameva saccaṁ, moghamaññan’ti. ",
  "mn139:12.7_0": "Evaṁ kho, bhikkhave, janapadaniruttiyā ca abhiniveso hoti samaññāya ca atisāro. ",
  "mn139:12.8_0": "Kathañca, bhikkhave, janapadaniruttiyā ca anabhiniveso hoti samaññāya ca anatisāro? ",
  "mn139:12.9_0": "Idha,",
  "mn139:12.9_1": "bhikkhave,",
  "mn139:12.9_2": "tadevekaccesu janapadesu ‘pātī’ti sañjānanti,",
  "mn139:12.9_3": "‘pattan’ti sañjānanti,",
  "mn139:12.9_4": "‘vittan’ti sañjānanti,",
  "mn139:12.9_5": "‘sarāvan’ti sañjānanti,",
  "mn139:12.9_6": "‘dhāropan’ti sañjānanti,",
  "mn139:12.9_7": "‘poṇan’ti sañjānanti,",
  "mn139:12.9_8": "‘pisīlavan’ti sañjānanti.",
  "mn139:12.10_0": "Iti yathā yathā naṁ tesu tesu janapadesu sañjānanti ‘idaṁ kira me āyasmanto sandhāya voharantī’ti tathā tathā voharati aparāmasaṁ. ",
  "mn139:12.11_0": "Evaṁ kho, bhikkhave, janapadaniruttiyā ca anabhiniveso hoti, samaññāya ca anatisāro. ",
  "mn139:12.12_0": "‘Janapadaniruttiṁ nābhiniveseyya samaññaṁ nātidhāveyyā’ti—",
  "mn139:12.13_0": "iti yaṁ taṁ vuttaṁ, idametaṁ paṭicca vuttaṁ. ",
  "mn139:13.1_0": "Tatra,",
  "mn139:13.1_1": "bhikkhave,",
  "mn139:13.1_2": "yo kāmapaṭisandhisukhino somanassānuyogo hīno gammo pothujjaniko anariyo anatthasaṁhito,",
  "mn139:13.1_3": "sadukkho eso dhammo saupaghāto saupāyāso sapariḷāho;",
  "mn139:13.2_0": "micchāpaṭipadā. ",
  "mn139:13.3_0": "Tasmā eso dhammo saraṇo. ",
  "mn139:13.4_0": "Tatra,",
  "mn139:13.4_1": "bhikkhave,",
  "mn139:13.4_2": "yo kāmapaṭisandhisukhino somanassānuyogaṁ ananuyogo hīnaṁ gammaṁ pothujjanikaṁ anariyaṁ anatthasaṁhitaṁ,",
  "mn139:13.4_3": "adukkho eso dhammo anupaghāto anupāyāso apariḷāho;",
  "mn139:13.5_0": "sammāpaṭipadā. ",
  "mn139:13.6_0": "Tasmā eso dhammo araṇo. ",
  "mn139:13.7_0": "Tatra,",
  "mn139:13.7_1": "bhikkhave,",
  "mn139:13.7_2": "yo attakilamathānuyogo dukkho anariyo anatthasaṁhito,",
  "mn139:13.7_3": "sadukkho eso dhammo saupaghāto saupāyāso sapariḷāho;",
  "mn139:13.8_0": "micchāpaṭipadā. ",
  "mn139:13.9_0": "Tasmā eso dhammo saraṇo. ",
  "mn139:13.10_0": "Tatra,",
  "mn139:13.10_1": "bhikkhave,",
  "mn139:13.10_2": "yo attakilamathānuyogaṁ ananuyogo dukkhaṁ anariyaṁ anatthasaṁhitaṁ,",
  "mn139:13.10_3": "adukkho eso dhammo anupaghāto anupāyāso apariḷāho;",
  "mn139:13.11_0": "sammāpaṭipadā. ",
  "mn139:13.12_0": "Tasmā eso dhammo araṇo. ",
  "mn139:13.13_0": "Tatra,",
  "mn139:13.13_1": "bhikkhave,",
  "mn139:13.13_2": "yāyaṁ majjhimā paṭipadā tathāgatena abhisambuddhā,",
  "mn139:13.13_3": "cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati,",
  "mn139:13.13_4": "adukkho eso dhammo anupaghāto anupāyāso apariḷāho;",
  "mn139:13.14_0": "sammāpaṭipadā. ",
  "mn139:13.15_0": "Tasmā eso dhammo araṇo. ",
  "mn139:13.16_0": "Tatra,",
  "mn139:13.16_1": "bhikkhave,",
  "mn139:13.16_2": "yāyaṁ ussādanā ca apasādanā ca no ca dhammadesanā,",
  "mn139:13.16_3": "sadukkho eso dhammo saupaghāto saupāyāso sapariḷāho;",
  "mn139:13.17_0": "micchāpaṭipadā. ",
  "mn139:13.18_0": "Tasmā eso dhammo saraṇo. ",
  "mn139:13.19_0": "Tatra,",
  "mn139:13.19_1": "bhikkhave,",
  "mn139:13.19_2": "yāyaṁ nevussādanā ca na apasādanā ca dhammadesanā ca,",
  "mn139:13.19_3": "adukkho eso dhammo anupaghāto anupāyāso apariḷāho;",
  "mn139:13.20_0": "sammāpaṭipadā. ",
  "mn139:13.21_0": "Tasmā eso dhammo araṇo. ",
  "mn139:13.22_0": "Tatra,",
  "mn139:13.22_1": "bhikkhave,",
  "mn139:13.22_2": "yamidaṁ kāmasukhaṁ mīḷhasukhaṁ pothujjanasukhaṁ anariyasukhaṁ,",
  "mn139:13.22_3": "sadukkho eso dhammo saupaghāto saupāyāso sapariḷāho;",
  "mn139:13.23_0": "micchāpaṭipadā. ",
  "mn139:13.24_0": "Tasmā eso dhammo saraṇo. ",
  "mn139:13.25_0": "Tatra,",
  "mn139:13.25_1": "bhikkhave,",
  "mn139:13.25_2": "yamidaṁ nekkhammasukhaṁ pavivekasukhaṁ upasamasukhaṁ sambodhisukhaṁ,",
  "mn139:13.25_3": "adukkho eso dhammo anupaghāto anupāyāso apariḷāho;",
  "mn139:13.26_0": "sammāpaṭipadā. ",
  "mn139:13.27_0": "Tasmā eso dhammo araṇo. ",
  "mn139:13.28_0": "Tatra,",
  "mn139:13.28_1": "bhikkhave,",
  "mn139:13.28_2": "yvāyaṁ rahovādo abhūto ataccho anatthasaṁhito,",
  "mn139:13.28_3": "sadukkho eso dhammo saupaghāto saupāyāso sapariḷāho;",
  "mn139:13.29_0": "micchāpaṭipadā. ",
  "mn139:13.30_0": "Tasmā eso dhammo saraṇo. ",
  "mn139:13.31_0": "Tatra,",
  "mn139:13.31_1": "bhikkhave,",
  "mn139:13.31_2": "yvāyaṁ rahovādo bhūto taccho anatthasaṁhito,",
  "mn139:13.31_3": "sadukkho eso dhammo saupaghāto saupāyāso sapariḷāho;",
  "mn139:13.32_0": "micchāpaṭipadā. ",
  "mn139:13.33_0": "Tasmā eso dhammo saraṇo. ",
  "mn139:13.34_0": "Tatra,",
  "mn139:13.34_1": "bhikkhave,",
  "mn139:13.34_2": "yvāyaṁ rahovādo bhūto taccho atthasaṁhito,",
  "mn139:13.34_3": "adukkho eso dhammo anupaghāto anupāyāso apariḷāho;",
  "mn139:13.35_0": "sammāpaṭipadā. ",
  "mn139:13.36_0": "Tasmā eso dhammo araṇo. ",
  "mn139:13.37_0": "Tatra,",
  "mn139:13.37_1": "bhikkhave,",
  "mn139:13.37_2": "yvāyaṁ sammukhā khīṇavādo abhūto ataccho anatthasaṁhito,",
  "mn139:13.37_3": "sadukkho eso dhammo saupaghāto saupāyāso sapariḷāho;",
  "mn139:13.38_0": "micchāpaṭipadā. ",
  "mn139:13.39_0": "Tasmā eso dhammo saraṇo. ",
  "mn139:13.40_0": "Tatra,",
  "mn139:13.40_1": "bhikkhave,",
  "mn139:13.40_2": "yvāyaṁ sammukhā khīṇavādo bhūto taccho anatthasaṁhito,",
  "mn139:13.40_3": "sadukkho eso dhammo saupaghāto saupāyāso sapariḷāho;",
  "mn139:13.41_0": "micchāpaṭipadā. ",
  "mn139:13.42_0": "Tasmā eso dhammo saraṇo. ",
  "mn139:13.43_0": "Tatra,",
  "mn139:13.43_1": "bhikkhave,",
  "mn139:13.43_2": "yvāyaṁ sammukhā khīṇavādo bhūto taccho atthasaṁhito,",
  "mn139:13.43_3": "adukkho eso dhammo anupaghāto anupāyāso apariḷāho;",
  "mn139:13.44_0": "sammāpaṭipadā. ",
  "mn139:13.45_0": "Tasmā eso dhammo araṇo. ",
  "mn139:13.46_0": "Tatra,",
  "mn139:13.46_1": "bhikkhave,",
  "mn139:13.46_2": "yamidaṁ taramānassa bhāsitaṁ,",
  "mn139:13.46_3": "sadukkho eso dhammo saupaghāto saupāyāso sapariḷāho;",
  "mn139:13.47_0": "micchāpaṭipadā. ",
  "mn139:13.48_0": "Tasmā eso dhammo saraṇo. ",
  "mn139:13.49_0": "Tatra, bhikkhave, yamidaṁ ataramānassa bhāsitaṁ, adukkho eso dhammo anupaghāto anupāyāso apariḷāho; ",
  "mn139:13.50_0": "sammāpaṭipadā. ",
  "mn139:13.51_0": "Tasmā eso dhammo araṇo. ",
  "mn139:13.52_0": "Tatra,",
  "mn139:13.52_1": "bhikkhave,",
  "mn139:13.52_2": "yvāyaṁ janapadaniruttiyā ca abhiniveso samaññāya ca atisāro,",
  "mn139:13.52_3": "sadukkho eso dhammo saupaghāto saupāyāso sapariḷāho;",
  "mn139:13.53_0": "micchāpaṭipadā. ",
  "mn139:13.54_0": "Tasmā eso dhammo saraṇo. ",
  "mn139:13.55_0": "Tatra,",
  "mn139:13.55_1": "bhikkhave,",
  "mn139:13.55_2": "yvāyaṁ janapadaniruttiyā ca anabhiniveso samaññāya ca anatisāro,",
  "mn139:13.55_3": "adukkho eso dhammo anupaghāto anupāyāso apariḷāho;",
  "mn139:13.56_0": "sammāpaṭipadā. ",
  "mn139:13.57_0": "Tasmā eso dhammo araṇo. ",
  "mn139:14.1_0": "Tasmātiha, bhikkhave, ‘saraṇañca dhammaṁ jānissāma, araṇañca dhammaṁ jānissāma; ",
  "mn139:14.2_0": "saraṇañca dhammaṁ ñatvā araṇañca dhammaṁ ñatvā araṇapaṭipadaṁ paṭipajjissāmā’ti evañhi vo,",
  "mn139:14.2_1": "bhikkhave,",
  "mn139:14.2_2": "sikkhitabbaṁ.",
  "mn139:14.3_0": "Subhūti ca pana, bhikkhave, kulaputto araṇapaṭipadaṁ paṭipanno”ti. ",
  "mn139:14.4_0": "Idamavoca bhagavā. ",
  "mn139:14.5_0": "Attamanā te bhikkhū bhagavato bhāsitaṁ abhinandunti. ",
  "mn139:14.6_0": "Araṇavibhaṅgasuttaṁ niṭṭhitaṁ navamaṁ. "
}