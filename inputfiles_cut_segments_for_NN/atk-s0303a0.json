{
  "atk-s0303a0:0_0": " Namo tassa bhagavato arahato sammāsambuddhassa",
  "atk-s0303a0:1_0": "Saṁyuttanikāye",
  "atk-s0303a0:2_0": "Khandhavagga-aṭṭhakathā",
  "atk-s0303a0:3_0": "1. Khandhasaṁyuttaṁ",
  "atk-s0303a0:4_0": "1. Nakulapituvaggo",
  "atk-s0303a0:5_0": "1. Nakulapitusuttavaṇṇanā",
  "atk-s0303a0:6_0": "1.Khandhiyavaggassa paṭhame bhaggesūti evaṁnāmake janapade.",
  "atk-s0303a0:6_1": "Susumāragireti susumāragiranagare.",
  "atk-s0303a0:6_2": "Tasmiṁ kira māpiyamāne susumāro saddamakāsi,",
  "atk-s0303a0:6_3": "tenassa ‘‘susumāragira’’ntveva nāmaṁ akaṁsu.",
  "atk-s0303a0:6_4": "Bhesakaḷāvaneti bhesakaḷāya nāma yakkhiniyā adhivutthattā evaṁladdhanāme vane.",
  "atk-s0303a0:6_5": "Tadeva migagaṇassa abhayatthāya dinnattā migadāyoti vuccati.",
  "atk-s0303a0:6_6": "Bhagavā tasmiṁ janapade taṁ nagaraṁ nissāya tasmiṁ vanasaṇḍe viharati.",
  "atk-s0303a0:6_7": "Nakulapitāti nakulassa nāma dārakassa pitā.",
  "atk-s0303a0:7_0": "Jiṇṇoti jarājiṇṇo.",
  "atk-s0303a0:7_1": "Vuḍḍhoti vayovuḍḍho.",
  "atk-s0303a0:7_2": "Mahallakoti jātimahallako.",
  "atk-s0303a0:7_3": "Addhagatoti tiyaddhagato.",
  "atk-s0303a0:7_4": "Vayoanuppattoti tesu tīsu addhesu pacchimavayaṁ anuppatto.",
  "atk-s0303a0:7_5": "Āturakāyoti gilānakāyo.",
  "atk-s0303a0:7_6": "Idañhi sarīraṁ suvaṇṇavaṇṇampi niccapaggharaṇaṭṭhena āturaṁyeva nāma .",
  "atk-s0303a0:7_7": "Visesena panassa jarāturatā byādhāturatā maraṇāturatāti tisso āturatā honti.",
  "atk-s0303a0:7_8": "Tāsu kiñcāpi eso mahallakattā jarāturova,",
  "atk-s0303a0:7_9": "abhiṇharogatāya panassa byādhāturatā idha adhippetā.",
  "atk-s0303a0:7_10": "Abhikkhaṇātaṅkoti abhiṇharogo nirantararogo.",
  "atk-s0303a0:7_11": "Aniccadassāvīti tāya āturatāya icchiticchitakkhaṇe āgantuṁ asakkonto kadācideva daṭṭhuṁ labhāmi,",
  "atk-s0303a0:7_12": "na sabbakālanti attho.",
  "atk-s0303a0:7_13": "Manobhāvanīyānanti manavaḍḍhakānaṁ .",
  "atk-s0303a0:7_14": "Yesu hi diṭṭhesu kusalavasena cittaṁ vaḍḍhati,",
  "atk-s0303a0:7_15": "te sāriputtamoggallānādayo mahātherā manobhāvanīyā nāma.",
  "atk-s0303a0:7_16": "Anusāsatūti punappunaṁ sāsatu.",
  "atk-s0303a0:7_17": "Purimañhi vacanaṁ ovādo nāma,",
  "atk-s0303a0:7_18": "aparāparaṁ anusāsanī nāma.",
  "atk-s0303a0:7_19": "Otiṇṇe vā vatthusmiṁ vacanaṁ ovādo nāma,",
  "atk-s0303a0:7_20": "anotiṇṇe tantivasena vā paveṇivasena vā vuttaṁ anusāsanī nāma.",
  "atk-s0303a0:7_21": "Apica ovādoti vā anusāsanīti vā atthato ekameva,",
  "atk-s0303a0:7_22": "byañjanamattameva nānaṁ.",
  "atk-s0303a0:8_0": "Āturo hāyanti āturo hi ayaṁ,",
  "atk-s0303a0:8_1": "suvaṇṇavaṇṇo piyaṅgusāmopi samāno niccapaggharaṇaṭṭhena āturoyeva.",
  "atk-s0303a0:8_2": "Aṇḍabhūtoti aṇḍaṁ viya bhūto dubbalo.",
  "atk-s0303a0:8_3": "Yathā kukkuṭaṇḍaṁ vā mayūraṇḍaṁ vā geṇḍukaṁ viya gahetvā khipantena vā paharantena vā na sakkā kīḷituṁ,",
  "atk-s0303a0:8_4": "tāvadeva bhijjati,",
  "atk-s0303a0:8_5": "evamayampi kāyo kaṇṭakepi khāṇukepi pakkhalitassa bhijjatīti aṇḍaṁ viya bhūtoti aṇḍabhūto.",
  "atk-s0303a0:8_6": "Pariyonaddhoti sukhumena chavimattena pariyonaddho.",
  "atk-s0303a0:8_7": "Aṇḍañhi sāratacena pariyonaddhaṁ,",
  "atk-s0303a0:8_8": "tena ḍaṁsamakasādayo nilīyitvāpi chaviṁ chinditvā yūsaṁ paggharāpetuṁ na sakkonti.",
  "atk-s0303a0:8_9": "Imasmiṁ pana chaviṁ chinditvā yaṁ icchanti,",
  "atk-s0303a0:8_10": "taṁ karonti.",
  "atk-s0303a0:8_11": "Evaṁ sukhumāya chaviyā pariyonaddho.",
  "atk-s0303a0:8_12": "Kimaññatra bālyāti bālabhāvato aññaṁ kimatthi?",
  "atk-s0303a0:8_13": "Bāloyeva ayanti attho.",
  "atk-s0303a0:8_14": "Tasmāti yasmā ayaṁ kāyo evarūpo, tasmā.",
  "atk-s0303a0:9_0": "Tenupasaṅkamīti rañño cakkavattissa upaṭṭhānaṁ gantvā anantaraṁ pariṇāyakaratanassa upaṭṭhānaṁ gacchanto rājapuriso viya,",
  "atk-s0303a0:9_1": "saddhammacakkavattissa bhagavato upaṭṭhānaṁ gantvā,",
  "atk-s0303a0:9_2": "anantaraṁ dhammasenāpatissa apacitiṁ kātukāmo yenāyasmā sāriputto,",
  "atk-s0303a0:9_3": "tenupasaṅkami.",
  "atk-s0303a0:9_4": "Vippasannānīti suṭṭhu pasannāni.",
  "atk-s0303a0:9_5": "Indriyānīti manacchaṭṭhāni indriyāni.",
  "atk-s0303a0:9_6": "Parisuddhoti niddoso.",
  "atk-s0303a0:9_7": "Pariyodātoti tasseva vevacanaṁ.",
  "atk-s0303a0:9_8": "Nirupakkilesatāyeva hi esa pariyodātoti vutto,",
  "atk-s0303a0:9_9": "na setabhāvena.",
  "atk-s0303a0:9_10": "Etassa ca pariyodātataṁ disvāva indriyānaṁ vippasannataṁ aññāsi.",
  "atk-s0303a0:9_11": "Nayaggāhapaññā kiresā therassa.",
  "atk-s0303a0:10_0": "Kathañhi no siyāti kena kāraṇena na laddhā bhavissati?",
  "atk-s0303a0:10_1": "Laddhāyevāti attho.",
  "atk-s0303a0:10_2": "Iminā kiṁ dīpeti?",
  "atk-s0303a0:10_3": "Satthuvissāsikabhāvaṁ.",
  "atk-s0303a0:10_4": "Ayaṁ kira satthu diṭṭhakālato paṭṭhāya pitipemaṁ,",
  "atk-s0303a0:10_5": "upāsikā cassa mātipemaṁ paṭilabhati.",
  "atk-s0303a0:10_6": "Ubhopi ‘‘mama putto’’ti satthāraṁ vadanti.",
  "atk-s0303a0:10_7": "Bhavantaragato hi nesaṁ sineho.",
  "atk-s0303a0:10_8": "Sā kira upāsikā pañca jātisatāni tathāgatassa mātāva, so ca, gahapati,",
  "atk-s0303a0:10_9": "pitāva ahosi.",
  "atk-s0303a0:10_10": "Puna pañca jātisatāni upāsikā mahāmātā,",
  "atk-s0303a0:10_11": "upāsako mahāpitā,",
  "atk-s0303a0:10_12": "tathā cūḷāmātā cūḷapitāti.",
  "atk-s0303a0:10_13": "Evaṁ satthā diyaḍḍhaattabhāvasahassaṁ tesaṁyeva hatthe vaḍḍhito.",
  "atk-s0303a0:10_14": "Teneva te yaṁ neva puttassa,",
  "atk-s0303a0:10_15": "na pitu santike kathetuṁ sakkā,",
  "atk-s0303a0:10_16": "taṁ satthu santike nisinnā kathenti.",
  "atk-s0303a0:10_17": "Imināyeva ca kāraṇena bhagavā ‘‘etadaggaṁ,",
  "atk-s0303a0:10_18": "bhikkhave,",
  "atk-s0303a0:10_19": "mama sāvakānaṁ upāsakānaṁ vissāsikānaṁ yadidaṁ nakulapitā gahapati,",
  "atk-s0303a0:10_20": "yadidaṁ nakulamātā gahapatānī’’ti (a. ni.",
  "atk-s0303a0:10_21": "1.257) te etadagge ṭhapesi.",
  "atk-s0303a0:10_22": "Iti so imaṁ vissāsikabhāvaṁ pakāsento kathañhi no siyāti āha.",
  "atk-s0303a0:10_23": "Amatena abhisittoti nassidha aññaṁ kiñci jhānaṁ vā vipassanā vā maggo vā phalaṁ vā ‘‘amatābhiseko’’ti daṭṭhabbo,",
  "atk-s0303a0:10_24": "madhuradhammadesanāyeva pana ‘‘amatābhiseko’’ti veditabbo.",
  "atk-s0303a0:10_25": "Dūratopīti tiroraṭṭhāpi tirojanapadāpi.",
  "atk-s0303a0:11_0": "Assutavā puthujjanoti idaṁ vuttatthameva.",
  "atk-s0303a0:11_1": "Ariyānaṁ adassāvītiādīsu ariyāti ārakattā kilesehi,",
  "atk-s0303a0:11_2": "anaye na iriyanato,",
  "atk-s0303a0:11_3": "aye iriyanato,",
  "atk-s0303a0:11_4": "sadevakena ca lokena araṇīyato buddhā ca paccekabuddhā ca buddhasāvakā ca vuccanti.",
  "atk-s0303a0:11_5": "Buddhā eva vā idha ariyā. Yathāha –",
  "atk-s0303a0:11_6": "‘‘sadevake,",
  "atk-s0303a0:11_7": "bhikkhave, loke…pe…",
  "atk-s0303a0:11_8": "tathāgato ariyo’’ti vuccatīti (saṁ. ni. 5.1098).",
  "atk-s0303a0:11_9": "Sappurisānanti ettha pana paccekabuddhā tathāgatasāvakā ca sappurisāti veditabbā.",
  "atk-s0303a0:11_10": "Te hi lokuttaraguṇayogena sobhanā purisāti sappurisā.",
  "atk-s0303a0:11_11": "Sabbeva vā ete dvedhāpi vuttā.",
  "atk-s0303a0:11_12": "Buddhāpi hi ariyā ca sappurisā ca,",
  "atk-s0303a0:11_13": "paccekabuddhā buddhasāvakāpi. Yathāha –",
  "atk-s0303a0:12_0": "‘‘Yo ve kataññū katavedi dhīro,",
  "atk-s0303a0:13_0": "Kalyāṇamitto daḷhabhatti ca hoti;",
  "atk-s0303a0:14_0": "Dukhitassa sakkacca karoti kiccaṁ,",
  "atk-s0303a0:15_0": "Tathāvidhaṁ sappurisaṁ vadantī’’ti. (jā. 2.17.78);",
  "atk-s0303a0:16_0": "‘‘Kalyāṇamitto daḷhabhatti ca hotī’’ti ettāvatā hi buddhasāvako vutto,",
  "atk-s0303a0:16_1": "kataññutādīhi paccekabuddhabuddhāti.",
  "atk-s0303a0:16_2": "Idāni yo tesaṁ ariyānaṁ adassanasīlo,",
  "atk-s0303a0:16_3": "na ca dassane sādhukārī,",
  "atk-s0303a0:16_4": "so ‘‘ariyānaṁ adassāvī’’ti veditabbo.",
  "atk-s0303a0:16_5": "So ca cakkhunā adassāvī,",
  "atk-s0303a0:16_6": "ñāṇena adassāvīti duvidho.",
  "atk-s0303a0:16_7": "Tesu ñāṇena adassāvī idha adhippeto.",
  "atk-s0303a0:16_8": "Maṁsacakkhunā hi dibbacakkhunā vā ariyā diṭṭhāpi adiṭṭhāva honti tesaṁ cakkhūnaṁ vaṇṇamattaggahaṇato na ariyabhāvagocarato.",
  "atk-s0303a0:16_9": "Soṇasiṅgālādayopi cakkhunā ariye passanti,",
  "atk-s0303a0:16_10": "na cete ariyānaṁ dassāvino nāma.",
  "atk-s0303a0:17_0": "Tatridaṁ vatthu –",
  "atk-s0303a0:17_1": "cittalapabbatavāsino kira khīṇāsavattherassa upaṭṭhāko vuḍḍhapabbajito ekadivasaṁ therena saddhiṁ piṇḍāya caritvā,",
  "atk-s0303a0:17_2": "therassa pattacīvaraṁ gahetvā,",
  "atk-s0303a0:17_3": "piṭṭhito āgacchanto theraṁ pucchi –",
  "atk-s0303a0:17_4": "‘‘ariyā nāma, bhante,",
  "atk-s0303a0:17_5": "kīdisā’’ti?",
  "atk-s0303a0:17_6": "Thero āha –",
  "atk-s0303a0:17_7": "‘‘idhekacco mahallako ariyānaṁ pattacīvaraṁ gahetvā vattapaṭivattaṁ katvā sahacarantopi neva ariye jānāti,",
  "atk-s0303a0:17_8": "evaṁ dujjānāvuso,",
  "atk-s0303a0:17_9": "ariyā’’ti.",
  "atk-s0303a0:17_10": "Evaṁ vuttepi so neva aññāsi.",
  "atk-s0303a0:17_11": "Tasmā na cakkhunā dassanaṁ dassanaṁ,",
  "atk-s0303a0:17_12": "ñāṇena dassanameva dassanaṁ. Yathāha – ‘‘kiṁ te, vakkali,",
  "atk-s0303a0:17_13": "iminā pūtikāyena diṭṭhena? Yo kho, vakkali,",
  "atk-s0303a0:17_14": "dhammaṁ passati,",
  "atk-s0303a0:17_15": "so maṁ passati.",
  "atk-s0303a0:17_16": "Yo maṁ passati,",
  "atk-s0303a0:17_17": "so dhammaṁ passatī’’ti (saṁ. ni. 3.87).",
  "atk-s0303a0:17_18": "Tasmā cakkhunā passantopi ñāṇena ariyehi diṭṭhaṁ aniccādilakkhaṇaṁ apassanto,",
  "atk-s0303a0:17_19": "ariyādhigatañca dhammaṁ anadhigacchanto ariyakaradhammānaṁ ariyabhāvassa ca adiṭṭhattā ‘‘ariyānaṁ adassāvī’’ti veditabbo.",
  "atk-s0303a0:18_0": "Ariyadhammassa akovidoti,",
  "atk-s0303a0:18_1": "satipaṭṭhānādibhede ariyadhamme akusalo.",
  "atk-s0303a0:18_2": "Ariyadhamme avinītoti ettha pana –",
  "atk-s0303a0:19_0": "‘‘Duvidho vinayo nāma, ekamekettha pañcadhā;",
  "atk-s0303a0:20_0": "Abhāvato tassa ayaṁ, avinītoti vuccati’’.",
  "atk-s0303a0:21_0": "Ayañhi saṁvaravinayo pahānavinayoti duvidho vinayo.",
  "atk-s0303a0:21_1": "Ettha ca duvidhepi vinaye ekameko vinayo pañcadhā bhijjati.",
  "atk-s0303a0:21_2": "Saṁvaravinayopi hi sīlasaṁvaro satisaṁvaro ñāṇasaṁvaro khantisaṁvaro vīriyasaṁvaroti pañcavidho.",
  "atk-s0303a0:21_3": "Pahānavinayopi tadaṅgappahānaṁ,",
  "atk-s0303a0:21_4": "vikkhambhanappahānaṁ samucchedappahānaṁ paṭippassaddhippahānaṁ nissaraṇappahānanti pañcavidho.",
  "atk-s0303a0:22_0": "Tattha ‘‘iminā pātimokkhasaṁvarena upeto hoti samupeto’’ti (vibha.",
  "atk-s0303a0:22_1": "511) ayaṁ sīlasaṁvaro.",
  "atk-s0303a0:22_2": "‘‘Rakkhati cakkhundriyaṁ,",
  "atk-s0303a0:22_3": "cakkhundriye saṁvaraṁ āpajjatī’’ti ayaṁ (dī. ni. 1.213; ma. ni. 1.295; saṁ. ni. 4.239; a. ni.",
  "atk-s0303a0:22_4": "3.16) satisaṁvaro.",
  "atk-s0303a0:23_0": "‘‘Yāni sotāni lokasmiṁ, (ajitāti bhagavā)",
  "atk-s0303a0:24_0": "Sati tesaṁ nivāraṇaṁ;",
  "atk-s0303a0:25_0": "Sotānaṁ saṁvaraṁ brūmi,",
  "atk-s0303a0:26_0": "Paññāyete pidhīyare’’ti. (su. ni. 1041; cūḷani. ajitamāṇavapucchāniddesa.4) –",
  "atk-s0303a0:27_0": "Ayaṁ ñāṇasaṁvaro.",
  "atk-s0303a0:27_1": "‘‘Khamo hoti sītassa uṇhassā’’ti (ma. ni. 1.24; a. ni. 4.114;",
  "atk-s0303a0:27_2": "6.58) ayaṁ khantisaṁvaro.",
  "atk-s0303a0:27_3": "‘‘Uppannaṁ kāmavitakkaṁ nādhivāsetī’’ti (ma. ni. 1.26; a. ni. 4.114;",
  "atk-s0303a0:27_4": "6.58) ayaṁ vīriyasaṁvaro.",
  "atk-s0303a0:27_5": "Sabbopi cāyaṁ saṁvaro yathāsakaṁ saṁvaritabbānaṁ vinetabbānañca kāyaduccaritādīnaṁ saṁvaraṇato ‘‘saṁvaro’’ vinayanato ‘‘vinayo’’ti vuccati.",
  "atk-s0303a0:27_6": "Evaṁ tāva saṁvaravinayo pañcadhā bhijjatīti veditabbo.",
  "atk-s0303a0:28_0": "Tathā yaṁ nāmarūpaparicchedādīsu vipassanāñāṇesu paṭipakkhabhāvato dīpālokeneva tamassa,",
  "atk-s0303a0:28_1": "tena tena vipassanāñāṇena tassa tassa anatthassa pahānaṁ.",
  "atk-s0303a0:28_2": "Seyyathidaṁ –",
  "atk-s0303a0:28_3": "nāmarūpavavatthānena sakkāyadiṭṭhiyā,",
  "atk-s0303a0:28_4": "paccayapariggahena ahetuvisamahetudiṭṭhīnaṁ,",
  "atk-s0303a0:28_5": "tasseva aparabhāgena kaṅkhāvitaraṇena kathaṁkathībhāvassa,",
  "atk-s0303a0:28_6": "kalāpasammasanena ‘‘ahaṁ mamā’’ti gāhassa,",
  "atk-s0303a0:28_7": "maggāmaggavavatthānena amagge maggasaññāya,",
  "atk-s0303a0:28_8": "udayadassanena ucchedadiṭṭhiyā,",
  "atk-s0303a0:28_9": "vayadassanena sassatadiṭṭhiyā,",
  "atk-s0303a0:28_10": "bhayadassanena sabhaye abhayasaññāya,",
  "atk-s0303a0:28_11": "ādīnavadassanena assādasaññāya,",
  "atk-s0303a0:28_12": "nibbidānupassanāya abhiratisaññāya ,",
  "atk-s0303a0:28_13": "muccitukamyatāñāṇena amuccitukāmatāya.",
  "atk-s0303a0:28_14": "Upekkhāñāṇena anupekkhāya,",
  "atk-s0303a0:28_15": "anulomena dhammaṭṭhitiyaṁ nibbāne ca paṭilomabhāvassa,",
  "atk-s0303a0:28_16": "gotrabhunā saṅkhāranimittagāhassa pahānaṁ,",
  "atk-s0303a0:28_17": "etaṁ tadaṅgappahānaṁ nāma.",
  "atk-s0303a0:29_0": "Yaṁ pana upacārappanābhedena samādhinā pavattibhāvanivāraṇato ghaṭappahāreneva udakapiṭṭhe sevālassa,",
  "atk-s0303a0:29_1": "tesaṁ tesaṁ nīvaraṇādidhammānaṁ pahānaṁ,",
  "atk-s0303a0:29_2": "etaṁ vikkhambhanappahānaṁ nāma.",
  "atk-s0303a0:29_3": "Yaṁ catunnaṁ ariyamaggānaṁ bhāvitattā taṁtaṁmaggavato attano santāne ‘‘diṭṭhigatānaṁ pahānāyā’’tiādinā nayena (dha. sa. 277; vibha.",
  "atk-s0303a0:29_4": "628) vuttassa samudayapakkhikassa kilesagaṇassa accantaṁ appavattibhāvena pahānaṁ,",
  "atk-s0303a0:29_5": "idaṁ samucchedappahānaṁ nāma.",
  "atk-s0303a0:29_6": "Yaṁ pana phalakkhaṇe paṭippassaddhattaṁ kilesānaṁ,",
  "atk-s0303a0:29_7": "etaṁ paṭippassaddhippahānaṁ nāma.",
  "atk-s0303a0:30_0": "Yaṁ sabbasaṅkhatanissaṭattā pahīnasabbasaṅkhataṁ nibbānaṁ,",
  "atk-s0303a0:30_1": "etaṁ nissaraṇappahānaṁ nāma.",
  "atk-s0303a0:30_2": "Sabbampi cetaṁ pahānaṁ yasmā cāgaṭṭhena pahānaṁ,",
  "atk-s0303a0:30_3": "vinayaṭṭhena vinayo,",
  "atk-s0303a0:30_4": "tasmā ‘‘pahānavinayo’’ti vuccati.",
  "atk-s0303a0:30_5": "Taṁtaṁpahānavato vā tassa tassa vinayassa sambhavatopetaṁ ‘‘pahānavinayo’’ti vuccati.",
  "atk-s0303a0:30_6": "Evaṁ pahānavinayopi pañcadhā bhijjatīti veditabbo.",
  "atk-s0303a0:31_0": "Evamayaṁ saṅkhepato duvidho,",
  "atk-s0303a0:31_1": "bhedato ca dasavidho vinayo bhinnasaṁvarattā pahātabbassa ca appahīnattā yasmā etassa assutavato puthujjanassa natthi,",
  "atk-s0303a0:31_2": "tasmā abhāvato tassa ayaṁ ‘‘avinīto’’ti vuccatīti.",
  "atk-s0303a0:31_3": "Esa nayo sappurisānaṁ adassāvī sappurisadhammassa akovido sappurisadhamme avinītoti etthāpi.",
  "atk-s0303a0:31_4": "Ninnānākaraṇañhi etaṁ atthato. Yathāha –",
  "atk-s0303a0:32_0": "‘‘Yeva te ariyā,",
  "atk-s0303a0:32_1": "teva te sappurisā.",
  "atk-s0303a0:32_2": "Yeva te sappurisā,",
  "atk-s0303a0:32_3": "teva te ariyā.",
  "atk-s0303a0:32_4": "Yo eva so ariyānaṁ dhammo,",
  "atk-s0303a0:32_5": "so eva so sappurisānaṁ dhammo.",
  "atk-s0303a0:32_6": "Yo eva so sappurisānaṁ dhammo,",
  "atk-s0303a0:32_7": "so eva so ariyānaṁ dhammo.",
  "atk-s0303a0:32_8": "Yeva te ariyavinayā,",
  "atk-s0303a0:32_9": "teva te sappurisavinayā.",
  "atk-s0303a0:32_10": "Yeva te sappurisavinayā ,",
  "atk-s0303a0:32_11": "teva te ariyavinayā.",
  "atk-s0303a0:32_12": "Ariyeti vā sappuriseti vā,",
  "atk-s0303a0:32_13": "ariyadhammeti vā sappurisadhammeti vā,",
  "atk-s0303a0:32_14": "ariyavinayeti vā sappurisavinayeti vā esese eke ekaṭṭhe same samabhāge tajjāte taññevā’’ti.",
  "atk-s0303a0:33_0": "Rūpaṁ attato samanupassatīti idhekacco rūpaṁ attato samanupassati,",
  "atk-s0303a0:33_1": "‘‘yaṁ rūpaṁ, so ahaṁ , yo ahaṁ,",
  "atk-s0303a0:33_2": "taṁ rūpa’’nti rūpañca attañca advayaṁ samanupassati.",
  "atk-s0303a0:33_3": "Seyyathāpi nāma telappadīpassa jhāyato yā acci, so vaṇṇo. Yo vaṇṇo,",
  "atk-s0303a0:33_4": "sā accīti acciñca vaṇṇañca advayaṁ samanupassati,",
  "atk-s0303a0:33_5": "evameva idhekacco rūpaṁ attato samanupassati…pe…",
  "atk-s0303a0:33_6": "advayaṁ samanupassatīti evaṁ rūpaṁ ‘‘attā’’ti diṭṭhipassanāya passati.",
  "atk-s0303a0:33_7": "Rūpavantaṁ vā attānanti arūpaṁ ‘‘attā’’ti gahetvā chāyāvantaṁ rukkhaṁ viya taṁ rūpavantaṁ samanupassati.",
  "atk-s0303a0:33_8": "Attani vā rūpanti arūpameva ‘‘attā’’ti gahetvā pupphasmiṁ gandhaṁ viya attani rūpaṁ samanupassati.",
  "atk-s0303a0:33_9": "Rūpasmiṁ vā attānanti arūpameva ‘‘attā’’ti gahetvā karaṇḍake maṇiṁ viya taṁ attānaṁ rūpasmiṁ samanupassati.",
  "atk-s0303a0:33_10": "Pariyuṭṭhaṭṭhāyīti pariyuṭṭhānākārena abhibhavanākārena ṭhito,",
  "atk-s0303a0:33_11": "‘‘ahaṁ rūpaṁ,",
  "atk-s0303a0:33_12": "mama rūpa’’nti evaṁ taṇhādiṭṭhīhi gilitvā pariniṭṭhapetvā gaṇhanako nāma hotīti attho.",
  "atk-s0303a0:33_13": "Tassa taṁ rūpanti tassa taṁ evaṁ gahitaṁ rūpaṁ.",
  "atk-s0303a0:33_14": "Vedanādīsupi eseva nayo.",
  "atk-s0303a0:34_0": "Tattha ‘‘rūpaṁ attato samanupassatī’’ti suddharūpameva attāti kathitaṁ.",
  "atk-s0303a0:34_1": "‘‘Rūpavantaṁ vā attānaṁ,",
  "atk-s0303a0:34_2": "attani vā rūpaṁ,",
  "atk-s0303a0:34_3": "rūpasmiṁ vā attānaṁ,",
  "atk-s0303a0:34_4": "vedanaṁ attato…pe… saññaṁ… saṅkhāre…",
  "atk-s0303a0:34_5": "viññāṇaṁ attato samanupassatī’’ti imesu sattasu ṭhānesu arūpaṁ attāti kathitaṁ.",
  "atk-s0303a0:34_6": "‘‘Vedanāvantaṁ vā attānaṁ,",
  "atk-s0303a0:34_7": "attani vā vedanaṁ,",
  "atk-s0303a0:34_8": "vedanāya vā attāna’’nti evaṁ catūsu khandhesu tiṇṇaṁ tiṇṇaṁ vasena dvādasasu ṭhānesu rūpārūpamissako attā kathito.",
  "atk-s0303a0:34_9": "Tattha ‘‘rūpaṁ attato samanupassati, vedanaṁ… saññaṁ… saṅkhāre…",
  "atk-s0303a0:34_10": "viññāṇaṁ attato samanupassatī’’ti imesu pañcasu ṭhānesu ucchedadiṭṭhi kathitā,",
  "atk-s0303a0:34_11": "avasesesu sassatadiṭṭhīti evamettha pannarasa bhavadiṭṭhiyo pañca vibhavadiṭṭhiyo honti,",
  "atk-s0303a0:34_12": "tā sabbāpi maggāvaraṇā,",
  "atk-s0303a0:34_13": "na saggāvaraṇā,",
  "atk-s0303a0:34_14": "paṭhamamaggavajjhāti veditabbā.",
  "atk-s0303a0:35_0": "Evaṁkho, gahapati,",
  "atk-s0303a0:35_1": "āturakāyo ceva hoti āturacitto cāti kāyo nāma buddhānampi āturoyeva.",
  "atk-s0303a0:35_2": "Cittaṁ pana rāgadosamohānugataṁ āturaṁ nāma,",
  "atk-s0303a0:35_3": "taṁ idha dassitaṁ.",
  "atk-s0303a0:35_4": "No ca āturacittoti idha nikkilesatāya cittassa anāturabhāvo dassito.",
  "atk-s0303a0:35_5": "Iti imasmiṁ sutte lokiyamahājano āturakāyo ceva āturacitto cāti dassito,",
  "atk-s0303a0:35_6": "khīṇāsavā āturakāyā anāturacittā,",
  "atk-s0303a0:35_7": "satta sekhā neva āturacittā,",
  "atk-s0303a0:35_8": "na anāturacittāti veditabbā.",
  "atk-s0303a0:35_9": "Bhajamānā pana anāturacittataṁyeva bhajantīti. Paṭhamaṁ.",
  "atk-s0303a0:36_0": "2. Devadahasuttavaṇṇanā",
  "atk-s0303a0:37_0": "2.",
  "atk-s0303a0:37_1": "Dutiye devadahanti devā vuccanti rājāno,",
  "atk-s0303a0:37_2": "tesaṁ maṅgaladaho,",
  "atk-s0303a0:37_3": "sayaṁjāto vā so dahoti,",
  "atk-s0303a0:37_4": "tasmā ‘‘devadaho’’ti vutto.",
  "atk-s0303a0:37_5": "Tassa avidūre nigamo devadahantveva napuṁsakaliṅgavasena saṅkhaṁ gato.",
  "atk-s0303a0:37_6": "Pacchābhūmagamikāti pacchābhūmaṁ aparadisāyaṁ niviṭṭhaṁ janapadaṁ gantukāmā.",
  "atk-s0303a0:37_7": "Nivāsanti temāsaṁ vassāvāsaṁ.",
  "atk-s0303a0:37_8": "Apalokitoti āpucchito.",
  "atk-s0303a0:37_9": "Apalokethāti āpucchatha.",
  "atk-s0303a0:37_10": "Kasmā theraṁ āpucchāpeti?",
  "atk-s0303a0:37_11": "Te sabhāre kātukāmatāya.",
  "atk-s0303a0:37_12": "Yo hi ekavihāre vasantopi santikaṁ na gacchati pakkamanto anāpucchā pakkamati,",
  "atk-s0303a0:37_13": "ayaṁ nibbhāro nāma.",
  "atk-s0303a0:37_14": "Yo ekavihāre vasantopi āgantvā passati,",
  "atk-s0303a0:37_15": "pakkamanto āpucchati,",
  "atk-s0303a0:37_16": "ayaṁ sabhāro nāma.",
  "atk-s0303a0:37_17": "Imepi bhikkhū bhagavā ‘‘evamime sīlādīhi vaḍḍhissantī’’ti sabhāre kātukāmo āpucchāpeti.",
  "atk-s0303a0:38_0": "Paṇḍitoti dhātukosallādinā catubbidhena paṇḍiccena samannāgato.",
  "atk-s0303a0:38_1": "Anuggāhakoti āmisānuggahena ca dhammānuggahena cāti dvīhipi anuggahehi anuggāhako.",
  "atk-s0303a0:38_2": "Thero kira aññe bhikkhū viya pātova piṇḍāya agantvā sabbabhikkhūsu gatesu sakalaṁ saṅghārāmaṁ anuvicaranto asammaṭṭhaṭṭhānaṁ sammajjati,",
  "atk-s0303a0:38_3": "achaḍḍitaṁ kacavaraṁ chaḍḍeti,",
  "atk-s0303a0:38_4": "saṅghārāme dunnikkhittāni mañcapīṭhadārubhaṇḍamattikābhaṇḍāni paṭisāmeti.",
  "atk-s0303a0:38_5": "Kiṁ kāraṇā?",
  "atk-s0303a0:38_6": "‘‘Mā aññatitthiyā vihāraṁ paviṭṭhā disvā paribhavaṁ akaṁsū’’ti.",
  "atk-s0303a0:38_7": "Tato gilānasālaṁ gantvā gilāne assāsetvā ‘‘kenattho’’ti pucchitvā yena attho hoti,",
  "atk-s0303a0:38_8": "tadatthaṁ tesaṁ daharasāmaṇere ādāya bhikkhācāravattena vā sabhāgaṭṭhāne vā bhesajjaṁ pariyesitvā tesaṁ datvā,",
  "atk-s0303a0:38_9": "‘‘gilānupaṭṭhānaṁ nāma buddhapaccekabuddhehi vaṇṇitaṁ,",
  "atk-s0303a0:38_10": "gacchatha sappurisā appamattā hothā’’ti te pesetvā sayaṁ piṇḍāya caritvā upaṭṭhākakule vā bhattakiccaṁ katvā vihāraṁ gacchati.",
  "atk-s0303a0:38_11": "Idaṁ tāvassa nibaddhavāsaṭṭhāne āciṇṇaṁ.",
  "atk-s0303a0:39_0": "Bhagavati pana cārikaṁ caramāne ‘‘ahaṁ aggasāvako’’ti upāhanaṁ āruyha chattaṁ gahetvā purato purato na gacchati.",
  "atk-s0303a0:39_1": "Ye pana tattha mahallakā vā ābādhikā vā atidaharā vā,",
  "atk-s0303a0:39_2": "tesaṁ rujjanaṭṭhānāni telena makkhāpetvā pattacīvaraṁ attano daharasāmaṇerehi gāhāpetvā taṁdivasaṁ vā dutiyadivasaṁ vā te gaṇhitvāva gacchati.",
  "atk-s0303a0:39_3": "Ekadivasañhi taññeva āyasmantaṁ ativikāle sampattattā senāsanaṁ alabhitvā,",
  "atk-s0303a0:39_4": "cīvarakuṭiyaṁ nisinnaṁ disvā,",
  "atk-s0303a0:39_5": "satthā punadivase bhikkhusaṅghaṁ sannipātāpetvā,",
  "atk-s0303a0:39_6": "hatthivānaratittiravatthuṁ kathetvā,",
  "atk-s0303a0:39_7": "‘‘yathāvuḍḍhaṁ senāsanaṁ dātabba’’nti sikkhāpadaṁ paññāpesi.",
  "atk-s0303a0:39_8": "Evaṁ tāvesa āmisānuggahena anuggaṇhāti.",
  "atk-s0303a0:39_9": "Ovadanto panesa satavārampi sahassavārampi tāva ovadati,",
  "atk-s0303a0:39_10": "yāva so puggalo sotāpattiphale patiṭṭhāti,",
  "atk-s0303a0:39_11": "atha naṁ vissajjetvā aññaṁ ovadati.",
  "atk-s0303a0:39_12": "Iminā nayena ovadato cassa ovāde ṭhatvā arahattaṁ pattā gaṇanapathaṁ atikkantā.",
  "atk-s0303a0:39_13": "Evaṁ dhammānuggahena anuggaṇhāti.",
  "atk-s0303a0:40_0": "Paccassosunti te bhikkhū ‘‘amhākaṁ neva upajjhāyo,",
  "atk-s0303a0:40_1": "na ācariyo na sandiṭṭhasambhatto.",
  "atk-s0303a0:40_2": "Kiṁ tassa santike karissāmā’’ti?",
  "atk-s0303a0:40_3": "Tuṇhībhāvaṁ anāpajjitvā ‘‘evaṁ,",
  "atk-s0303a0:40_4": "bhante’’ti satthu vacanaṁ sampaṭicchiṁsu.",
  "atk-s0303a0:40_5": "Eḷagalāgumbeti gacchamaṇḍapake.",
  "atk-s0303a0:40_6": "So kira eḷagalāgumbo dhuvasalilaṭṭhāne jāto.",
  "atk-s0303a0:40_7": "Athettha catūhi pādehi maṇḍapaṁ katvā tassa upari taṁ gumbaṁ āropesuṁ,",
  "atk-s0303a0:40_8": "so taṁ maṇḍapaṁ chādesi.",
  "atk-s0303a0:40_9": "Athassa heṭṭhā iṭṭhakāhi paricinitvā vālikaṁ okiritvā āsanaṁ paññāpayiṁsu.",
  "atk-s0303a0:40_10": "Sītalaṁ divāṭṭhānaṁ udakavāto vāyati.",
  "atk-s0303a0:40_11": "Thero tasmiṁ nisīdi.",
  "atk-s0303a0:40_12": "Taṁ sandhāya vuttaṁ ‘‘eḷagalāgumbe’’ti.",
  "atk-s0303a0:41_0": "Nānāverajjagatanti ekassa rañño rajjato nānāvidhaṁ rajjagataṁ.",
  "atk-s0303a0:41_1": "Virajjanti aññaṁ rajjaṁ.",
  "atk-s0303a0:41_2": "Yathā hi sadesato añño videso,",
  "atk-s0303a0:41_3": "evaṁ nivuttharajjato aññaṁ rajjaṁ virajjaṁ nāma,",
  "atk-s0303a0:41_4": "taṁ verajjanti vuttaṁ.",
  "atk-s0303a0:41_5": "Khattiyapaṇḍitāti bimbisārakosalarājādayo paṇḍitarājāno.",
  "atk-s0303a0:41_6": "Brāhmaṇapaṇḍitāti caṅkītārukkhādayo paṇḍitabrāhmaṇā.",
  "atk-s0303a0:41_7": "Gahapatipaṇḍitāti cittasudattādayo paṇḍitagahapatayo.",
  "atk-s0303a0:41_8": "Samaṇapaṇḍitāti sabhiyapilotikādayo paṇḍitaparibbājakā .",
  "atk-s0303a0:41_9": "Vīmaṁsakāti atthagavesino.",
  "atk-s0303a0:41_10": "Kiṁvādīti kiṁ attano dassanaṁ vadati,",
  "atk-s0303a0:41_11": "kiṁ laddhikoti attho.",
  "atk-s0303a0:41_12": "Kimakkhāyīti kiṁ sāvakānaṁ ovādānusāsaniṁ ācikkhati?",
  "atk-s0303a0:41_13": "Dhammassa cānudhammanti bhagavatā vuttabyākaraṇassa anubyākaraṇaṁ.",
  "atk-s0303a0:41_14": "Sahadhammikoti sakāraṇo.",
  "atk-s0303a0:41_15": "Vādānuvādoti bhagavatā vuttavādassa anuvādo.",
  "atk-s0303a0:41_16": "‘‘Vādānupāto’’tipi pāṭho,",
  "atk-s0303a0:41_17": "satthu vādassa anupāto anupatanaṁ,",
  "atk-s0303a0:41_18": "anugamananti attho.",
  "atk-s0303a0:41_19": "Imināpi vādaṁ anugato vādoyeva dīpito hoti.",
  "atk-s0303a0:42_0": "Avigatarāgassātiādīsu taṇhāvaseneva attho veditabbo.",
  "atk-s0303a0:42_1": "Taṇhā hi rajjanato rāgo,",
  "atk-s0303a0:42_2": "chandiyanato chando,",
  "atk-s0303a0:42_3": "piyāyanaṭṭhena pemaṁ,",
  "atk-s0303a0:42_4": "pivitukāmaṭṭhena pipāsā,",
  "atk-s0303a0:42_5": "anudahanaṭṭhena pariḷāhoti vuccati.",
  "atk-s0303a0:42_6": "Akusale cāvuso,",
  "atk-s0303a0:42_7": "dhammetiādi kasmā āraddhaṁ?",
  "atk-s0303a0:42_8": "Pañcasu khandhesu avītarāgassa ādīnavaṁ ,",
  "atk-s0303a0:42_9": "vītarāgassa ca ānisaṁsaṁ dassetuṁ.",
  "atk-s0303a0:42_10": "Tatra avighātoti niddukkho.",
  "atk-s0303a0:42_11": "Anupāyāsoti nirupatāpo.",
  "atk-s0303a0:42_12": "Apariḷāhoti niddāho.",
  "atk-s0303a0:42_13": "Evaṁ sabbattha attho veditabbo. Dutiyaṁ.",
  "atk-s0303a0:43_0": "3. Hāliddikānisuttavaṇṇanā",
  "atk-s0303a0:44_0": "3.",
  "atk-s0303a0:44_1": "Tatiye avantīsūti avantidakkhiṇāpathasaṅkhāte avantiraṭṭhe.",
  "atk-s0303a0:44_2": "Kuraraghareti evaṁnāmake nagare.",
  "atk-s0303a0:44_3": "Papāteti ekato papāte.",
  "atk-s0303a0:44_4": "Tassa kira pabbatassa ekaṁ passaṁ chinditvā pātitaṁ viya ahosi.",
  "atk-s0303a0:44_5": "‘‘Pavatte’’tipi pāṭho,",
  "atk-s0303a0:44_6": "nānātitthiyānaṁ laddhipavattaṭṭhāneti attho.",
  "atk-s0303a0:44_7": "Iti thero tasmiṁ raṭṭhe taṁ nagaraṁ nissāya tasmiṁ pabbate viharati.",
  "atk-s0303a0:44_8": "Hāliddikānīti evaṁnāmako.",
  "atk-s0303a0:44_9": "Aṭṭhakavaggiye māgaṇḍiyapañheti aṭṭhakavaggikamhi māgaṇḍiyapañho nāma atthi,",
  "atk-s0303a0:44_10": "tasmiṁ pañhe.",
  "atk-s0303a0:44_11": "Rūpadhātūti rūpakkhandho adhippeto.",
  "atk-s0303a0:44_12": "Rūpadhāturāgavinibaddhanti rūpadhātumhi rāgena vinibaddhaṁ .",
  "atk-s0303a0:44_13": "Viññāṇanti kammaviññāṇaṁ.",
  "atk-s0303a0:44_14": "Okasārīti gehasārī ālayasārī.",
  "atk-s0303a0:45_0": "Kasmā panettha ‘‘viññāṇadhātu kho,",
  "atk-s0303a0:45_1": "gahapatī’’ti na vuttanti?",
  "atk-s0303a0:45_2": "Sammohavighātatthaṁ.",
  "atk-s0303a0:45_3": "‘‘Oko’’ti hi atthato paccayo vuccati,",
  "atk-s0303a0:45_4": "purejātañca kammaviññāṇaṁ pacchājātassa kammaviññāṇassapi vipākaviññāṇassapi vipākaviññāṇañca vipākaviññāṇassapi kammaviññāṇassapi paccayo hoti,",
  "atk-s0303a0:45_5": "tasmā ‘‘kataraṁ nu kho idha viññāṇa’’nti?",
  "atk-s0303a0:45_6": "Sammoho bhaveyya,",
  "atk-s0303a0:45_7": "tassa vighātatthaṁ taṁ agahetvā asambhinnāva desanā katā.",
  "atk-s0303a0:45_8": "Apica ārammaṇavasena catasso abhisaṅkhāraviññāṇaṭṭhitiyo vuttāti tā dassetumpi idha viññāṇaṁ na gahitaṁ.",
  "atk-s0303a0:46_0": "Upayupādānāti taṇhūpayadiṭṭhūpayavasena dve upayā,",
  "atk-s0303a0:46_1": "kāmupādānādīni cattāri upādānāni ca.",
  "atk-s0303a0:46_2": "Cetaso adhiṭṭhānābhinivesānusayāti akusalacittassa adhiṭṭhānabhūtā ceva abhinivesabhūtā ca anusayabhūtā ca.",
  "atk-s0303a0:46_3": "Tathāgatassāti sammāsambuddhassa.",
  "atk-s0303a0:46_4": "Sabbesampi hi khīṇāsavānaṁ ete pahīnāva,",
  "atk-s0303a0:46_5": "satthu pana khīṇāsavabhāvo loke atipākaṭoti uparimakoṭiyā evaṁ vuttaṁ.",
  "atk-s0303a0:46_6": "Viññāṇadhātuyāti idha viññāṇaṁ kasmā gahitaṁ?",
  "atk-s0303a0:46_7": "Kilesappahānadassanatthaṁ.",
  "atk-s0303a0:46_8": "Kilesā hi na kevalaṁ catūsuyeva khandhesu pahīnā pahīyanti,",
  "atk-s0303a0:46_9": "pañcasupi pahīyantiyevāti kilesappahānadassanatthaṁ gahitaṁ. Evaṁ kho, gahapati,",
  "atk-s0303a0:46_10": "anokasārī hotīti evaṁ kammaviññāṇena okaṁ asarantena anokasārī nāma hoti.",
  "atk-s0303a0:47_0": "Rūpanimittaniketavisāravinibandhāti rūpameva kilesānaṁ paccayaṭṭhena nimittaṁ,",
  "atk-s0303a0:47_1": "ārammaṇakiriyasaṅkhātanivāsanaṭṭhānaṭṭhena niketanti rūpanimittaniketaṁ.",
  "atk-s0303a0:47_2": "Visāro ca vinibandho ca visāravinibandhā.",
  "atk-s0303a0:47_3": "Ubhayenapi hi kilesānaṁ patthaṭabhāvo ca vinibandhanabhāvo ca vutto,",
  "atk-s0303a0:47_4": "rūpanimittanikete visāravinibandhāti rūpanimittaniketavisāravinibandhā,",
  "atk-s0303a0:47_5": "tasmā rūpanimittaniketamhi uppannena kilesavisārena ceva kilesabandhanena cāti attho.",
  "atk-s0303a0:47_6": "Niketasārīti vuccatīti ārammaṇakaraṇavasena nivāsanaṭṭhānaṁ sārīti vuccati.",
  "atk-s0303a0:47_7": "Pahīnāti te rūpanimittaniketakilesavisāravinibandhā pahīnā.",
  "atk-s0303a0:48_0": "Kasmā panettha pañcakkhandhā ‘‘okā’’ti vuttā,",
  "atk-s0303a0:48_1": "cha ārammaṇāni ‘‘niketa’’nti?",
  "atk-s0303a0:48_2": "Chandarāgassa balavadubbalatāya.",
  "atk-s0303a0:48_3": "Samānepi hi etesaṁ ālayaṭṭhena visayabhāve okoti niccanivāsanaṭṭhānagehameva vuccati,",
  "atk-s0303a0:48_4": "niketanti ‘‘ajja asukaṭṭhāne kīḷissāmā’’ti katasaṅketaṭṭhānaṁ nivāsaṭṭhānaṁ uyyānādi.",
  "atk-s0303a0:48_5": "Tattha yathā puttadāradhanadhaññapuṇṇagehe chandarāgo balavā hoti,",
  "atk-s0303a0:48_6": "evaṁ ajjhattikesu khandhesu.",
  "atk-s0303a0:48_7": "Yathā pana uyyānaṭṭhānādīsu tato dubbalataro hoti,",
  "atk-s0303a0:48_8": "evaṁ bāhiresu chasu ārammaṇesūti chandarāgassa balavadubbalatāya evaṁ desanā katāti veditabbo.",
  "atk-s0303a0:49_0": "Sukhitesu sukhitoti upaṭṭhākesu dhanadhaññalābhādivasena sukhitesu ‘‘idānāhaṁ manāpaṁ bhojanaṁ labhissāmī’’ti gehasitasukhena sukhito hoti,",
  "atk-s0303a0:49_1": "tehi pattasampattiṁ anubhavamāno viya carati.",
  "atk-s0303a0:49_2": "Dukkhitesu dukkhitoti tesaṁ kenacideva kāraṇena dukkhe uppanne sayaṁ dviguṇena dukkhena dukkhito hoti.",
  "atk-s0303a0:49_3": "Kiccakaraṇīyesūti kiccasaṅkhātesu karaṇīyesu.",
  "atk-s0303a0:49_4": "Tesu yogaṁ āpajjatīti upayogaṁ sayaṁ tesaṁ kiccānaṁ kattabbataṁ āpajjati.",
  "atk-s0303a0:49_5": "Kāmesūti vatthukāmesu. Evaṁ kho, gahapati,",
  "atk-s0303a0:49_6": "kāmehi aritto hotīti evaṁ kilesakāmehi aritto hoti anto kāmānaṁ bhāvena atuccho.",
  "atk-s0303a0:49_7": "Sukkapakkho tesaṁ abhāvena ritto tucchoti veditabbo.",
  "atk-s0303a0:50_0": "Purakkharānoti vaṭṭaṁ purato kurumāno.",
  "atk-s0303a0:50_1": "Evaṁrūpo siyantiādīsu dīgharassakāḷodātādīsu rūpesu ‘‘evaṁrūpo nāma bhaveyya’’nti pattheti.",
  "atk-s0303a0:50_2": "Sukhādīsu vedanāsu evaṁvedano nāma;",
  "atk-s0303a0:50_3": "nīlasaññādīsu saññāsu evaṁ sañño nāma;",
  "atk-s0303a0:50_4": "puññābhisaṅkhārādīsu saṅkhāresu evaṁsaṅkhāro nāma;",
  "atk-s0303a0:50_5": "cakkhuviññāṇādīsu viññāṇesu ‘‘evaṁ viññāṇo nāma bhaveyya’’nti pattheti.",
  "atk-s0303a0:51_0": "Apurakkharānoti vaṭṭaṁ purato akurumāno.",
  "atk-s0303a0:51_1": "Sahitaṁ me,",
  "atk-s0303a0:51_2": "asahitaṁ teti tuyhaṁ vacanaṁ asahitaṁ asiliṭṭhaṁ,",
  "atk-s0303a0:51_3": "mayhaṁ sahitaṁ siliṭṭhaṁ madhurapānasadisaṁ.",
  "atk-s0303a0:51_4": "Adhiciṇṇaṁ te viparāvattanti yaṁ tuyhaṁ dīghena kālena paricitaṁ suppaguṇaṁ,",
  "atk-s0303a0:51_5": "taṁ mama vādaṁ āgamma sabbaṁ khaṇena viparāvattaṁ nivattaṁ.",
  "atk-s0303a0:51_6": "Āropito te vādoti tuyhaṁ doso mayā āropito.",
  "atk-s0303a0:51_7": "Cara vādappamokkhāyāti taṁ taṁ ācariyaṁ upasaṅkamitvā uttari pariyesanto imassa vādassa mokkhāya cara āhiṇḍāhi.",
  "atk-s0303a0:51_8": "Nibbeṭhehi vā sace pahosīti atha sayameva pahosi,",
  "atk-s0303a0:51_9": "idheva nibbeṭhehīti. Tatiyaṁ.",
  "atk-s0303a0:52_0": "4. Dutiyahāliddikānisuttavaṇṇanā",
  "atk-s0303a0:53_0": "4.",
  "atk-s0303a0:53_1": "Catutthe sakkapañheti cūḷasakkapañhe,",
  "atk-s0303a0:53_2": "mahāsakkapañhepetaṁ vuttameva.",
  "atk-s0303a0:53_3": "Taṇhāsaṅkhayavimuttāti taṇhāsaṅkhaye nibbāne tadārammaṇāya phalavimuttiyā vimuttā.",
  "atk-s0303a0:53_4": "Accantaniṭṭhāti antaṁ atikkantaniṭṭhā satataniṭṭhā.",
  "atk-s0303a0:53_5": "Sesapadesupi eseva nayo.",
  "atk-s0303a0:53_6": "Catutthaṁ.",
  "atk-s0303a0:54_0": "5. Samādhisuttavaṇṇanā",
  "atk-s0303a0:55_0": "5.",
  "atk-s0303a0:55_1": "Pañcame samādhinti idaṁ bhagavā te bhikkhū cittekaggatāya parihāyante disvā,",
  "atk-s0303a0:55_2": "‘‘cittekaggataṁ labhantānaṁ imesaṁ kammaṭṭhānaṁ phātiṁ gamissatī’’ti ñatvā āha.",
  "atk-s0303a0:55_3": "Abhinandatīti pattheti.",
  "atk-s0303a0:55_4": "Abhivadatīti tāya abhinandanāya ‘‘aho piyaṁ iṭṭhaṁ kantaṁ manāpa’’nti vadati.",
  "atk-s0303a0:55_5": "Vācaṁ abhinandantopi ca taṁ ārammaṇaṁ nissāya evaṁ lobhaṁ uppādento abhivadatiyeva nāma.",
  "atk-s0303a0:55_6": "Ajjhosāya tiṭṭhatīti gilitvā pariniṭṭhapetvā gaṇhāti.",
  "atk-s0303a0:55_7": "Yārūpe nandīti yā sā rūpe balavapatthanāsaṅkhātā nandī.",
  "atk-s0303a0:55_8": "Tadupādānanti taṁ gahaṇaṭṭhena upādānaṁ.",
  "atk-s0303a0:55_9": "Nābhinandatīti na pattheti.",
  "atk-s0303a0:55_10": "Nābhivadatīti patthanāvasena na ‘‘iṭṭhaṁ kanta’’nti vadati.",
  "atk-s0303a0:55_11": "Vipassanācittena cetasā ‘‘aniccaṁ dukkha’’nti vacībhedaṁ karontopi nābhivadatiyeva. Pañcamaṁ.",
  "atk-s0303a0:56_0": "6. Paṭisallāṇasuttavaṇṇanā",
  "atk-s0303a0:57_0": "6.",
  "atk-s0303a0:57_1": "Chaṭṭhe paṭisallāṇeti idaṁ bhagavā te bhikkhū kāyavivekena parihāyante disvā ‘‘kāyavivekaṁ labhantānaṁ",
  "atk-s0303a0:57_2": "imesaṁ kammaṭṭhānaṁ phātiṁ gamissatī’’ti ñatvā āha. Chaṭṭhaṁ.",
  "atk-s0303a0:58_0": "7. Upādāparitassanāsuttavaṇṇanā",
  "atk-s0303a0:59_0": "7.",
  "atk-s0303a0:59_1": "Sattame upādāparitassananti gahaṇena uppannaṁ paritassanaṁ.",
  "atk-s0303a0:59_2": "Anupādāaparitassananti aggahaṇena aparitassanaṁ.",
  "atk-s0303a0:59_3": "Rūpavipariṇāmānuparivattiviññāṇaṁ hotīti ‘‘mama rūpaṁ vipariṇata’’nti vā ‘‘ahu vata metaṁ,",
  "atk-s0303a0:59_4": "dāni vata me natthī’’ti vā ādinā nayena kammaviññāṇaṁ rūpassa bhedānuparivatti hoti.",
  "atk-s0303a0:59_5": "Vipariṇāmānuparivattijāti vipariṇāmassa anuparivattito vipariṇāmārammaṇacittato jātā.",
  "atk-s0303a0:59_6": "Paritassanā dhammasamuppādāti taṇhāparitassanā ca akusaladhammasamuppādā ca.",
  "atk-s0303a0:59_7": "Cittanti kusalacittaṁ.",
  "atk-s0303a0:59_8": "Pariyādāya tiṭṭhantīti pariyādiyitvā tiṭṭhanti.",
  "atk-s0303a0:59_9": "Uttāsavāti sauttāso.",
  "atk-s0303a0:59_10": "Vighātavāti savighāto sadukkho.",
  "atk-s0303a0:59_11": "Apekkhavāti sālayo.",
  "atk-s0303a0:59_12": "Upādāya ca paritassatīti gaṇhitvā paritassako nāma hoti.",
  "atk-s0303a0:59_13": "Na rūpavipariṇāmānuparivattīti khīṇāsavassa kammaviññāṇameva natthi,",
  "atk-s0303a0:59_14": "tasmā rūpabhedānuparivatti na hotīti vattuṁ vaṭṭati. Sattamaṁ.",
  "atk-s0303a0:60_0": "8. Dutiyaupādāparitassanāsuttavaṇṇanā",
  "atk-s0303a0:61_0": "8.",
  "atk-s0303a0:61_1": "Aṭṭhame taṇhāmānadiṭṭhivasena desanā katā.",
  "atk-s0303a0:61_2": "Iti paṭipāṭiyā catūsu suttesu vaṭṭavivaṭṭameva kathitaṁ. Aṭṭhamaṁ.",
  "atk-s0303a0:62_0": "9. Kālattayaaniccasuttavaṇṇanā",
  "atk-s0303a0:63_0": "9.",
  "atk-s0303a0:63_1": "Navame ko pana vādo paccuppannassāti paccuppannamhi kathāva kā,",
  "atk-s0303a0:63_2": "aniccameva taṁ.",
  "atk-s0303a0:63_3": "Te kira bhikkhū atītānāgataṁ aniccanti sallakkhetvā paccuppanne kilamiṁsu,",
  "atk-s0303a0:63_4": "atha nesaṁ ito atītānāgatepi ‘‘paccuppannaṁ anicca’’nti vuccamāne bujjhissantīti ajjhāsayaṁ viditvā satthā puggalajjhāsayena imaṁ desanaṁ desesi. Navamaṁ.",
  "atk-s0303a0:64_0": "10-11. Kālattayadukkhasuttādivaṇṇanā",
  "atk-s0303a0:65_0": "10-11.",
  "atk-s0303a0:65_1": "Dasamekādasamāni dukkhaṁ anattāti padehi visesetvā tathārūpeneva puggalajjhāsayena kathitānīti.",
  "atk-s0303a0:65_2": "Dasamekādasamāni.",
  "atk-s0303a0:66_0": "Nakulapituvaggo paṭhamo.",
  "atk-s0303a0:67_0": "2. Aniccavaggo",
  "atk-s0303a0:68_0": "1-10. Aniccasuttādivaṇṇanā",
  "atk-s0303a0:69_0": "12-21.",
  "atk-s0303a0:69_1": "Aniccavagge pariyosānasuttaṁ pucchāvasikaṁ,",
  "atk-s0303a0:69_2": "sesāni tathā tathā bujjhanakānañca vasena desitānīti.",
  "atk-s0303a0:69_3": "Paṭhamādīni.",
  "atk-s0303a0:70_0": "Aniccavaggo dutiyo.",
  "atk-s0303a0:71_0": "3. Bhāravaggo",
  "atk-s0303a0:72_0": "1. Bhārasuttavaṇṇanā",
  "atk-s0303a0:73_0": "22.",
  "atk-s0303a0:73_1": "Bhāravaggassa paṭhame pañcupādānakkhandhātissa vacanīyanti pañcupādānakkhandhā iti assa vacanīyaṁ,",
  "atk-s0303a0:73_2": "evaṁ vattabbaṁ bhaveyyāti attho.",
  "atk-s0303a0:73_3": "Ayaṁ vuccati,",
  "atk-s0303a0:73_4": "bhikkhave,",
  "atk-s0303a0:73_5": "bhāroti ye ime pañcupādānakkhandhā,",
  "atk-s0303a0:73_6": "ayaṁ bhāroti vuccati.",
  "atk-s0303a0:73_7": "Kenaṭṭhenāti?",
  "atk-s0303a0:73_8": "Parihārabhāriyaṭṭhena.",
  "atk-s0303a0:73_9": "Etesañhi ṭhāpanagamananisīdāpananipajjāpananhāpanamaṇḍanakhādāpanabhuñjāpanādiparihāro bhāriyoti parihārabhāriyaṭṭhena bhāroti vuccati.",
  "atk-s0303a0:73_10": "Evaṁnāmoti tisso dattotiādināmo.",
  "atk-s0303a0:73_11": "Evaṁgottoti kaṇhāyano vacchāyanotiādigotto.",
  "atk-s0303a0:73_12": "Iti vohāramattasiddhaṁ puggalaṁ ‘‘bhārahāro’’ti katvā dasseti.",
  "atk-s0303a0:73_13": "Puggalo hi paṭisandhikkhaṇeyeva khandhabhāraṁ ukkhipitvā dasapi vassāni vīsatipi vassasatampīti yāvajīvaṁ",
  "atk-s0303a0:73_14": "imaṁ khandhabhāraṁ nhāpento bhojento mudusamphassamañcapīṭhesu nisīdāpento nipajjāpento pariharitvā cutikkhaṇe",
  "atk-s0303a0:73_15": "chaḍḍetvā puna paṭisandhikkhaṇe aparaṁ khandhabhāraṁ ādiyati,",
  "atk-s0303a0:73_16": "tasmā bhārahāroti jāto.",
  "atk-s0303a0:74_0": "Ponobhavikāti punabbhavanibbattikā.",
  "atk-s0303a0:74_1": "Nandīrāgasahagatāti nandirāgena saha ekattameva gatā.",
  "atk-s0303a0:74_2": "Tabbhāvasahagatañhi idha adhippetaṁ.",
  "atk-s0303a0:74_3": "Tatra tatrābhinandinīti upapattiṭṭhāne vā rūpādīsu vā ārammaṇesu tattha tattha abhinandanasīlāva.",
  "atk-s0303a0:74_4": "Kāmataṇhādīsu pañcakāmaguṇiko rāgo kāmataṇhā nāma,",
  "atk-s0303a0:74_5": "rūpārūpabhavarāgo jhānanikanti sassatadiṭṭhisahagato rāgoti ayaṁ bhavataṇhā nāma,",
  "atk-s0303a0:74_6": "ucchedadiṭṭhisahagato rāgo vibhavataṇhā nāma.",
  "atk-s0303a0:74_7": "Bhārādānanti bhāragahaṇaṁ.",
  "atk-s0303a0:74_8": "Taṇhāya hi esa bhāraṁ ādiyati.",
  "atk-s0303a0:74_9": "Asesavirāganirodhotiādi sabbaṁ nibbānasseva vevacanaṁ.",
  "atk-s0303a0:74_10": "Tañhi āgamma taṇhā asesato virajjati nirujjhati cajiyati paṭinissajjiyati vimuccati,",
  "atk-s0303a0:74_11": "natthi cettha kāmālayo vā diṭṭhālayo vāti nibbānaṁ etāni nāmāni labhati.",
  "atk-s0303a0:74_12": "Samūlaṁ taṇhanti taṇhāya avijjā mūlaṁ nāma.",
  "atk-s0303a0:74_13": "Abbuyhāti arahattamaggena taṁ samūlakaṁ uddharitvā.",
  "atk-s0303a0:74_14": "Nicchāto parinibbutoti nittaṇho parinibbuto nāmāti vattuṁ vaṭṭatīti. Paṭhamaṁ.",
  "atk-s0303a0:75_0": "2. Pariññasuttavaṇṇanā",
  "atk-s0303a0:76_0": "23.",
  "atk-s0303a0:76_1": "Dutiye pariññeyyeti parijānitabbe,",
  "atk-s0303a0:76_2": "samatikkamitabbeti attho.",
  "atk-s0303a0:76_3": "Pariññanti accantapariññaṁ,",
  "atk-s0303a0:76_4": "samatikkamanti attho.",
  "atk-s0303a0:76_5": "Rāgakkhayotiādi nibbānassa nāmaṁ.",
  "atk-s0303a0:76_6": "Tañhi accantapariññā nāma. Dutiyaṁ.",
  "atk-s0303a0:77_0": "3. Abhijānasuttavaṇṇanā",
  "atk-s0303a0:78_0": "24.",
  "atk-s0303a0:78_1": "Tatiye abhijānanti abhijānanto.",
  "atk-s0303a0:78_2": "Iminā ñātapariññā kathitā,",
  "atk-s0303a0:78_3": "dutiyapadena tīraṇapariññā,",
  "atk-s0303a0:78_4": "tatiyacatutthehi pahānapariññāti imasmiṁ sutte tisso pariññā kathitāti. Tatiyaṁ.",
  "atk-s0303a0:79_0": "4-9. Chandarāgasuttādivaṇṇanā",
  "atk-s0303a0:80_0": "25-30.",
  "atk-s0303a0:80_1": "Catutthādīni dhātusaṁyutte vuttanayeneva veditabbāni.",
  "atk-s0303a0:80_2": "Paṭipāṭiyā panettha pañcamachaṭṭhasattamesu cattāri saccāni kathitāni,",
  "atk-s0303a0:80_3": "aṭṭhamanavamesu vaṭṭavivaṭṭaṁ.",
  "atk-s0303a0:80_4": "Catutthādīni.",
  "atk-s0303a0:81_0": "10. Aghamūlasuttavaṇṇanā",
  "atk-s0303a0:82_0": "31. Dasame aghanti dukkhaṁ. Evamettha dukkhalakkhaṇameva kathitaṁ. Dasamaṁ.",
  "atk-s0303a0:83_0": "11. Pabhaṅgusuttavaṇṇanā",
  "atk-s0303a0:84_0": "32. Ekādasame pabhaṅgunti pabhijjanasabhāvaṁ. Evamidha aniccalakkhaṇameva kathitanti. Ekādasamaṁ.",
  "atk-s0303a0:85_0": "Bhāravaggo tatiyo.",
  "atk-s0303a0:86_0": "4. Natumhākavaggo",
  "atk-s0303a0:87_0": "1. Natumhākasuttavaṇṇanā",
  "atk-s0303a0:88_0": "33.",
  "atk-s0303a0:88_1": "Natumhākavaggassa paṭhame pajahathāti chandarāgappahānena pajahatha.",
  "atk-s0303a0:88_2": "Tiṇādīsu tiṇaṁ nāma antopheggu bahisāraṁ tālanāḷikerādi.",
  "atk-s0303a0:88_3": "Kaṭṭhaṁ nāma antosāraṁ bahipheggu khadirasālasākapanasādi.",
  "atk-s0303a0:88_4": "Sākhā nāma rukkhassa bāhā viya nikkhantā.",
  "atk-s0303a0:88_5": "Palāsaṁ nāma tālanāḷikerapaṇṇādi. Paṭhamaṁ.",
  "atk-s0303a0:89_0": "2. Dutiyanatumhākasuttavaṇṇanā",
  "atk-s0303a0:90_0": "34. Dutiyaṁ vinā upamāya bujjhanakānaṁ ajjhāsayena vuttaṁ. Dutiyaṁ.",
  "atk-s0303a0:91_0": "3. Aññatarabhikkhusuttavaṇṇanā",
  "atk-s0303a0:92_0": "35.",
  "atk-s0303a0:92_1": "Tatiye rūpañce, bhante,",
  "atk-s0303a0:92_2": "anusetīti yadi rūpaṁ anuseti.",
  "atk-s0303a0:92_3": "Tena saṅkhaṁ gacchatīti kāmarāgādīsu yena anusayena taṁ rūpaṁ anuseti,",
  "atk-s0303a0:92_4": "teneva anusayena ‘‘ratto duṭṭho mūḷho’’ti paṇṇattiṁ gacchati.",
  "atk-s0303a0:92_5": "Na tena saṅkhaṁ gacchatīti tena abhūtena anusayena ‘‘ratto duṭṭho mūḷho’’ti saṅkhaṁ na gacchatīti. Tatiyaṁ.",
  "atk-s0303a0:93_0": "4. Dutiyaaññatarabhikkhusuttavaṇṇanā",
  "atk-s0303a0:94_0": "36.",
  "atk-s0303a0:94_1": "Catutthe taṁ anumīyatīti taṁ anusayitaṁ rūpaṁ marantena anusayena anumarati.",
  "atk-s0303a0:94_2": "Na hi ārammaṇe bhijjamāne tadārammaṇā dhammā tiṭṭhanti.",
  "atk-s0303a0:94_3": "Yaṁ anumīyatīti yaṁ rūpaṁ yena anusayena anumarati.",
  "atk-s0303a0:94_4": "Tena saṅkhaṁ gacchatīti tena anusayena ‘‘ratto duṭṭho mūḷho’’ti saṅkhaṁ gacchati.",
  "atk-s0303a0:94_5": "Atha vā yanti karaṇavacanametaṁ,",
  "atk-s0303a0:94_6": "yena anusayena anumīyati,",
  "atk-s0303a0:94_7": "tena ‘‘ratto duṭṭho mūḷho’’ti saṅkhaṁ gacchatīti attho.",
  "atk-s0303a0:94_8": "Catutthaṁ.",
  "atk-s0303a0:95_0": "5-6. Ānandasuttādivaṇṇanā",
  "atk-s0303a0:96_0": "37-38.",
  "atk-s0303a0:96_1": "Pañcame ṭhitassa aññathattaṁ paññāyatīti dharamānassa jīvamānassa jarā paññāyati.",
  "atk-s0303a0:96_2": "Ṭhitīti hi jīvitindriyasaṅkhātāya anupālanāya nāmaṁ.",
  "atk-s0303a0:96_3": "Aññathattanti jarāya.",
  "atk-s0303a0:96_4": "Tenāhu porāṇā –",
  "atk-s0303a0:97_0": "‘‘Uppādo jāti akkhāto, bhaṅgo vutto vayoti ca;",
  "atk-s0303a0:98_0": "Aññathattaṁ jarā vuttā, ṭhitī ca anupālanā’’ti.",
  "atk-s0303a0:99_0": "Evaṁ ekekassa khandhassa uppādajarābhaṅgasaṅkhātāni tīṇi lakkhaṇāni honti yāni sandhāya vuttaṁ ‘‘tīṇimāni,",
  "atk-s0303a0:99_1": "bhikkhave,",
  "atk-s0303a0:99_2": "saṅkhatassa saṅkhatalakkhaṇānī’’ti (a. ni. 3.47).",
  "atk-s0303a0:100_0": "Tattha saṅkhataṁ nāma paccayanibbatto yo koci saṅkhāro.",
  "atk-s0303a0:100_1": "Saṅkhāro ca na lakkhaṇaṁ,",
  "atk-s0303a0:100_2": "lakkhaṇaṁ na saṅkhāro,",
  "atk-s0303a0:100_3": "na ca saṅkhārena vinā lakkhaṇaṁ paññāpetuṁ sakkā,",
  "atk-s0303a0:100_4": "nāpi lakkhaṇaṁ vinā saṅkhāro,",
  "atk-s0303a0:100_5": "lakkhaṇena pana saṅkhāro pākaṭo hoti.",
  "atk-s0303a0:100_6": "Yathā hi na ca gāvīyeva lakkhaṇaṁ,",
  "atk-s0303a0:100_7": "lakkhaṇameva na gāvī,",
  "atk-s0303a0:100_8": "nāpi gāviṁ muñcitvā lakkhaṇaṁ paññāpetuṁ sakkā,",
  "atk-s0303a0:100_9": "nāpi lakkhaṇaṁ muñcitvā gāviṁ,",
  "atk-s0303a0:100_10": "lakkhaṇena pana gāvī pākaṭā hoti,",
  "atk-s0303a0:100_11": "evaṁsampadamidaṁ veditabbaṁ.",
  "atk-s0303a0:101_0": "Tattha saṅkhārānaṁ uppādakkhaṇe saṅkhāropi uppādalakkhaṇampi kālasaṅkhāto tassa khaṇopi paññāyati.",
  "atk-s0303a0:101_1": "‘‘Uppādopī’’ti vutte saṅkhāropi jarālakkhaṇampi kālasaṅkhāto tassa khaṇopi paññāyati.",
  "atk-s0303a0:101_2": "Bhaṅgakkhaṇe saṅkhāropi taṁlakkhaṇampi kālasaṅkhāto tassa khaṇopi paññāyati.",
  "atk-s0303a0:101_3": "Apare pana vadanti ‘‘arūpadhammānaṁ jarākhaṇo nāma na sakkā paññāpetuṁ,",
  "atk-s0303a0:101_4": "sammāsambuddho ca ‘vedanāya uppādo paññāyati,",
  "atk-s0303a0:101_5": "vayo paññāyati,",
  "atk-s0303a0:101_6": "ṭhitāya aññathattaṁ paññāyatī’ti vadanto arūpadhammānampi tīṇi lakkhaṇāni paññāpeti,",
  "atk-s0303a0:101_7": "tāni atthikkhaṇaṁ upādāya labbhantī’’ti vatvā –",
  "atk-s0303a0:102_0": "‘‘Atthitā sabbadhammānaṁ, ṭhiti nāma pavuccati;",
  "atk-s0303a0:103_0": "Tasseva bhedo maraṇaṁ, sabbadā sabbapāṇina’’nti. –",
  "atk-s0303a0:104_0": "Imāya ācariyagāthāya tamatthaṁ sādhenti.",
  "atk-s0303a0:104_1": "Atha vā santativasena ṭhānaṁ ṭhitīti veditabbanti ca vadanti.",
  "atk-s0303a0:104_2": "Yasmā pana sutte ayaṁ viseso natthi,",
  "atk-s0303a0:104_3": "tasmā ācariyamatiyā suttaṁ apaṭibāhetvā suttameva pamāṇaṁ kattabbaṁ.",
  "atk-s0303a0:104_4": "Chaṭṭhaṁ uttānameva.",
  "atk-s0303a0:104_5": "Pañcamachaṭṭhāni.",
  "atk-s0303a0:105_0": "7-10. Anudhammasuttādivaṇṇanā",
  "atk-s0303a0:106_0": "39-42.",
  "atk-s0303a0:106_1": "Sattame dhammānudhammappaṭipannassāti navannaṁ lokuttaradhammānaṁ anulomadhammaṁ pubbabhāgapaṭipadaṁ paṭipannassa.",
  "atk-s0303a0:106_2": "Ayamanudhammoti ayaṁ anulomadhammo hoti.",
  "atk-s0303a0:106_3": "Nibbidābahuloti ukkaṇṭhanabahulo hutvā.",
  "atk-s0303a0:106_4": "Parijānātīti tīhi pariññāhi parijānāti.",
  "atk-s0303a0:106_5": "Parimuccatīti maggakkhaṇe uppannāya pahānapariññāya parimuccati.",
  "atk-s0303a0:106_6": "Evaṁ imasmiṁ sutte maggova kathito hoti,",
  "atk-s0303a0:106_7": "tathā ito paresu tīsu.",
  "atk-s0303a0:106_8": "Idha pana anupassanā aniyamitā,",
  "atk-s0303a0:106_9": "tesu niyamitā.",
  "atk-s0303a0:106_10": "Tasmā idhāpi sā tattha niyamitavaseneva niyametabbā.",
  "atk-s0303a0:106_11": "Na hi sakkā tīsu aññataraṁ anupassanaṁ vinā nibbindituṁ parijānituṁ vāti.",
  "atk-s0303a0:106_12": "Sattamādīni.",
  "atk-s0303a0:107_0": "Natumhākavaggo catuttho.",
  "atk-s0303a0:108_0": "5. Attadīpavaggo",
  "atk-s0303a0:109_0": "1. Attadīpasuttavaṇṇanā",
  "atk-s0303a0:110_0": "43.",
  "atk-s0303a0:110_1": "Attadīpavaggassa paṭhame attadīpāti attānaṁ dīpaṁ tāṇaṁ leṇaṁ gatiṁ parāyaṇaṁ patiṭṭhaṁ katvā viharathāti attho.",
  "atk-s0303a0:110_2": "Attasaraṇāti idaṁ tasseva vevacanaṁ.",
  "atk-s0303a0:110_3": "Anaññasaraṇāti idaṁ aññassa saraṇapaṭikkhepavacanaṁ.",
  "atk-s0303a0:110_4": "Na hi añño aññassa saraṇaṁ hoti aññassa vāyāmena aññassa asijjhanato,",
  "atk-s0303a0:110_5": "vuttampi cetaṁ –",
  "atk-s0303a0:111_0": "‘‘Attā hi attano nātho,",
  "atk-s0303a0:112_0": "Ko hi nātho paro siyā’’ti. (dha. pa. 160);",
  "atk-s0303a0:113_0": "Tenāha ‘‘anaññasaraṇā’’ti.",
  "atk-s0303a0:113_1": "Ko panettha attā nāma?",
  "atk-s0303a0:113_2": "Lokiyalokuttaro dhammo.",
  "atk-s0303a0:113_3": "Tenevāha –",
  "atk-s0303a0:113_4": "‘‘dhammadīpā dhammasaraṇā anaññasaraṇā’’ti.",
  "atk-s0303a0:113_5": "Yonīti kāraṇaṁ –",
  "atk-s0303a0:113_6": "‘‘yoni hesā, bhūmija,",
  "atk-s0303a0:113_7": "phalassa adhigamāyā’’tiādīsu (ma. ni.",
  "atk-s0303a0:113_8": "3.227) viya.",
  "atk-s0303a0:113_9": "Kiṁpahotikāti kiṁpabhutikā,",
  "atk-s0303a0:113_10": "kuto pabhavantīti attho?",
  "atk-s0303a0:113_11": "Rūpassa tvevāti idaṁ tesaṁyeva sokādīnaṁ pahānadassanatthaṁ āraddhaṁ.",
  "atk-s0303a0:113_12": "Na paritassatīti na gaṇhāti na gahati.",
  "atk-s0303a0:113_13": "Tadaṅganibbutoti tena vipassanaṅgena kilesānaṁ nibbutattā tadaṅganibbuto.",
  "atk-s0303a0:113_14": "Imasmiṁ sutte vipassanāva kathitā. Paṭhamaṁ.",
  "atk-s0303a0:114_0": "2. Paṭipadāsuttavaṇṇanā",
  "atk-s0303a0:115_0": "44.",
  "atk-s0303a0:115_1": "Dutiye dukkhasamudayagāminī samanupassanāti yasmā sakkāyo dukkhaṁ,",
  "atk-s0303a0:115_2": "tassa ca samudayagāminī paṭipadā nāma ‘‘rūpaṁ attato samanupassatī’’ti evaṁ diṭṭhisamanupassanā vuttā,",
  "atk-s0303a0:115_3": "tasmā dukkhasamudayagāminī samanupassanāti ayamettha attho hoti.",
  "atk-s0303a0:115_4": "Dukkhanirodhagāminī samanupassanāti ettha saha vipassanāya catumaggañāṇaṁ ‘‘samanupassanā’’ti vuttaṁ.",
  "atk-s0303a0:115_5": "Iti imasmiṁ sutte vaṭṭavivaṭṭaṁ kathitaṁ. Dutiyaṁ.",
  "atk-s0303a0:116_0": "3. Aniccasuttavaṇṇanā",
  "atk-s0303a0:117_0": "45.",
  "atk-s0303a0:117_1": "Tatiye sammappaññāya daṭṭhabbanti saha vipassanāya maggapaññāya daṭṭhabbaṁ.",
  "atk-s0303a0:117_2": "Virajjati vimuccatīti maggakkhaṇe virajjati,",
  "atk-s0303a0:117_3": "phalakkhaṇe vimuccati.",
  "atk-s0303a0:117_4": "Anupādāya āsavehīti anuppādanirodhena niruddhehi āsavehi agahetvā iti vimuccati.",
  "atk-s0303a0:117_5": "Rūpadhātuyātiādi paccavekkhaṇadassanatthaṁ vuttaṁ.",
  "atk-s0303a0:117_6": "Saha phalena paccavekkhaṇadassanatthantipi vadantiyeva.",
  "atk-s0303a0:117_7": "Ṭhitanti upari kattabbakiccābhāvena ṭhitaṁ.",
  "atk-s0303a0:117_8": "Ṭhitattā santussitanti pattabbaṁ pattabhāvena santuṭṭhaṁ.",
  "atk-s0303a0:117_9": "Paccattaṁyeva parinibbāyatīti sayameva parinibbāyati. Tatiyaṁ.",
  "atk-s0303a0:118_0": "4. Dutiyaaniccasuttavaṇṇanā",
  "atk-s0303a0:119_0": "46.",
  "atk-s0303a0:119_1": "Catutthe pubbantānudiṭṭhiyoti pubbantaṁ anugatā aṭṭhārasa diṭṭhiyo na honti.",
  "atk-s0303a0:119_2": "Aparantānudiṭṭhiyoti aparantaṁ anugatā catucattālīsa diṭṭhiyo na honti.",
  "atk-s0303a0:119_3": "Thāmaso parāmāsoti diṭṭhithāmaso ceva diṭṭhiparāmāso ca na hoti.",
  "atk-s0303a0:119_4": "Ettāvatā paṭhamamaggo dassito.",
  "atk-s0303a0:119_5": "Idāni saha vipassanāya tayo magge ca phalāni ca dassetuṁ rūpasmintiādi āraddhaṁ.",
  "atk-s0303a0:119_6": "Atha vā diṭṭhiyo nāma vipassanāya eva pahīnā,",
  "atk-s0303a0:119_7": "idaṁ pana upari saha vipassanāya cattāro magge dassetuṁ āraddhaṁ.",
  "atk-s0303a0:119_8": "Catutthaṁ.",
  "atk-s0303a0:120_0": "5. Samanupassanāsuttavaṇṇanā",
  "atk-s0303a0:121_0": "47.",
  "atk-s0303a0:121_1": "Pañcame pañcupādānakkhandhe samanupassanti etesaṁ vā aññataranti paripuṇṇagāhavasena pañcakkhandhe samanupassanti,",
  "atk-s0303a0:121_2": "aparipuṇṇagāhavasena etesaṁ aññataraṁ.",
  "atk-s0303a0:121_3": "Iti ayañceva samanupassanāti iti ayañca diṭṭhisamanupassanā.",
  "atk-s0303a0:121_4": "Asmīti cassa avigataṁ hotīti yassa ayaṁ samanupassanā atthi,",
  "atk-s0303a0:121_5": "tasmiṁ asmīti taṇhāmānadiṭṭhisaṅkhātaṁ papañcattayaṁ avigatameva hoti.",
  "atk-s0303a0:121_6": "Pañcannaṁindriyānaṁ avakkanti hotīti tasmiṁ kilesajāte sati kammakilesapaccayānaṁ pañcannaṁ indriyānaṁ nibbatti hoti.",
  "atk-s0303a0:122_0": "Atthi,",
  "atk-s0303a0:122_1": "bhikkhave,",
  "atk-s0303a0:122_2": "manoti idaṁ kammamanaṁ sandhāya vuttaṁ.",
  "atk-s0303a0:122_3": "Dhammāti ārammaṇaṁ.",
  "atk-s0303a0:122_4": "Avijjādhātūti javanakkhaṇe avijjā.",
  "atk-s0303a0:122_5": "Avijjāsamphassajenāti avijjāsampayuttaphassato jātena.",
  "atk-s0303a0:122_6": "Apica manoti bhavaṅgakkhaṇe vipākamanodhātu,",
  "atk-s0303a0:122_7": "āvajjanakkhaṇe kiriyamanodhātu.",
  "atk-s0303a0:122_8": "Dhammādayo vuttappakārāva.",
  "atk-s0303a0:122_9": "Asmītipissa hotīti taṇhāmānadiṭṭhivasena asmīti evampissa hoti.",
  "atk-s0303a0:122_10": "Ito paresu ayamahamasmīti rūpādīsu kiñcideva dhammaṁ gahetvā ‘‘ayaṁ ahamasmī’’ti attadiṭṭhivasena vuttaṁ.",
  "atk-s0303a0:122_11": "Bhavissanti sassatadiṭṭhivasena.",
  "atk-s0303a0:122_12": "Na bhavissanti ucchedadiṭṭhivasena.",
  "atk-s0303a0:122_13": "Rūpī bhavissantiādīni sabbāni sassatameva bhajanti.",
  "atk-s0303a0:122_14": "Athetthāti atha tenevākārena ṭhitesu etesu indriyesu.",
  "atk-s0303a0:122_15": "Avijjā pahīyatīti catūsu saccesu aññāṇabhūtā avijjā pahīyati.",
  "atk-s0303a0:122_16": "Vijjā uppajjatīti arahattamaggavijjā uppajjati.",
  "atk-s0303a0:122_17": "Evamettha asmīti taṇhāmānadiṭṭhiyo.",
  "atk-s0303a0:122_18": "Kammassa pañcannañca indriyānaṁ antare eko sandhi,",
  "atk-s0303a0:122_19": "vipākamanaṁ pañcindriyapakkhikaṁ katvā pañcannañca indriyānaṁ kammassa ca antare eko sandhīti.",
  "atk-s0303a0:122_20": "Iti tayo papañcā atīto addhā,",
  "atk-s0303a0:122_21": "indriyādīni paccuppanno addhā,",
  "atk-s0303a0:122_22": "tattha kammamanaṁ ādiṁ katvā anāgatassa paccayo dassitoti. Pañcamaṁ.",
  "atk-s0303a0:123_0": "6. Khandhasuttavaṇṇanā",
  "atk-s0303a0:124_0": "48.",
  "atk-s0303a0:124_1": "Chaṭṭhe rūpakkhandho kāmāvacaro,",
  "atk-s0303a0:124_2": "cattāro khandhā catubhūmakā.",
  "atk-s0303a0:124_3": "Sāsavanti āsavānaṁ ārammaṇabhāvena paccayabhūtaṁ.",
  "atk-s0303a0:124_4": "Upādāniyanti tatheva ca upādānānaṁ paccayabhūtaṁ.",
  "atk-s0303a0:124_5": "Vacanattho panettha –",
  "atk-s0303a0:124_6": "ārammaṇaṁ katvā pavattehi saha āsavehīti sāsavaṁ.",
  "atk-s0303a0:124_7": "Upādātabbanti upādāniyaṁ.",
  "atk-s0303a0:124_8": "Idhāpi rūpakkhandho kāmāvacaro,",
  "atk-s0303a0:124_9": "avasesā tebhūmakā vipassanācāravasena vuttā.",
  "atk-s0303a0:124_10": "Evamettha rūpaṁ rāsaṭṭhena khandhesu paviṭṭhaṁ,",
  "atk-s0303a0:124_11": "sāsavarāsaṭṭhena upādānakkhandhesu.",
  "atk-s0303a0:124_12": "Vedanādayo sāsavāpi atthi,",
  "atk-s0303a0:124_13": "anāsavāpi atthi.",
  "atk-s0303a0:124_14": "Te rāsaṭṭhena sabbepi khandhesu paviṭṭhā,",
  "atk-s0303a0:124_15": "tebhūmakā panettha sāsavaṭṭhena upādānakkhandhesu paviṭṭhāti. Chaṭṭhaṁ.",
  "atk-s0303a0:125_0": "7-8. Soṇasuttādivaṇṇanā",
  "atk-s0303a0:126_0": "49-50.",
  "atk-s0303a0:126_1": "Sattame seyyohamasmīti visiṭṭho uttamo ahamasmi.",
  "atk-s0303a0:126_2": "Kimaññatra yathābhūtassa adassanāti yathābhūtassa adassanato aññaṁ kiṁ bhaveyya?",
  "atk-s0303a0:126_3": "Adassanaṁ aññāṇameva bhaveyyāti attho.",
  "atk-s0303a0:126_4": "Idānissa te parivaṭṭaṁ vajirabhedadesanaṁ ārabhanto taṁ kiṁ maññasi soṇotiādimāha.",
  "atk-s0303a0:126_5": "Aṭṭhamaṁ uttānameva.",
  "atk-s0303a0:126_6": "Sattamaaṭṭhamāni.",
  "atk-s0303a0:127_0": "9-10. Nandikkhayasuttādivaṇṇanā",
  "atk-s0303a0:128_0": "51-52.",
  "atk-s0303a0:128_1": "Navamadasamesu nandikkhayā rāgakkhayo,",
  "atk-s0303a0:128_2": "rāgakkhayā nandikkhayoti idaṁ nandīti vā rāgoti vā imesaṁ atthato ninnānākaraṇatāya vuttaṁ.",
  "atk-s0303a0:128_3": "Nibbidānupassanāya vā nibbindanto nandiṁ pajahati,",
  "atk-s0303a0:128_4": "virāgānupassanāya virajjanto rāgaṁ pajahati.",
  "atk-s0303a0:128_5": "Ettāvatā vipassanaṁ niṭṭhapetvā ‘‘rāgakkhayā nandikkhayo’’ti idha maggaṁ dassetvā ‘‘nandirāgakkhayā cittaṁ vimutta’’nti phalaṁ dassitanti.",
  "atk-s0303a0:128_6": "Navamadasamāni.",
  "atk-s0303a0:129_0": "Attadīpavaggo pañcamo.",
  "atk-s0303a0:130_0": "Mūlapaṇṇāsako samatto.",
  "atk-s0303a0:131_0": "6. Upayavaggo",
  "atk-s0303a0:132_0": "1. Upayasuttavaṇṇanā",
  "atk-s0303a0:133_0": "53.",
  "atk-s0303a0:133_1": "Upayavaggassa paṭhame upayoti taṇhāmānadiṭṭhivasena pañcakkhandhe upagato.",
  "atk-s0303a0:133_2": "Viññāṇanti kammaviññāṇaṁ.",
  "atk-s0303a0:133_3": "Āpajjeyyāti kammaṁ javāpetvā paṭisandhiākaḍḍhanasamatthatāya vuddhiādīni āpajjeyya.",
  "atk-s0303a0:133_4": "Viññāṇupayanti padassa aggahaṇe kāraṇaṁ vuttameva.",
  "atk-s0303a0:133_5": "Vocchijjatārammaṇanti paṭisandhiākaḍḍhanasamatthatāya abhāvena ārammaṇaṁ vocchijjati.",
  "atk-s0303a0:133_6": "Patiṭṭhā viññāṇassāti kammaviññāṇassa patiṭṭhā na hoti.",
  "atk-s0303a0:133_7": "Tadappatiṭṭhitanti taṁ appatiṭṭhitaṁ.",
  "atk-s0303a0:133_8": "Anabhisaṅkhacca vimuttanti paṭisandhiṁ anabhisaṅkharitvā vimuttaṁ. Paṭhamaṁ.",
  "atk-s0303a0:134_0": "2. Bījasuttavaṇṇanā",
  "atk-s0303a0:135_0": "54.",
  "atk-s0303a0:135_1": "Dutiye bījajātānīti bījāni.",
  "atk-s0303a0:135_2": "Mūlabījanti vacaṁ vacattaṁ haliddaṁ siṅgiveranti evamādi.",
  "atk-s0303a0:135_3": "Khandhabījanti assattho nigrodhoti evamādi.",
  "atk-s0303a0:135_4": "Phalubījanti ucchu veḷu naḷoti evamādi.",
  "atk-s0303a0:135_5": "Aggabījanti ajjukaṁ phaṇijjakanti evamādi.",
  "atk-s0303a0:135_6": "Bījabījanti sālivīhiādi pubbaṇṇañceva muggamāsādi aparaṇṇañca.",
  "atk-s0303a0:135_7": "Akhaṇḍānīti abhinnāni.",
  "atk-s0303a0:135_8": "Bhinnakālato paṭṭhāya bījaṁ bījatthāya na upakappati.",
  "atk-s0303a0:135_9": "Apūtikānīti udakatemanena apūtikāni.",
  "atk-s0303a0:135_10": "Pūtibījañhi bījatthāya na upakappati.",
  "atk-s0303a0:135_11": "Avātātapahatānīti vātena ca ātapena ca na hatāni,",
  "atk-s0303a0:135_12": "nirojataṁ na pāpitāni.",
  "atk-s0303a0:135_13": "Nirojañhi kasaṭaṁ bījaṁ bījatthāya na upakappati.",
  "atk-s0303a0:135_14": "Sārādānīti gahitasārāni patiṭṭhitasārāni.",
  "atk-s0303a0:135_15": "Nissārañhi bījaṁ bījatthāya na upakappati.",
  "atk-s0303a0:135_16": "Sukhasayitānīti cattāro māse koṭṭhe pakkhittaniyāmeneva sukhaṁ sayitāni.",
  "atk-s0303a0:135_17": "Pathavīti heṭṭhā patiṭṭhānapathavī.",
  "atk-s0303a0:135_18": "Āpoti uparisnehanaāpo.",
  "atk-s0303a0:135_19": "Catasso viññāṇaṭṭhitiyoti kammaviññāṇassa ārammaṇabhūtā rūpādayo cattāro khandhā.",
  "atk-s0303a0:135_20": "Te hi ārammaṇavasena patiṭṭhābhūtattā pathavīdhātusadisā.",
  "atk-s0303a0:135_21": "Nandirāgo sinehanaṭṭhena āpodhātusadiso.",
  "atk-s0303a0:135_22": "Viññāṇaṁ sāhāranti sappaccayaṁ kammaviññāṇaṁ.",
  "atk-s0303a0:135_23": "Tañhi bījaṁ viya pathaviyaṁ ārammaṇapathaviyaṁ viruhati. Dutiyaṁ.",
  "atk-s0303a0:136_0": "3. Udānasuttavaṇṇanā",
  "atk-s0303a0:137_0": "55.",
  "atk-s0303a0:137_1": "Tatiye udānaṁ udānesīti balavasomanassasamuṭṭhānaṁ udānaṁ udāhari.",
  "atk-s0303a0:137_2": "Kiṁ nissāya panesa bhagavato uppannoti.",
  "atk-s0303a0:137_3": "Sāsanassa niyyānikabhāvaṁ. Kathaṁ?",
  "atk-s0303a0:137_4": "Evaṁ kirassa ahosi,",
  "atk-s0303a0:137_5": "‘‘tayome upanissayā –",
  "atk-s0303a0:137_6": "dānūpanissayo sīlūpanissayo bhāvanūpanissayo cā’’ti.",
  "atk-s0303a0:137_7": "Tesu dānasīlūpanissayā dubbalā,",
  "atk-s0303a0:137_8": "bhāvanūpanissayo balavā.",
  "atk-s0303a0:137_9": "Dānasīlūpanissayā hi tayo magge ca phalāni ca pāpenti,",
  "atk-s0303a0:137_10": "bhāvanūpanissayo arahattaṁ pāpeti.",
  "atk-s0303a0:137_11": "Iti dubbalūpanissaye patiṭṭhito bhikkhu ghaṭento vāyamanto pañcorambhāgiyāni bandhanāni chetvā tīṇi maggaphalāni nibbatteti,",
  "atk-s0303a0:137_12": "‘‘aho sāsanaṁ niyyānika’’nti āvajjentassa ayaṁ udapādi.",
  "atk-s0303a0:138_0": "Tattha ‘‘dubbalūpanissaye ṭhatvā ghaṭamāno tīṇi maggaphalāni pāpuṇātī’’ti imassatthassāvibhāvanatthaṁ milakattherassa vatthu veditabbaṁ –",
  "atk-s0303a0:138_1": "so kira gihikāle pāṇātipātakammena jīvikaṁ kappento araññe pāsasatañceva adūhalasatañca yojesi.",
  "atk-s0303a0:138_2": "Athekadivasaṁ aṅgārapakkamaṁsaṁ khāditvā pāsaṭṭhānesu vicaranto pipāsābhibhūto ekassa araññavāsittherassa",
  "atk-s0303a0:138_3": "vihāraṁ gantvā therassa caṅkamantassa avidūre ṭhitaṁ pānīyaghaṭaṁ vivari,",
  "atk-s0303a0:138_4": "hatthatemanamattampi udakaṁ nāddasa.",
  "atk-s0303a0:138_5": "So kujjhitvā āha –",
  "atk-s0303a0:138_6": "‘‘bhikkhu,",
  "atk-s0303a0:138_7": "bhikkhu tumhe gahapatikehi dinnaṁ bhuñjitvā bhuñjitvā supatha,",
  "atk-s0303a0:138_8": "pānīyaghaṭe añjalimattampi udakaṁ na ṭhapetha,",
  "atk-s0303a0:138_9": "na yuttameta’’nti.",
  "atk-s0303a0:138_10": "Thero ‘‘mayā pānīyaghaṭo pūretvā ṭhapito,",
  "atk-s0303a0:138_11": "kiṁ nu kho eta’’nti?",
  "atk-s0303a0:138_12": "Gantvā olokento paripuṇṇaghaṭaṁ disvā pānīyasaṅkhaṁ pūretvā adāsi.",
  "atk-s0303a0:138_13": "So dvattisaṅkhapūraṁ pivitvā cintesi –",
  "atk-s0303a0:138_14": "‘‘evaṁ pūritaghaṭo nāma mama kammaṁ āgamma tattakapālo viya jāto.",
  "atk-s0303a0:138_15": "Kiṁ nu kho anāgate attabhāve bhavissatī’’ti?",
  "atk-s0303a0:138_16": "Saṁviggacitto dhanuṁ chaḍḍetvā,",
  "atk-s0303a0:138_17": "‘‘pabbājetha maṁ,",
  "atk-s0303a0:138_18": "bhante’’ti āha.",
  "atk-s0303a0:138_19": "Thero tacapañcakakammaṭṭhānaṁ ācikkhitvā taṁ pabbājesi.",
  "atk-s0303a0:139_0": "Tassa samaṇadhammaṁ karontassa bahūnaṁ migasūkarānaṁ māritaṭṭhānaṁ pāsaadūhalānañca yojitaṭṭhānaṁ upaṭṭhāti.",
  "atk-s0303a0:139_1": "Taṁ anussarato sarīre dāho uppajjati,",
  "atk-s0303a0:139_2": "kūṭagoṇo viya kammaṭṭhānampi vīthiṁ na paṭipajjati.",
  "atk-s0303a0:139_3": "So ‘‘kiṁ karissāmi bhikkhubhāvenā’’ti ?",
  "atk-s0303a0:139_4": "Anabhiratiyā pīḷito therassa santikaṁ gantvā vanditvā āha –",
  "atk-s0303a0:139_5": "‘‘na sakkomi, bhante,",
  "atk-s0303a0:139_6": "samaṇadhammaṁ kātu’’nti.",
  "atk-s0303a0:139_7": "Atha naṁ thero ‘‘hatthakammaṁ karohī’’ti āha.",
  "atk-s0303a0:139_8": "So ‘‘sādhu,",
  "atk-s0303a0:139_9": "bhante’’ti vatvā udumbarādayo allarukkhe chinditvā mahantaṁ rāsiṁ katvā,",
  "atk-s0303a0:139_10": "‘‘idāni kiṁ karomī’’ti pucchi?",
  "atk-s0303a0:139_11": "Jhāpehi nanti.",
  "atk-s0303a0:139_12": "So catūsu disāsu aggiṁ datvā jhāpetuṁ asakkonto, ‘‘bhante,",
  "atk-s0303a0:139_13": "na sakkomī’’ti āha.",
  "atk-s0303a0:139_14": "Thero ‘‘tena hi apehī’’ti pathaviṁ dvidhā katvā avīcito khajjopanakamattaṁ aggiṁ nīharitvā tattha pakkhipi.",
  "atk-s0303a0:139_15": "So tāva mahantaṁ rāsiṁ sukkhapaṇṇaṁ viya khaṇena jhāpesi.",
  "atk-s0303a0:139_16": "Athassa thero avīciṁ dassetvā,",
  "atk-s0303a0:139_17": "‘‘sace vibbhamissasi,",
  "atk-s0303a0:139_18": "ettha paccissasī’’ti saṁvegaṁ janesi.",
  "atk-s0303a0:139_19": "So avīcidassanato paṭṭhāya pavedhamāno ‘‘niyyānikaṁ, bhante,",
  "atk-s0303a0:139_20": "buddhasāsana’’nti pucchi,",
  "atk-s0303a0:139_21": "āmāvusoti. Bhante,",
  "atk-s0303a0:139_22": "buddhasāsanassa niyyānikatte sati milako attamokkhaṁ karissati,",
  "atk-s0303a0:139_23": "mā cintayitthāti.",
  "atk-s0303a0:139_24": "Tato paṭṭhāya samaṇadhammaṁ karoti ghaṭeti,",
  "atk-s0303a0:139_25": "tassa vattapaṭivattaṁ pūreti,",
  "atk-s0303a0:139_26": "niddāya bādhayamānāya tintaṁ palālaṁ sīse ṭhapetvā pāde soṇḍiyaṁ otāretvā nisīdati.",
  "atk-s0303a0:139_27": "So ekadivasaṁ pānīyaṁ parissāvetvā ghaṭaṁ ūrumhi ṭhapetvā udakamaṇikānaṁ pacchedaṁ āgamayamāno aṭṭhāsi.",
  "atk-s0303a0:139_28": "Atha kho thero sāmaṇerassa imaṁ uddesaṁ deti –",
  "atk-s0303a0:140_0": "‘‘Uṭṭhānavato satīmato,",
  "atk-s0303a0:141_0": "Sucikammassa nisammakārino;",
  "atk-s0303a0:142_0": "Saññatassa dhammajīvino,",
  "atk-s0303a0:143_0": "Appamattassa yasobhivaḍḍhatī’’ti. (dha. pa. 24);",
  "atk-s0303a0:144_0": "So catuppadikampi taṁ gāthaṁ attaniyeva upanesi –",
  "atk-s0303a0:144_1": "‘‘uṭṭhānavatā nāma mādisena bhavitabbaṁ.",
  "atk-s0303a0:144_2": "Satimatāpi mādiseneva…pe…",
  "atk-s0303a0:144_3": "appamattenapi mādiseneva bhavitabba’’nti.",
  "atk-s0303a0:144_4": "Evaṁ taṁ gāthaṁ attani upanetvā tasmiṁyeva padavāre ṭhito pañcorambhāgiyāni saṁyojanāni chinditvā anāgāmiphale patiṭṭhāya haṭṭhatuṭṭho –",
  "atk-s0303a0:145_0": "‘‘Allaṁ palālapuñjāhaṁ, sīsenādāya caṅkamiṁ;",
  "atk-s0303a0:146_0": "Pattosmi tatiyaṁ ṭhānaṁ, ettha me natthi saṁsayo’’ti. –",
  "atk-s0303a0:147_0": "Imaṁ udānagāthaṁ āha.",
  "atk-s0303a0:147_1": "Evaṁ dubbalūpanissaye ṭhito ghaṭento vāyamanto pañcorambhāgiyāni saṁyojanāni chinditvā tīṇi maggaphalāni nibbatteti.",
  "atk-s0303a0:147_2": "Tenāha bhagavā –",
  "atk-s0303a0:147_3": "‘‘no cassaṁ,",
  "atk-s0303a0:147_4": "no ca me siyā,",
  "atk-s0303a0:147_5": "nābhavissa,",
  "atk-s0303a0:147_6": "na me bhavissatīti evaṁ adhimuccamāno bhikkhu chindeyya orambhāgiyāni saṁyojanānī’’ti.",
  "atk-s0303a0:148_0": "Tattha no cassaṁ,",
  "atk-s0303a0:148_1": "no ca me siyāti sace ahaṁ na bhaveyyaṁ,",
  "atk-s0303a0:148_2": "mama parikkhāropi na bhaveyya.",
  "atk-s0303a0:148_3": "Sace vā pana me atīte kammābhisaṅkhāro nābhavissa,",
  "atk-s0303a0:148_4": "idaṁ me etarahi khandhapañcakaṁ na bhaveyya.",
  "atk-s0303a0:148_5": "Nābhavissa,",
  "atk-s0303a0:148_6": "na me bhavissatīti idāni pana tathā parakkamissāmi,",
  "atk-s0303a0:148_7": "yathā me āyatiṁ khandhābhinibbattako kammasaṅkhāro na bhavissati,",
  "atk-s0303a0:148_8": "tasmiṁ asati āyatiṁ paṭisandhi nāma na me bhavissati.",
  "atk-s0303a0:148_9": "Evaṁ adhimuccamānoti evaṁ adhimuccanto bhikkhu dubbalūpanissaye ṭhito pañcorambhāgiyāni saṁyojanāni chindeyya.",
  "atk-s0303a0:148_10": "Evaṁ vutteti evaṁ sāsanassa niyyānikabhāvaṁ āvajjentena bhagavatā imasmiṁ udāne vutte.",
  "atk-s0303a0:148_11": "Rūpaṁ vibhavissatīti rūpaṁ bhijjissati.",
  "atk-s0303a0:148_12": "Rūpassa vibhavāti vibhavadassanena sahavipassanena.",
  "atk-s0303a0:148_13": "Sahavipassanakā hi cattāro maggā rūpādīnaṁ vibhavadassanaṁ nāma.",
  "atk-s0303a0:148_14": "Taṁ sandhāyetaṁ vuttaṁ.",
  "atk-s0303a0:148_15": "Evaṁ adhimuccamāno, bhante,",
  "atk-s0303a0:148_16": "bhikkhu chindeyyāti, bhante,",
  "atk-s0303a0:148_17": "evaṁ adhimuccamāno bhikkhu chindeyyeva pañcorambhāgiyāni saṁyojanāni.",
  "atk-s0303a0:148_18": "Kasmā na chindissatīti?",
  "atk-s0303a0:149_0": "Idāni upari maggaphalaṁ pucchanto kathaṁ pana,",
  "atk-s0303a0:149_1": "bhantetiādimāha.",
  "atk-s0303a0:149_2": "Tattha anantarāti dve anantarāni āsannānantarañca dūrānantarañca.",
  "atk-s0303a0:149_3": "Vipassanā maggassa āsannānantaraṁ nāma,",
  "atk-s0303a0:149_4": "phalassa dūrānantaraṁ nāma.",
  "atk-s0303a0:149_5": "Taṁ sandhāya ‘‘kathaṁ pana, bhante,",
  "atk-s0303a0:149_6": "jānato kathaṁ passato vipassanānantarā ‘āsavānaṁ khayo’ti saṅkhaṁ gataṁ arahattaphalaṁ hotī’’ti pucchati.",
  "atk-s0303a0:149_7": "Atasitāyeti atasitabbe abhāyitabbe ṭhānamhi.",
  "atk-s0303a0:149_8": "Tāsaṁ āpajjatīti bhayaṁ āpajjati.",
  "atk-s0303a0:149_9": "Tāso hesoti yā esā ‘‘no cassaṁ,",
  "atk-s0303a0:149_10": "no ca me siyā’’ti evaṁ pavattā dubbalavipassanā,",
  "atk-s0303a0:149_11": "sā yasmā attasinehaṁ pariyādātuṁ na sakkoti,",
  "atk-s0303a0:149_12": "tasmā assutavato puthujjanassa tāso nāma hoti.",
  "atk-s0303a0:149_13": "So hi ‘‘idānāhaṁ ucchijjissāmi,",
  "atk-s0303a0:149_14": "na dāni kiñci bhavissāmī’’ti attānaṁ papāte patantaṁ viya passati aññataro brāhmaṇo viya.",
  "atk-s0303a0:149_15": "Lohapāsādassa kira heṭṭhā tipiṭakacūḷanāgatthero tilakkhaṇāhataṁ dhammaṁ parivatteti.",
  "atk-s0303a0:149_16": "Atha aññatarassa brāhmaṇassa ekamante ṭhatvā dhammaṁ suṇantassa saṅkhārā suññato upaṭṭhahiṁsu.",
  "atk-s0303a0:149_17": "So papāte patanto viya hutvā vivaṭadvārena tato palāyitvā gehaṁ pavisitvā,",
  "atk-s0303a0:149_18": "puttaṁ ure sayāpetvā, ‘‘tāta,",
  "atk-s0303a0:149_19": "sakyasamayaṁ āvajjento manamhi naṭṭho’’ti āha.",
  "atk-s0303a0:149_20": "Na heso bhikkhu tāsoti esā evaṁ pavattā balavavipassanā sutavato ariyasāvakassa na tāso nāma hoti.",
  "atk-s0303a0:149_21": "Na hi tassa evaṁ hoti ‘‘ahaṁ ucchijjissāmī’’ti vā ‘‘vinassissāmī’’ti vāti.",
  "atk-s0303a0:149_22": "Evaṁ pana hoti ‘‘saṅkhārāva uppajjanti,",
  "atk-s0303a0:149_23": "saṅkhārāva nirujjhantī’’ti. Tatiyaṁ.",
  "atk-s0303a0:150_0": "4. Upādānaparipavattasuttavaṇṇanā",
  "atk-s0303a0:151_0": "56.",
  "atk-s0303a0:151_1": "Catutthe catuparivaṭṭanti ekekasmiṁ khandhe catunnaṁ parivaṭṭanavasena.",
  "atk-s0303a0:151_2": "Rūpaṁ abbhaññāsinti rūpaṁ dukkhasaccanti abhiññāsiṁ.",
  "atk-s0303a0:151_3": "Evaṁ sabbapadesu catusaccavaseneva attho veditabbo.",
  "atk-s0303a0:151_4": "Āhārasamudayāti ettha sacchandarāgo kabaḷīkārāhāro āhāro nāma.",
  "atk-s0303a0:151_5": "Paṭipannāti sīlato paṭṭhāya yāva arahattamaggā paṭipannā honti.",
  "atk-s0303a0:151_6": "Gādhantīti patiṭṭhahanti.",
  "atk-s0303a0:151_7": "Ettāvatā sekkhabhūmiṁ kathetvā idāni asekkhabhūmiṁ kathento ye ca kho keci,",
  "atk-s0303a0:151_8": "bhikkhavetiādimāha.",
  "atk-s0303a0:151_9": "Suvimuttāti arahattaphalavimuttiyā suṭṭhu vimuttā.",
  "atk-s0303a0:151_10": "Kevalinoti sakalino katasabbakiccā.",
  "atk-s0303a0:151_11": "Vaṭṭaṁ tesaṁ natthi paññāpanāyāti yena te avasiṭṭhena vaṭṭena paññāpeyyuṁ,",
  "atk-s0303a0:151_12": "taṁ nesaṁ vaṭṭaṁ natthi paññāpanāya.",
  "atk-s0303a0:151_13": "Atha vā vaṭṭanti kāraṇaṁ,",
  "atk-s0303a0:151_14": "paññāpanāya kāraṇaṁ natthīti.",
  "atk-s0303a0:151_15": "Ettāvatā asekkhabhūmivāro kathito.",
  "atk-s0303a0:151_16": "Catutthaṁ.",
  "atk-s0303a0:152_0": "5. Sattaṭṭhānasuttavaṇṇanā",
  "atk-s0303a0:153_0": "57.",
  "atk-s0303a0:153_1": "Pañcame sattaṭṭhānakusaloti sattasu okāsesu cheko.",
  "atk-s0303a0:153_2": "Vusitavāti vusitavāso.",
  "atk-s0303a0:153_3": "Uttamapurisoti seṭṭhapuriso.",
  "atk-s0303a0:153_4": "Sesamettha vuttanayeneva veditabbaṁ.",
  "atk-s0303a0:153_5": "Idaṁ pana suttaṁ ussadanandiyañceva palobhanīyañcāti veditabbaṁ.",
  "atk-s0303a0:153_6": "Yathā hi rājā vijitasaṅgāmo saṅgāme vijayino yodhe uccaṭṭhāne ṭhapetvā tesaṁ sakkāraṁ karoti.",
  "atk-s0303a0:153_7": "Kiṁ kāraṇā?",
  "atk-s0303a0:153_8": "Etesaṁ sakkāraṁ disvā sesāpi sūrā bhavituṁ maññissantīti,",
  "atk-s0303a0:153_9": "evameva bhagavā appameyyaṁ kālaṁ pāramiyo pūretvā mahābodhimaṇḍe kilesamāravijayaṁ katvā sabbaññutaṁ",
  "atk-s0303a0:153_10": "patto sāvatthiyaṁ jetavanamahāvihāre nisīditvā imaṁ suttaṁ desento khīṇāsave ukkhipitvā thomesi vaṇṇesi.",
  "atk-s0303a0:153_11": "Kiṁ kāraṇā?",
  "atk-s0303a0:153_12": "Evaṁ avasesā sekkhapuggalā arahattaphalaṁ pattabbaṁ maññissantīti.",
  "atk-s0303a0:153_13": "Evametaṁ suttaṁ khīṇāsavānaṁ ukkhipitvā pasaṁsitattā ussadanandiyaṁ,",
  "atk-s0303a0:153_14": "sekkhānaṁ palobhitattā palobhanīyanti veditabbaṁ.",
  "atk-s0303a0:154_0": "Evaṁkho,",
  "atk-s0303a0:154_1": "bhikkhave,",
  "atk-s0303a0:154_2": "bhikkhu sattaṭṭhānakusalo hotīti ettāvatā cettha maggaphalapaccavekkhaṇavasena desanaṁ niṭṭhapetvāpi puna kathañca,",
  "atk-s0303a0:154_3": "bhikkhave,",
  "atk-s0303a0:154_4": "bhikkhu tividhūpaparikkhī hotīti idaṁ ‘‘khīṇāsavo yasmiṁ ārammaṇe satatavihārena viharati,",
  "atk-s0303a0:154_5": "taṁ satto vā puggalo vā na hoti,",
  "atk-s0303a0:154_6": "dhātuādimattameva pana hotī’’ti evaṁ khīṇāsavassa satatavihārañca,",
  "atk-s0303a0:154_7": "‘‘imesu dhammesu kammaṁ katvā ayaṁ āgato’’ti āgamanīyapaṭipadañca dassetuṁ vuttaṁ.",
  "atk-s0303a0:154_8": "Tattha dhātuso upaparikkhatīti dhātusabhāvena passati oloketi.",
  "atk-s0303a0:154_9": "Sesapadadvayepi eseva nayo. Pañcamaṁ.",
  "atk-s0303a0:155_0": "6. Sammāsambuddhasuttavaṇṇanā",
  "atk-s0303a0:156_0": "58.",
  "atk-s0303a0:156_1": "Chaṭṭhe ko adhippayāsoti ko adhikapayogo.",
  "atk-s0303a0:156_2": "Anuppannassāti imañhi maggaṁ kassapasammāsambuddho uppādesi,",
  "atk-s0303a0:156_3": "antarā añño satthā uppādetuṁ nāsakkhi,",
  "atk-s0303a0:156_4": "iti bhagavā anuppannassa maggassa uppādetā nāma.",
  "atk-s0303a0:156_5": "Nagaropamasmiñhi avaḷañjanaṭṭhānesu purāṇamaggo jāto,",
  "atk-s0303a0:156_6": "idha avattamānaṭṭhena anuppannamaggo nāma.",
  "atk-s0303a0:156_7": "Asañjātassāti tasseva vevacanaṁ.",
  "atk-s0303a0:156_8": "Anakkhātassāti akathitassa.",
  "atk-s0303a0:156_9": "Maggaṁ jānātīti maggaññū.",
  "atk-s0303a0:156_10": "Maggaṁ viditaṁ pākaṭaṁ akāsīti maggavidū.",
  "atk-s0303a0:156_11": "Magge ca amagge ca kovidoti maggakovido.",
  "atk-s0303a0:156_12": "Maggānugāti maggaṁ anugacchantā.",
  "atk-s0303a0:156_13": "Pacchā samannāgatāti ahaṁ paṭhamaṁ gato,",
  "atk-s0303a0:156_14": "sāvakā pacchā samannāgatā. Chaṭṭhaṁ.",
  "atk-s0303a0:157_0": "7. Anattalakkhaṇasuttavaṇṇanā",
  "atk-s0303a0:158_0": "59.",
  "atk-s0303a0:158_1": "Sattame pañcavaggiyeti aññāsi koṇḍaññattherādike pañca jane purāṇupaṭṭhāke.",
  "atk-s0303a0:158_2": "Āmantesīti āsāḷhipuṇṇamadivase dhammacakkappavattanato paṭṭhāya anukkamena sotāpattiphale patiṭṭhite",
  "atk-s0303a0:158_3": "‘‘idāni nesaṁ āsavakkhayāya dhammaṁ desessāmī’’ti pañcamiyaṁ pakkhassa āmantesi.",
  "atk-s0303a0:158_4": "Etadavocāti etaṁ ‘‘rūpaṁ,",
  "atk-s0303a0:158_5": "bhikkhave,",
  "atk-s0303a0:158_6": "anattā’’tiādinayappavattaṁ anattalakkhaṇasuttaṁ avoca.",
  "atk-s0303a0:158_7": "Tattha anattāti pubbe vuttehi catūhi kāraṇehi anattā.",
  "atk-s0303a0:158_8": "Taṁ kiṁ maññatha,",
  "atk-s0303a0:158_9": "bhikkhaveti idaṁ kasmā āraddhaṁ?",
  "atk-s0303a0:158_10": "Ettakena ṭhānena anattalakkhaṇameva kathitaṁ,",
  "atk-s0303a0:158_11": "na aniccadukkhalakkhaṇāni,",
  "atk-s0303a0:158_12": "idāni tāni dassetvā samodhānetvā tīṇipi lakkhaṇāni dassetuṁ idamāraddhanti veditabbaṁ.",
  "atk-s0303a0:158_13": "Tasmāti yasmā ime pañcakkhandhā aniccā dukkhā anattā, tasmā.",
  "atk-s0303a0:158_14": "Yaṁkiñci rūpantiādīsu vitthārakathā visuddhimagge paññābhāvanādhikāre khandhaniddese vuttāva.",
  "atk-s0303a0:158_15": "Sesaṁ sabbattha vuttānusāreneva veditabbaṁ.",
  "atk-s0303a0:158_16": "Imasmiṁ pana sutte anattalakkhaṇameva kathitanti. Sattamaṁ.",
  "atk-s0303a0:159_0": "8. Mahālisuttavaṇṇanā",
  "atk-s0303a0:160_0": "60. Aṭṭhame ekantadukkhantiādīni dhātusaṁyutte vuttanayāneva. Aṭṭhamaṁ.",
  "atk-s0303a0:161_0": "9. Ādittasuttavaṇṇanā",
  "atk-s0303a0:162_0": "61.",
  "atk-s0303a0:162_1": "Navame ādittanti ekādasahi aggīhi ādittaṁ pajjalitaṁ.",
  "atk-s0303a0:162_2": "Iti dvīsupi imesu suttesu dukkhalakkhaṇameva kathitaṁ. Navamaṁ.",
  "atk-s0303a0:163_0": "10. Niruttipathasuttavaṇṇanā",
  "atk-s0303a0:164_0": "62.Dasame niruttiyova niruttipathā,",
  "atk-s0303a0:164_1": "atha vā niruttiyo ca tā niruttivasena viññātabbānaṁ atthānaṁ pathattā pathā cāti niruttipathā.",
  "atk-s0303a0:164_2": "Sesapadadvayepi eseva nayo.",
  "atk-s0303a0:164_3": "Tīṇipi cetāni aññamaññavevacanānevāti veditabbāni.",
  "atk-s0303a0:164_4": "Asaṁkiṇṇāti avijahitā,",
  "atk-s0303a0:164_5": "‘‘ko imehi attho’’ti vatvā achaḍḍitā.",
  "atk-s0303a0:164_6": "Asaṁkiṇṇapubbāti atītepi na jahitapubbā.",
  "atk-s0303a0:164_7": "Na saṁkīyantīti etarahipi ‘‘kimetehī’’ti na chaḍḍīyanti.",
  "atk-s0303a0:164_8": "Na saṁkīyissantīti anāgatepi na chaḍḍīyissanti.",
  "atk-s0303a0:164_9": "Appaṭikuṭṭhāti appaṭibāhitā.",
  "atk-s0303a0:164_10": "Atītanti attano sabhāvaṁ bhaṅgameva vā atikkantaṁ.",
  "atk-s0303a0:164_11": "Niruddhanti desantaraṁ asaṅkamitvā tattheva niruddhaṁ vūpasantaṁ.",
  "atk-s0303a0:164_12": "Vipariṇatanti vipariṇāmaṁ gataṁ naṭṭhaṁ.",
  "atk-s0303a0:164_13": "Ajātanti anuppannaṁ.",
  "atk-s0303a0:164_14": "Apātubhūtanti apākaṭībhūtaṁ.",
  "atk-s0303a0:165_0": "Ukkalāti ukkalajanapadavāsino.",
  "atk-s0303a0:165_1": "Vassabhaññāti vasso ca bhañño ca.",
  "atk-s0303a0:165_2": "Dvepi hi te mūladiṭṭhigatikā.",
  "atk-s0303a0:165_3": "Ahetukavādātiādīsu ‘‘natthi hetu natthi paccayo’’ti gahitattā ahetukavādā.",
  "atk-s0303a0:165_4": "‘‘Karoto na karīyati pāpa’’nti gahitattā akiriyavādā.",
  "atk-s0303a0:165_5": "‘‘Natthi dinna’’ntiādigahaṇato natthikavādā.",
  "atk-s0303a0:165_6": "Tattha ime dve janā,",
  "atk-s0303a0:165_7": "tisso diṭṭhiyo,",
  "atk-s0303a0:165_8": "kiṁ ekekassa diyaḍḍhā hotīti? Na tathā,",
  "atk-s0303a0:165_9": "yathā pana eko bhikkhu paṭipāṭiyā cattāripi jhānāni nibbatteti ,",
  "atk-s0303a0:165_10": "evamettha ekeko tissopi diṭṭhiyo nibbattesīti veditabbo.",
  "atk-s0303a0:165_11": "‘‘Natthi hetu natthi paccayo’’ti punappunaṁ āvajjentassa āharantassa abhinandantassa assādentassa maggadassanaṁ viya hoti.",
  "atk-s0303a0:165_12": "So micchattaniyāmaṁ okkamati,",
  "atk-s0303a0:165_13": "so ekantakāḷakoti vuccati.",
  "atk-s0303a0:165_14": "Yathā pana ahetukadiṭṭhiyaṁ,",
  "atk-s0303a0:165_15": "evaṁ ‘‘karoto na karīyati pāpaṁ,",
  "atk-s0303a0:165_16": "natthi dinna’’nti imesupi ṭhānesu micchattaniyāmaṁ okkamati.",
  "atk-s0303a0:166_0": "Na garahitabbaṁ nappaṭikkositabbaṁ amaññiṁsūti ettha ‘‘yadetaṁ atītaṁ nāma,",
  "atk-s0303a0:166_1": "nayidaṁ atītaṁ,",
  "atk-s0303a0:166_2": "idamassa anāgataṁ vā paccuppannaṁ vā’’ti vadanto garahati nāma.",
  "atk-s0303a0:166_3": "Tattha dosaṁ dassetvā ‘‘kiṁ iminā garahitenā’’ti?",
  "atk-s0303a0:166_4": "Vadanto paṭikkosati nāma.",
  "atk-s0303a0:166_5": "Ime pana niruttipathe tepi accantakāḷakā diṭṭhigatikā na garahitabbe na paṭikkositabbe maññiṁsu.",
  "atk-s0303a0:166_6": "Atītaṁ pana atītameva,",
  "atk-s0303a0:166_7": "anāgataṁ anāgatameva,",
  "atk-s0303a0:166_8": "paccuppannaṁ paccuppannameva kathayiṁsu.",
  "atk-s0303a0:166_9": "Nindāghaṭṭanabyārosaupārambhabhayāti viññūnaṁ santikā nindābhayena ca ghaṭṭanabhayena ca dosāropanabhayena ca upārambhabhayena ca.",
  "atk-s0303a0:166_10": "Iti imasmiṁ sutte catubhūmikakhandhānaṁ paṇṇatti kathitāti. Dasamaṁ.",
  "atk-s0303a0:167_0": "Upayavaggo chaṭṭho.",
  "atk-s0303a0:168_0": "7. Arahantavaggo",
  "atk-s0303a0:169_0": "1. Upādiyamānasuttavaṇṇanā",
  "atk-s0303a0:170_0": "63.",
  "atk-s0303a0:170_1": "Arahantavaggassa paṭhame upādiyamānoti taṇhāmānadiṭṭhivasena gaṇhamāno.",
  "atk-s0303a0:170_2": "Baddho mārassāti mārassa pāsena baddho nāma.",
  "atk-s0303a0:170_3": "Mutto pāpimatoti pāpimato pāsena mutto nāma hoti. Paṭhamaṁ.",
  "atk-s0303a0:171_0": "2. Maññamānasuttavaṇṇanā",
  "atk-s0303a0:172_0": "64. Dutiye maññamānoti taṇhāmānadiṭṭhimaññanāhi maññamāno. Dutiyaṁ.",
  "atk-s0303a0:173_0": "3. Abhinandamānasuttavaṇṇanā",
  "atk-s0303a0:174_0": "65. Tatiye abhinandamānoti taṇhāmānadiṭṭhiabhinandanāhiyeva abhinandamāno. Tatiyaṁ.",
  "atk-s0303a0:175_0": "4-5. Aniccasuttādivaṇṇanā",
  "atk-s0303a0:176_0": "66-68. Catutthe chandoti taṇhāchando. Pañcamachaṭṭhesupi eseva nayo. Catutthādīni.",
  "atk-s0303a0:177_0": "7. Anattaniyasuttavaṇṇanā",
  "atk-s0303a0:178_0": "69. Sattame anattaniyanti na attano santakaṁ, attano parikkhārabhāvena suññatanti attho. Sattamaṁ.",
  "atk-s0303a0:179_0": "8-10. Rajanīyasaṇṭhitasuttādivaṇṇanā",
  "atk-s0303a0:180_0": "70-72.",
  "atk-s0303a0:180_1": "Aṭṭhame rajanīyasaṇṭhitanti rajanīyena ākārena saṇṭhitaṁ,",
  "atk-s0303a0:180_2": "rāgassa paccayabhāvena ṭhitanti attho.",
  "atk-s0303a0:180_3": "Navamadasamāni rāhulasaṁyutte vuttanayeneva veditabbānīti.",
  "atk-s0303a0:180_4": "Aṭṭhamādīni.",
  "atk-s0303a0:181_0": "Arahantavaggo sattamo.",
  "atk-s0303a0:182_0": "8. Khajjanīyavaggo",
  "atk-s0303a0:183_0": "1-3. Assādasuttādivaṇṇanā",
  "atk-s0303a0:184_0": "73-75. Khajjanīyavaggassa ādito tīsu suttesu catusaccameva kathitaṁ. Paṭhamādīni.",
  "atk-s0303a0:185_0": "4. Arahantasuttavaṇṇanā",
  "atk-s0303a0:186_0": "76.",
  "atk-s0303a0:186_1": "Catutthe yāvatā,",
  "atk-s0303a0:186_2": "bhikkhave,",
  "atk-s0303a0:186_3": "sattāvāsāti,",
  "atk-s0303a0:186_4": "bhikkhave,",
  "atk-s0303a0:186_5": "yattakā sattāvāsā nāma atthi.",
  "atk-s0303a0:186_6": "Yāvatā bhavagganti yattakaṁ bhavaggaṁ nāma atthi.",
  "atk-s0303a0:186_7": "Ete aggā ete seṭṭhāti ete aggabhūtā ceva seṭṭhabhūtā ca.",
  "atk-s0303a0:186_8": "Yadidaṁ arahantoti ye ime arahanto nāma.",
  "atk-s0303a0:186_9": "Idampi suttaṁ purimanayeneva ussadanandiyañca palobhanīyañcāti veditabbaṁ.",
  "atk-s0303a0:187_0": "Athāparaṁ etadavocāti tadatthaparidīpanāhi ceva visesatthaparidīpanāhi ca gāthāhi etaṁ ‘‘sukhino vata arahanto’’tiādivacanaṁ avoca.",
  "atk-s0303a0:187_1": "Tattha sukhinoti jhānasukhena maggasukhena phalasukhena ca sukhitā.",
  "atk-s0303a0:187_2": "Taṇhā tesaṁ na vijjatīti tesaṁ apāyadukkhajanikā taṇhā na vajjati.",
  "atk-s0303a0:187_3": "Evaṁ te imassapi taṇhāmūlakassa abhāvena sukhitāva.",
  "atk-s0303a0:187_4": "Asmimāno samucchinnoti navavidho asmimāno arahattamaggena samucchinno.",
  "atk-s0303a0:187_5": "Mohajālaṁ padālitanti ñāṇena avijjājālaṁ phālitaṁ.",
  "atk-s0303a0:188_0": "Anejanti ejāsaṅkhātāya taṇhāya pahānabhūtaṁ arahattaṁ.",
  "atk-s0303a0:188_1": "Anupalittāti taṇhādiṭṭhilepehi alittā.",
  "atk-s0303a0:188_2": "Brahmabhūtāti seṭṭhabhūtā.",
  "atk-s0303a0:188_3": "Pariññāyāti tīhi pariññāhi parijānitvā.",
  "atk-s0303a0:188_4": "Sattasaddhammagocarāti saddhā hirī ottappaṁ bāhusaccaṁ āraddhavīriyatā upaṭṭhitassatitā paññāti ime satta",
  "atk-s0303a0:188_5": "saddhammā gocaro etesanti sattasaddhammagocarā.",
  "atk-s0303a0:189_0": "Sattaratanasampannāti sattahi bojjhaṅgaratanehi samannāgatā.",
  "atk-s0303a0:189_1": "Anuvicarantīti lokiyamahājanāpi anuvicarantiyeva.",
  "atk-s0303a0:189_2": "Idha pana khīṇāsavānaṁ nirāsaṅkacāro nāma gahito.",
  "atk-s0303a0:189_3": "Tenevāha ‘‘pahīnabhayabheravā’’ti.",
  "atk-s0303a0:189_4": "Tattha bhayaṁ bhayameva,",
  "atk-s0303a0:189_5": "bheravaṁ balavabhayaṁ.",
  "atk-s0303a0:189_6": "Dasahaṅgehi sampannāti asekkhehi dasahi aṅgehi samannāgatā.",
  "atk-s0303a0:189_7": "Mahānāgāti catūhi kāraṇehi mahānāgā.",
  "atk-s0303a0:189_8": "Samāhitāti upacārappanāhi samāhitā.",
  "atk-s0303a0:189_9": "Taṇhā tesaṁ na vijjatīti ‘‘ūno loko atitto taṇhādāsoti kho, mahārāja,",
  "atk-s0303a0:189_10": "tena bhagavatā’’ti (ma. ni.",
  "atk-s0303a0:189_11": "2.305) evaṁ vuttā dāsakārikā taṇhāpi tesaṁ natthi.",
  "atk-s0303a0:189_12": "Iminā khīṇāsavānaṁ bhujissabhāvaṁ dasseti.",
  "atk-s0303a0:190_0": "Asekhañāṇanti arahattaphalañāṇaṁ.",
  "atk-s0303a0:190_1": "Antimoyaṁ samussayoti pacchimo ayaṁ attabhāvo.",
  "atk-s0303a0:190_2": "Yo sāro brahmacariyassāti sāro nāma phalaṁ.",
  "atk-s0303a0:190_3": "Tasmiṁ aparapaccayāti tasmiṁ ariyaphale,",
  "atk-s0303a0:190_4": "na aññaṁ pattiyāyanti,",
  "atk-s0303a0:190_5": "paccakkhatova paṭivijjhitvā ṭhitā.",
  "atk-s0303a0:190_6": "Vidhāsu na vikampantīti tīsu mānakoṭṭhāsesu na vikampanti.",
  "atk-s0303a0:190_7": "Dantabhūminti arahattaṁ.",
  "atk-s0303a0:190_8": "Vijitāvinoti rāgādayo vijetvā ṭhitā.",
  "atk-s0303a0:191_0": "Uddhantiādīsu uddhaṁ vuccati kesamatthako,",
  "atk-s0303a0:191_1": "apācīnaṁ pādatalaṁ,",
  "atk-s0303a0:191_2": "tiriyaṁ vemajjhaṁ.",
  "atk-s0303a0:191_3": "Uddhaṁ vā atītaṁ,",
  "atk-s0303a0:191_4": "apācīnaṁ anāgataṁ,",
  "atk-s0303a0:191_5": "tiriyaṁ paccuppannaṁ.",
  "atk-s0303a0:191_6": "Uddhaṁ vā vuccati devaloko,",
  "atk-s0303a0:191_7": "apācīnaṁ apāyaloko,",
  "atk-s0303a0:191_8": "tiriyaṁ manussaloko.",
  "atk-s0303a0:191_9": "Nandī tesaṁ na vijjatīti etesu ṭhānesu saṅkhepato vā atītānāgatapaccuppannesu khandhesu tesaṁ taṇhā natthi.",
  "atk-s0303a0:191_10": "Idha vaṭṭamūlakataṇhāya abhāvo dassito.",
  "atk-s0303a0:191_11": "Buddhāti catunnaṁ saccānaṁ buddhattā buddhā.",
  "atk-s0303a0:192_0": "Idaṁ panettha sīhanādasamodhānaṁ –",
  "atk-s0303a0:192_1": "‘‘vimuttisukhenamhā sukhitā,",
  "atk-s0303a0:192_2": "dukkhajanikā no taṇhā pahīnā,",
  "atk-s0303a0:192_3": "pañcakkhandhā pariññātā,",
  "atk-s0303a0:192_4": "dāsakārikataṇhā ceva vaṭṭamūlikataṇhā ca pahīnā,",
  "atk-s0303a0:192_5": "anuttaramhā asadisā,",
  "atk-s0303a0:192_6": "catunnaṁ saccānaṁ buddhattā buddhā’’ti bhavapiṭṭhe ṭhatvā abhītanādasaṅkhātaṁ sīhanādaṁ nadanti khīṇāsavāti.",
  "atk-s0303a0:192_7": "Catutthaṁ.",
  "atk-s0303a0:193_0": "5. Dutiyaarahantasuttavaṇṇanā",
  "atk-s0303a0:194_0": "77.",
  "atk-s0303a0:194_1": "Pañcamaṁ vinā gāthāhi suddhikameva katvā kathiyamānaṁ bujjhanakānaṁ ajjhāsayena vuttaṁ. Pañcamaṁ.",
  "atk-s0303a0:195_0": "6. Sīhasuttavaṇṇanā",
  "atk-s0303a0:196_0": "78.",
  "atk-s0303a0:196_1": "Chaṭṭhe sīhoti cattāro sīhā – tiṇasīho, kāḷasīho,",
  "atk-s0303a0:196_2": "paṇḍusīho,",
  "atk-s0303a0:196_3": "kesarasīhoti.",
  "atk-s0303a0:196_4": "Tesu tiṇasīho kapotavaṇṇagāvisadiso tiṇabhakkho ca hoti.",
  "atk-s0303a0:196_5": "Kāḷasīho kāḷagāvisadiso tiṇabhakkhoyeva.",
  "atk-s0303a0:196_6": "Paṇḍusīho paṇḍupalāsavaṇṇagāvisadiso maṁsabhakkho.",
  "atk-s0303a0:196_7": "Kesarasīho lākhārasaparikammakateneva mukhena agganaṅguṭṭhena catūhi ca pādapariyantehi samannāgato,",
  "atk-s0303a0:196_8": "matthakatopissa paṭṭhāya lākhātūlikāya katvā viya tisso rājiyo piṭṭhimajjhena gantvā antarasatthimhi dakkhiṇāvattā hutvā ṭhitā,",
  "atk-s0303a0:196_9": "khandhe panassa satasahassagghanikakambalaparikkhepo viya kesarabhāro hoti,",
  "atk-s0303a0:196_10": "avasesaṭṭhānaṁ parisuddhaṁ sālipiṭṭhasaṅkhacuṇṇapicuvaṇṇaṁ hoti.",
  "atk-s0303a0:196_11": "Imesu catūsu sīhesu ayaṁ kesarasīho idha adhippeto.",
  "atk-s0303a0:197_0": "Migarājāti migagaṇassa rājā.",
  "atk-s0303a0:197_1": "Āsayāti vasanaṭṭhānato suvaṇṇaguhato vā rajatamaṇiphalikamanosilāguhato vā nikkhamatīti vuttaṁ hoti.",
  "atk-s0303a0:197_2": "Nikkhamamāno panesa catūhi kāraṇehi nikkhamati andhakārapīḷito vā ālokatthāya,",
  "atk-s0303a0:197_3": "uccārapassāvapīḷito vā tesaṁ vissajjanatthāya,",
  "atk-s0303a0:197_4": "jighacchāpīḷito vā gocaratthāya,",
  "atk-s0303a0:197_5": "sambhavapīḷito vā assaddhammapaṭisevanatthāya.",
  "atk-s0303a0:197_6": "Idha pana gocaratthāya nikkhantoti adhippeto.",
  "atk-s0303a0:198_0": "Vijambhatīti suvaṇṇatale vā rajatamaṇiphalikamanosilātalānaṁ vā aññatarasmiṁ dve pacchimapāde samaṁ patiṭṭhāpetvā",
  "atk-s0303a0:198_1": "purimapāde purato pasāretvā sarīrassa pacchābhāgaṁ ākaḍḍhitvā purimabhāgaṁ abhiharitvā piṭṭhiṁ nāmetvā",
  "atk-s0303a0:198_2": "gīvaṁ ukkhipitvā asanisaddaṁ karonto viya nāsapuṭāni pothetvā sarīralaggaṁ rajaṁ vidhunanto vijambhati.",
  "atk-s0303a0:198_3": "Vijambhanabhūmiyañca pana taruṇavacchako viya aparāparaṁ javati.",
  "atk-s0303a0:198_4": "Javato panassa sarīraṁ andhakāre paribbhamantaṁ alātaṁ viya khāyati.",
  "atk-s0303a0:199_0": "Anuviloketīti kasmā anuviloketi?",
  "atk-s0303a0:199_1": "Parānuddayatāya.",
  "atk-s0303a0:199_2": "Tasmiṁ kira sīhanādaṁ nadante papātāvāṭādīsu visamaṭṭhānesu carantā hatthigokaṇṇamahiṁsādayo pāṇā papātepi āvāṭepi patanti,",
  "atk-s0303a0:199_3": "tesaṁ anuddayāya anuviloketi.",
  "atk-s0303a0:199_4": "Kiṁ panassa luddakammassa paramaṁsakhādino anuddayā nāma atthīti?",
  "atk-s0303a0:199_5": "Āma atthi.",
  "atk-s0303a0:199_6": "Tathā hesa ‘‘kiṁ me bahūhi ghātitehī’’ti?",
  "atk-s0303a0:199_7": "Attano gocaratthāyapi khuddake pāṇe na gaṇhāti,",
  "atk-s0303a0:199_8": "evaṁ anuddayaṁ karoti.",
  "atk-s0303a0:199_9": "Vuttampicetaṁ –",
  "atk-s0303a0:199_10": "‘‘māhaṁ kho khuddake pāṇe visamagate saṅghātaṁ āpādesi’’nti (a. ni. 10.21).",
  "atk-s0303a0:200_0": "Sīhanādaṁ nadatīti tikkhattuṁ tāva abhītanādaṁ nadati.",
  "atk-s0303a0:200_1": "Evañca panassa vijambhanabhūmiyaṁ ṭhatvā nadantassa saddo samantā tiyojanapadesaṁ ekaninnādaṁ karoti,",
  "atk-s0303a0:200_2": "tamassa ninnādaṁ sutvā tiyojanabbhantaragatā dvipadacatuppadagaṇā yathāṭhāne ṭhātuṁ na sakkonti.",
  "atk-s0303a0:200_3": "Gocarāya pakkamatīti āhāratthāya gacchati. Kathaṁ?",
  "atk-s0303a0:200_4": "So hi vijambhanabhūmiyaṁ ṭhatvā dakkhiṇato vā vāmato vā uppatanto usabhamattaṁ ṭhānaṁ gaṇhāti,",
  "atk-s0303a0:200_5": "uddhaṁ uppatanto cattāripi aṭṭhapi usabhāni uppatati,",
  "atk-s0303a0:200_6": "samaṭṭhāne ujukaṁ pakkhandanto soḷasausabhamattampi vīsatiusabhamattampi ṭhānaṁ pakkhandati,",
  "atk-s0303a0:200_7": "thalā vā pabbatā vā pakkhandanto saṭṭhiusabhamattampi asītiusabhamattampi ṭhānaṁ pakkhandati,",
  "atk-s0303a0:200_8": "antarāmagge rukkhaṁ vā pabbataṁ vā disvā taṁ pariharanto vāmato vā dakkhiṇato vā,",
  "atk-s0303a0:200_9": "usabhamattampi apakkamati.",
  "atk-s0303a0:200_10": "Tatiyaṁ pana sīhanādaṁ naditvā teneva saddhiṁ tiyojane ṭhāne paññāyati.",
  "atk-s0303a0:200_11": "Tiyojanaṁ gantvā nivattitvā ṭhito attanova nādassa anunādaṁ suṇāti.",
  "atk-s0303a0:200_12": "Evaṁ sīghena javena pakkamatīti.",
  "atk-s0303a0:201_0": "Yebhuyyenāti pāyena.",
  "atk-s0303a0:201_1": "Bhayaṁ saṁvegaṁ santāsanti sabbaṁ cittutrāsasseva nāmaṁ.",
  "atk-s0303a0:201_2": "Sīhassa hi saddaṁ sutvā bahū sattā bhāyanti,",
  "atk-s0303a0:201_3": "appakā na bhāyanti.",
  "atk-s0303a0:201_4": "Ke pana teti?",
  "atk-s0303a0:201_5": "Samasīho hatthājānīyo assājānīyo usabhājānīyo purisājānīyo khīṇāsavoti.",
  "atk-s0303a0:201_6": "Kasmā panete na bhāyantīti?",
  "atk-s0303a0:201_7": "Samasīho nāma ‘‘jātigottakulasūrabhāvehi samānosmī’’ti na bhāyati,",
  "atk-s0303a0:201_8": "hatthājānīyādayo attano sakkāyadiṭṭhibalavatāya na bhāyanti,",
  "atk-s0303a0:201_9": "khīṇāsavo sakkāyadiṭṭhipahīnattā na bhāyati.",
  "atk-s0303a0:202_0": "Bilāsayāti bile sayantā bilavāsino ahinakulagodhādayo.",
  "atk-s0303a0:202_1": "Dakāsayāti udakavāsino macchakacchapādayo.",
  "atk-s0303a0:202_2": "Vanāsayāti vanavāsino hatthiassagokaṇṇamigādayo.",
  "atk-s0303a0:202_3": "Pavisantīti ‘‘idāni āgantvā gaṇhissatī’’ti maggaṁ olokentāva pavisanti.",
  "atk-s0303a0:202_4": "Daḷhehīti thirehi.",
  "atk-s0303a0:202_5": "Varattehīti cammarajjūhi.",
  "atk-s0303a0:202_6": "Mahiddhikotiādīsu vijambhanabhūmiyaṁ ṭhatvā dakkhiṇapassādīhi usabhamattaṁ,",
  "atk-s0303a0:202_7": "ujukaṁ vīsatiusabhamattādilaṅghanavasena mahiddhikatā,",
  "atk-s0303a0:202_8": "sesamigānaṁ adhipatibhāvena mahesakkhatā,",
  "atk-s0303a0:202_9": "samantā tiyojane saddaṁ sutvā palāyantānaṁ vasena mahānubhāvatā veditabbā.",
  "atk-s0303a0:203_0": "Evamevakhoti bhagavā tesu tesu suttesu tathā tathā attānaṁ kathesi.",
  "atk-s0303a0:203_1": "‘‘Sīhoti kho,",
  "atk-s0303a0:203_2": "bhikkhave,",
  "atk-s0303a0:203_3": "tathāgatassetaṁ adhivacanaṁ arahato sammāsambuddhassā’’ti (a. ni. 5.99;",
  "atk-s0303a0:203_4": "10.21) imasmiṁ tāva sutte sīhasadisaṁ attānaṁ kathesi.",
  "atk-s0303a0:203_5": "‘‘Bhisakko sallakattoti kho,",
  "atk-s0303a0:203_6": "sunakkhatta,",
  "atk-s0303a0:203_7": "tathāgatassetaṁ adhivacana’’nti (ma. ni.",
  "atk-s0303a0:203_8": "3.65) imasmiṁ vejjasadisaṁ.",
  "atk-s0303a0:203_9": "‘‘Brāhmaṇoti,",
  "atk-s0303a0:203_10": "bhikkhave,",
  "atk-s0303a0:203_11": "tathāgatassetaṁ adhivacana’’nti (a. ni.",
  "atk-s0303a0:203_12": "8.85) imasmiṁ brāhmaṇasadisaṁ.",
  "atk-s0303a0:203_13": "‘‘Puriso maggakusaloti kho, tissa,",
  "atk-s0303a0:203_14": "tathāgatassetaṁ adhivacana’’nti (saṁ. ni.",
  "atk-s0303a0:203_15": "3.84) imasmiṁ maggadesakapurisasadisaṁ.",
  "atk-s0303a0:203_16": "‘‘Rājāhamasmi selā’’ti (su. ni.",
  "atk-s0303a0:203_17": "559) imasmiṁ rājasadisaṁ.",
  "atk-s0303a0:203_18": "‘‘Sīhoti kho tathāgatassetaṁ adhivacana’’nti (a. ni. 5.99;",
  "atk-s0303a0:203_19": "10.21) imasmiṁ pana sutte sīhasadisameva katvā attānaṁ kathento evamāha.",
  "atk-s0303a0:204_0": "Tatrāyaṁ sadisatā –",
  "atk-s0303a0:204_1": "sīhassa kañcanaguhādīsu vasanakālo viya hi tathāgatassa dīpaṅkarapādamūle katābhinīhārassa aparimitakālaṁ",
  "atk-s0303a0:204_2": "pāramiyo pūretvā pacchimabhave paṭisandhiggahaṇena ceva mātukucchito nikkhamanena ca dasasahassilokadhātuṁ",
  "atk-s0303a0:204_3": "kampetvā vuddhimanvāya dibbasampattisadisaṁ sampattiṁ anubhavamānassa tīsu pāsādesu nivāsakālo daṭṭhabbo.",
  "atk-s0303a0:204_4": "Sīhassa kañcanaguhādito nikkhantakālo viya tathāgatassa ekūnatiṁse saṁvacchare vivaṭena dvārena kaṇḍakaṁ",
  "atk-s0303a0:204_5": "āruyha channasahāyassa nikkhamitvā tīṇi rajjāni atikkamitvā anomānadītīre brahmunā dinnāni kāsāyāni paridahitvā",
  "atk-s0303a0:204_6": "pabbajitassa sattame divase rājagahaṁ gantvā tattha piṇḍāya caritvā paṇḍavagiripabbhāre katabhattakiccassa",
  "atk-s0303a0:204_7": "sammāsambodhiṁ patvā,",
  "atk-s0303a0:204_8": "paṭhamameva magadharaṭṭhaṁ āgamanatthāya yāva rañño paṭiññādānakālo.",
  "atk-s0303a0:205_0": "Sīhassa vijambhanakālo viya tathāgatassa dinnapaṭiññassa āḷārakālāmaupasaṅkamanaṁ ādiṁ katvā yāva sujātāya",
  "atk-s0303a0:205_1": "dinnapāyāsassa ekūnapaṇṇāsāya piṇḍehi paribhuttakālo veditabbo.",
  "atk-s0303a0:205_2": "Sīhassa kesaravidhunanaṁ viya sāyanhasamaye sottiyena dinnā aṭṭha tiṇamuṭṭhiyo gahetvā dasasahassacakkavāḷadevatāhi",
  "atk-s0303a0:205_3": "thomiyamānassa gandhādīhi pūjiyamānassa tikkhattuṁ bodhiṁ padakkhiṇaṁ katvā bodhimaṇḍaṁ āruyha cuddasahatthubbedhe",
  "atk-s0303a0:205_4": "ṭhāne tiṇasantharaṁ santharitvā caturaṅgavīriyaṁ adhiṭṭhāya nisinnassa taṁkhaṇaṁyeva mārabalaṁ vidhamitvā",
  "atk-s0303a0:205_5": "tīsu yāmesu tisso vijjā visodhetvā anulomapaṭilomaṁ paṭiccasamuppādamahāsamuddaṁ yamakañāṇamanthanena",
  "atk-s0303a0:205_6": "manthentassa sabbaññutaññāṇe paṭividdhe tadanubhāvena dasasahassilokadhātukampanaṁ veditabbaṁ.",
  "atk-s0303a0:206_0": "Sīhassa catuddisāvilokanaṁ viya paṭividdhasabbaññutaññāṇassa sattasattāhaṁ bodhimaṇḍe viharitvā paribhuttamadhupiṇḍikāhārassa",
  "atk-s0303a0:206_1": "ajapālanigrodhamūle mahābrahmuno dhammadesanāyācanaṁ paṭiggahetvā tattha viharantassa ekādasame divase",
  "atk-s0303a0:206_2": "‘‘sve āsāḷhipuṇṇamā bhavissatī’’ti paccūsasamaye ‘‘kassa nu kho ahaṁ paṭhamaṁ dhammaṁ deseyya’’nti?",
  "atk-s0303a0:206_3": "Āḷārudakānaṁ kālaṅkatabhāvaṁ ñatvā dhammadesanatthāya pañcavaggiyānaṁ olokanaṁ daṭṭhabbaṁ.",
  "atk-s0303a0:206_4": "Sīhassa gocaratthāya tiyojanaṁ gamanakālo viya attano pattacīvaramādāya ‘‘pañcavaggiyānaṁ dhammacakkaṁ",
  "atk-s0303a0:206_5": "pavattessāmī’’ti pacchābhatte ajapālanigrodhato vuṭṭhitassa aṭṭhārasayojanamaggaṁ gamanakālo.",
  "atk-s0303a0:207_0": "Sīhanādakālo viya tathāgatassa aṭṭhārasayojanamaggaṁ gantvā pañcavaggiye saññāpetvā acalapallaṅke nisinnassa",
  "atk-s0303a0:207_1": "dasahi cakkavāḷasahassehi sannipatitena devagaṇena parivutassa ‘‘dveme,",
  "atk-s0303a0:207_2": "bhikkhave,",
  "atk-s0303a0:207_3": "antā pabbajitena na sevitabbā’’tiādinā (saṁ. ni. 5.1081; mahāva.",
  "atk-s0303a0:207_4": "13) nayena dhammacakkappavattanakālo veditabbo.",
  "atk-s0303a0:207_5": "Imasmiñca pana pade desiyamāne tathāgatasīhassa dhammaghoso heṭṭhā avīciṁ upari bhavaggaṁ gahetvā dasasahassilokadhātuṁ paṭicchādesi.",
  "atk-s0303a0:207_6": "Sīhassa saddena khuddakapāṇānaṁ santāsaṁ āpajjanakālo viya tathāgatassa tīṇi lakkhaṇāni dīpetvā cattāri",
  "atk-s0303a0:207_7": "saccāni soḷasahākārehi saṭṭhiyā ca nayasahassehi vibhajitvā dhammaṁ kathentassa dīghāyukadevatānaṁ ñāṇasantāsassa",
  "atk-s0303a0:207_8": "uppattikālo veditabbo.",
  "atk-s0303a0:208_0": "Yadāti yasmiṁ kāle.",
  "atk-s0303a0:208_1": "Tathāgatoti aṭṭhahi kāraṇehi bhagavā tathāgato –",
  "atk-s0303a0:208_2": "tathā āgatoti tathāgato,",
  "atk-s0303a0:208_3": "tathā gatoti tathāgato,",
  "atk-s0303a0:208_4": "tathalakkhaṇaṁ āgatoti tathāgato,",
  "atk-s0303a0:208_5": "tathadhamme yāthāvato abhisambuddhoti tathāgato,",
  "atk-s0303a0:208_6": "tathadassitāya tathāgato,",
  "atk-s0303a0:208_7": "tathāvāditāya tathāgato,",
  "atk-s0303a0:208_8": "tathākāritāya tathāgato.",
  "atk-s0303a0:208_9": "Abhibhavanaṭṭhena tathāgatoti.",
  "atk-s0303a0:208_10": "Tesaṁ vitthāro brahmajālavaṇṇanāyampi (dī. ni. aṭṭha.",
  "atk-s0303a0:208_11": "1.7) mūlapariyāyavaṇṇanāyampi (ma. ni. aṭṭha.",
  "atk-s0303a0:208_12": "1.12) vuttoyeva.",
  "atk-s0303a0:208_13": "Loketi sattaloke.",
  "atk-s0303a0:208_14": "Uppajjatīti abhinīhārato paṭṭhāya yāva bodhipallaṅkā vā arahattamaggañāṇā vā uppajjati nāma ,",
  "atk-s0303a0:208_15": "arahattaphale pana patte uppanno nāma.",
  "atk-s0303a0:208_16": "Arahaṁ sammāsambuddhotiādīni visuddhimagge buddhānussatiniddese vitthāritāni.",
  "atk-s0303a0:209_0": "Iti rūpanti idaṁ rūpaṁ ettakaṁ rūpaṁ,",
  "atk-s0303a0:209_1": "na ito bhiyyo rūpaṁ atthīti.",
  "atk-s0303a0:209_2": "Ettāvatā sabhāvato sarasato pariyantato paricchedato paricchindanato yāvatā cattāro ca mahābhūtā catunnañca mahābhūtānaṁ upādāyarūpaṁ,",
  "atk-s0303a0:209_3": "taṁ sabbaṁ dassitaṁ hoti.",
  "atk-s0303a0:209_4": "Iti rūpassa samudayoti ayaṁ rūpassa samudayo nāma.",
  "atk-s0303a0:209_5": "Ettāvatā hi ‘‘āhārasamudayo rūpasamudayo’’tiādi sabbaṁ dassitaṁ hoti.",
  "atk-s0303a0:209_6": "Iti rūpassa atthaṅgamoti ayaṁ rūpassa atthaṅgamo.",
  "atk-s0303a0:209_7": "Imināpi ‘‘āhāranirodhā rūpanirodho’’tiādi sabbaṁ dassitaṁ hoti.",
  "atk-s0303a0:209_8": "Iti vedanātiādīsupi eseva nayo.",
  "atk-s0303a0:210_0": "Vaṇṇavantoti sarīravaṇṇena vaṇṇavanto.",
  "atk-s0303a0:210_1": "Dhammadesanaṁ sutvāti imaṁ pañcasu khandhesu paṇṇāsalakkhaṇapaṭimaṇḍitaṁ tathāgatassa dhammadesanaṁ sutvā.",
  "atk-s0303a0:210_2": "Yebhuyyenāti idha ke ṭhapeti?",
  "atk-s0303a0:210_3": "Ariyasāvake deve.",
  "atk-s0303a0:210_4": "Tesañhi khīṇāsavattā cittutrāsabhayampi na uppajjati,",
  "atk-s0303a0:210_5": "saṁviggassa yoniso padhānena pattabbaṁ pattatāya ñāṇasaṁvegopi.",
  "atk-s0303a0:210_6": "Itaresaṁ pana devānaṁ ‘‘tāso heso bhikkhū’’ti aniccataṁ manasikarontānaṁ cittutrāsabhayampi,",
  "atk-s0303a0:210_7": "balavavipassanākāle ñāṇabhayampi uppajjati.",
  "atk-s0303a0:210_8": "Bhoti dhammālapanamattametaṁ.",
  "atk-s0303a0:210_9": "Sakkāyapariyāpannāti pañcakkhandhapariyāpannā.",
  "atk-s0303a0:210_10": "Iti tesaṁ sammāsambuddhe vaṭṭadosaṁ dassetvā tilakkhaṇāhataṁ katvā dhammaṁ desente ñāṇabhayaṁ nāma okkamati.",
  "atk-s0303a0:211_0": "Abhiññāyāti jānitvā.",
  "atk-s0303a0:211_1": "Dhammacakkanti paṭivedhañāṇampi desanāñāṇampi.",
  "atk-s0303a0:211_2": "Paṭivedhañāṇaṁ nāma yena ñāṇena bodhipallaṅke nisinno cattāri saccāni soḷasahākārehi saṭṭhiyā ca nayasahassehi paṭivijjhi.",
  "atk-s0303a0:211_3": "Desanāñāṇaṁ nāma yena ñāṇena tiparivaṭṭaṁ dvādasākāraṁ dhammacakkaṁ pavattesi.",
  "atk-s0303a0:211_4": "Ubhayampi taṁ dasabalassa ure jātañāṇameva.",
  "atk-s0303a0:211_5": "Tesu idha desanāñāṇaṁ gahetabbaṁ.",
  "atk-s0303a0:211_6": "Taṁ panesa yāva aṭṭhārasahi brahmakoṭīhi saddhiṁ aññāsikoṇḍaññattherassa sotāpattiphalaṁ uppajjati,",
  "atk-s0303a0:211_7": "tāva pavatteti nāma.",
  "atk-s0303a0:211_8": "Tasmiṁ uppanne pavattitaṁ nāma hotīti veditabbaṁ.",
  "atk-s0303a0:211_9": "Appaṭipuggaloti sadisapuggalarahito.",
  "atk-s0303a0:211_10": "Yasassinoti parivārasampannā.",
  "atk-s0303a0:211_11": "Tādinoti lābhālābhādīhi ekasadisassa. Chaṭṭhaṁ.",
  "atk-s0303a0:212_0": "7. Khajjanīyasuttavaṇṇanā",
  "atk-s0303a0:213_0": "79.",
  "atk-s0303a0:213_1": "Sattame pubbenivāsanti na idaṁ abhiññāvasena anussaraṇaṁ sandhāya vuttaṁ,",
  "atk-s0303a0:213_2": "vipassanāvasena pana pubbenivāsaṁ anussarante samaṇabrāhmaṇe sandhāyetaṁ vuttaṁ.",
  "atk-s0303a0:213_3": "Tenevāha –",
  "atk-s0303a0:213_4": "‘‘sabbete pañcupādānakkhandhe anussaranti,",
  "atk-s0303a0:213_5": "etesaṁ vā aññatara’’nti.",
  "atk-s0303a0:213_6": "Abhiññāvasena hi samanussarantassa khandhāpi upādānakkhandhāpi khandhapaṭibaddhāpi paṇṇattipi ārammaṇaṁ hotiyeva.",
  "atk-s0303a0:213_7": "Rūpaṁyeva anussaratīti evañhi anussaranto na aññaṁ kiñci sattaṁ vā puggalaṁ vā anussarati,",
  "atk-s0303a0:213_8": "atīte pana niruddhaṁ rūpakkhandhameva anussarati.",
  "atk-s0303a0:213_9": "Vedanādīsupi eseva nayoti.",
  "atk-s0303a0:213_10": "Suññatāpabbaṁ niṭṭhitaṁ.",
  "atk-s0303a0:214_0": "Idāni suññatāya lakkhaṇaṁ dassetuṁ kiñca,",
  "atk-s0303a0:214_1": "bhikkhave,",
  "atk-s0303a0:214_2": "rūpaṁ vadethātiādimāha.",
  "atk-s0303a0:214_3": "Yathā hi naṭṭhaṁ goṇaṁ pariyesamāno puriso gogaṇe caramāne rattaṁ vā kāḷaṁ vā balībaddaṁ disvāpi na ettakeneva",
  "atk-s0303a0:214_4": "‘‘ayaṁ mayhaṁ goṇo’’ti sanniṭṭhānaṁ kātuṁ sakkoti. Kasmā?",
  "atk-s0303a0:214_5": "Aññesampi tādisānaṁ atthitāya.",
  "atk-s0303a0:214_6": "Sarīrapadese panassa sattisūlādilakkhaṇaṁ disvā ‘‘ayaṁ mayhaṁ santako’’ti sanniṭṭhānaṁ hoti,",
  "atk-s0303a0:214_7": "evameva suññatāya kathitāyapi yāva suññatālakkhaṇaṁ na kathīyati,",
  "atk-s0303a0:214_8": "tāva sā akathitāva hoti,",
  "atk-s0303a0:214_9": "lakkhaṇe pana kathite kathitā nāma hoti.",
  "atk-s0303a0:214_10": "Goṇo viya hi suññatā,",
  "atk-s0303a0:214_11": "goṇalakkhaṇaṁ viya suññatālakkhaṇaṁ.",
  "atk-s0303a0:214_12": "Yathā goṇalakkhaṇe asallakkhite goṇo na suṭṭhu sallakkhito hoti,",
  "atk-s0303a0:214_13": "tasmiṁ pana sallakkhite so sallakkhito nāma hoti,",
  "atk-s0303a0:214_14": "evameva suññatālakkhaṇe akathite suññatā akathitāva hoti,",
  "atk-s0303a0:214_15": "tasmiṁ pana kathite sā kathitā nāma hotīti suññatālakkhaṇaṁ dassetuṁ kiñca,",
  "atk-s0303a0:214_16": "bhikkhave,",
  "atk-s0303a0:214_17": "rūpaṁ vadethātiādimāha.",
  "atk-s0303a0:215_0": "Tattha kiñcāti kāraṇapucchā,",
  "atk-s0303a0:215_1": "kena kāraṇena rūpaṁ vadetha,",
  "atk-s0303a0:215_2": "kena kāraṇenetaṁ rūpaṁ nāmāti attho.",
  "atk-s0303a0:215_3": "Ruppatīti khoti ettha itīti kāraṇuddeso,",
  "atk-s0303a0:215_4": "yasmā ruppati,",
  "atk-s0303a0:215_5": "tasmā rūpanti vuccatīti attho.",
  "atk-s0303a0:215_6": "Ruppatīti kuppati ghaṭṭīyati pīḷīyati,",
  "atk-s0303a0:215_7": "bhijjatīti attho.",
  "atk-s0303a0:215_8": "Sītenapi ruppatītiādīsu sītena tāva ruppanaṁ lokantarikaniraye pākaṭaṁ.",
  "atk-s0303a0:215_9": "Tiṇṇaṁ tiṇṇañhi cakkavāḷānaṁ antare ekeko lokantarikanirayo nāma hoti aṭṭhayojanasahassappamāṇo.",
  "atk-s0303a0:215_10": "Yassa neva heṭṭhā pathavī atthi,",
  "atk-s0303a0:215_11": "na upari candimasūriyadīpamaṇiāloko,",
  "atk-s0303a0:215_12": "niccandhakāro.",
  "atk-s0303a0:215_13": "Tattha nibbattasattānaṁ tigāvuto attabhāvo hoti,",
  "atk-s0303a0:215_14": "te vagguliyo viya pabbatapāde dīghaputhulehi nakhehi laggitvā avaṁsirā olambanti.",
  "atk-s0303a0:215_15": "Yadā saṁsappantā aññamaññassa hatthapāsāgatā honti,",
  "atk-s0303a0:215_16": "atha ‘‘bhakkho no laddho’’ti?",
  "atk-s0303a0:215_17": "Maññamānā tattha byāvaṭā viparivattitvā lokasandhārake udake patanti,",
  "atk-s0303a0:215_18": "vāte paharantepi madhukaphalāni viya chijjitvā udake patanti,",
  "atk-s0303a0:215_19": "patitamattāva accantakhāre udake tattatele patitapiṭṭhapiṇḍi viya paṭapaṭāyamānā vilīyanti.",
  "atk-s0303a0:215_20": "Evaṁ sītena ruppanaṁ lokantarikaniraye pākaṭaṁ.",
  "atk-s0303a0:215_21": "Mahiṁsakaraṭṭhādīsupi himapātasītalesu padesesu etaṁ pākaṭameva.",
  "atk-s0303a0:215_22": "Tattha hi sattā sītena bhinnasarīrā jīvitakkhayampi pāpuṇanti.",
  "atk-s0303a0:216_0": "Uṇhena ruppanaṁ avīcimahāniraye pākaṭaṁ hoti.",
  "atk-s0303a0:216_1": "Jighacchāya ruppanaṁ pettivisaye ceva dubbhikkhakāle ca pākaṭaṁ.",
  "atk-s0303a0:216_2": "Pipāsāya ruppanaṁ kālakañjikādīsu pākaṭaṁ.",
  "atk-s0303a0:216_3": "Eko kira kālakañjikaasuro pipāsaṁ adhivāsetuṁ asakkonto yojanagambhīravitthāraṁ mahāgaṅgaṁ otari,",
  "atk-s0303a0:216_4": "tassa gatagataṭṭhāne udakaṁ chijjati,",
  "atk-s0303a0:216_5": "dhūmo uggacchati,",
  "atk-s0303a0:216_6": "tatte piṭṭhipāsāṇe caṅkamanakālo viya hoti.",
  "atk-s0303a0:216_7": "Tassa udakasaddaṁ sutvā ito cito ca vicarantasseva ratti vibhāyi.",
  "atk-s0303a0:216_8": "Atha naṁ pātova bhikkhācāraṁ gacchantā tiṁsamattā piṇḍacārikabhikkhū disvā ‘‘ko nāma tvaṁ sappurisā’’ti?",
  "atk-s0303a0:216_9": "Pucchiṁsu.",
  "atk-s0303a0:216_10": "‘‘Petohamasmi,",
  "atk-s0303a0:216_11": "bhante’’ti.",
  "atk-s0303a0:216_12": "‘‘Kiṁ pariyesasī’’ti?",
  "atk-s0303a0:216_13": "‘‘Pānīyaṁ,",
  "atk-s0303a0:216_14": "bhante’’ti.",
  "atk-s0303a0:216_15": "‘‘Ayaṁ gaṅgā paripuṇṇā,",
  "atk-s0303a0:216_16": "kiṁ tvaṁ na passasī’’ti?",
  "atk-s0303a0:216_17": "‘‘Na upakappati,",
  "atk-s0303a0:216_18": "bhante’’ti.",
  "atk-s0303a0:216_19": "Tena hi gaṅgāpiṭṭhe nipajja,",
  "atk-s0303a0:216_20": "mukhe te pānīyaṁ āsiñcissāmā’’ti.",
  "atk-s0303a0:216_21": "So vālikāpuḷine uttāno nipajji.",
  "atk-s0303a0:216_22": "Bhikkhū tiṁsamatte patte nīharitvā udakaṁ āharitvā tassa mukhe āsiñciṁsu.",
  "atk-s0303a0:216_23": "Tesaṁ tathā karontānaṁyeva velā upakaṭṭhā jātā.",
  "atk-s0303a0:216_24": "Tato ‘‘bhikkhācārakālo amhākaṁ sappurisa,",
  "atk-s0303a0:216_25": "kacci te assādamattā laddhā’’ti āhaṁsu.",
  "atk-s0303a0:216_26": "Peto ‘‘sace me, bhante,",
  "atk-s0303a0:216_27": "tiṁsamattānaṁ ayyānaṁ tiṁsapattehi āsittaudakato aḍḍhapasatamattampi paragalaṁ gataṁ,",
  "atk-s0303a0:216_28": "petattabhāvato mokkho mā hotū’’ti āha.",
  "atk-s0303a0:216_29": "Evaṁ pipāsāya ruppanaṁ pettivisaye pākaṭaṁ.",
  "atk-s0303a0:217_0": "Ḍaṁsādīhi ruppanaṁ ḍaṁsamakkhikādibahulesu padesesu pākaṭaṁ.",
  "atk-s0303a0:217_1": "Ettha ca ḍaṁsāti piṅgalamakkhikā.",
  "atk-s0303a0:217_2": "Makasāti makasāva.",
  "atk-s0303a0:217_3": "Vātāti kucchivātapiṭṭhivātādivasena veditabbā.",
  "atk-s0303a0:217_4": "Sarīrasmiñhi vātarogo uppajjitvā hatthapādapiṭṭhiādīni bhindati,",
  "atk-s0303a0:217_5": "kāṇaṁ karoti,",
  "atk-s0303a0:217_6": "khujjaṁ karoti,",
  "atk-s0303a0:217_7": "pīṭhasappiṁ karoti.",
  "atk-s0303a0:217_8": "Ātapoti sūriyātapo.",
  "atk-s0303a0:217_9": "Tena ruppanaṁ marukantārādīsu pākaṭaṁ.",
  "atk-s0303a0:217_10": "Ekā kira itthī marukantāre rattiṁ satthato ohīnā divā sūriye uggacchante vālikāya tappamānāya pāde ṭhapetuṁ asakkontī sīsato pacchiṁ otāretvā akkami.",
  "atk-s0303a0:217_11": "Kamena pacchiyā uṇhābhitattāya ṭhātuṁ asakkontī tassā upari sāṭakaṁ ṭhapetvā akkami.",
  "atk-s0303a0:217_12": "Tasmimpi santatte attano aṅkena gahitaputtakaṁ adhomukhaṁ nipajjāpetvā kandantaṁyeva akkamitvā saddhiṁ tena tasmiṁyeva ṭhāne uṇhābhitattā kālamakāsi.",
  "atk-s0303a0:218_0": "Sarīsapāti ye keci dīghajātikā sarantā gacchanti.",
  "atk-s0303a0:218_1": "Tesaṁ samphassena ruppanaṁ āsīvisadaṭṭhakādīnaṁ vasena veditabbaṁ.",
  "atk-s0303a0:218_2": "Iti bhagavatā yāni imāni sāmaññapaccattavasena dhammānaṁ dve lakkhaṇāni,",
  "atk-s0303a0:218_3": "tesu rūpakkhandhassa tāva paccattalakkhaṇaṁ dassitaṁ.",
  "atk-s0303a0:218_4": "Rūpakkhandhasseva hi etaṁ,",
  "atk-s0303a0:218_5": "na vedanādīnaṁ ,",
  "atk-s0303a0:218_6": "tasmā paccattalakkhaṇanti vuccati.",
  "atk-s0303a0:218_7": "Aniccadukkhānattalakkhaṇaṁ pana vedanādīnampi hoti,",
  "atk-s0303a0:218_8": "tasmā taṁ sāmaññalakkhaṇanti vuccati.",
  "atk-s0303a0:219_0": "Kiñca,",
  "atk-s0303a0:219_1": "bhikkhave,",
  "atk-s0303a0:219_2": "vedanaṁ vadethātiādīsu purimasadisaṁ vuttanayeneva veditabbaṁ.",
  "atk-s0303a0:219_3": "Yaṁ pana purimena asadisaṁ,",
  "atk-s0303a0:219_4": "tassāyaṁ vibhāvanā –",
  "atk-s0303a0:219_5": "sukhampi vedayatīti sukhaṁ ārammaṇaṁ vedeti anubhavati.",
  "atk-s0303a0:219_6": "Parato padadvayepi eseva nayo.",
  "atk-s0303a0:219_7": "Kathaṁ panetaṁ ārammaṇaṁ sukhaṁ dukkhaṁ adukkhamasukhaṁ nāma jātanti?",
  "atk-s0303a0:219_8": "Sukhādīnaṁ paccayato.",
  "atk-s0303a0:219_9": "Svāyamattho ‘‘yasmā ca kho, mahāli,",
  "atk-s0303a0:219_10": "rūpaṁ sukhaṁ sukhānupatitaṁ sukhāvakkanta’’nti imasmiṁ mahālisutte (saṁ. ni.",
  "atk-s0303a0:219_11": "3.60) āgatoyeva.",
  "atk-s0303a0:219_12": "Vedayatīti ettha ca vedanāva vedayati,",
  "atk-s0303a0:219_13": "na añño satto vā puggalo vā.",
  "atk-s0303a0:219_14": "Vedanā hi vedayitalakkhaṇā,",
  "atk-s0303a0:219_15": "tasmā vatthārammaṇaṁ paṭicca vedanāva vedayatīti.",
  "atk-s0303a0:219_16": "Evamidha bhagavā vedanāyapi paccattalakkhaṇameva bhājetvā dassesi.",
  "atk-s0303a0:220_0": "Nīlampi sañjānātīti nīlapupphe vā vatthe vā parikammaṁ katvā upacāraṁ vā appanaṁ vā pāpento sañjānāti.",
  "atk-s0303a0:220_1": "Ayañhi saññā nāma parikammasaññāpi upacārasaññāpi appanāsaññāpi vaṭṭati,",
  "atk-s0303a0:220_2": "nīlaṁ nīlanti uppajjanasaññāpi vaṭṭatiyeva.",
  "atk-s0303a0:220_3": "Pītakādīsupi eseva nayo.",
  "atk-s0303a0:220_4": "Idhāpi bhagavā sañjānanalakkhaṇāya saññāya paccattalakkhaṇameva bhājetvā dassesi.",
  "atk-s0303a0:221_0": "Rūpaṁ rūpattāya saṅkhatamabhisaṅkharontīti yathā yāgumeva yāguttāya,",
  "atk-s0303a0:221_1": "pūvameva pūvattāya pacati nāma,",
  "atk-s0303a0:221_2": "evaṁ paccayehi samāgantvā katabhāvena saṅkhatanti laddhanāmaṁ rūpameva rūpattāya yathā abhisaṅkhataṁ rūpaṁ nāma hoti,",
  "atk-s0303a0:221_3": "tathattāya rūpabhāvāya abhisaṅkharoti āyūhati sampiṇḍeti,",
  "atk-s0303a0:221_4": "nipphādetīti attho.",
  "atk-s0303a0:221_5": "Vedanādīsupi eseva nayo.",
  "atk-s0303a0:221_6": "Ayaṁ panettha saṅkhepo –",
  "atk-s0303a0:221_7": "attanā saha jāyamānaṁ rūpaṁ sampayutte ca vedanādayo dhamme abhisaṅkharoti nibbattetīti.",
  "atk-s0303a0:221_8": "Idhāpi bhagavā cetayitalakkhaṇassa saṅkhārassa paccattalakkhaṇameva bhājetvā dassesi.",
  "atk-s0303a0:222_0": "Ambilampivijānātīti ambaambāṭakamātuluṅgādiambilaṁ ‘‘ambila’’nti vijānāti.",
  "atk-s0303a0:222_1": "Eseva nayo sabbapadesu.",
  "atk-s0303a0:222_2": "Api cettha tittakanti nimbapaṭolādinānappakāraṁ kaṭukanti pippalimaricādinānappakāraṁ.",
  "atk-s0303a0:222_3": "Madhuranti sappiphāṇitādinānappakāraṁ .",
  "atk-s0303a0:222_4": "Khārikanti vātiṅgaṇanāḷikera caturassavallivettaṅkurādinānappakāraṁ.",
  "atk-s0303a0:222_5": "Akhārikanti yaṁ vā taṁ vā phalajātaṁ kārapaṇṇādimissakapaṇṇaṁ.",
  "atk-s0303a0:222_6": "Loṇikanti loṇayāguloṇamacchaloṇabhattādinānappakāraṁ.",
  "atk-s0303a0:222_7": "Aloṇikantialoṇayāgualoṇamacchaaloṇabhattādinānappakāraṁ.",
  "atk-s0303a0:222_8": "Tasmā viññāṇanti vuccatīti yasmā imaṁ ambilādibhedaṁ aññamaññavisiṭṭhena ambilādibhāvena jānāti,",
  "atk-s0303a0:222_9": "tasmā viññāṇanti vuccatīti.",
  "atk-s0303a0:222_10": "Evamidhāpi bhagavā vijānanalakkhaṇassa viññāṇassa paccattalakkhaṇameva bhājetvā dassesi.",
  "atk-s0303a0:223_0": "Yasmā pana ārammaṇassa ākārasaṇṭhānagahaṇavasena saññā pākaṭā hoti,",
  "atk-s0303a0:223_1": "tasmā sā cakkhudvāre vibhattā.",
  "atk-s0303a0:223_2": "Yasmā vināpi ākārasaṇṭhānā ārammaṇassa paccattabhedagahaṇavasena viññāṇaṁ pākaṭaṁ hoti,",
  "atk-s0303a0:223_3": "tasmā taṁ jivhādvāre vibhattaṁ.",
  "atk-s0303a0:223_4": "Imesaṁ pana saññāviññāṇapaññānaṁ asammohato sabhāvasallakkhaṇatthaṁ sañjānāti, vijānāti,",
  "atk-s0303a0:223_5": "pajānātīti ettha visesā veditabbā.",
  "atk-s0303a0:223_6": "Tattha upasaggamattameva viseso,",
  "atk-s0303a0:223_7": "jānātīti padaṁ pana aviseso.",
  "atk-s0303a0:223_8": "Tassapi jānanaṭṭhena viseso veditabbo.",
  "atk-s0303a0:223_9": "Saññā hi nīlādivasena ārammaṇasañjānanamattameva,",
  "atk-s0303a0:223_10": "aniccaṁ dukkhamanattāti lakkhaṇapaṭivedhaṁ pāpetuṁ na sakkoti.",
  "atk-s0303a0:223_11": "Viññāṇaṁ nīlādivasena ārammaṇañceva jānāti,",
  "atk-s0303a0:223_12": "aniccādivasena lakkhaṇapaṭivedhañca pāpeti,",
  "atk-s0303a0:223_13": "ussakkitvā pana maggapātubhāvaṁ pāpetuṁ na sakkoti.",
  "atk-s0303a0:223_14": "Paññā nīlādivasena ārammaṇampi jānāti,",
  "atk-s0303a0:223_15": "aniccādivasena lakkhaṇapaṭivedhampi pāpeti,",
  "atk-s0303a0:223_16": "ussakkitvā maggapātubhāvampi pāpeti.",
  "atk-s0303a0:224_0": "Yathā hi heraññikaphalake kahāpaṇarāsimhi kate ajātabuddhidārako gāmikapuriso mahāheraññikoti tīsu janesu",
  "atk-s0303a0:224_1": "oloketvā ṭhitesu ajātabuddhidārako kahāpaṇānaṁ cittavicittacaturassamaṇḍalādibhāvameva jānāti,",
  "atk-s0303a0:224_2": "‘‘idaṁ manussānaṁ upabhogaparibhogaṁ ratanasammata’’nti na jānāti.",
  "atk-s0303a0:224_3": "Gāmikapuriso cittādibhāvañca jānāti,",
  "atk-s0303a0:224_4": "manussānaṁ upabhogaparibhogaratanasammatabhāvañca,",
  "atk-s0303a0:224_5": "‘‘ayaṁ kūṭo,",
  "atk-s0303a0:224_6": "ayaṁ cheko,",
  "atk-s0303a0:224_7": "ayaṁ karaṭo,",
  "atk-s0303a0:224_8": "ayaṁ saṇho’’ti na jānāti.",
  "atk-s0303a0:224_9": "Mahāheraññiko cittādibhāvampi ratanasammatabhāvampi kūṭādibhāvampi jānāti.",
  "atk-s0303a0:224_10": "Jānanto ca pana rūpaṁ disvāpi saddaṁ sutvāpi gandhaṁ ghāyitvāpi rasaṁ sāyitvāpi hatthena garulahubhāvaṁ upadhāretvāpi ‘‘asukagāme kato’’tipi jānāti,",
  "atk-s0303a0:224_11": "‘‘asukanigame asukanagare asukapabbatacchāyāya asukanadītīre kato’’tipi,",
  "atk-s0303a0:224_12": "‘‘asukācariyena kato’’tipi jānāti.",
  "atk-s0303a0:224_13": "Evameva saññā ajātabuddhidārakassa kahāpaṇadassanaṁ viya nīlādivasena ārammaṇamattameva jānāti.",
  "atk-s0303a0:224_14": "Viññāṇaṁ gāmikapurisassa kahāpaṇadassanaṁ viya nīlādivasena ārammaṇampi jānāti,",
  "atk-s0303a0:224_15": "aniccādivasena lakkhaṇapaṭivedhampi pāpeti.",
  "atk-s0303a0:224_16": "Paññā mahāheraññikassa kahāpaṇadassanaṁ viya nīlādivasena ārammaṇampi jānāti,",
  "atk-s0303a0:224_17": "aniccādivasena lakkhaṇapaṭivedhampi pāpeti,",
  "atk-s0303a0:224_18": "ussakkitvā maggapātubhāvampi pāpeti.",
  "atk-s0303a0:225_0": "So pana nesaṁ viseso duppaṭivijjho. Tenāha āyasmā nāgaseno –",
  "atk-s0303a0:226_0": "‘‘Dukkaraṁ, mahārāja,",
  "atk-s0303a0:226_1": "bhagavatā katanti. Kiṁ,",
  "atk-s0303a0:226_2": "bhante nāgasena,",
  "atk-s0303a0:226_3": "bhagavatā dukkaraṁ katanti? Dukkaraṁ, mahārāja,",
  "atk-s0303a0:226_4": "bhagavatā kataṁ,",
  "atk-s0303a0:226_5": "imesaṁ arūpīnaṁ cittacetasikānaṁ dhammānaṁ ekārammaṇe vattamānānaṁ vavatthānaṁ akkhātaṁ ‘ayaṁ phasso,",
  "atk-s0303a0:226_6": "ayaṁ vedanā,",
  "atk-s0303a0:226_7": "ayaṁ saññā,",
  "atk-s0303a0:226_8": "ayaṁ cetanā,",
  "atk-s0303a0:226_9": "idaṁ citta’’’nti (mi. pa. 2.7.16).",
  "atk-s0303a0:227_0": "Yathā hi tilatelaṁ sāsapatelaṁ madhukatelaṁ eraṇḍakatelaṁ vasātelanti imāni pañca telāni ekacāṭiyaṁ pakkhipitvā",
  "atk-s0303a0:227_1": "divasaṁ yamakamanthe hi manthetvā tato ‘‘idaṁ tilatelaṁ,",
  "atk-s0303a0:227_2": "idaṁ sāsapatela’’nti ekekassa pāṭiyekkaṁ uddharaṇaṁ nāma dukkaraṁ,",
  "atk-s0303a0:227_3": "idaṁ tato dukkarataraṁ.",
  "atk-s0303a0:227_4": "Bhagavā pana sabbaññutaññāṇassa suppaṭividdhattā dhammissaro dhammarājā imesaṁ arūpīnaṁ dhammānaṁ ekārammaṇe vattamānānaṁ vavatthānaṁ akāsi.",
  "atk-s0303a0:227_5": "Pañcannaṁ mahānadīnaṁ samuddaṁ paviṭṭhaṭṭhāne ‘‘idaṁ gaṅgāya udakaṁ,",
  "atk-s0303a0:227_6": "idaṁ yamunāyā’’ti evaṁ pāṭiyekkaṁ udakuddharaṇenāpi ayamattho veditabbo.",
  "atk-s0303a0:228_0": "Iti paṭhamapabbena suññataṁ,",
  "atk-s0303a0:228_1": "dutiyena suññatālakkhaṇanti dvīhi pabbehi anattalakkhaṇaṁ kathetvā idāni dukkhalakkhaṇaṁ dassetuṁ tatra,",
  "atk-s0303a0:228_2": "bhikkhavetiādimāha.",
  "atk-s0303a0:228_3": "Tattha khajjāmīti na rūpaṁ sunakho viya maṁsaṁ luñcitvā luñcitvā khādati,",
  "atk-s0303a0:228_4": "yathā pana kiliṭṭhavatthanivattho tatonidānaṁ pīḷaṁ sandhāya ‘‘khādati maṁ vattha’’nti bhaṇati,",
  "atk-s0303a0:228_5": "evamidampi pīḷaṁ uppādentaṁ khādati nāmāti veditabbaṁ.",
  "atk-s0303a0:228_6": "Paṭipanno hotīti sīlaṁ ādiṁ katvā yāva arahattamaggā paṭipanno hoti.",
  "atk-s0303a0:228_7": "Yo panettha balavañāṇo tikkhabuddhi ñāṇuttaro yogāvacaro padhānabhūmiyaṁ vāyamanto khāṇunā vā kaṇṭakena",
  "atk-s0303a0:228_8": "vā viddho āvudhena vā pahaṭo byagghādīhi vā gahetvā khajjamāno taṁ vedanaṁ abbohārikaṁ katvā mūlakammaṭṭhānaṁ",
  "atk-s0303a0:228_9": "sammasanto arahattameva gaṇhāti,",
  "atk-s0303a0:228_10": "ayaṁ vedanāya nibbidāya virāgāya nirodhāya paṭipanno nāma vuccati pītamallatthero viya kuṭumbiyaputtamahātissatthero",
  "atk-s0303a0:228_11": "viya vattaniaṭaviyaṁ tiṁsamattānaṁ bhikkhūnaṁ aññataro byagghamukhe nipannabhikkhu viya kaṇṭakena viddhatthero viya ca.",
  "atk-s0303a0:229_0": "Dvādasasu kira bhikkhūsu ghaṇṭiṁ paharitvā araññe padhānamanuyuñjantesu eko sūriye atthaṅgatamatteyeva",
  "atk-s0303a0:229_1": "ghaṇṭiṁ paharitvā caṅkamaṁ oruyha caṅkamanto tiriyaṁ nimmathento tiṇapaṭicchannaṁ kaṇṭakaṁ akkami.",
  "atk-s0303a0:229_2": "Kaṇṭako piṭṭhipādena nikkhanto.",
  "atk-s0303a0:229_3": "Tattaphālena vinividdhakālo viya vedanā vattati.",
  "atk-s0303a0:229_4": "Thero cintesi –",
  "atk-s0303a0:229_5": "‘‘kiṁ imaṁ kaṇṭakaṁ uddharāmi,",
  "atk-s0303a0:229_6": "udāhu pakatiyā vijjhitvā ṭhitakaṇṭaka’’nti?",
  "atk-s0303a0:229_7": "Tassa evamahosi –",
  "atk-s0303a0:229_8": "‘‘iminā kaṇṭakena viddhattā nirayādīsu bhayaṁ nāma natthi,",
  "atk-s0303a0:229_9": "pakatiyā vijjhitvā ṭhitakaṇṭakaṁyevā’’ti.",
  "atk-s0303a0:229_10": "So taṁ vedanaṁ abbohārikaṁ katvā sabbarattiṁ caṅkamitvā vibhātāya rattiyā aññassa saññaṁ adāsi.",
  "atk-s0303a0:229_11": "So āgantvā ‘‘kiṁ,",
  "atk-s0303a0:229_12": "bhante’’ti pucchi?",
  "atk-s0303a0:229_13": "‘‘Kaṇṭakenamhi, āvuso,",
  "atk-s0303a0:229_14": "viddho’’ti.",
  "atk-s0303a0:229_15": "‘‘Kāya velāya,",
  "atk-s0303a0:229_16": "bhante’’ti?",
  "atk-s0303a0:229_17": "‘‘Sāyameva,",
  "atk-s0303a0:229_18": "āvuso’’ti.",
  "atk-s0303a0:229_19": "‘‘Kasmā na amhe pakkosittha,",
  "atk-s0303a0:229_20": "kaṇṭakaṁ uddharitvā tattha telampi siñceyyāmā’’ti?",
  "atk-s0303a0:229_21": "‘‘Pakatiyā vijjhitvā ṭhitakaṇṭakameva uddharituṁ vāyamimhā,",
  "atk-s0303a0:229_22": "āvuso’’ti.",
  "atk-s0303a0:229_23": "‘‘Sakkuṇittha, bhante,",
  "atk-s0303a0:229_24": "uddharitu’’nti.",
  "atk-s0303a0:229_25": "‘‘Ekadesamattena me, āvuso,",
  "atk-s0303a0:229_26": "uddhaṭo’’ti.",
  "atk-s0303a0:229_27": "Sesavatthūni dīghamajjhimaṭṭhakathāsu (dī. ni. aṭṭha. 2.373; ma. ni. aṭṭha.",
  "atk-s0303a0:229_28": "1.106) satipaṭṭhānasuttaniddese vitthāritāneva.",
  "atk-s0303a0:230_0": "Taṁ kiṁ maññatha,",
  "atk-s0303a0:230_1": "bhikkhaveti kasmā āraddhaṁ?",
  "atk-s0303a0:230_2": "Imasmiṁ pabbe dukkhalakkhaṇameva kathitaṁ,",
  "atk-s0303a0:230_3": "na aniccalakkhaṇaṁ.",
  "atk-s0303a0:230_4": "Taṁ dassetuṁ idamāraddhaṁ.",
  "atk-s0303a0:230_5": "Tīṇi lakkhaṇāni samodhānetvā dassetumpi āraddhameva.",
  "atk-s0303a0:230_6": "Apacināti no ācinātīti vaṭṭaṁ vināseti,",
  "atk-s0303a0:230_7": "neva cināti.",
  "atk-s0303a0:230_8": "Pajahati na upādiyatīti tadeva vissajjeti,",
  "atk-s0303a0:230_9": "na gaṇhāti.",
  "atk-s0303a0:230_10": "Visineti na ussinetīti vikirati na sampiṇḍeti.",
  "atk-s0303a0:230_11": "Vidhūpeti na sandhūpetīti nibbāpeti na jālāpeti.",
  "atk-s0303a0:231_0": "Evaṁ passaṁ,",
  "atk-s0303a0:231_1": "bhikkhaveti idaṁ kasmā āraddhaṁ?",
  "atk-s0303a0:231_2": "Vaṭṭaṁ vināsetvā ṭhitaṁ mahākhīṇāsavaṁ dassessāmīti āraddhaṁ.",
  "atk-s0303a0:231_3": "Ettakena vā ṭhānena vipassanā kathitā,",
  "atk-s0303a0:231_4": "idāni saha vipassanāya cattāro magge dassetuṁ idaṁ āraddhaṁ.",
  "atk-s0303a0:231_5": "Atha vā ettakena ṭhānena paṭhamamaggo kathito,",
  "atk-s0303a0:231_6": "idāni saha vipassanāya tayo magge dassetuṁ idamāraddhaṁ.",
  "atk-s0303a0:231_7": "Ettakena vā ṭhānena tīṇi maggāni kathitāni,",
  "atk-s0303a0:231_8": "idāni saha vipassanāya arahattamaggaṁ dassetumpi idaṁ āraddhameva.",
  "atk-s0303a0:232_0": "Sapajāpatikāti saddhiṁ pajāpatinā devarājena.",
  "atk-s0303a0:232_1": "Ārakāva namassantīti dūratova namassanti,",
  "atk-s0303a0:232_2": "dūrepi ṭhitaṁ namassantiyeva āyasmantaṁ nītattheraṁ viya.",
  "atk-s0303a0:233_0": "Thero kira pupphacchaḍḍakakulato nikkhamma pabbajito,",
  "atk-s0303a0:233_1": "khuraggeyeva arahattaṁ patvā cintesi –",
  "atk-s0303a0:233_2": "‘‘ahaṁ ajjeva pabbajito ajjeva me pabbajitakiccaṁ matthakaṁ pattaṁ,",
  "atk-s0303a0:233_3": "catupaccayasantosabhāvanārāmamaṇḍitaṁ mahāariyavaṁsapaṭipadaṁ pūressāmī’’ti.",
  "atk-s0303a0:233_4": "So paṁsukūlatthāya sāvatthiṁ pavisitvā coḷakaṁ pariyesanto vicari.",
  "atk-s0303a0:233_5": "Atheko mahābrahmā samāpattito vuṭṭhāya manussapathaṁ olokento theraṁ disvā –",
  "atk-s0303a0:233_6": "‘‘ajjeva pabbajitvā ajjeva khuragge arahattaṁ patvā mahāariyavaṁsapaṭipadaṁ pūretuṁ coḷakaṁ pariyesatī’’ti añjaliṁ paggayha namassamāno aṭṭhāsi.",
  "atk-s0303a0:233_7": "Tamañño mahābrahmā disvā ‘‘kaṁ namassasī’’ti? Pucchi.",
  "atk-s0303a0:233_8": "Nītattheraṁ namassāmīti.",
  "atk-s0303a0:233_9": "Kiṁ kāraṇāti?",
  "atk-s0303a0:233_10": "Ajjeva pabbajitvā ajjeva khuragge arahattaṁ patvā mahāariyavaṁsapaṭipadaṁ pūretuṁ coḷakaṁ pariyesatīti.",
  "atk-s0303a0:233_11": "Sopi naṁ namassamāno aṭṭhāsi. Athañño,",
  "atk-s0303a0:233_12": "athaññoti sattasatā mahābrahmāno namassamānā aṭṭhaṁsu.",
  "atk-s0303a0:233_13": "Tena vuttaṁ –",
  "atk-s0303a0:234_0": "‘‘Tā devatā sattasatā uḷārā,",
  "atk-s0303a0:235_0": "Brahmā vimānā abhinikkhamitvā;",
  "atk-s0303a0:236_0": "Nītaṁ namassanti pasannacittā,",
  "atk-s0303a0:237_0": "‘Khīṇāsavo gaṇhati paṁsukūlaṁ’’’.",
  "atk-s0303a0:238_0": "‘‘Tā devatā sattasatā uḷārā,",
  "atk-s0303a0:239_0": "Brahmā vimānā abhinikkhamitvā;",
  "atk-s0303a0:240_0": "Nītaṁ namassanti pasannacittā,",
  "atk-s0303a0:241_0": "‘Khīṇāsavo kayirati paṁsukūlaṁ’’’.",
  "atk-s0303a0:242_0": "‘‘‘Khīṇāsavo dhovati paṁsukūlaṁ’;",
  "atk-s0303a0:243_0": "‘Khīṇāsavo rajati paṁsukūlaṁ’;",
  "atk-s0303a0:244_0": "‘Khīṇāsavo pārupati paṁsakūla’’’nti.",
  "atk-s0303a0:245_0": "Iti bhagavā imasmiṁ sutte desanaṁ tīhi bhavehi vinivattetvā arahattassa kūṭaṁ gaṇhi.",
  "atk-s0303a0:245_1": "Desanāpariyosāne pañcasatā bhikkhū arahatte patiṭṭhahiṁsu. Sattamaṁ.",
  "atk-s0303a0:246_0": "8. Piṇḍolyasuttavaṇṇanā",
  "atk-s0303a0:247_0": "80.",
  "atk-s0303a0:247_1": "Aṭṭhame kismiñcideva pakaraṇeti kismiñcideva kāraṇe.",
  "atk-s0303a0:247_2": "Paṇāmetvāti nīharitvā.",
  "atk-s0303a0:247_3": "Kismiṁ pana kāraṇe ete bhagavatā paṇāmitāti?",
  "atk-s0303a0:247_4": "Ekasmiñhi antovasse bhagavā sāvatthiyaṁ vasitvā vutthavasso pavāretvā mahābhikkhusaṅghaparivāro sāvatthito",
  "atk-s0303a0:247_5": "nikkhamitvā janapadacārikaṁ caranto kapilavatthuṁ patvā nigrodhārāmaṁ pāvisi.",
  "atk-s0303a0:247_6": "Sakyarājāno ‘‘satthā āgato’’ti sutvā pacchābhatte kappiyāni telamadhuphāṇitādīni ceva pānakāni ca kājasatehi",
  "atk-s0303a0:247_7": "gāhāpetvā vihāraṁ gantvā saṅghassa niyyātetvā satthāraṁ vanditvā paṭisanthāraṁ karontā ekamante nisīdiṁsu.",
  "atk-s0303a0:247_8": "Satthā tesaṁ madhuradhammakathaṁ kathento nisīdi.",
  "atk-s0303a0:247_9": "Tasmiṁ khaṇe ekacce bhikkhū senāsanaṁ paṭijagganti,",
  "atk-s0303a0:247_10": "ekacce mañcapīṭhādīni paññāpenti,",
  "atk-s0303a0:247_11": "sāmaṇerā appaharitaṁ karonti.",
  "atk-s0303a0:247_12": "Bhājanīyaṭṭhāne sampattabhikkhūpi atthi,",
  "atk-s0303a0:247_13": "asampattabhikkhūpi atthi.",
  "atk-s0303a0:247_14": "Sampattā asampattānaṁ lābhaṁ gaṇhantā,",
  "atk-s0303a0:247_15": "‘‘amhākaṁ detha,",
  "atk-s0303a0:247_16": "amhākaṁ ācariyassa detha upajjhāyassa dethā’’ti kathentā mahāsaddamakaṁsu.",
  "atk-s0303a0:247_17": "Satthā sutvā theraṁ pucchi ‘‘ke pana te, ānanda,",
  "atk-s0303a0:247_18": "uccāsaddā mahāsaddā kevaṭṭā maññe macchavilope’’ti?",
  "atk-s0303a0:247_19": "Thero etamatthaṁ ārocesi.",
  "atk-s0303a0:247_20": "Satthā sutvā ‘‘āmisahetu, ānanda,",
  "atk-s0303a0:247_21": "bhikkhū mahāsaddaṁ karontī’’ti āha. ‘‘Āma,",
  "atk-s0303a0:247_22": "bhante’’ti.",
  "atk-s0303a0:247_23": "‘‘Ananucchavikaṁ, ānanda,",
  "atk-s0303a0:247_24": "appatirūpaṁ.",
  "atk-s0303a0:247_25": "Na hi mayā kappasatasahassādhikāni cattāri asaṅkhyeyyāni cīvarādihetu pāramiyo pūritā,",
  "atk-s0303a0:247_26": "nāpi ime bhikkhū cīvarādihetu agārasmā anagāriyaṁ pabbajitā,",
  "atk-s0303a0:247_27": "arahattahetu pabbajitvā anatthaṁ atthasadisaṁ asāraṁ sārasadisaṁ karonti,",
  "atk-s0303a0:247_28": "gacchānanda,",
  "atk-s0303a0:247_29": "te bhikkhū paṇāmehī’’ti.",
  "atk-s0303a0:248_0": "Pubbaṇhasamayanti dutiyadivase pubbaṇhasamayaṁ.",
  "atk-s0303a0:248_1": "Beluvalaṭṭhikāya mūleti taruṇabeluvarukkhamūle.",
  "atk-s0303a0:248_2": "Pabāḷhoti pabāhito.",
  "atk-s0303a0:248_3": "Pavāḷhotipi pāṭho,",
  "atk-s0303a0:248_4": "pavāhitoti attho.",
  "atk-s0303a0:248_5": "Ubhayampi nīhaṭabhāvameva dīpeti.",
  "atk-s0303a0:248_6": "Siyā aññathattanti pasādaññathattaṁ vā bhāvaññathattaṁ vā bhaveyya. Kathaṁ?",
  "atk-s0303a0:248_7": "‘‘Sammāsambuddhena mayaṁ lahuke kāraṇe paṇāmitā’’ti pasādaṁ mandaṁ karontānaṁ pasādaññathattaṁ nāma hoti.",
  "atk-s0303a0:248_8": "Saliṅgeneva titthāyatanaṁ pakkamantānaṁ bhāvaññathattaṁ nāma.",
  "atk-s0303a0:248_9": "Siyā vipariṇāmoti ettha pana ‘‘mayaṁ satthu ajjhāsayaṁ gaṇhituṁ sakkhissāmāti pabbajitā,",
  "atk-s0303a0:248_10": "naṁ gahetuṁ asakkontānaṁ kiṁ amhākaṁ pabbajjāyā’’ti?",
  "atk-s0303a0:248_11": "Sikkhaṁ paccakkhāya hīnāyāvattanaṁ vipariṇāmoti veditabbo.",
  "atk-s0303a0:248_12": "Vacchassāti khīrūpakavacchassa.",
  "atk-s0303a0:248_13": "Aññathattanti milāyanaaññathattaṁ.",
  "atk-s0303a0:248_14": "Khīrūpako hi vaccho mātu adassanena khīraṁ alabhanto milāyati kampati pavedhati.",
  "atk-s0303a0:248_15": "Vipariṇāmoti maraṇaṁ.",
  "atk-s0303a0:248_16": "So hi khīraṁ alabhamāno khīrapipāsāya sussanto patitvā marati.",
  "atk-s0303a0:249_0": "Bījānaṁ taruṇānanti udakena anuggahetabbānaṁ virūḷhabījānaṁ.",
  "atk-s0303a0:249_1": "Aññathattanti milāyanaññathattameva.",
  "atk-s0303a0:249_2": "Tāni hi udakaṁ alabhantāni milāyanti.",
  "atk-s0303a0:249_3": "Vipariṇāmoti vināso.",
  "atk-s0303a0:249_4": "Tāni hi udakaṁ alabhantāni sukkhitvā vinassanti,",
  "atk-s0303a0:249_5": "palālameva honti.",
  "atk-s0303a0:249_6": "Anuggahitoti āmisānuggahena ceva dhammānuggahena ca anuggahito.",
  "atk-s0303a0:249_7": "Anuggaṇheyyanti dvīhipi etehi anuggahehi anuggaṇheyyaṁ.",
  "atk-s0303a0:249_8": "Acirapabbajitā hi sāmaṇerā ceva daharabhikkhū ca cīvarādipaccayavekalle vā sati gelaññe vā satthārā vā",
  "atk-s0303a0:249_9": "ācariyupajjhāyehi vā āmisānuggahena ananuggahitā kilamantā na sakkonti sajjhāyaṁ vā manasikāraṁ vā kātuṁ,",
  "atk-s0303a0:249_10": "dhammānuggahena ananuggahitā uddesena ceva ovādānusāsaniyā ca parihāyamānā na sakkonti akusalaṁ parivajjetvā kusalaṁ bhāvetuṁ.",
  "atk-s0303a0:249_11": "Imehi pana dvīhi anuggahehi anuggahitā kāyena akilamantā sajjhāyamanasikāre pavattitvā yathānusiṭṭhaṁ",
  "atk-s0303a0:249_12": "paṭipajjamānā aparabhāge taṁ anuggahaṁ alabhantāpi teneva purimānuggahena laddhabalā sāsane patiṭṭhahanti,",
  "atk-s0303a0:249_13": "tasmā bhagavato evaṁ parivitakko udapādi.",
  "atk-s0303a0:250_0": "Bhagavato purato pāturahosīti satthu cittaṁ ñatvā –",
  "atk-s0303a0:250_1": "‘‘ime bhikkhū bhagavatā paṇāmitā,",
  "atk-s0303a0:250_2": "idāni nesaṁ anuggahaṁ kātukāmo evaṁ cintesi,",
  "atk-s0303a0:250_3": "kāraṇaṁ bhagavā cintesi,",
  "atk-s0303a0:250_4": "ahamettha ussāhaṁ janessāmī’’ti purato pākaṭo ahosi.",
  "atk-s0303a0:250_5": "Santettha bhikkhūti idaṁ so mahābrahmā yathā nāma byatto sūdo yadeva ambilaggādīsu rasajātaṁ rañño ruccati,",
  "atk-s0303a0:250_6": "taṁ abhisaṅkhārena sādutaraṁ katvā punadivase upanāmeti,",
  "atk-s0303a0:250_7": "evameva attano byattatāya bhagavatā āhaṭaupamaṁyeva evametaṁ bhagavātiādivacanehi abhisaṅkharitvā bhagavantaṁ",
  "atk-s0303a0:250_8": "yācanto bhikkhusaṅghassa anuggahakaraṇatthaṁ vadati .",
  "atk-s0303a0:250_9": "Tattha abhinandatūti ‘‘mama santikaṁ bhikkhusaṅgho āgacchatū’’ti.",
  "atk-s0303a0:250_10": "Evamassa āgamanaṁ sampiyāyamāno abhinandatu.",
  "atk-s0303a0:250_11": "Abhivadatūti āgatassa ca ovādānusāsaniṁ dadanto abhivadatu.",
  "atk-s0303a0:251_0": "Paṭisallānāti ekībhāvā.",
  "atk-s0303a0:251_1": "Iddhābhisaṅkhāraṁ abhisaṅkhāsīti iddhiṁ akāsi.",
  "atk-s0303a0:251_2": "Ekadvīhikāyāti ekeko ceva dve dve ca hutvā.",
  "atk-s0303a0:251_3": "Sārajjamānarūpāti ottappamānasabhāvā bhāyamānā.",
  "atk-s0303a0:251_4": "Kasmā pana bhagavā tesaṁ tathā upasaṅkamanāya iddhimakāsīti?",
  "atk-s0303a0:251_5": "Hitapatthanāya.",
  "atk-s0303a0:251_6": "Yadi hi te vaggavaggā hutvā āgaccheyyuṁ,",
  "atk-s0303a0:251_7": "‘‘bhagavā bhikkhusaṅghaṁ paṇāmetvā araññaṁ paviṭṭho ekadivasampi tattha vasituṁ nāsakkhi,",
  "atk-s0303a0:251_8": "vegeneva āgato’’ti keḷimpi kareyyuṁ.",
  "atk-s0303a0:251_9": "Atha nesaṁ neva buddhagāravaṁ paccupaṭṭhaheyya,",
  "atk-s0303a0:251_10": "na dhammadesanaṁ sampaṭicchituṁ samatthā bhaveyyuṁ.",
  "atk-s0303a0:251_11": "Sabhayānaṁ pana sasārajjānaṁ ekadvīhikāya āgacchantānaṁ buddhagāravañceva paccupaṭṭhitaṁ bhavissati,",
  "atk-s0303a0:251_12": "dhammadesanañca sampaṭicchituṁ sakkhissantīti cintetvā tesaṁ hitapatthanāya tathārūpaṁ iddhiṁ akāsi.",
  "atk-s0303a0:252_0": "Nisīdiṁsūti tesu hi sārajjamānarūpesu āgacchantesu eko bhikkhu ‘‘mamaṁyeva satthā oloketi,",
  "atk-s0303a0:252_1": "maṁyeva maññe niggaṇhitukāmo’’ti saṇikaṁ āgantvā vanditvā nisīdi,",
  "atk-s0303a0:252_2": "athañño athaññoti evaṁ pañcabhikkhusatāni nisīdiṁsu.",
  "atk-s0303a0:252_3": "Evaṁ nisinnaṁ pana bhikkhusaṅghaṁ sīdantare sannisinnaṁ mahāsamuddaṁ viya nivāte padīpaṁ viya ca niccalaṁ disvā satthā cintesi –",
  "atk-s0303a0:252_4": "‘‘imesaṁ bhikkhūnaṁ kīdisī dhammadesanā vaṭṭatī’’ti?",
  "atk-s0303a0:252_5": "Athassa etadahosi –",
  "atk-s0303a0:252_6": "‘‘ime āhārahetu paṇāmitā,",
  "atk-s0303a0:252_7": "piṇḍiyālopadhammadesanāva nesaṁ sappāyā,",
  "atk-s0303a0:252_8": "taṁ dassetvā matthake tiparivaṭṭadesanaṁ desessāmi,",
  "atk-s0303a0:252_9": "desanāpariyosāne sabbe arahattaṁ pāpuṇissantī’’ti.",
  "atk-s0303a0:252_10": "Atha nesaṁ taṁ dhammadesanaṁ desento antamidaṁ,",
  "atk-s0303a0:252_11": "bhikkhavetiādimāha.",
  "atk-s0303a0:253_0": "Tattha antanti pacchimaṁ lāmakaṁ.",
  "atk-s0303a0:253_1": "Yadidaṁ piṇḍolyanti yaṁ evaṁ piṇḍapariyesanena jīvikaṁ kappentassa jīvitaṁ.",
  "atk-s0303a0:253_2": "Ayaṁ panettha padattho –",
  "atk-s0303a0:253_3": "piṇḍāya ulatīti piṇḍolo,",
  "atk-s0303a0:253_4": "piṇḍolassa kammaṁ piṇḍolyaṁ,",
  "atk-s0303a0:253_5": "piṇḍapariyesanena nipphāditajīvitanti attho.",
  "atk-s0303a0:253_6": "Abhisāpoti akkoso.",
  "atk-s0303a0:253_7": "Kupitā hi manussā attano paccatthikaṁ ‘‘cīvaraṁ nivāsetvā kapālaṁ gahetvā piṇḍaṁ pariyesamāno carissatī’’ti akkosanti.",
  "atk-s0303a0:253_8": "Atha vā pana ‘‘kiṁ tuyhaṁ akātabbaṁ atthi,",
  "atk-s0303a0:253_9": "yo tvaṁ evaṁ balavā vīriyasampannopi hirottappaṁ pahāya kapaṇo viya piṇḍolo vicarasi pattapāṇī’’ti?",
  "atk-s0303a0:253_10": "Evampi akkosantiyeva.",
  "atk-s0303a0:253_11": "Tañca kho etanti evaṁ taṁ abhisāpaṁ samānampi piṇḍolyaṁ.",
  "atk-s0303a0:253_12": "Kulaputtā upenti atthavasikāti mama sāsane jātikulaputtā ca ācārakulaputtā ca atthavasikā kāraṇavasikā hutvā kāraṇavasaṁ paṭicca upenti.",
  "atk-s0303a0:254_0": "Rājābhinītātiādīsu ye rañño santakaṁ khāditvā raññā bandhanāgāre bandhāpitā palāyitvā pabbajanti,",
  "atk-s0303a0:254_1": "te rājābhinītā nāma.",
  "atk-s0303a0:254_2": "Te hi raññā bandhanaṁ abhinītattā rājābhinītā nāma.",
  "atk-s0303a0:254_3": "Ye pana corehi aṭaviyaṁ gahetvā ekaccesu māriyamānesu ekacce ‘‘mayaṁ sāmi tumhehi vissaṭṭhā gehaṁ anajjhāvasitvā pabbajissāma,",
  "atk-s0303a0:254_4": "tattha yaṁ yaṁ buddhapūjādipuññaṁ karissāma,",
  "atk-s0303a0:254_5": "tato tumhākaṁ pattiṁ dassāmā’’ti tehi vissaṭṭhā pabbajanti,",
  "atk-s0303a0:254_6": "te corābhinītā nāma.",
  "atk-s0303a0:254_7": "Tepi hi corehi māretabbataṁ abhinītāti corābhinītā nāma.",
  "atk-s0303a0:254_8": "Ye pana iṇaṁ gahetvā paṭidātuṁ asakkontā palāyitvā pabbajanti,",
  "atk-s0303a0:254_9": "te iṇaṭṭā nāma,",
  "atk-s0303a0:254_10": "iṇapīḷitāti attho .",
  "atk-s0303a0:254_11": "Iṇaṭṭhātipi pāṭho,",
  "atk-s0303a0:254_12": "iṇe ṭhitāti attho.",
  "atk-s0303a0:254_13": "Ye rājacorachātakarogabhayānaṁ aññatarena abhibhūtā upaddutā pabbajanti,",
  "atk-s0303a0:254_14": "te bhayaṭṭā nāma,",
  "atk-s0303a0:254_15": "bhayapīḷitāti attho.",
  "atk-s0303a0:254_16": "Bhayaṭṭhātipi pāṭho,",
  "atk-s0303a0:254_17": "bhaye ṭhitāti attho.",
  "atk-s0303a0:254_18": "Ājīvikāpakatāti ājīvikāya upaddutā abhibhūtā,",
  "atk-s0303a0:254_19": "puttadāraṁ posetuṁ asakkontāti attho.",
  "atk-s0303a0:254_20": "Otiṇṇāmhāti anto anupaviṭṭhā.",
  "atk-s0303a0:255_0": "So ca hoti abhijjhālūti idaṁ so kulaputto ‘‘dukkhassa antaṁ karissāmī’’tiādivasena cittaṁ uppādetvā pabbajito,",
  "atk-s0303a0:255_1": "aparabhāge,",
  "atk-s0303a0:255_2": "taṁ pabbajjaṁ tathārūpaṁ kātuṁ na sakkoti,",
  "atk-s0303a0:255_3": "taṁ dassetuṁ vuttaṁ.",
  "atk-s0303a0:255_4": "Tattha abhijjhālūti parabhaṇḍānaṁ abhijjhāyitā.",
  "atk-s0303a0:255_5": "Tibbasārāgoti bahalarāgo.",
  "atk-s0303a0:255_6": "Byāpannacittoti pūtibhāvena vipannacitto.",
  "atk-s0303a0:255_7": "Paduṭṭhamanasaṅkappoti tikhiṇasiṅgo viya goṇo duṭṭhacitto.",
  "atk-s0303a0:255_8": "Muṭṭhassatīti bhattanikkhittakāko viya naṭṭhassati,",
  "atk-s0303a0:255_9": "idha kataṁ ettha nassati.",
  "atk-s0303a0:255_10": "Asampajānoti nippañño.",
  "atk-s0303a0:255_11": "Khandhādiparicchedarahito.",
  "atk-s0303a0:255_12": "Asamāhitoti caṇḍasote baddhanāvā viya upacārappanābhāvena asaṇṭhito.",
  "atk-s0303a0:255_13": "Vibbhantacittoti bandhāruḷhamago viya santamano.",
  "atk-s0303a0:255_14": "Pākatindriyoti yathā gihī puttadhītaro olokento asaṁvutindriyo hoti,",
  "atk-s0303a0:255_15": "evaṁ asaṁvutindriyo.",
  "atk-s0303a0:256_0": "Chavālātanti chavānaṁ daḍḍhaṭṭhāne alātaṁ.",
  "atk-s0303a0:256_1": "Ubhatopadittaṁ majjhe gūthagatanti pamāṇena aṭṭhaṅgulamattaṁ dvīsu ṭhānesu ādittaṁ majjhe gūthamakkhitaṁ.",
  "atk-s0303a0:256_2": "Neva gāmeti sace hi taṁ yuganaṅgalagopānasipakkhapāsakādīnaṁ atthāya upanetuṁ sakkā assa,",
  "atk-s0303a0:256_3": "gāme kaṭṭhatthaṁ phareyya.",
  "atk-s0303a0:256_4": "Sace khettakuṭiyaṁ kaṭṭhattharamañcakādīnaṁ atthāya upanetuṁ sakkā,",
  "atk-s0303a0:256_5": "araññe kaṭṭhatthaṁ phareyya.",
  "atk-s0303a0:256_6": "Yasmā pana ubhayathāpi na sakkā,",
  "atk-s0303a0:256_7": "tasmā evaṁ vuttaṁ.",
  "atk-s0303a0:256_8": "Gihibhogā ca parihīnoti yo agāre vasantehi gihīhi dāyajje bhājiyamāne bhogo laddhabbo assa,",
  "atk-s0303a0:256_9": "tato ca parihīno.",
  "atk-s0303a0:256_10": "Sāmaññatthañcāti ācariyupajjhāyānaṁ ovāde ṭhatvā pariyattipaṭivedhavasena pattabbaṁ sāmaññatthañca.",
  "atk-s0303a0:256_11": "Imañca pana upamaṁ satthā na dussīlassa vasena āhari,",
  "atk-s0303a0:256_12": "parisuddhasīlassa pana alasassa abhijjhādīhi dosehi upahatassa puggalassa imaṁ upamaṁ āhari.",
  "atk-s0303a0:257_0": "Tayome,",
  "atk-s0303a0:257_1": "bhikkhaveti kasmā āraddhaṁ?",
  "atk-s0303a0:257_2": "Imassa puggalassa chavālātasadisabhāvo neva mātāpitūhi kato,",
  "atk-s0303a0:257_3": "na ācariyupajjhāyehi,",
  "atk-s0303a0:257_4": "imehi pana pāpavitakkehi katoti dassanatthaṁ āraddhaṁ.",
  "atk-s0303a0:257_5": "Animittaṁ vā samādhinti vipassanāsamādhiṁ.",
  "atk-s0303a0:257_6": "So hi niccanimittādīnaṁ samugghātanena animittoti vuccati.",
  "atk-s0303a0:257_7": "Ettha ca cattāro satipaṭṭhānā missakā,",
  "atk-s0303a0:257_8": "animittasamādhi pubbabhāgo.",
  "atk-s0303a0:257_9": "Animittasamādhi vā missako,",
  "atk-s0303a0:257_10": "satipaṭṭhānā pubbabhāgāti veditabbā.",
  "atk-s0303a0:258_0": "Dvemā,",
  "atk-s0303a0:258_1": "bhikkhave,",
  "atk-s0303a0:258_2": "diṭṭhiyoti idaṁ pana na kevalaṁ animittasamādhibhāvanā imesaṁyeva tiṇṇaṁ mahāvitakkānaṁ pahānāya saṁvattati,",
  "atk-s0303a0:258_3": "sassatucchedadiṭṭhīnampi pana samugghātaṁ karotīti dassanatthaṁ vuttaṁ.",
  "atk-s0303a0:258_4": "Na vajjavā assanti niddoso bhaveyyaṁ.",
  "atk-s0303a0:258_5": "Sesamettha uttānameva.",
  "atk-s0303a0:258_6": "Iti bhagavā imasmimpi sutte desanaṁ tīhi bhavehi vinivattetvā arahattena kūṭaṁ gaṇhi.",
  "atk-s0303a0:258_7": "Desanāvasāne pañcasatā bhikkhū saha paṭisambhidāhi arahattaṁ pāpuṇiṁsūti. Aṭṭhamaṁ.",
  "atk-s0303a0:259_0": "9. Pālileyyasuttavaṇṇanā",
  "atk-s0303a0:260_0": "81.",
  "atk-s0303a0:260_1": "Navame cārikaṁ pakkāmīti kosambikānaṁ bhikkhūnaṁ kalahakāle satthā ekadivasaṁ dīghītissa kosalarañño vatthuṁ āharitvā ‘‘na hi verena verāni,",
  "atk-s0303a0:260_2": "sammantīdha kudācana’’ntiādīhi (dha. pa.",
  "atk-s0303a0:260_3": "5) gāthāhi ovadati.",
  "atk-s0303a0:260_4": "Taṁdivasaṁ tesaṁ kalahaṁ karontānaṁyeva ratti vibhātā.",
  "atk-s0303a0:260_5": "Dutiyadivasepi bhagavā tameva vatthuṁ kathesi.",
  "atk-s0303a0:260_6": "Taṁdivasampi tesaṁ kalahaṁ karontānaṁyeva ratti vibhātā.",
  "atk-s0303a0:260_7": "Tatiyadivasepi bhagavā tameva vatthuṁ kathesi.",
  "atk-s0303a0:260_8": "Atha naṁ aññataro bhikkhu evamāha –",
  "atk-s0303a0:260_9": "‘‘appossukko, bhante,",
  "atk-s0303a0:260_10": "bhagavā diṭṭhadhammasukhavihāraṁ anuyutto viharatu,",
  "atk-s0303a0:260_11": "mayametena bhaṇḍanena kalahena viggahena vivādena paññāyissāmā’’ti.",
  "atk-s0303a0:260_12": "Satthā ‘‘pariyādiṇṇarūpacittā kho ime moghapurisā,",
  "atk-s0303a0:260_13": "na ime sakkā saññāpetu’’nti cintetvā –",
  "atk-s0303a0:260_14": "‘‘kiṁ mayhaṁ imehi,",
  "atk-s0303a0:260_15": "ekacāravāsaṁ vasissāmī’’ti?",
  "atk-s0303a0:260_16": "So pātova sarīrapaṭijagganaṁ katvā kosambiyaṁ piṇḍāya caritvā kañcipi anāmantetvā ekova adutiyo cārikaṁ pakkāmi.",
  "atk-s0303a0:261_0": "Yasmiṁ, āvuso,",
  "atk-s0303a0:261_1": "samayeti idaṁ thero yasmāssa ajja bhagavā ekena bhikkhunā saddhiṁ pakkamissati,",
  "atk-s0303a0:261_2": "ajja dvīhi,",
  "atk-s0303a0:261_3": "ajja satena,",
  "atk-s0303a0:261_4": "ajja sahassena,",
  "atk-s0303a0:261_5": "ajja ekakovāti sabbo bhagavato cāro vidito pākaṭo paccakkho,",
  "atk-s0303a0:261_6": "tasmā āha.",
  "atk-s0303a0:262_0": "Anupubbenāti gāmanigamapaṭipāṭiyā piṇḍāya caramāno ekacāravāsaṁ tāva vasamānaṁ bhikkhuṁ passitukāmo hutvā bālakaloṇakāragāmaṁ agamāsi.",
  "atk-s0303a0:262_1": "Tattha bhaguttherassa sakalapacchābhattañceva tiyāmarattiñca ekacāravāse ānisaṁsaṁ kathetvā punadivase",
  "atk-s0303a0:262_2": "tena pacchāsamaṇena piṇḍāya caritvā taṁ tattheva nivattetvā ‘‘samaggavāsaṁ vasamāne tayo kulaputte passissāmī’’ti",
  "atk-s0303a0:262_3": "pācīnavaṁsamigadāyaṁ agamāsi.",
  "atk-s0303a0:262_4": "Tesampi sakalapacchābhattañceva tiyāmarattiñca ekacāravāse ānisaṁsaṁ kathetvā te tattheva nivattetvā",
  "atk-s0303a0:262_5": "ekakova pālileyya nagarābhimukho pakkamitvā anupubbena pālileyyanagaraṁ sampatto.",
  "atk-s0303a0:262_6": "Tena vuttaṁ –",
  "atk-s0303a0:262_7": "‘‘anupubbena cārikaṁ caramāno yena pālileyyakaṁ,",
  "atk-s0303a0:262_8": "tadavasarī’’ti.",
  "atk-s0303a0:263_0": "Bhaddasālamūleti pālileyyavāsino bhagavato dānaṁ datvā pālileyyato avidūre rakkhitavanasaṇḍo nāma atthi,",
  "atk-s0303a0:263_1": "tattha bhagavato paṇṇasālaṁ katvā ‘‘ettha vasathā’’ti paṭiññaṁ kāretvā vāsayiṁsu.",
  "atk-s0303a0:263_2": "Bhaddasālo pana tattheko manāpo laddhako sālarukkho.",
  "atk-s0303a0:263_3": "Bhagavā taṁ nagaraṁ upanissāya tasmiṁ vanasaṇḍe paṇṇasālasamīpe tasmiṁ rukkhamūle viharati.",
  "atk-s0303a0:263_4": "Tena vuttaṁ ‘‘bhaddasālamūle’’ti.",
  "atk-s0303a0:264_0": "Evaṁ viharante panettha tathāgate aññataro hatthināgo hatthinīhi hatthipotakādīhi gocarabhūmititthogāhanādīsu",
  "atk-s0303a0:264_1": "ubbāḷho yūthe ukkaṇṭhito ‘‘kiṁ me imehi hatthīhī’’ti?",
  "atk-s0303a0:264_2": "Yūthaṁ pahāya manussapathaṁ gacchanto pālileyyakavanasaṇḍe bhagavantaṁ disvā ghaṭasahassena nibbāpitasantāpo",
  "atk-s0303a0:264_3": "viya nibbuto hutvā satthu santike aṭṭhāsi.",
  "atk-s0303a0:264_4": "So tato paṭṭhāya satthu vattapaṭivattaṁ karonto mukhadhovanaṁ deti,",
  "atk-s0303a0:264_5": "nhānodakaṁ āharati,",
  "atk-s0303a0:264_6": "dantakaṭṭhaṁ deti,",
  "atk-s0303a0:264_7": "pariveṇaṁ sammajjati,",
  "atk-s0303a0:264_8": "araññato madhurāni phalāphalāni āharitvā satthuno deti.",
  "atk-s0303a0:264_9": "Satthā paribhogaṁ karoti.",
  "atk-s0303a0:265_0": "Ekadivasaṁ satthā rattibhāgasamanantare caṅkamitvā pāsāṇaphalake nisīdi.",
  "atk-s0303a0:265_1": "Hatthīpi avidūre ṭhāne aṭṭhāsi.",
  "atk-s0303a0:265_2": "Satthā pacchato oloketvā na kiñci addasa,",
  "atk-s0303a0:265_3": "evaṁ purato ca ubhayapassesu ca.",
  "atk-s0303a0:265_4": "Athassa ‘‘sukhaṁ vatāhaṁ aññatra tehi bhaṇḍanakārakehi vasāmī’’ti cittaṁ uppajji.",
  "atk-s0303a0:265_5": "Hatthinopi ‘‘mayā nāmitasākhaṁ aññe khādantā natthī’’tiādīni cintetvā –",
  "atk-s0303a0:265_6": "‘‘sukhaṁ vata ekakova vasāmi,",
  "atk-s0303a0:265_7": "satthu vattaṁ kātuṁ labhāmī’’ti cittaṁ uppajji.",
  "atk-s0303a0:265_8": "Satthā attano cittaṁ oloketvā –",
  "atk-s0303a0:265_9": "‘‘mama tāva īdisaṁ cittaṁ,",
  "atk-s0303a0:265_10": "kīdisaṁ nu kho hatthissā’’ti tassāpi tādisameva disvā ‘‘sameti no citta’’nti imaṁ udānaṁ udānesi –",
  "atk-s0303a0:266_0": "‘‘Etaṁ nāgassa nāgena, īsādantassa hatthino;",
  "atk-s0303a0:267_0": "Sameti cittaṁ cittena, yadeko ramatī vane’’ti. (mahāva. 467);",
  "atk-s0303a0:268_0": "Atha kho sambahulā bhikkhūti atha evaṁ tathāgate tattha viharante pañcasatā disāsu vassaṁvutthā bhikkhū.",
  "atk-s0303a0:268_1": "Yenāyasmā ānandoti ‘‘satthā kira bhikkhusaṅghaṁ paṇāmetvā araññaṁ paviṭṭho’’ti attano dhammatāya satthu santikaṁ gantuṁ asakkontā yenāyasmā ānando,",
  "atk-s0303a0:268_2": "tenupasaṅkamiṁsu.",
  "atk-s0303a0:269_0": "Anantarāāsavānaṁ khayoti maggānantaraṁ arahattaphalaṁ.",
  "atk-s0303a0:269_1": "Vicayasoti vicayena,",
  "atk-s0303a0:269_2": "tesaṁ tesaṁ dhammānaṁ sabhāvavicinanasamatthena ñāṇena paricchinditvāti attho.",
  "atk-s0303a0:269_3": "Dhammoti sāsanadhammo.",
  "atk-s0303a0:269_4": "Cattāro satipaṭṭhānātiādi ye ye koṭṭhāse paricchinditvā dhammo desito,",
  "atk-s0303a0:269_5": "tesaṁ pakāsanatthāya vuttaṁ.",
  "atk-s0303a0:269_6": "Samanupassanāti diṭṭhisamanupassanā.",
  "atk-s0303a0:269_7": "Saṅkhāro soti diṭṭhisaṅkhāro so.",
  "atk-s0303a0:269_8": "Tatojo so saṅkhāroti tato taṇhāto so saṅkhāro jāto.",
  "atk-s0303a0:269_9": "Taṇhāsampayuttesu cittesupi catūsu cittesu esa jāyati.",
  "atk-s0303a0:269_10": "Sāpi taṇhāti sā diṭṭhisaṅkhārassa paccayabhūtā taṇhā.",
  "atk-s0303a0:269_11": "Sāpi vedanāti sā taṇhāya paccayabhūtā vedanā.",
  "atk-s0303a0:269_12": "Sopi phassoti so vedanāya paccayo avijjāsamphasso.",
  "atk-s0303a0:269_13": "Sāpi avijjāti sā phassasampayuttā avijjā.",
  "atk-s0303a0:270_0": "No cassaṁ,",
  "atk-s0303a0:270_1": "no ca me siyāti sace ahaṁ na bhaveyyaṁ,",
  "atk-s0303a0:270_2": "mama parikkhāropi na bhaveyya.",
  "atk-s0303a0:270_3": "Nābhavissaṁ,",
  "atk-s0303a0:270_4": "na me bhavissatīti sace pana āyatimpi ahaṁ na bhavissāmi,",
  "atk-s0303a0:270_5": "evaṁ mama parikkhāropi na bhavissati.",
  "atk-s0303a0:270_6": "Ettake ṭhāne bhagavā tena bhikkhunā gahitagahitadiṭṭhiṁ vissajjāpento āgato puggalajjhāsayenapi desanāvilāsenapi.",
  "atk-s0303a0:270_7": "Tatojo so saṅkhāroti taṇhāsampayuttacitte vicikicchāva natthi,",
  "atk-s0303a0:270_8": "kathaṁ vicikicchāsaṅkhāro taṇhāto jāyatīti?",
  "atk-s0303a0:270_9": "Appahīnattā.",
  "atk-s0303a0:270_10": "Yassa hi taṇhāya appahīnāya so uppajjati,",
  "atk-s0303a0:270_11": "taṁ sandhāyetaṁ vuttaṁ.",
  "atk-s0303a0:270_12": "Diṭṭhiyāpi eseva nayo labbhatiyeva catūsu hi cittuppādesu sampayuttadiṭṭhi nāma natthi.",
  "atk-s0303a0:270_13": "Yasmā pana taṇhāya appahīnattā sā uppajjati,",
  "atk-s0303a0:270_14": "tasmā taṁ sandhāya tatrāpi ayamattho yujjati.",
  "atk-s0303a0:270_15": "Iti imasmiṁ sutte tevīsatiyā ṭhānesu arahattaṁ pāpetvā vipassanā kathitā. Navamaṁ.",
  "atk-s0303a0:271_0": "10. Puṇṇamasuttavaṇṇanā",
  "atk-s0303a0:272_0": "82.",
  "atk-s0303a0:272_1": "Dasame tadahuposathetiādi pavāraṇasutte vitthāritameva.",
  "atk-s0303a0:272_2": "Kiñcideva desanti kiñci kāraṇaṁ.",
  "atk-s0303a0:272_3": "Sake āsane nisīditvā puccha yadākaṅkhasīti kasmā evamāha?",
  "atk-s0303a0:272_4": "So kira bhikkhu pañcasatabhikkhuparivāro.",
  "atk-s0303a0:272_5": "Ācariye pana ṭhitake pucchante sace te bhikkhū nisīdanti,",
  "atk-s0303a0:272_6": "satthari gāravaṁ kataṁ hoti,",
  "atk-s0303a0:272_7": "ācariye agāravaṁ.",
  "atk-s0303a0:272_8": "Sace uṭṭhahanti,",
  "atk-s0303a0:272_9": "ācariye gāravaṁ kataṁ hoti,",
  "atk-s0303a0:272_10": "satthari agāravaṁ.",
  "atk-s0303a0:272_11": "Iti nesaṁ cittaṁ anekaggaṁ bhavissati,",
  "atk-s0303a0:272_12": "desanaṁ sampaṭicchituṁ na sakkhissanti.",
  "atk-s0303a0:272_13": "Tasmiṁ pana nisīditvā pucchante tesaṁ cittaṁ ekaggaṁ bhavissati,",
  "atk-s0303a0:272_14": "desanaṁ sampaṭicchituṁ sakkhissantīti ñatvā bhagavā evamāha.",
  "atk-s0303a0:272_15": "Ime nu kho,",
  "atk-s0303a0:272_16": "bhanteti ayaṁ thero pañcannaṁ bhikkhusatānaṁ ācariyo,",
  "atk-s0303a0:272_17": "pañcakkhandhamattampi nappajānātīti na vattabbo.",
  "atk-s0303a0:272_18": "Pañhaṁ pucchantena pana ‘‘ime pañcupādānakkhandhā,",
  "atk-s0303a0:272_19": "na aññe’’ti evaṁ jānantena viya hutvā pucchituṁ na vaṭṭati,",
  "atk-s0303a0:272_20": "tasmā ajānanto viya pucchati.",
  "atk-s0303a0:272_21": "Tepi cassa antevāsikā ‘‘amhākaṁ ācariyo ‘ahaṁ jānāmī’ti na katheti,",
  "atk-s0303a0:272_22": "sabbaññutaññāṇena pana saddhiṁ saṁsanditvāva kathetī’’ti sotabbaṁ saddhātabbaṁ maññissantītipi ajānanto viya pucchati.",
  "atk-s0303a0:273_0": "Chandamūlakāti taṇhāchandamūlakā.",
  "atk-s0303a0:273_1": "Na kho bhikkhu taññeva upādānaṁ te pañcupādānakkhandhāti yasmā chandarāgamattaṁ pañcakkhandhā na hoti,",
  "atk-s0303a0:273_2": "tasmā idaṁ vuttaṁ.",
  "atk-s0303a0:273_3": "Yasmā pana sahajātato vā ārammaṇato vā khandhe muñcitvā upādānaṁ natthi,",
  "atk-s0303a0:273_4": "tasmā nāpi aññatra pañcahiupādānakkhandhehi upādānanti vuttaṁ.",
  "atk-s0303a0:273_5": "Taṇhāsampayuttasmiñhi citte vattamāne taṁcittasamuṭṭhānarūpaṁ rūpakkhandho,",
  "atk-s0303a0:273_6": "ṭhapetvā taṁ taṇhaṁ sesā arūpadhammā cattāro khandhāti sahajātatopi khandhe muñcitvā upādānaṁ natthi.",
  "atk-s0303a0:273_7": "Upādānassa pana rūpādīsu aññataraṁ ārammaṇaṁ katvā uppajjanato ārammaṇatopi pañcakkhandhe muñcitvā upādānaṁ natthi.",
  "atk-s0303a0:273_8": "Chandarāgavemattatāti chandarāganānattaṁ.",
  "atk-s0303a0:273_9": "Evaṁ kho bhikkhūti evaṁ rūpārammaṇassa chandarāgassa vedanādīsu aññataraṁ ārammaṇaṁ akaraṇato siyā chandarāgavemattatā.",
  "atk-s0303a0:273_10": "Khandhādhivacananti khandhāti ayaṁ paññatti.",
  "atk-s0303a0:273_11": "Ayaṁ pana anusandhi na ghaṭiyati,",
  "atk-s0303a0:273_12": "kiñcāpi na ghaṭiyati,",
  "atk-s0303a0:273_13": "sānusandhikāva pucchā,",
  "atk-s0303a0:273_14": "sānusandhikaṁ vissajjanaṁ.",
  "atk-s0303a0:273_15": "Ayañhi thero tesaṁ tesaṁ bhikkhūnaṁ ajjhāsayena pucchati,",
  "atk-s0303a0:273_16": "satthāpi tesaṁ tesaṁ ajjhāsayeneva vissajjeti.",
  "atk-s0303a0:273_17": "Sesaṁ sabbattha uttānameva. Dasamaṁ.",
  "atk-s0303a0:274_0": "Imassa ca pana vaggassa ekekasmiṁ sutte pañcasatā pañcasatā bhikkhū arahattaṁ pattāti.",
  "atk-s0303a0:275_0": "Khajjanīyavaggo aṭṭhamo.",
  "atk-s0303a0:276_0": "9. Theravaggo",
  "atk-s0303a0:277_0": "1. Ānandasuttavaṇṇanā",
  "atk-s0303a0:278_0": "83.",
  "atk-s0303a0:278_1": "Theravaggassa paṭhame mantāṇiputtoti,",
  "atk-s0303a0:278_2": "mantāṇiyā nāma brāhmaṇiyā putto.",
  "atk-s0303a0:278_3": "Upādāyāti āgamma ārabbha sandhāya paṭicca.",
  "atk-s0303a0:278_4": "Asmīti hotīti asmīti evaṁ pavattaṁ taṇhāmānadiṭṭhipapañcattayaṁ hoti.",
  "atk-s0303a0:278_5": "Daharoti taruṇo.",
  "atk-s0303a0:278_6": "Yuvāti yobbanena samannāgato.",
  "atk-s0303a0:278_7": "Maṇḍanakajātikoti maṇḍanakasabhāvo maṇḍanakasīlo.",
  "atk-s0303a0:278_8": "Mukhanimittanti mukhapaṭibimbaṁ.",
  "atk-s0303a0:278_9": "Tañhi parisuddhaṁ ādāsamaṇḍalaṁ paṭicca paññāyati.",
  "atk-s0303a0:278_10": "Kiṁ pana taṁ olokayato sakamukhaṁ paññāyati,",
  "atk-s0303a0:278_11": "paramukhanti?",
  "atk-s0303a0:278_12": "Yadi sakaṁ bhaveyya,",
  "atk-s0303a0:278_13": "parammukhaṁ hutvā paññāyeyya,",
  "atk-s0303a0:278_14": "atha parassa bhaveyya,",
  "atk-s0303a0:278_15": "vaṇṇādīhi asadisaṁ hutvā paññāyeyya.",
  "atk-s0303a0:278_16": "Tasmā na taṁ attano,",
  "atk-s0303a0:278_17": "na parassa,",
  "atk-s0303a0:278_18": "ādāsaṁ pana nissāya nibhāsarūpaṁ nāma taṁ paññāyatīti vadanti.",
  "atk-s0303a0:278_19": "Atha yaṁ udake paññāyati,",
  "atk-s0303a0:278_20": "taṁ kena kāraṇenāti ?",
  "atk-s0303a0:278_21": "Mahābhūtānaṁ visuddhatāya.",
  "atk-s0303a0:278_22": "Dhammo me abhisamitoti mayā ñāṇena catusaccadhammo abhisamāgato,",
  "atk-s0303a0:278_23": "sotāpannosmi jātoti kathesi. Paṭhamaṁ.",
  "atk-s0303a0:279_0": "2. Tissasuttavaṇṇanā",
  "atk-s0303a0:280_0": "84.",
  "atk-s0303a0:280_1": "Dutiye madhurakajāto viyāti sañjātagarubhāvo viya akammañño.",
  "atk-s0303a0:280_2": "Disāpi meti ayaṁ puratthimā ayaṁ dakkhiṇāti evaṁ disāpi mayhaṁ na pakkhāyanti,",
  "atk-s0303a0:280_3": "na pākaṭā hontīti vadati.",
  "atk-s0303a0:280_4": "Dhammāpi maṁ na paṭibhantīti pariyattidhammāpi mayhaṁ na upaṭṭhahanti,",
  "atk-s0303a0:280_5": "uggahitaṁ sajjhāyitaṁ na dissatīti vadati.",
  "atk-s0303a0:280_6": "Vicikicchāti no mahāvicikicchā.",
  "atk-s0303a0:280_7": "Na hi tassa ‘‘sāsanaṁ niyyānikaṁ nu kho,",
  "atk-s0303a0:280_8": "na nu kho’’ti vimati uppajjati.",
  "atk-s0303a0:280_9": "Evaṁ panassa hoti ‘‘sakkhissāmi nu kho samaṇadhammaṁ kātuṁ,",
  "atk-s0303a0:280_10": "udāhu pattacīvaradhāraṇamattameva karissāmī’’ti.",
  "atk-s0303a0:281_0": "Kāmānametaṁ adhivacananti yathā hi ninnaṁ pallalaṁ olokentassa dassanarāmaṇeyyakamattaṁ atthi,",
  "atk-s0303a0:281_1": "yo panettha otarati,",
  "atk-s0303a0:281_2": "taṁ caṇḍamīnākulatāya ākaḍḍhitvā anayabyasanaṁ pāpeti,",
  "atk-s0303a0:281_3": "evamevaṁ pañcasu kāmaguṇesu cakkhudvārādīnaṁ ārammaṇe rāmaṇeyyakamattaṁ atthi,",
  "atk-s0303a0:281_4": "yo panettha gedhaṁ āpajjati,",
  "atk-s0303a0:281_5": "taṁ ākaḍḍhitvā nirayādīsu eva pakkhipanti.",
  "atk-s0303a0:281_6": "Appassādā hi kāmā bahudukkhā bahupāyāsā,",
  "atk-s0303a0:281_7": "ādīnavo ettha bhiyyoti imaṁ atthavasaṁ paṭicca ‘‘kāmānametaṁ adhivacana’’nti vuttaṁ.",
  "atk-s0303a0:281_8": "Ahamanuggahenāti ahaṁ dhammāmisānuggahehi anuggaṇhāmi.",
  "atk-s0303a0:281_9": "Abhinandīti sampaṭicchi.",
  "atk-s0303a0:281_10": "Na kevalañca abhinandi,",
  "atk-s0303a0:281_11": "imaṁ pana satthu santikā assāsaṁ labhitvā ghaṭento vāyamanto katipāhena arahatte patiṭṭhāsi. Dutiyaṁ.",
  "atk-s0303a0:282_0": "3. Yamakasuttavaṇṇanā",
  "atk-s0303a0:283_0": "85.",
  "atk-s0303a0:283_1": "Tatiye diṭṭhigatanti sace hissa evaṁ bhaveyya ‘‘saṅkhārā uppajjanti ceva nirujjhanti ca,",
  "atk-s0303a0:283_2": "saṅkhārappavattameva appavattaṁ hotī’’ti,",
  "atk-s0303a0:283_3": "diṭṭhigataṁ nāma na bhaveyya,",
  "atk-s0303a0:283_4": "sāsanāvacarikaṁ ñāṇaṁ bhaveyya.",
  "atk-s0303a0:283_5": "Yasmā panassa ‘‘satto ucchijjati vinassatī’’ti ahosi,",
  "atk-s0303a0:283_6": "tasmā diṭṭhigataṁ nāma jātaṁ.",
  "atk-s0303a0:283_7": "Thāmasā parāmāsāti diṭṭhithāmena ceva diṭṭhiparāmāsena ca.",
  "atk-s0303a0:284_0": "Yenāyasmāsāriputtoti yathā nāma paccante kupite taṁ vūpasametuṁ asakkontā rājapurisā senāpatissa vā rañño vā santikaṁ gacchanti,",
  "atk-s0303a0:284_1": "evaṁ diṭṭhigatavasena tasmiṁ there kupite taṁ vūpasametuṁ asakkontā te bhikkhū yena dhammarājassa dhammasenāpati āyasmā sāriputto ,",
  "atk-s0303a0:284_2": "tenupasaṅkamiṁsu.",
  "atk-s0303a0:284_3": "Evaṁbyākhoti tesaṁ bhikkhūnaṁ santike viya therassa sammukhā paggayha vattuṁ asakkonto olambantena hadayena ‘‘evaṁbyākho’’ti āha.",
  "atk-s0303a0:284_4": "Taṁ kiṁ maññasi, āvusoti?",
  "atk-s0303a0:284_5": "Idaṁ thero tassa vacanaṁ sutvā,",
  "atk-s0303a0:284_6": "‘‘nāyaṁ attano laddhiyaṁ dosaṁ passati,",
  "atk-s0303a0:284_7": "dhammadesanāya assa taṁ pākaṭaṁ karissāmī’’ti cintetvā tiparivaṭṭaṁ desanaṁ desetuṁ ārabhi.",
  "atk-s0303a0:285_0": "Taṁ kiṁ maññasi,",
  "atk-s0303a0:285_1": "āvuso yamaka,",
  "atk-s0303a0:285_2": "rūpaṁ tathāgatoti idaṁ kasmā āraddhaṁ?",
  "atk-s0303a0:285_3": "Anuyogavattaṁ dāpanatthaṁ.",
  "atk-s0303a0:285_4": "Tiparivaṭṭadesanāvasānasmiñhi thero sotāpanno jāto.",
  "atk-s0303a0:285_5": "Atha naṁ anuyogavattaṁ dāpetuṁ ‘‘taṁ kiṁ maññasī’’tiādimāha?",
  "atk-s0303a0:285_6": "Tathāgatoti satto.",
  "atk-s0303a0:285_7": "Rūpaṁ vedanā saññā saṅkhārā viññāṇanti ime pañcakkhandhe sampiṇḍetvā ‘‘tathāgato’’ti samanupassasīti pucchati.",
  "atk-s0303a0:285_8": "Ettha ca te,",
  "atk-s0303a0:285_9": "āvusoti idaṁ therassa anuyoge bhummaṁ.",
  "atk-s0303a0:285_10": "Idaṁ vuttaṁ hoti –",
  "atk-s0303a0:285_11": "ettha ca te ettake ṭhāne diṭṭheva dhamme saccato thirato satte anupalabbhiyamāneti. Sace taṁ,",
  "atk-s0303a0:285_12": "āvusoti idametaṁ aññaṁ byākarāpetukāmo pucchati.",
  "atk-s0303a0:285_13": "Yaṁ dukkhaṁ taṁ niruddhanti yaṁ dukkhaṁ,",
  "atk-s0303a0:285_14": "tadeva niruddhaṁ,",
  "atk-s0303a0:285_15": "añño satto nirujjhanako nāma natthi,",
  "atk-s0303a0:285_16": "evaṁ byākareyyanti attho.",
  "atk-s0303a0:286_0": "Etasseva atthassāti etassa paṭhamamaggassa.",
  "atk-s0303a0:286_1": "Bhiyyosomattāya ñāṇāyāti atirekappamāṇassa ñāṇassa atthāya,",
  "atk-s0303a0:286_2": "sahavipassanakānaṁ upari ca tiṇṇaṁ maggānaṁ āvibhāvatthāyāti attho.",
  "atk-s0303a0:286_3": "Ārakkhasampannoti antoārakkhena ceva bahiārakkhena ca samannāgato.",
  "atk-s0303a0:286_4": "Ayogakkhemakāmoti catūhi yogehi khemabhāvaṁ anicchanto.",
  "atk-s0303a0:286_5": "Pasayhāti pasayhitvā abhibhavitvā.",
  "atk-s0303a0:286_6": "Anupakhajjāti anupavisitvā.",
  "atk-s0303a0:287_0": "Pubbuṭṭhāyītiādīsu dūratova āgacchantaṁ disvā āsanato paṭhamataraṁ vuṭṭhātīti pubbuṭṭhāyī.",
  "atk-s0303a0:287_1": "Tassa āsanaṁ datvā tasmiṁ nisinne pacchā nipatati nisīdatīti,",
  "atk-s0303a0:287_2": "pacchānipātī.",
  "atk-s0303a0:287_3": "Pātova vuṭṭhāya ‘‘ettakā kasituṁ gacchatha,",
  "atk-s0303a0:287_4": "ettakā vapitu’’nti vā sabbapaṭhamaṁ vuṭṭhātīti pubbuṭṭhāyī.",
  "atk-s0303a0:287_5": "Sāyaṁ sabbesu attano attano vasanaṭṭhānaṁ gatesu gehassa samantato ārakkhaṁ saṁvidhāya dvārāni thaketvā sabbapacchā nipajjanatopi pacchānipātī.",
  "atk-s0303a0:287_6": "‘‘Kiṁ karomi ,",
  "atk-s0303a0:287_7": "ayyaputta ?",
  "atk-s0303a0:287_8": "Kiṁ karomi ayyaputtā’’ti?",
  "atk-s0303a0:287_9": "Mukhaṁ olokento kiṁkāraṁ paṭisāvetīti kiṁkārapaṭissāvī.",
  "atk-s0303a0:287_10": "Manāpaṁ caratīti manāpacārī.",
  "atk-s0303a0:287_11": "Piyaṁ vadatīti piyavādī.",
  "atk-s0303a0:287_12": "Mittatopi naṁ saddaheyyāti mitto me ayanti saddaheyya.",
  "atk-s0303a0:287_13": "Vissāsaṁ āpajjeyyāti ekato pānabhojanādiṁ karonto vissāsiko bhaveyya.",
  "atk-s0303a0:287_14": "Saṁvissatthoti suṭṭhu vissattho.",
  "atk-s0303a0:288_0": "Evameva khoti ettha idaṁ opammasaṁsandanaṁ –",
  "atk-s0303a0:288_1": "bālagahapatiputto viya hi vaṭṭasannissitakāle assutavā puthujjano ,",
  "atk-s0303a0:288_2": "vadhakapaccāmitto viya abaladubbalā pañcakkhandhā,",
  "atk-s0303a0:288_3": "vadhakapaccāmittassa ‘‘bālagahapatiputtaṁ upaṭṭhahissāmī’’ti upagatakālo viya paṭisandhikkhaṇe upagatā pañcakkhandhā,",
  "atk-s0303a0:288_4": "tassa hi ‘‘na me ayaṁ sahāyo,",
  "atk-s0303a0:288_5": "vadhakapaccatthiko aya’’nti ajānanakālo viya vaṭṭanissitaputhujjanassa pañcakkhandhe ‘‘na ime mayha’’nti agahetvā ‘‘mama rūpaṁ,",
  "atk-s0303a0:288_6": "mama vedanā,",
  "atk-s0303a0:288_7": "mama saññā,",
  "atk-s0303a0:288_8": "mama saṅkhārā,",
  "atk-s0303a0:288_9": "mama viññāṇa’’nti gahitakālo,",
  "atk-s0303a0:288_10": "vadhakapaccatthikassa ‘‘mitto me aya’’nti gahetvā sakkārakaraṇakālo viya ‘‘mama ime’’ti gahetvā pañcannaṁ",
  "atk-s0303a0:288_11": "khandhānaṁ nhāpanabhojanādīhi sakkārakaraṇakālo,",
  "atk-s0303a0:288_12": "‘‘ativissattho me aya’’nti ñatvā sakkāraṁ karontasseva asinā sīsacchindanaṁ viya vissatthassa bālaputhujjanassa",
  "atk-s0303a0:288_13": "tikhiṇehi bhijjamānehi khandhehi jīvitapariyādānaṁ veditabbaṁ.",
  "atk-s0303a0:289_0": "Upetīti upagacchati.",
  "atk-s0303a0:289_1": "Upādiyatīti gaṇhāti.",
  "atk-s0303a0:289_2": "Adhiṭṭhātīti adhitiṭṭhati.",
  "atk-s0303a0:289_3": "Attā meti ayaṁ me attāti.",
  "atk-s0303a0:289_4": "Sutavā ca kho, āvuso,",
  "atk-s0303a0:289_5": "ariyasāvakoti yathā pana paṇḍito gahapatiputto evaṁ upagataṁ paccatthikaṁ ‘‘paccatthiko me aya’’nti ñatvā",
  "atk-s0303a0:289_6": "appamatto tāni tāni kammāni kāretvā anatthaṁ pariharati,",
  "atk-s0303a0:289_7": "atthaṁ pāpuṇāti,",
  "atk-s0303a0:289_8": "evaṁ sutavā ariyasāvakopi ‘‘na rūpaṁ attato samanupassatī’’tiādinā nayena pañcakkhandhe ahanti vā mamanti vā agahetvā,",
  "atk-s0303a0:289_9": "‘‘paccatthikā me ete’’ti ñatvā rūpasattakaarūpasattakādivasena vipassanāya yojetvāva tatonidānaṁ dukkhaṁ parivajjetvā aggaphalaṁ arahattaṁ pāpuṇāti.",
  "atk-s0303a0:289_10": "Sesamettha uttānameva. Tatiyaṁ.",
  "atk-s0303a0:290_0": "4. Anurādhasuttavaṇṇanā",
  "atk-s0303a0:291_0": "86.",
  "atk-s0303a0:291_1": "Catutthe araññakuṭikāyanti tasseva vihārassa paccante paṇṇasālāyaṁ.",
  "atk-s0303a0:291_2": "Taṁ tathāgatoti tumhākaṁ satthā tathāgato taṁ sattaṁ tathāgataṁ.",
  "atk-s0303a0:291_3": "Aññatra imehīti tassa kira evaṁ ahosi ‘‘ime sāsanassa paṭipakkhā paṭivilomā,",
  "atk-s0303a0:291_4": "yathā ime bhaṇanti,",
  "atk-s0303a0:291_5": "na evaṁ satthā paññāpessati,",
  "atk-s0303a0:291_6": "aññathā paññāpessatī’’ti.",
  "atk-s0303a0:291_7": "Tasmā evamāha.",
  "atk-s0303a0:291_8": "Evaṁ vutte te aññatitthiyāti evaṁ therena attano ca paresañca samayaṁ ajānitvā vutte ekadesena sāsanasamayaṁ",
  "atk-s0303a0:291_9": "jānantā therassa vāde dosaṁ dātukāmā te aññatitthiyā paribbājakā āyasmantaṁ anurādhaṁ etadavocuṁ.",
  "atk-s0303a0:292_0": "Taṁ kiṁ maññasi anurādhāti satthā tassa kathaṁ sutvā cintesi –",
  "atk-s0303a0:292_1": "‘‘ayaṁ bhikkhu attano laddhiyaṁ dosaṁ na jānāti,",
  "atk-s0303a0:292_2": "kārako panesa yuttayogo,",
  "atk-s0303a0:292_3": "dhammadesanāya eva naṁ jānāpessāmī’’ti tiparivaṭṭaṁ desanaṁ desetukāmo ‘‘taṁ kiṁ maññasi,",
  "atk-s0303a0:292_4": "anurādhā’’tiādimāha.",
  "atk-s0303a0:292_5": "Athassa tāya desanāya arahattappattassa anuyogavattaṁ āropento taṁ kiṁ maññasi, anurādha?",
  "atk-s0303a0:292_6": "Rūpaṁ tathāgatotiādimāha.",
  "atk-s0303a0:292_7": "Dukkhañceva paññapemi,",
  "atk-s0303a0:292_8": "dukkhassa ca nirodhanti vaṭṭadukkhañceva vaṭṭadukkhassa ca nirodhaṁ nibbānaṁ paññapemi.",
  "atk-s0303a0:292_9": "Dukkhanti vā vacanena dukkhasaccaṁ gahitaṁ.",
  "atk-s0303a0:292_10": "Tasmiṁ gahite samudayasaccaṁ gahitameva hoti,",
  "atk-s0303a0:292_11": "tassa mūlattā.",
  "atk-s0303a0:292_12": "Nirodhanti vacanena nirodhasaccaṁ gahitaṁ.",
  "atk-s0303a0:292_13": "Tasmiṁ gahite maggasaccaṁ gahitameva hoti tassa upāyattā.",
  "atk-s0303a0:292_14": "Iti pubbe cāhaṁ, anurādha,",
  "atk-s0303a0:292_15": "etarahi ca catusaccameva paññapemīti dasseti.",
  "atk-s0303a0:292_16": "Evaṁ imasmiṁ sutte vaṭṭavivaṭṭameva kathitaṁ.",
  "atk-s0303a0:292_17": "Catutthaṁ.",
  "atk-s0303a0:293_0": "5. Vakkalisuttavaṇṇanā",
  "atk-s0303a0:294_0": "87.",
  "atk-s0303a0:294_1": "Pañcame kumbhakāranivesaneti kumbhakārasālāyaṁ.",
  "atk-s0303a0:294_2": "Thero kira vutthavasso pavāretvā bhagavantaṁ dassanāya āgacchati.",
  "atk-s0303a0:294_3": "Tassa nagaramajjhe mahāābādho uppajji,",
  "atk-s0303a0:294_4": "pādā na vahanti.",
  "atk-s0303a0:294_5": "Atha naṁ mañcakasivikāya kumbhakārasālaṁ āhariṁsu.",
  "atk-s0303a0:294_6": "Sā ca sālā tesaṁ kammasālā,",
  "atk-s0303a0:294_7": "na nivesanasālā.",
  "atk-s0303a0:294_8": "Taṁ sandhāya vuttaṁ ‘‘kumbhakāranivesane viharatī’’ti.",
  "atk-s0303a0:294_9": "Bāḷhagilānoti adhimattagilāno.",
  "atk-s0303a0:294_10": "Samadhosīti samantato adhosi,",
  "atk-s0303a0:294_11": "calanākārena apacitiṁ dassesi.",
  "atk-s0303a0:294_12": "Vattaṁ kiretaṁ bāḷhagilānenapi buḍḍhataraṁ disvā uṭṭhānākārena apaciti dassetabbā.",
  "atk-s0303a0:294_13": "Tena pana ‘‘mā cali mā calī’’ti vattabbo.",
  "atk-s0303a0:294_14": "Santimāni āsanānīti buddhakālasmiñhi ekassapi bhikkhuno vasanaṭṭhāne ‘‘sace satthā āgacchissati,",
  "atk-s0303a0:294_15": "idha nisīdissatī’’ti āsanaṁ paññattameva hoti antamaso phalakamattampi paṇṇasanthāramattampi.",
  "atk-s0303a0:294_16": "Khamanīyaṁ yāpanīyanti kacci dukkhaṁ khamituṁ iriyāpathaṁ vā yāpetuṁ sakkāti pucchati.",
  "atk-s0303a0:294_17": "Paṭikkamantīti nivattanti.",
  "atk-s0303a0:294_18": "Abhikkamantīti adhigacchanti .",
  "atk-s0303a0:294_19": "Paṭikkamosānanti paṭikkamo etāsaṁ.",
  "atk-s0303a0:294_20": "Sīlato na upavadatīti sīlaṁ ārabbha sīlabhāvena na upavadati.",
  "atk-s0303a0:294_21": "Cirapaṭikāhanti cirapaṭiko ahaṁ,",
  "atk-s0303a0:294_22": "cirato paṭṭhāya ahanti attho.",
  "atk-s0303a0:294_23": "Pūtikāyenāti attano suvaṇṇavaṇṇampi kāyaṁ bhagavā dhuvapaggharaṇaṭṭhena evamāha. Yo kho, vakkali,",
  "atk-s0303a0:294_24": "dhammanti idha bhagavā ‘‘dhammakāyo kho, mahārāja,",
  "atk-s0303a0:294_25": "tathāgato’’ti vuttaṁ dhammakāyataṁ dasseti.",
  "atk-s0303a0:294_26": "Navavidho hi lokuttaradhammo tathāgatassa kāyo nāma.",
  "atk-s0303a0:295_0": "Idāni therassa tiparivaṭṭadhammadesanaṁ ārabhanto taṁ kiṁ maññasītiādimāha.",
  "atk-s0303a0:295_1": "Kāḷasilāti kāḷasilāvihāro.",
  "atk-s0303a0:295_2": "Vimokkhāyāti maggavimokkhatthāya.",
  "atk-s0303a0:295_3": "Suvimutto vimuccissatīti arahattaphalavimuttiyā vimutto hutvā vimuccissati.",
  "atk-s0303a0:295_4": "Tā kira devatā ‘‘yena nīhārena iminā vipassanā āraddhā,",
  "atk-s0303a0:295_5": "anantarāyena arahattaṁ pāpuṇissatī’’ti ñatvā evamāhaṁsu.",
  "atk-s0303a0:295_6": "Apāpakanti alāmakaṁ.",
  "atk-s0303a0:295_7": "Satthaṁ āharesīti thero kira adhimāniko ahosi.",
  "atk-s0303a0:295_8": "So samādhivipassanāhi vikkhambhitānaṁ kilesānaṁ samudācāraṁ apassanto ‘‘khīṇāsavomhī’’ti saññī hutvā ‘‘kiṁ me iminā dukkhena jīvitena?",
  "atk-s0303a0:295_9": "Satthaṁ āharitvā marissāmī’’ti tikhiṇena satthena kaṇṭhanāḷaṁ chindi.",
  "atk-s0303a0:295_10": "Athassa dukkhā vedanā uppajji.",
  "atk-s0303a0:295_11": "So tasmiṁ khaṇe attano puthujjanabhāvaṁ ñatvā avissaṭṭhakammaṭṭhānattā sīghaṁ mūlakammaṭṭhānaṁ ādāya sammasanto arahattaṁ pāpuṇitvāva kālamakāsi.",
  "atk-s0303a0:295_12": "Paccavekkhaṇā panassa ca kathaṁ ahosīti?",
  "atk-s0303a0:295_13": "Khīṇāsavassa ekūnavīsati paccavekkhaṇā na sabbāva avassaṁ laddhabbā,",
  "atk-s0303a0:295_14": "tikhiṇenāpi pana asinā sīse chijjante ekaṁ dve ñāṇāni avassaṁ uppajjanti.",
  "atk-s0303a0:296_0": "Vivattakkhandhanti parivattakkhandhaṁ.",
  "atk-s0303a0:296_1": "Semānanti sayamānaṁ.",
  "atk-s0303a0:296_2": "Thero kira uttānako nipanno satthaṁ āhari.",
  "atk-s0303a0:296_3": "Tassa sarīraṁ yathāṭhitameva ahosi.",
  "atk-s0303a0:296_4": "Sīsaṁ pana dakkhiṇapassena parivattitvā aṭṭhāsi.",
  "atk-s0303a0:296_5": "Ariyasāvakā hi yebhuyyena dakkhiṇapasseneva kālaṁ karonti.",
  "atk-s0303a0:296_6": "Tenassa sarīraṁ yathāṭhitaṁyeva ahosi.",
  "atk-s0303a0:296_7": "Sīsaṁ pana dakkhiṇapassena parivattitvā ṭhitaṁ.",
  "atk-s0303a0:296_8": "Taṁ sandhāya vivattakkhandho nāma jātotipi vadanti.",
  "atk-s0303a0:296_9": "Dhūmāyitattanti dhūmāyanabhāvaṁ .",
  "atk-s0303a0:296_10": "Timirāyitattanti timirāyanabhāvaṁ.",
  "atk-s0303a0:296_11": "Dhūmavalāhakaṁ viya timiravalāhakaṁ viya cāti attho. Pañcamaṁ.",
  "atk-s0303a0:297_0": "6. Assajisuttavaṇṇanā",
  "atk-s0303a0:298_0": "88.",
  "atk-s0303a0:298_1": "Chaṭṭhe kassapakārāmeti kassapaseṭṭhinā kārite ārāme.",
  "atk-s0303a0:298_2": "Kāyasaṅkhāreti assāsapassāse .",
  "atk-s0303a0:298_3": "So hi te catutthajjhānena passambhitvā passambhitvā vihāsi.",
  "atk-s0303a0:298_4": "Evaṁ hotīti idāni taṁ samādhiṁ appaṭilabhantassa evaṁ hoti.",
  "atk-s0303a0:298_5": "No cassāhaṁ parihāyāmīti kacci nu kho ahaṁ sāsanato na parihāyāmi?",
  "atk-s0303a0:298_6": "Tassa kira ābādhadosena appitappitā samāpatti parihāyi,",
  "atk-s0303a0:298_7": "tasmā evaṁ cintesi.",
  "atk-s0303a0:298_8": "Samādhisārakā samādhisāmaññāti samādhiṁyeva sārañca sāmaññañca maññanti.",
  "atk-s0303a0:298_9": "Mayhaṁ pana sāsane na etaṁ sāraṁ,",
  "atk-s0303a0:298_10": "vipassanāmaggaphalāni sāraṁ.",
  "atk-s0303a0:298_11": "So tvaṁ samādhito parihāyanto kasmā cintesi ‘‘sāsanato parihāyāmī’’ti.",
  "atk-s0303a0:298_12": "Evaṁ theraṁ assāsetvā idānissa tiparivaṭṭaṁ dhammadesanaṁ ārabhanto taṁ kiṁ maññasītiādimāha.",
  "atk-s0303a0:298_13": "Athassa tiparivaṭṭadesanāvasāne arahattaṁ pattassa satatavihāraṁ dassento so sukhaṁ ce vedanaṁ vedayatītiādimāha .",
  "atk-s0303a0:298_14": "Tattha anabhinanditāti pajānātīti sukhavedanāya tāva abhinandanā hotu,",
  "atk-s0303a0:298_15": "dukkhavedanāya kathaṁ hotīti?",
  "atk-s0303a0:298_16": "Dukkhaṁ patvā sukhaṁ pattheti,",
  "atk-s0303a0:298_17": "yadaggena sukhaṁ pattheti,",
  "atk-s0303a0:298_18": "tadaggena dukkhaṁ patthetiyeva.",
  "atk-s0303a0:298_19": "Sukhavipariṇāmena hi dukkhaṁ āgatameva hotīti evaṁ dukkhe abhinandanā veditabbā.",
  "atk-s0303a0:298_20": "Sesaṁ pubbe vuttanayamevāti. Chaṭṭhaṁ.",
  "atk-s0303a0:299_0": "7. Khemakasuttavaṇṇanā",
  "atk-s0303a0:300_0": "89.",
  "atk-s0303a0:300_1": "Sattame attaniyanti attano parikkhārajātaṁ.",
  "atk-s0303a0:300_2": "Asmīti adhigatanti asmīti evaṁ pavattā taṇhāmānā adhigatā.",
  "atk-s0303a0:300_3": "Sandhāvanikāyāti punappunaṁ gamanāgamanena.",
  "atk-s0303a0:300_4": "Upasaṅkamīti badarikārāmato gāvutamattaṁ ghositārāmaṁ agamāsi.",
  "atk-s0303a0:300_5": "Dāsakatthero pana catukkhattuṁ gamanāgamanena taṁdivasaṁ dviyojanaṁ addhānaṁ āhiṇḍi.",
  "atk-s0303a0:300_6": "Kasmā pana taṁ therā pahiṇiṁsu?",
  "atk-s0303a0:300_7": "Vissutassa dhammakathikassa santikā dhammaṁ suṇissāmāti.",
  "atk-s0303a0:300_8": "Sayaṁ kasmā na gatāti?",
  "atk-s0303a0:300_9": "Therassa vasanaṭṭhānaṁ araññaṁ sambādhaṁ,",
  "atk-s0303a0:300_10": "tattha saṭṭhimattānaṁ therānaṁ ṭhātuṁ vā nisīdituṁ vā okāso natthīti na gatā.",
  "atk-s0303a0:300_11": "‘‘Idhāgantvā amhākaṁ dhammaṁ kathetū’’tipi kasmā pana na pahiṇiṁsūti?",
  "atk-s0303a0:300_12": "Therassa ābādhikattā.",
  "atk-s0303a0:300_13": "Atha kasmā punappunaṁ pahiṇiṁsūti?",
  "atk-s0303a0:300_14": "Sayameva ñatvā amhākaṁ kathetuṁ āgamissatīti.",
  "atk-s0303a0:300_15": "Theropi tesaṁ ajjhāsayaṁ ñatvāva agamāsīti.",
  "atk-s0303a0:301_0": "Na khvāhaṁ, āvuso,",
  "atk-s0303a0:301_1": "rūpanti yo hi rūpameva asmīti vadati,",
  "atk-s0303a0:301_2": "tena itare cattāro khandhā paccakkhātā honti.",
  "atk-s0303a0:301_3": "Yo aññatra rūpā vadati,",
  "atk-s0303a0:301_4": "tena rūpaṁ paccakkhātaṁ hoti.",
  "atk-s0303a0:301_5": "Vedanādīsupi eseva nayo.",
  "atk-s0303a0:301_6": "Therassa pana samūhato pañcasupi khandhesu asmīti adhigato,",
  "atk-s0303a0:301_7": "tasmā evamāha.",
  "atk-s0303a0:301_8": "Hotevāti hotiyeva.",
  "atk-s0303a0:301_9": "Anusahagatoti sukhumo.",
  "atk-s0303a0:301_10": "Ūseti chārikākhāre.",
  "atk-s0303a0:301_11": "Khāreti ūsakhāre.",
  "atk-s0303a0:301_12": "Sammadditvāti temetvā khādetvā.",
  "atk-s0303a0:302_0": "Evamevakhoti ettha idaṁ opammasaṁsandanaṁ –",
  "atk-s0303a0:302_1": "kiliṭṭhavatthaṁ viya hi puthujjanassa cittācāro,",
  "atk-s0303a0:302_2": "tayo khārā viya tisso anupassanā,",
  "atk-s0303a0:302_3": "tīhi khārehi dhotavatthaṁ viya desanāya madditvā ṭhito anāgāmino cittācāro,",
  "atk-s0303a0:302_4": "anusahagato ūsādigandho viya arahattamaggavajjhā kilesā,",
  "atk-s0303a0:302_5": "gandhakaraṇḍako viya arahattamaggañāṇaṁ gandhakaraṇḍakaṁ āgamma anusahagatānaṁ ūsagandhādīnaṁ samugghāto viya arahattamaggena sabbakilesakkhayo,",
  "atk-s0303a0:302_6": "gandhaparibhāvitavatthaṁ nivāsetvā chaṇadivase antaravīthiyaṁ sugandhagandhino vicaraṇaṁ viya khīṇāsavassa",
  "atk-s0303a0:302_7": "sīlagandhādīhi dasa disā upavāyantassa yathākāmacāro.",
  "atk-s0303a0:303_0": "Ācikkhitunti kathetuṁ.",
  "atk-s0303a0:303_1": "Desetunti pakāsetuṁ.",
  "atk-s0303a0:303_2": "Paññāpetunti jānāpetuṁ.",
  "atk-s0303a0:303_3": "Paṭṭhapetunti patiṭṭhāpetuṁ.",
  "atk-s0303a0:303_4": "Vivaritunti vivaṭaṁ kātuṁ.",
  "atk-s0303a0:303_5": "Vibhajitunti suvibhattaṁ kātuṁ.",
  "atk-s0303a0:303_6": "Uttānīkātunti uttānakaṁ kātuṁ.",
  "atk-s0303a0:303_7": "Saṭṭhimattānaṁ therānanti te kira therena kathitakathitaṭṭhāne vipassanaṁ paṭṭhapetvā uparūpari sammasantā desanāpariyosāne arahattaṁ pāpuṇiṁsu.",
  "atk-s0303a0:303_8": "Theropi aññena nīhārena akathetvā vipassanāsahagatacitteneva kathesi.",
  "atk-s0303a0:303_9": "Tasmā sopi arahattaṁ pāpuṇi.",
  "atk-s0303a0:303_10": "Tena vuttaṁ –",
  "atk-s0303a0:303_11": "‘‘saṭṭhimattānaṁ therānaṁ bhikkhūnaṁ anupādāya āsavehi cittāni vimucciṁsu āyasmato khemakassa cā’’ti. Sattamaṁ.",
  "atk-s0303a0:304_0": "8. Channasuttavaṇṇanā",
  "atk-s0303a0:305_0": "90.",
  "atk-s0303a0:305_1": "Aṭṭhame āyasmā channoti tathāgatena saddhiṁ ekadivase jāto mahābhinikkhamanadivase saddhiṁ nikkhamitvā",
  "atk-s0303a0:305_2": "puna aparabhāge satthu santike pabbajitvā ‘‘amhākaṁ buddho amhākaṁ dhammo’’ti evaṁ makkhī ceva paḷāsī",
  "atk-s0303a0:305_3": "ca hutvā sabrahmacārīnaṁ pharusavācāya saṅghaṭṭanaṁ karonto thero.",
  "atk-s0303a0:305_4": "Avāpuraṇaṁ ādāyāti kuñcikaṁ gahetvā.",
  "atk-s0303a0:305_5": "Vihārena vihāraṁ upasaṅkamitvāti ekaṁ vihāraṁ pavisitvā tato aññaṁ,",
  "atk-s0303a0:305_6": "tato aññanti evaṁ tena tena vihārena taṁ taṁ vihāraṁ upasaṅkamitvā.",
  "atk-s0303a0:305_7": "Etadavoca ovadantu manti kasmā evaṁ mahantena ussāhena tattha tattha gantvā etaṁ avocāti?",
  "atk-s0303a0:305_8": "Uppannasaṁvegatāya.",
  "atk-s0303a0:305_9": "Tassa hi parinibbute satthari dhammasaṅgāhakattherehi pesito āyasmā ānando kosambiṁ gantvā brahmadaṇḍaṁ adāsi.",
  "atk-s0303a0:305_10": "So dinne brahmadaṇḍe sañjātapariḷāho visaññībhūto patitvā puna saññaṁ labhitvā vuṭṭhāya ekassa bhikkhuno santikaṁ gato,",
  "atk-s0303a0:305_11": "so tena saddhiṁ kiñci na kathesi.",
  "atk-s0303a0:305_12": "Aññassa santikaṁ agamāsi,",
  "atk-s0303a0:305_13": "sopi na kathesīti evaṁ sakalavihāraṁ vicaritvā nibbinno pattacīvaraṁ ādāya bārāṇasiṁ gantvā uppannasaṁvego tattha tattha gantvā evaṁ avoca.",
  "atk-s0303a0:306_0": "Sabbe saṅkhārā aniccāti sabbe tebhūmakasaṅkhārā aniccā.",
  "atk-s0303a0:306_1": "Sabbe dhammā anattāti sabbe catubhūmakadhammā anattā.",
  "atk-s0303a0:306_2": "Iti sabbepi te bhikkhū theraṁ ovadantā aniccalakkhaṇaṁ anattalakkhaṇanti dveva lakkhaṇāni kathetvā dukkhalakkhaṇaṁ na kathayiṁsu. Kasmā?",
  "atk-s0303a0:306_3": "Evaṁ kira nesaṁ ahosi –",
  "atk-s0303a0:306_4": "‘‘ayaṁ bhikkhu vādī dukkhalakkhaṇe paññāpiyamāne rūpaṁ dukkhaṁ…pe…",
  "atk-s0303a0:306_5": "viññāṇaṁ dukkhaṁ,",
  "atk-s0303a0:306_6": "maggo dukkho,",
  "atk-s0303a0:306_7": "phalaṁ dukkhanti ‘tumhe dukkhappattā bhikkhū nāmā’ti gahaṇaṁ gaṇheyya,",
  "atk-s0303a0:306_8": "yathā gahaṇaṁ gahetuṁ na sakkoti,",
  "atk-s0303a0:306_9": "evaṁ niddosamevassa katvā kathessāmā’’ti dveva lakkhaṇāni kathayiṁsu.",
  "atk-s0303a0:307_0": "Paritassanā upādānaṁ uppajjatīti paritassanā ca upādānañca uppajjati.",
  "atk-s0303a0:307_1": "Paccudāvattati mānasaṁ,",
  "atk-s0303a0:307_2": "atha ko carahi me attāti yadi rūpādīsu ekopi anattā,",
  "atk-s0303a0:307_3": "atha ko nāma me attāti evaṁ paṭinivattati ‘‘mayhaṁ mānasa’’nti.",
  "atk-s0303a0:307_4": "Ayaṁ kira thero paccaye apariggahetvā vipassanaṁ paṭṭhapesi,",
  "atk-s0303a0:307_5": "sāssa dubbalavipassanā attagāhaṁ pariyādātuṁ asakkuṇantī saṅkhāresu suññato upaṭṭhahantesu ‘‘ucchijjissāmi",
  "atk-s0303a0:307_6": "vinassissāmī’’ti ucchedadiṭṭhiyā ceva paritassanāya ca paccayo ahosi.",
  "atk-s0303a0:307_7": "So ca attānaṁ pāpate papatantaṁ viya disvā,",
  "atk-s0303a0:307_8": "‘‘paritassanā upādānaṁ uppajjati,",
  "atk-s0303a0:307_9": "paccudāvattati mānasaṁ,",
  "atk-s0303a0:307_10": "atha ko carahi me attā’’ti āha.",
  "atk-s0303a0:307_11": "Na kho panevaṁ dhammaṁ passato hotīti catusaccadhammaṁ passantassa evaṁ na hoti.",
  "atk-s0303a0:307_12": "Tāvatikā vissaṭṭhīti tattako vissāso.",
  "atk-s0303a0:307_13": "Sammukhā metanti thero tassa vacanaṁ sutvā,",
  "atk-s0303a0:307_14": "‘‘kīdisā nu kho imassa dhammadesanā sappāyā’’ti?",
  "atk-s0303a0:307_15": "Cintento tepiṭakaṁ buddhavacanaṁ vicinitvā kaccānasuttaṁ (saṁ. ni.",
  "atk-s0303a0:307_16": "2.15) addasa ‘‘idaṁ āditova diṭṭhiviniveṭhanaṁ katvā majjhe buddhabalaṁ dīpetvā saṇhasukhumapaccayākāraṁ pakāsayamānaṁ gataṁ,",
  "atk-s0303a0:307_17": "idamassa desessāmī’’ti dassento ‘‘sammukhā meta’’ntiādimāha. Aṭṭhamaṁ.",
  "atk-s0303a0:308_0": "9-10. Rāhulasuttādivaṇṇanā",
  "atk-s0303a0:309_0": "91-92.",
  "atk-s0303a0:309_1": "Navamadasamāni rāhulasaṁyutte (saṁ. ni.",
  "atk-s0303a0:309_2": "2.188) vuttatthāneva.",
  "atk-s0303a0:309_3": "Kevalaṁ hetāni ayaṁ theravaggoti katvā idhāgatānīti.",
  "atk-s0303a0:309_4": "Navamadasamāni.",
  "atk-s0303a0:310_0": "Theravaggo navamo.",
  "atk-s0303a0:311_0": "10. Pupphavaggo",
  "atk-s0303a0:312_0": "1. Nadīsuttavaṇṇanā",
  "atk-s0303a0:313_0": "93.",
  "atk-s0303a0:313_1": "Pupphavaggassa paṭhame pabbateyyāti pabbate pavattā.",
  "atk-s0303a0:313_2": "Ohārinīti sote patitapatitāni tiṇapaṇṇakaṭṭhādīni heṭṭhāhārinī.",
  "atk-s0303a0:313_3": "Dūraṅgamāti nikkhantaṭṭhānato paṭṭhāya catupañcayojanasatagāminī.",
  "atk-s0303a0:313_4": "Sīghasotāti caṇḍasotā.",
  "atk-s0303a0:313_5": "Kāsātiādīni sabbāni tiṇajātāni.",
  "atk-s0303a0:313_6": "Rukkhāti eraṇḍādayo dubbalarukkhā.",
  "atk-s0303a0:313_7": "Te naṁ ajjholambeyyunti te tīre jātāpi onamitvā aggehi udakaṁ phusantehi adhiolambeyyuṁ,",
  "atk-s0303a0:313_8": "upari lambeyyunti attho.",
  "atk-s0303a0:313_9": "Palujjeyyunti samūlamattikāya saddhiṁ sīse pateyyuṁ.",
  "atk-s0303a0:313_10": "So tehi ajjhotthaṭo vālukamattikodakehi mukhaṁ pavisantehi mahāvināsaṁ pāpuṇeyya.",
  "atk-s0303a0:314_0": "Evamevakhoti ettha sote patitapuriso viya vaṭṭasannissito bālaputhujjano daṭṭhabbo,",
  "atk-s0303a0:314_1": "ubhatotīre kāsādayo viya dubbalapañcakkhandhā,",
  "atk-s0303a0:314_2": "‘‘ime gahitāpi maṁ tāretuṁ na sakkhissantī’’ti tassa purisassa ajānitvā gahaṇaṁ viya ime khandhā ‘‘na",
  "atk-s0303a0:314_3": "mayhaṁ sahāyā’’ti bālaputhujjanassa ajānitvā catūhi gāhehi gahaṇaṁ,",
  "atk-s0303a0:314_4": "gahitagahitānaṁ palujjanattā purisassa byasanappatti viya catūhi gāhehi gahitānaṁ khandhānaṁ vipariṇāme",
  "atk-s0303a0:314_5": "bālaputhujjanassa sokādibyasanappatti veditabbā. Paṭhamaṁ.",
  "atk-s0303a0:315_0": "2. Pupphasuttavaṇṇanā",
  "atk-s0303a0:316_0": "94.",
  "atk-s0303a0:316_1": "Dutiye vivadatīti ‘‘aniccaṁ dukkhaṁ anattā asubha’’nti yathāsabhāvena vadantena saddhiṁ ‘‘niccaṁ sukhaṁ attā subha’’nti vadanto vivadati.",
  "atk-s0303a0:316_2": "Lokadhammoti khandhapañcakaṁ.",
  "atk-s0303a0:316_3": "Tañhi lujjanasabhāvattā lokadhammoti vuccati.",
  "atk-s0303a0:316_4": "Kinti karomīti kathaṁ karomi?",
  "atk-s0303a0:316_5": "Mayhañhi paṭipattikathanameva bhāro,",
  "atk-s0303a0:316_6": "paṭipattipūraṇaṁ pana kulaputtānaṁ bhāroti dasseti.",
  "atk-s0303a0:316_7": "Imasmiṁ sutte tayo lokā kathitā. ‘‘Nāhaṁ,",
  "atk-s0303a0:316_8": "bhikkhave,",
  "atk-s0303a0:316_9": "lokenā’’ti ettha hi sattaloko kathito, ‘‘atthi,",
  "atk-s0303a0:316_10": "bhikkhave,",
  "atk-s0303a0:316_11": "loke lokadhammo’’ti ettha saṅkhāraloko,",
  "atk-s0303a0:316_12": "‘‘tathāgato loke jāto loke saṁvaḍḍho’’ti ettha okāsaloko kathito. Dutiyaṁ.",
  "atk-s0303a0:317_0": "3. Pheṇapiṇḍūpamasuttavaṇṇanā",
  "atk-s0303a0:318_0": "95.",
  "atk-s0303a0:318_1": "Tatiye gaṅgāya nadiyā tīreti ayujjhapuravāsino aparimāṇabhikkhuparivāraṁ cārikaṁ caramānaṁ tathāgataṁ",
  "atk-s0303a0:318_2": "attano nagaraṁ sampattaṁ disvā ekasmiṁ gaṅgāya nivattanaṭṭhāne mahāvanasaṇḍamaṇḍitappadese satthu vihāraṁ",
  "atk-s0303a0:318_3": "katvā adaṁsu.",
  "atk-s0303a0:318_4": "Bhagavā tattha viharati.",
  "atk-s0303a0:318_5": "Taṁ sandhāya vuttaṁ ‘‘gaṅgāya nadiyā tīre’’ti.",
  "atk-s0303a0:318_6": "Tatra kho bhagavā bhikkhū āmantesīti tasmiṁ vihāre vasanto bhagavā sāyanhasamayaṁ gandhakuṭito nikkhamitvā",
  "atk-s0303a0:318_7": "gaṅgātīre paññattavarabuddhāsane nisinno gaṅgāya nadiyā āgacchantaṁ mahantaṁ pheṇapiṇḍaṁ disvā,",
  "atk-s0303a0:318_8": "‘‘mama sāsane pañcakkhandhanissitaṁ ekaṁ dhammaṁ kathessāmī’’ti cintetvā parivāretvā nisinne bhikkhū āmantesi.",
  "atk-s0303a0:319_0": "Mahantaṁpheṇapiṇḍanti uṭṭhānuṭṭhāne badarapakkappamāṇato paṭṭhāya anusotāgamanena anupubbena pavaḍḍhitvā pabbatakūṭamattaṁ jātaṁ,",
  "atk-s0303a0:319_1": "yattha udakasappādayo anekapāṇayo nivasanti,",
  "atk-s0303a0:319_2": "evarūpaṁ mahantaṁ pheṇapiṇḍaṁ.",
  "atk-s0303a0:319_3": "Āvaheyyāti āhareyya.",
  "atk-s0303a0:319_4": "So panāyaṁ pheṇapiṇḍo uṭṭhitaṭṭhānepi bhijjati ,",
  "atk-s0303a0:319_5": "thokaṁ gantvāpi,",
  "atk-s0303a0:319_6": "ekadviyojanādivasena dūraṁ gantvāpi,",
  "atk-s0303a0:319_7": "antarā pana abhijjantopi mahāsamuddaṁ patvā avassameva bhijjati.",
  "atk-s0303a0:319_8": "Nijjhāyeyyāti olokeyya.",
  "atk-s0303a0:319_9": "Yoniso upaparikkheyyāti kāraṇena upaparikkheyya.",
  "atk-s0303a0:319_10": "Kiñhi siyā,",
  "atk-s0303a0:319_11": "bhikkhave,",
  "atk-s0303a0:319_12": "pheṇapiṇḍe sāroti,",
  "atk-s0303a0:319_13": "bhikkhave,",
  "atk-s0303a0:319_14": "pheṇapiṇḍamhi sāro nāma kiṁ bhaveyya?",
  "atk-s0303a0:319_15": "Vilīyitvā viddhaṁseyyeva.",
  "atk-s0303a0:320_0": "Evamevakhoti yathā pheṇapiṇḍo nissāro,",
  "atk-s0303a0:320_1": "evaṁ rūpampi niccasāradhuvasāraattasāravirahena nissārameva.",
  "atk-s0303a0:320_2": "Yathā ca so ‘‘iminā pattaṁ vā thālakaṁ vā karissāmī’’ti gahetuṁ na sakkā,",
  "atk-s0303a0:320_3": "gahitopi tamatthaṁ na sādheti,",
  "atk-s0303a0:320_4": "bhijjati eva,",
  "atk-s0303a0:320_5": "evaṁ rūpampi niccanti vā dhuvanti vā ahanti vā mamanti vā gahetuṁ na sakkā,",
  "atk-s0303a0:320_6": "gahitampi na tathā tiṭṭhati,",
  "atk-s0303a0:320_7": "aniccaṁ dukkhaṁ anattā asubhaññeva hotīti evaṁ pheṇapiṇḍasadisameva hoti.",
  "atk-s0303a0:320_8": "Yathā vā pana pheṇapiṇḍo chiddāvachiddo anekasandhighaṭito bahūnaṁ udakasappādīnaṁ pāṇānaṁ āvāso,",
  "atk-s0303a0:320_9": "evaṁ rūpampi chiddāvachiddaṁ anekasandhighaṭitaṁ,",
  "atk-s0303a0:320_10": "kulavasenevettha asīti kimikulāni vasanti,",
  "atk-s0303a0:320_11": "tadeva tesaṁ sūtigharampi vaccakuṭipi gilānasālāpi susānampi,",
  "atk-s0303a0:320_12": "na te aññattha gantvā gabbhavuṭṭhānādīni karonti,",
  "atk-s0303a0:320_13": "evampi pheṇapiṇḍasadisaṁ.",
  "atk-s0303a0:321_0": "Yathā ca pheṇapiṇḍo ādito badarapakkamatto hutvā anupubbena pabbatakūṭamattopi hoti,",
  "atk-s0303a0:321_1": "evaṁ rūpampi ādito kalalamattaṁ hutvā anupubbena byāmamattampi gomahiṁsahatthiādīnaṁ vasena pabbatakūṭādimattaṁ",
  "atk-s0303a0:321_2": "hoti macchakacchapādīnaṁ vasena anekayojanasatapamāṇampi,",
  "atk-s0303a0:321_3": "evampi pheṇapiṇḍasadisaṁ.",
  "atk-s0303a0:321_4": "Yathā ca pheṇapiṇḍo uṭṭhitamattopi bhijjati,",
  "atk-s0303a0:321_5": "thokaṁ gantvāpi,",
  "atk-s0303a0:321_6": "dūraṁ gantvāpi,",
  "atk-s0303a0:321_7": "samuddaṁ patvā pana avassameva bhijjati,",
  "atk-s0303a0:321_8": "evamevaṁ rūpampi kalalabhāvepi bhijjati abbudādibhāvepi,",
  "atk-s0303a0:321_9": "antarā pana abhijjamānampi vassasatāyukānaṁ vassasataṁ patvā avassameva bhijjati,",
  "atk-s0303a0:321_10": "maraṇamukhe cuṇṇavicuṇṇaṁ hoti,",
  "atk-s0303a0:321_11": "evampi pheṇapiṇḍasadisaṁ.",
  "atk-s0303a0:322_0": "Kiñhisiyā,",
  "atk-s0303a0:322_1": "bhikkhave,",
  "atk-s0303a0:322_2": "vedanāya sārotiādīsu vedanādīnaṁ pubbuḷādīhi evaṁ sadisatā veditabbā.",
  "atk-s0303a0:322_3": "Yathā hi pubbuḷo asāro evaṁ vedanāpi.",
  "atk-s0303a0:322_4": "Yathā ca so abalo agayhūpago,",
  "atk-s0303a0:322_5": "na sakkā taṁ gahetvā phalakaṁ vā āsanaṁ vā kātuṁ,",
  "atk-s0303a0:322_6": "gahitopi bhijjateva,",
  "atk-s0303a0:322_7": "evaṁ vedanāpi abalā agayhūpagā,",
  "atk-s0303a0:322_8": "na sakkā niccāti vā dhuvāti vā gahetuṁ,",
  "atk-s0303a0:322_9": "gahitāpi na tathā tiṭṭhati,",
  "atk-s0303a0:322_10": "evaṁ agayhūpagatāyapi vedanā pubbuḷasadisā.",
  "atk-s0303a0:322_11": "Yathā pana tasmiṁ tasmiṁ udakabindumhi pubbuḷo uppajjati ceva bhijjati ca,",
  "atk-s0303a0:322_12": "na ciraṭṭhitiko hoti,",
  "atk-s0303a0:322_13": "evaṁ vedanāpi uppajjati ceva bhijjati ca,",
  "atk-s0303a0:322_14": "na ciraṭṭhitikā hoti.",
  "atk-s0303a0:322_15": "Ekaccharakkhaṇe koṭisatasahassasaṅkhā uppajjitvā nirujjhati.",
  "atk-s0303a0:322_16": "Yathā ca pubbuḷo udakatalaṁ,",
  "atk-s0303a0:322_17": "udakabinduṁ,",
  "atk-s0303a0:322_18": "udakajallaṁ,",
  "atk-s0303a0:322_19": "saṅkaḍḍhitvā puṭaṁ katvā gahaṇavātañcāti cattāri kāraṇāni paṭicca uppajjati,",
  "atk-s0303a0:322_20": "evaṁ vedanāpi vatthuṁ ārammaṇaṁ kilesajallaṁ phassasaṅghaṭṭanañcāti cattāri kāraṇāni paṭicca uppajjati.",
  "atk-s0303a0:322_21": "Evampi vedanā pubbuḷasadisā.",
  "atk-s0303a0:323_0": "Saññāpi asārakaṭṭhena marīcisadisā.",
  "atk-s0303a0:323_1": "Tathā agayhūpagaṭṭhena.",
  "atk-s0303a0:323_2": "Na hi sakkā taṁ gahetvā pivituṁ vā nhāyituṁ vā bhājanaṁ vā pūretuṁ.",
  "atk-s0303a0:323_3": "Apica yathā marīci vipphandati,",
  "atk-s0303a0:323_4": "sañjātūmivegā viya khāyati,",
  "atk-s0303a0:323_5": "evaṁ nīlasaññādibhedā saññāpi nīlādianubhavanatthāya phandati vipphandati.",
  "atk-s0303a0:323_6": "Yathā ca marīci mahājanaṁ vippalambheti ‘‘puṇṇavāpi viya puṇṇanadī viya dissatī’’ti vadāpeti,",
  "atk-s0303a0:323_7": "evaṁ saññāpi vippalambheti,",
  "atk-s0303a0:323_8": "‘‘idaṁ nīlakaṁ subhaṁ sukhaṁ nicca’’nti vadāpeti.",
  "atk-s0303a0:323_9": "Pītakādīsupi eseva nayo.",
  "atk-s0303a0:323_10": "Evaṁ saññā vippalambhanenāpi marīcisadisā.",
  "atk-s0303a0:324_0": "Akukkukajātanti anto asañjātaghanadaṇḍakaṁ.",
  "atk-s0303a0:324_1": "Saṅkhārāpi asārakaṭṭhena kadalikkhandhasadisā,",
  "atk-s0303a0:324_2": "tathā agayhūpagaṭṭhena .",
  "atk-s0303a0:324_3": "Yatheva hi kadalikkhandhato kiñci gahetvā na sakkā gopānasiādīnaṁ atthāya upanetuṁ,",
  "atk-s0303a0:324_4": "upanītampi na tathā hoti,",
  "atk-s0303a0:324_5": "evaṁ saṅkhārāpi na sakkā niccādivasena gahetuṁ,",
  "atk-s0303a0:324_6": "gahitāpi na tathā honti.",
  "atk-s0303a0:324_7": "Yathā ca kadalikkhandho bahupattavaṭṭisamodhāno hoti,",
  "atk-s0303a0:324_8": "evaṁ saṅkhārakkhandho bahudhammasamodhāno.",
  "atk-s0303a0:324_9": "Yathā ca kadalikkhandho nānālakkhaṇo.",
  "atk-s0303a0:324_10": "Aññoyeva hi bāhirāya pattavaṭṭiyā vaṇṇo,",
  "atk-s0303a0:324_11": "añño tato abbhantaraabbhantarānaṁ,",
  "atk-s0303a0:324_12": "evameva saṅkhārakkhandhepi aññadeva phassassa lakkhaṇaṁ,",
  "atk-s0303a0:324_13": "aññā cetanādīnaṁ,",
  "atk-s0303a0:324_14": "samodhānetvā pana saṅkhārakkhandhova vuccatīti evampi saṅkhārakkhandho kadalikkhandhasadiso.",
  "atk-s0303a0:325_0": "Cakkhumā purisoti maṁsacakkhunā ceva paññācakkhunā cāti dvīhi cakkhūhi cakkhumā.",
  "atk-s0303a0:325_1": "Maṁsacakkhumpi hissa parisuddhaṁ vaṭṭati apagatapaṭalapiḷakaṁ,",
  "atk-s0303a0:325_2": "paññācakkhumpi asārabhāvadassanasamatthaṁ.",
  "atk-s0303a0:325_3": "Viññāṇampi asārakaṭṭhena māyāsadisaṁ,",
  "atk-s0303a0:325_4": "tathā agayhūpagaṭṭhena.",
  "atk-s0303a0:325_5": "Yathā ca māyā ittarā lahupaccupaṭṭhānā,",
  "atk-s0303a0:325_6": "evaṁ viññāṇaṁ.",
  "atk-s0303a0:325_7": "Tañhi tatopi ittaratarañceva lahupaccupaṭṭhānatarañca.",
  "atk-s0303a0:325_8": "Teneva hi cittena puriso āgato viya gato viya ṭhito viya nisinno viya hoti.",
  "atk-s0303a0:325_9": "Aññadeva ca āgamanakāle cittaṁ,",
  "atk-s0303a0:325_10": "aññaṁ gamanakālādīsu.",
  "atk-s0303a0:325_11": "Evampi viññāṇaṁ māyāsadisaṁ.",
  "atk-s0303a0:325_12": "Māyā ca mahājanaṁ vañceti,",
  "atk-s0303a0:325_13": "yaṁkiñcideva ‘‘idaṁ suvaṇṇaṁ rajataṁ muttā’’ti gāhāpeti,",
  "atk-s0303a0:325_14": "viññāṇampi mahājanaṁ vañceti.",
  "atk-s0303a0:325_15": "Teneva hi cittena āgacchantaṁ viya gacchantaṁ viya ṭhitaṁ viya nisinnaṁ viya katvā gāhāpeti.",
  "atk-s0303a0:325_16": "Aññadeva ca āgamane cittaṁ,",
  "atk-s0303a0:325_17": "aññaṁ gamanādīsu.",
  "atk-s0303a0:325_18": "Evampi viññāṇaṁ māyāsadisaṁ.",
  "atk-s0303a0:326_0": "Bhūripaññenāti saṇhapaññena ceva vipulavitthatapaññena ca.",
  "atk-s0303a0:326_1": "Āyūti jīvitindriyaṁ.",
  "atk-s0303a0:326_2": "Usmāti kammajatejodhātu.",
  "atk-s0303a0:326_3": "Parabhattanti nānāvidhānaṁ kimigaṇādīnaṁ bhattaṁ hutvā.",
  "atk-s0303a0:326_4": "Etādisāyaṁ santānoti etādisī ayaṁ paveṇī matakassa yāva susānā ghaṭṭīyatīti.",
  "atk-s0303a0:326_5": "Māyāyaṁ bālalāpinīti yvāyaṁ viññāṇakkhandho nāma,",
  "atk-s0303a0:326_6": "ayaṁ bālamahājanalapāpanikamāyā nāma.",
  "atk-s0303a0:326_7": "Vadhakoti dvīhi kāraṇehi ayaṁ khandhasaṅkhāto vadhako aññamaññaghātanenapi,",
  "atk-s0303a0:326_8": "khandhesu sati vadho paññāyatītipi.",
  "atk-s0303a0:326_9": "Ekā hi pathavīdhātu bhijjamānā sesadhātuyo gahetvāva bhijjati,",
  "atk-s0303a0:326_10": "tathā āpodhātuādayo.",
  "atk-s0303a0:326_11": "Rūpakkhandho ca bhijjamāno arūpakkhandhe gahetvāva bhijjati,",
  "atk-s0303a0:326_12": "tathā arūpakkhandhesu vedanādayo saññādike.",
  "atk-s0303a0:326_13": "Cattāropi cete vatthurūpanti evaṁ aññamaññavadhanenettha vadhakatā veditabbā.",
  "atk-s0303a0:326_14": "Khandhesu pana sati vadhabandhanacchedādīni sambhavanti,",
  "atk-s0303a0:326_15": "evaṁ etesu sati vadhabhāvatopi vadhakatā veditabbā.",
  "atk-s0303a0:326_16": "Sabbasaṁyoganti sabbaṁ dasavidhampi saṁyojanaṁ.",
  "atk-s0303a0:326_17": "Accutaṁ padanti nibbānaṁ. Tatiyaṁ.",
  "atk-s0303a0:327_0": "4-6. Gomayapiṇḍasuttādivaṇṇanā",
  "atk-s0303a0:328_0": "96-98.",
  "atk-s0303a0:328_1": "Catutthe sassatisamanti sinerumahāpathavīcandimasūriyādīhi sassatīhi samaṁ.",
  "atk-s0303a0:328_2": "Parittaṁ gomayapiṇḍanti appamattakaṁ madhukapupphappamāṇaṁ gomayakhaṇḍaṁ.",
  "atk-s0303a0:328_3": "Kuto panānenetaṁ laddhanti.",
  "atk-s0303a0:328_4": "Paribhaṇḍakaraṇatthāya ābhatato gahitanti eke.",
  "atk-s0303a0:328_5": "Atthassa pana viññāpanatthaṁ iddhiyā abhisaṅkharitvā hatthāruḷhaṁ katanti veditabbanti.",
  "atk-s0303a0:328_6": "Attabhāvapaṭilābhoti paṭiladdhaattabhāvo.",
  "atk-s0303a0:328_7": "Na yidaṁ brahmacariyavāso paññāyethāti ayaṁ maggabrahmacariyavāso nāma na paññāyeyya.",
  "atk-s0303a0:328_8": "Maggo hi tebhūmakasaṅkhāre vivaṭṭento uppajjati.",
  "atk-s0303a0:328_9": "Yadi ca ettako attabhāvo nicco bhaveyya,",
  "atk-s0303a0:328_10": "maggo uppajjitvāpi saṅkhāravaṭṭaṁ vivaṭṭetuṁ na sakkuṇeyyāti brahmacariyavāso na paññāyetha.",
  "atk-s0303a0:329_0": "Idāni sace koci saṅkhāro nicco bhaveyya,",
  "atk-s0303a0:329_1": "mayā mahāsudassanarājakāle anubhūtā sampatti niccā bhaveyya,",
  "atk-s0303a0:329_2": "sāpi ca aniccāti taṁ dassetuṁ bhūtapubbāhaṁ bhikkhu rājā ahosintiādimāha.",
  "atk-s0303a0:329_3": "Tattha kusāvatīrājadhānippamukhānīti kusāvatīrājadhānī tesaṁ nagarānaṁ pamukhā,",
  "atk-s0303a0:329_4": "sabbaseṭṭhāti attho.",
  "atk-s0303a0:329_5": "Sāramayānīti rattacandanasāramayāni.",
  "atk-s0303a0:329_6": "Upadhānaṁ pana sabbesaṁ suttamayameva.",
  "atk-s0303a0:329_7": "Goṇakatthatānīti caturaṅgulādhikalomena kāḷakojavena atthatāni,",
  "atk-s0303a0:329_8": "yaṁ mahāpiṭṭhiyakojavoti vadanti.",
  "atk-s0303a0:329_9": "Paṭakatthatānīti ubhatolomena uṇṇāmayena setakambalena atthatāni.",
  "atk-s0303a0:329_10": "Paṭalikatthatānīti ghanapupphena uṇṇāmayaattharaṇena atthatāni.",
  "atk-s0303a0:329_11": "Kadalimigapavarapaccattharaṇānīti kadalimigacammamayena uttamapaccattharaṇena atthatāni.",
  "atk-s0303a0:329_12": "Taṁ kira paccattharaṇaṁ setavatthassa upari kadalimigacammaṁ attharitvā sibbetvā karonti.",
  "atk-s0303a0:329_13": "Sauttaracchadānīti saha uttaracchadena,",
  "atk-s0303a0:329_14": "upari baddhena rattavitānena saddhinti attho.",
  "atk-s0303a0:329_15": "Ubhatolohitakūpadhānīti sīsūpadhānañca pādūpadhānañcāti pallaṅkānaṁ ubhatolohitakūpadhānāni.",
  "atk-s0303a0:329_16": "Vejayantarathappamukhānīti ettha vejayanto nāma tassa rañño ratho,",
  "atk-s0303a0:329_17": "yassa cakkānaṁ indanīlamaṇimayā nābhi,",
  "atk-s0303a0:329_18": "sattaratanamayā arā,",
  "atk-s0303a0:329_19": "pavāḷamayā nemi,",
  "atk-s0303a0:329_20": "rajatamayo akkho,",
  "atk-s0303a0:329_21": "indanīlamaṇimayaṁ upakkharaṁ,",
  "atk-s0303a0:329_22": "rajatamayaṁ kubbaraṁ.",
  "atk-s0303a0:329_23": "So tesaṁ rathānaṁ pamukho aggo.",
  "atk-s0303a0:329_24": "Dukūlasandānānīti dukūlasantharāni.",
  "atk-s0303a0:329_25": "Kaṁsūpadhāraṇānīti rajatamayadohabhājanāni.",
  "atk-s0303a0:329_26": "Vatthakoṭisahassānīti yathārucitaṁ paribhuñjissatīti nhatvā ṭhitakāle upanītavatthāneva sandhāyetaṁ vuttaṁ.",
  "atk-s0303a0:329_27": "Bhattābhihāroti abhiharitabbabhattaṁ.",
  "atk-s0303a0:330_0": "Yamahaṁ tena samayena ajjhāvasāmīti yattha vasāmi,",
  "atk-s0303a0:330_1": "taṁ ekaññeva nagaraṁ hoti,",
  "atk-s0303a0:330_2": "avasesesu puttadhītādayo ceva dāsamanussā ca vasiṁsu.",
  "atk-s0303a0:330_3": "Pāsādakūṭāgārādīsupi eseva nayo.",
  "atk-s0303a0:330_4": "Pallaṅkādīsu ekaṁyeva sayaṁ paribhuñjati,",
  "atk-s0303a0:330_5": "sesā puttādīnaṁ paribhogā honti.",
  "atk-s0303a0:330_6": "Itthīsu ekāva paccupaṭṭhāti,",
  "atk-s0303a0:330_7": "sesā parivāramattā honti.",
  "atk-s0303a0:330_8": "Velāmikāti khattiyassa vā brāhmaṇiyā,",
  "atk-s0303a0:330_9": "brāhmaṇassa vā khattiyāniyā kucchismiṁ jātā.",
  "atk-s0303a0:330_10": "Paridahāmīti ekaṁyeva dussayugaṁ nivāsemi,",
  "atk-s0303a0:330_11": "sesāni parivāretvā vicarantānaṁ asītisahassādhikānaṁ soḷasannaṁ purisasatasahassānaṁ hontīti dasseti.",
  "atk-s0303a0:330_12": "Bhuñjāmīti paramappamāṇena nāḷikodanamattaṁ bhuñjāmi,",
  "atk-s0303a0:330_13": "sesaṁ parivāretvā vicarantānaṁ cattālīsasahassādhikānaṁ aṭṭhannaṁ purisasatasahassānaṁ hotīti dasseti.",
  "atk-s0303a0:330_14": "Ekathālipāko hi dasannaṁ janānaṁ pahoti.",
  "atk-s0303a0:331_0": "Iti imaṁ mahāsudassanakāle sampattiṁ dassetvā idāni tassā aniccataṁ dassento iti kho bhikkhūtiādimāha.",
  "atk-s0303a0:331_1": "Tattha vipariṇatāti pakatijahanena nibbutapadīpo viya apaṇṇattikabhāvaṁ gatā.",
  "atk-s0303a0:331_2": "Evaṁ aniccā kho bhikkhu saṅkhārāti evaṁ hutvāabhāvaṭṭhena aniccā.",
  "atk-s0303a0:331_3": "Ettāvatā bhagavā yathā nāma puriso satahatthubbedhe campakarukkhe nisseṇiṁ bandhitvā abhiruhitvā campakapupphaṁ ādāya nisseṇiṁ muñcanto otareyya,",
  "atk-s0303a0:331_4": "evamevaṁ nisseṇiṁ bandhanto viya anekavassakoṭisatasahassubbedhaṁ mahāsudassanasampattiṁ āruyha sampattimatthake",
  "atk-s0303a0:331_5": "ṭhitaṁ aniccalakkhaṇaṁ ādāya nisseṇiṁ muñcanto viya otiṇṇo.",
  "atk-s0303a0:331_6": "Evaṁ addhuvāti evaṁ udakapubbuḷādayo viya dhuvabhāvarahitā.",
  "atk-s0303a0:331_7": "Evaṁ anassāsikāti evaṁ supinake pītapānīyaṁ viya anulittacandanaṁ viya ca assāsavirahitā.",
  "atk-s0303a0:331_8": "Iti imasmiṁ sutte aniccalakkhaṇaṁ kathitaṁ.",
  "atk-s0303a0:331_9": "Pañcame sabbaṁ vuttanayameva.",
  "atk-s0303a0:331_10": "Chaṭṭhaṁ tathā bujjhanakassa ajjhāsayena vuttaṁ.",
  "atk-s0303a0:331_11": "Catutthādīni.",
  "atk-s0303a0:332_0": "7. Gaddulabaddhasuttavaṇṇanā",
  "atk-s0303a0:333_0": "99.",
  "atk-s0303a0:333_1": "Sattame yaṁ mahāsamuddoti yasmiṁ samaye pañcame sūriye uṭṭhite mahāsamuddo ussussati.",
  "atk-s0303a0:333_2": "Dukkhassa antakiriyanti cattāri saccāni appaṭivijjhitvā avijjāya nivutānaṁyeva sataṁ vaṭṭadukkhassa antakiriyaṁ paricchedaṁ na vadāmi.",
  "atk-s0303a0:333_3": "Sā gaddulabaddhoti gaddulena baddhasunakho.",
  "atk-s0303a0:333_4": "Khīleti pathaviyaṁ ākoṭite mahākhīle.",
  "atk-s0303a0:333_5": "Thambheti nikhaṇitvā ṭhapite thambhe.",
  "atk-s0303a0:333_6": "Evameva khoti ettha sunakho viya vaṭṭanissito bālo,",
  "atk-s0303a0:333_7": "gaddulo viya diṭṭhi,",
  "atk-s0303a0:333_8": "thambho viya sakkāyo,",
  "atk-s0303a0:333_9": "gaddularajjuyā thambhe upanibaddhasunakhassa thambhānuparivattanaṁ viya diṭṭhitaṇhāya sakkāye baddhassa",
  "atk-s0303a0:333_10": "puthujjanassa sakkāyānuparivattanaṁ veditabbaṁ. Sattamaṁ.",
  "atk-s0303a0:334_0": "8. Dutiyagaddulabaddhasuttavaṇṇanā",
  "atk-s0303a0:335_0": "100.",
  "atk-s0303a0:335_1": "Aṭṭhame tasmāti yasmā diṭṭhigaddulanissitāya taṇhārajjuyā sakkāyathambhe upanibaddho vaṭṭanissito bālaputhujjano",
  "atk-s0303a0:335_2": "sabbiriyāpathesu khandhapañcakaṁ nissāyeva pavattati,",
  "atk-s0303a0:335_3": "yasmā vā dīgharattamidaṁ cittaṁ saṁkiliṭṭhaṁ rāgena dosena mohena, tasmā.",
  "atk-s0303a0:335_4": "Cittasaṁkilesāti sunhātāpi hi sattā cittasaṁkileseneva saṁkilissanti,",
  "atk-s0303a0:335_5": "malaggahitasarīrāpi cittassa vodānattā visujjhanti.",
  "atk-s0303a0:335_6": "Tenāhu porāṇā –",
  "atk-s0303a0:336_0": "‘‘Rūpamhi saṁkiliṭṭhamhi, saṁkilissanti māṇavā;",
  "atk-s0303a0:337_0": "Rūpe suddhe visujjhanti, anakkhātaṁ mahesinā.",
  "atk-s0303a0:338_0": "‘‘Cittamhi saṁkiliṭṭhamhi, saṁkilissanti māṇavā;",
  "atk-s0303a0:339_0": "Citte suddhe visujjhanti, iti vuttaṁ mahesinā’’ti.",
  "atk-s0303a0:340_0": "Caraṇaṁ nāma cittanti vicaraṇacittaṁ.",
  "atk-s0303a0:340_1": "Saṅkhā nāma brāhmaṇapāsaṇḍikā honti,",
  "atk-s0303a0:340_2": "te paṭakoṭṭhakaṁ katvā tattha nānappakārā sugatiduggativasena sampattivipattiyo lekhāpetvā,",
  "atk-s0303a0:340_3": "‘‘imaṁ kammaṁ katvā idaṁ paṭilabhati,",
  "atk-s0303a0:340_4": "idaṁ katvā ida’’nti dassentā taṁ cittaṁ gahetvā vicaranti.",
  "atk-s0303a0:340_5": "Citteneva cittitanti cittakārena cintetvā katattā cittena cintitaṁ nāma.",
  "atk-s0303a0:340_6": "Cittaññeva cittataranti tassa cittassa upāyapariyesanacittaṁ tatopi cittataraṁ.",
  "atk-s0303a0:340_7": "Tiracchānagatā pāṇā citteneva cittitāti kammacitteneva cittitā.",
  "atk-s0303a0:340_8": "Taṁ pana kammacittaṁ ime vaṭṭakatittirādayo ‘‘evaṁ cittā bhavissāmā’’ti āyūhantā nāma natthi.",
  "atk-s0303a0:340_9": "Kammaṁ pana yoniṁ upaneti,",
  "atk-s0303a0:340_10": "yonimūlako tesaṁ cittabhāvo.",
  "atk-s0303a0:340_11": "Yoniupagatā hi sattā taṁtaṁyonikehi sadisacittāva honti.",
  "atk-s0303a0:340_12": "Iti yonisiddho cittabhāvo,",
  "atk-s0303a0:340_13": "kammasiddhā yonīti veditabbā.",
  "atk-s0303a0:341_0": "Apica cittaṁ nāmetaṁ sahajātaṁ sahajātadhammacittatāya bhūmicittatāya vatthucittatāya dvāracittatāya",
  "atk-s0303a0:341_1": "ārammaṇacittatāya kammanānattamūlakānaṁ liṅganānattasaññānānattavohāranānattādīnaṁ anekavidhānaṁ cittānaṁ",
  "atk-s0303a0:341_2": "nipphādanatāyapi tiracchānagatacittato cittatarameva veditabbaṁ.",
  "atk-s0303a0:342_0": "Rajakoti vatthesu raṅgena rūpasamuṭṭhāpanako.",
  "atk-s0303a0:342_1": "So pana acheko amanāpaṁ rūpaṁ karoti,",
  "atk-s0303a0:342_2": "cheko manāpaṁ dassanīyaṁ,",
  "atk-s0303a0:342_3": "evameva puthujjano akusalacittena vā ñāṇavippayuttakusalena vā cakkhusampadādivirahitaṁ virūpaṁ samuṭṭhāpeti,",
  "atk-s0303a0:342_4": "ñāṇasampayuttakusalena cakkhusampadādisampannaṁ abhirūpaṁ. Aṭṭhamaṁ.",
  "atk-s0303a0:343_0": "9. Vāsijaṭasuttavaṇṇanā",
  "atk-s0303a0:344_0": "101.",
  "atk-s0303a0:344_1": "Navame seyyathāpi,",
  "atk-s0303a0:344_2": "bhikkhave,",
  "atk-s0303a0:344_3": "kukkuṭiyā aṇḍānīti imā kaṇhapakkhasukkapakkhavasena dve upamā vuttā.",
  "atk-s0303a0:344_4": "Tāsu kaṇhapakkhaupamā atthassa asādhikā,",
  "atk-s0303a0:344_5": "itarā sādhikāti.",
  "atk-s0303a0:344_6": "Sukkapakkhaupamāya evaṁ attho veditabbo –",
  "atk-s0303a0:344_7": "seyyathāti opammatthe nipāto,",
  "atk-s0303a0:344_8": "apīti sambhāvanatthe.",
  "atk-s0303a0:344_9": "Ubhayenāpi seyyathā nāma,",
  "atk-s0303a0:344_10": "bhikkhaveti dasseti.",
  "atk-s0303a0:344_11": "Kukkuṭiyā aṇḍāni aṭṭha vā dasa vā dasa vā dvādasa vāti ettha pana kiñcāpi kukkuṭiyā vuttappakārato ūnādhikānipi aṇḍāni honti,",
  "atk-s0303a0:344_12": "vacanasiliṭṭhatāya pana evaṁ vuttaṁ.",
  "atk-s0303a0:344_13": "Evañhi loke siliṭṭhavacanaṁ hoti.",
  "atk-s0303a0:344_14": "Tānassūti tāni assu,",
  "atk-s0303a0:344_15": "tāni bhaveyyunti attho.",
  "atk-s0303a0:344_16": "Kukkuṭiyā sammā adhisayitānīti tāya ca janettiyā kukkuṭiyā pakkhe pasāretvā tesaṁ upari sayantiyā sammā adhisayitāni.",
  "atk-s0303a0:344_17": "Sammā pariseditānīti kālena kālaṁ utuṁ gaṇhāpentiyā suṭṭhu samantato seditāni usmīkatāni.",
  "atk-s0303a0:344_18": "Sammā paribhāvitānīti kālena kālaṁ suṭṭhu samantato bhāvitāni,",
  "atk-s0303a0:344_19": "kukkuṭagandhaṁ gāhāpitānīti attho.",
  "atk-s0303a0:344_20": "Kiñcāpi tassā kukkuṭiyāti tassā kukkuṭiyā iminā tividhakiriyākaraṇena appamādaṁ katvā kiñcāpi na evaṁ icchā upajjeyya.",
  "atk-s0303a0:344_21": "Athakho bhabbāva teti atha kho te kukkuṭapotakā vuttanayena sotthinā abhinibbhijjituṁ bhabbāva.",
  "atk-s0303a0:344_22": "Te hi yasmā tāya kukkuṭiyā evaṁ tīhākārehi tāni aṇḍāni paripāliyamānāni na pūtīni honti,",
  "atk-s0303a0:344_23": "yo nesaṁ allasineho,",
  "atk-s0303a0:344_24": "sopi pariyādānaṁ gacchati,",
  "atk-s0303a0:344_25": "kapālaṁ tanukaṁ hoti,",
  "atk-s0303a0:344_26": "pādanakhasikhā ca mukhatuṇḍakañca kharaṁ hoti,",
  "atk-s0303a0:344_27": "sayampi pariṇāmaṁ gacchanti,",
  "atk-s0303a0:344_28": "kapālassa tanuttā bahi āloko anto paññāyati,",
  "atk-s0303a0:344_29": "tasmā ‘‘ciraṁ vata mayaṁ saṅkuṭitahatthapādā sambādhe sayimhā,",
  "atk-s0303a0:344_30": "ayañca bahi āloko dissati,",
  "atk-s0303a0:344_31": "ettha dāni no sukhavihāro bhavissatī’’ti nikkhamitukāmā hutvā kapālaṁ pādena paharanti,",
  "atk-s0303a0:344_32": "gīvaṁ pasārenti,",
  "atk-s0303a0:344_33": "tato taṁ kapālaṁ dvedhā bhijjati.",
  "atk-s0303a0:344_34": "Atha te pakkhe vidhunantā taṁkhaṇānurūpaṁ viravantā nikkhamantiyeva,",
  "atk-s0303a0:344_35": "nikkhamitvā ca gāmakkhettaṁ upasobhayamānā vicaranti.",
  "atk-s0303a0:345_0": "Evameva khoti idaṁ opammasampaṭipādanaṁ.",
  "atk-s0303a0:345_1": "Taṁ evaṁ atthena saṁsanditvā veditabbaṁ –",
  "atk-s0303a0:345_2": "tassā kukkuṭiyā aṇḍesu tividhakiriyākaraṇaṁ viya hi imassa bhikkhuno bhāvānuyogaṁ anuyuttakālo,",
  "atk-s0303a0:345_3": "kukkuṭiyā tividhakiriyāsampādanena aṇḍānaṁ apūtibhāvo viya bhāvanānuyogamanuyuttassa bhikkhuno tividhānupassanāsampādanena",
  "atk-s0303a0:345_4": "vipassanāñāṇassa aparihāni,",
  "atk-s0303a0:345_5": "tassā tividhakiriyākaraṇena allasinehapariyādānaṁ viya tassa bhikkhuno tividhānupassanāsampādanena bhavattayānugatanikantisinehapariyādānaṁ,",
  "atk-s0303a0:345_6": "aṇḍakapālānaṁ tanubhāvo viya tassa bhikkhuno avijjaṇḍakosassa tanubhāvo,",
  "atk-s0303a0:345_7": "kukkuṭapotakānaṁ pādanakhasikhamukhatuṇḍakānaṁ thaddhakharabhāvo viya bhikkhuno vipassanāñāṇassa tikkhakharavippasanna sūrabhāvo,",
  "atk-s0303a0:345_8": "kukkuṭapotakānaṁ pariṇāmakālo viya bhikkhuno vipassanāñāṇassa pariṇāmakālo vaḍḍhitakālo gabbhaggahaṇakālo,",
  "atk-s0303a0:345_9": "kukkuṭapotakānaṁ pādanakhasikhāya vā mukhatuṇḍakena vā aṇḍakosaṁ padāletvā pakkhe papphoṭetvā sotthinā",
  "atk-s0303a0:345_10": "abhinibbhidākālo viya tassa bhikkhuno vipassanāñāṇagabbhaṁ gaṇhāpetvā vicarantassa tajjātikaṁ utusappāyaṁ",
  "atk-s0303a0:345_11": "vā bhojanasappāyaṁ vā puggalasappāyaṁ vā dhammassavanasappāyaṁ vā labhitvā ekāsane nisinnasseva vipassanaṁ",
  "atk-s0303a0:345_12": "vaḍḍhentassa anupubbādhigatena arahattamaggena avijjaṇḍakosaṁ padāletvā abhiññāpakkhe papphoṭetvā sotthinā",
  "atk-s0303a0:345_13": "arahattapattakālo veditabbo.",
  "atk-s0303a0:345_14": "Yathā pana kukkuṭapotakānaṁ pariṇatabhāvaṁ ñatvā mātāpi aṇḍakosaṁ bhindati,",
  "atk-s0303a0:345_15": "evaṁ tathārūpassa bhikkhuno ñāṇaparipākaṁ ñatvā satthāpi –",
  "atk-s0303a0:346_0": "‘‘Ucchinda sinehamattano, kumudaṁ sāradikaṁva pāṇinā;",
  "atk-s0303a0:347_0": "Santimaggameva brūhaya, nibbānaṁ sugatena desita’’nti. (dha. pa. 285) –",
  "atk-s0303a0:348_0": "Ādinā nayena obhāsaṁ pharitvā gāthāya avijjaṇḍakosaṁ paharati.",
  "atk-s0303a0:348_1": "So gāthāpariyosāne avijjaṇḍakosaṁ bhinditvā arahattaṁ pāpuṇāti.",
  "atk-s0303a0:348_2": "Tato paṭṭhāya yathā te kukkuṭapotakā gāmakkhettaṁ upasobhayamānā tattha vicaranti,",
  "atk-s0303a0:348_3": "evaṁ ayampi mahākhīṇāsavo nibbānārammaṇaṁ phalasamāpattiṁ appetvā saṅghārāmaṁ upasobhayamāno vicarati.",
  "atk-s0303a0:349_0": "Palagaṇḍassāti vaḍḍhakissa.",
  "atk-s0303a0:349_1": "So hi olambakasaṅkhātaṁ palaṁ dhāretvā dārūnaṁ gaṇḍaṁ haratīti palagaṇḍoti vuccati.",
  "atk-s0303a0:349_2": "Vāsijaṭeti vāsidaṇḍakassa gahaṇaṭṭhāne.",
  "atk-s0303a0:349_3": "Ettakaṁ vata me ajja āsavānaṁ khīṇanti pabbajitassa hi pabbajjāsaṅkhepena uddesena paripucchāya yoniso",
  "atk-s0303a0:349_4": "manasikārena vattapaṭipattiyā ca niccakālaṁ āsavā khīyanti.",
  "atk-s0303a0:349_5": "Evaṁ khīyamānānaṁ pana tesaṁ ‘‘ettakaṁ ajja khīṇaṁ,",
  "atk-s0303a0:349_6": "ettakaṁ hiyyo’’ti evamassa ñāṇaṁ na hotīti attho.",
  "atk-s0303a0:349_7": "Imāya upamāya vipassanāyānisaṁso dīpito.",
  "atk-s0303a0:349_8": "Hemantikenāti hemantasamayena.",
  "atk-s0303a0:349_9": "Paṭippassambhantīti thirabhāvena parihāyanti.",
  "atk-s0303a0:350_0": "Evameva khoti ettha mahāsamuddo viya sāsanaṁ daṭṭhabbaṁ,",
  "atk-s0303a0:350_1": "nāvā viya yogāvacaro,",
  "atk-s0303a0:350_2": "nāvāya mahāsamudde pariyādānaṁ viya imassa bhikkhuno ūnapañcavassakāle ācariyupajjhāyānaṁ santike vicaraṇaṁ,",
  "atk-s0303a0:350_3": "nāvāya mahāsamuddodakena khajjamānānaṁ bandhanānaṁ tanubhāvo viya bhikkhuno pabbajjāsaṅkhepena uddesaparipucchādīhi ceva saṁyojanānaṁ tanubhāvo,",
  "atk-s0303a0:350_4": "nāvāya thale ukkhittakālo viya bhikkhuno nissayamuccakassa kammaṭṭhānaṁ gahetvā araññe vasanakālo,",
  "atk-s0303a0:350_5": "divā vātātapena saṁsussanaṁ viya vipassanāñāṇena taṇhāsnehasaṁsussanaṁ,",
  "atk-s0303a0:350_6": "rattiṁ himodakena temanaṁ viya kammaṭṭhānaṁ nissāya uppannena pītipāmojjena cittatemanaṁ,",
  "atk-s0303a0:350_7": "rattindivaṁ vātātapena ceva himodakena ca parisukkhaparitintānaṁ bandhanānaṁ dubbalabhāvo viya ekadivasaṁ",
  "atk-s0303a0:350_8": "utusappāyādīni laddhā vipassanāñāṇapītipāmojjehi saṁyojanānaṁ bhiyyosomattāya dubbalabhāvo,",
  "atk-s0303a0:350_9": "pāvussakamegho viya arahattamaggañāṇaṁ ,",
  "atk-s0303a0:350_10": "meghavuṭṭhiudakena nāvāya bandhe pūtibhāvo viya āraddhavipassakassa rūpasattakādivasena vipassanaṁ vaḍḍhentassa",
  "atk-s0303a0:350_11": "okkhāyamāne pakkhāyamāne kammaṭṭhāne ekadivasaṁ utusappāyādīni laddhā ekapallaṅkena nisinnassa arahattaphalādhigamo,",
  "atk-s0303a0:350_12": "pūtibandhanāvāya kañci kālaṁ ṭhānaṁ viya khīṇasaṁyojanassa arahato mahājanaṁ anuggaṇhantassa yāvatāyukaṁ ṭhānaṁ,",
  "atk-s0303a0:350_13": "pūtibandhanāvāya anupubbena bhijjitvā apaṇṇattikabhāvūpagamo viya khīṇāsavassa upādiṇṇakkhandhabhedena",
  "atk-s0303a0:350_14": "anupādisesāya nibbānadhātuyā parinibbutassa apaṇṇattikabhāvūpagamoti imāya upamāya saṁyojanānaṁ dubbalatā dīpitā. Navamaṁ.",
  "atk-s0303a0:351_0": "10. Aniccasaññāsuttavaṇṇanā",
  "atk-s0303a0:352_0": "102.",
  "atk-s0303a0:352_1": "Dasame aniccasaññāti aniccaṁ aniccanti bhāventassa uppannasaññā.",
  "atk-s0303a0:352_2": "Pariyādiyatīti khepayati.",
  "atk-s0303a0:352_3": "Sabbaṁ asmimānanti navavidhaṁ asmimānaṁ.",
  "atk-s0303a0:352_4": "Mūlasantānakānīti santānetvā ṭhitamūlāni.",
  "atk-s0303a0:352_5": "Mahānaṅgalaṁ viya hi aniccasaññā,",
  "atk-s0303a0:352_6": "khuddānukhuddakāni mūlasantānakāni viya kilesā,",
  "atk-s0303a0:352_7": "yathā kassako kasanto naṅgalena tāni padāleti,",
  "atk-s0303a0:352_8": "evaṁ yogī aniccasaññaṁ bhāvento aniccasaññāñāṇena kilese padāletīti idamettha opammasaṁsandanaṁ.",
  "atk-s0303a0:353_0": "Odhunātīti heṭṭhā dhunāti.",
  "atk-s0303a0:353_1": "Niddhunātīti papphoṭeti.",
  "atk-s0303a0:353_2": "Nicchoṭetīti papphoṭetvā chaḍḍeti.",
  "atk-s0303a0:353_3": "Idhāpi pabbajāni viya kilesā,",
  "atk-s0303a0:353_4": "lāyanaṁ nicchoṭanaṁ viya aniccasaññāñāṇanti iminā atthena upamā saṁsandetabbā.",
  "atk-s0303a0:354_0": "Vaṇṭacchinnāyāti tiṇhena khurappena vaṇṭacchinnāya.",
  "atk-s0303a0:354_1": "Tadanvayāni bhavantīti taṁ ambapiṇḍiṁ anugacchanti,",
  "atk-s0303a0:354_2": "tassā patamānāya ambāni bhūmiyaṁ patanti.",
  "atk-s0303a0:354_3": "Idhāpi ambapiṇḍi viya kilesā,",
  "atk-s0303a0:354_4": "tiṇhakhurappo viya aniccasaññā,",
  "atk-s0303a0:354_5": "yathā khurappena chinnāya ambapiṇḍiyā sabbāni ambāni bhūmiyaṁ patanti,",
  "atk-s0303a0:354_6": "evaṁ aniccasaññāñāṇena kilesānaṁ mūlabhūtāya avijjāya chinnāya sabbakilesā samugghātaṁ gacchantīti,",
  "atk-s0303a0:354_7": "idaṁ opammasaṁsandanaṁ.",
  "atk-s0303a0:355_0": "Kūṭaṅgamāti kūṭaṁ gacchanti.",
  "atk-s0303a0:355_1": "Kūṭaninnāti kūṭaṁ pavisanabhāvena kūṭe ninnā.",
  "atk-s0303a0:355_2": "Kūṭasamosaraṇāti kūṭe samosaritvā ṭhitā.",
  "atk-s0303a0:355_3": "Idhāpi kūṭaṁ viya aniccasaññā,",
  "atk-s0303a0:355_4": "gopānasiyo viya catubhūmakakusaladhammā,",
  "atk-s0303a0:355_5": "yathā sabbagopānasīnaṁ kūṭaṁ aggaṁ,",
  "atk-s0303a0:355_6": "evaṁ kusaladhammānaṁ aniccasaññā aggā.",
  "atk-s0303a0:355_7": "Nanu ca aniccasaññā lokiyā,",
  "atk-s0303a0:355_8": "sā lokiyakusalānaṁ tāva aggaṁ hotu,",
  "atk-s0303a0:355_9": "lokuttarānaṁ kathaṁ agganti?",
  "atk-s0303a0:355_10": "Tesampi paṭilābhakaraṇatthena agganti veditabbā.",
  "atk-s0303a0:355_11": "Iminā upāyena sabbāsu upamāsu opammasaṁsandanaṁ veditabbaṁ.",
  "atk-s0303a0:355_12": "Purimāhi panettha tīhi aniccasaññāya kiccaṁ,",
  "atk-s0303a0:355_13": "pacchimāhi balanti. Dasamaṁ.",
  "atk-s0303a0:356_0": "Pupphavaggo dasamo.",
  "atk-s0303a0:357_0": "Majjhimapaṇṇāsako samatto.",
  "atk-s0303a0:358_0": "11. Antavaggo",
  "atk-s0303a0:359_0": "1. Antasuttavaṇṇanā",
  "atk-s0303a0:360_0": "103.",
  "atk-s0303a0:360_1": "Antavaggassa paṭhame antāti koṭṭhāsā.",
  "atk-s0303a0:360_2": "Idaṁ suttaṁ catusaccavasena pañcakkhandhe yojetvā antoti vacanena bujjhanakānaṁ ajjhāsayavasena vuttaṁ. Paṭhamaṁ.",
  "atk-s0303a0:361_0": "2-3. Dukkhasuttādivaṇṇanā",
  "atk-s0303a0:362_0": "104-105.",
  "atk-s0303a0:362_1": "Dutiyampi pañcakkhandhe catusaccavasena yojetvā dukkhanti bujjhanakānaṁ ajjhāsayena kathitaṁ.",
  "atk-s0303a0:362_2": "Tatiyampi tatheva sakkāyoti bujjhanakānaṁ ajjhāsayena kathitaṁ.",
  "atk-s0303a0:362_3": "Dutiyatatiyāni.",
  "atk-s0303a0:363_0": "4. Pariññeyyasuttavaṇṇanā",
  "atk-s0303a0:364_0": "106.",
  "atk-s0303a0:364_1": "Catutthe pariññeyyeti parijānitabbe samatikkamitabbe.",
  "atk-s0303a0:364_2": "Pariññanti samatikkamaṁ.",
  "atk-s0303a0:364_3": "Pariññātāvinti tāya pariññāya parijānitvā samatikkamitvā ṭhitaṁ.",
  "atk-s0303a0:364_4": "Rāgakkhayotiādīhi nibbānaṁ dassitaṁ.",
  "atk-s0303a0:364_5": "Catutthaṁ.",
  "atk-s0303a0:365_0": "5-10. Samaṇasuttādivaṇṇanā",
  "atk-s0303a0:366_0": "107-112. Pañcamādīsu catūsu cattāri saccāni kathitāni. Navamadasamesu kilesappahānanti. Pañcamādīni.",
  "atk-s0303a0:367_0": "Antavaggo ekādasamo.",
  "atk-s0303a0:368_0": "12. Dhammakathikavaggo",
  "atk-s0303a0:369_0": "1-2. Avijjāsuttādivaṇṇanā",
  "atk-s0303a0:370_0": "113-114.",
  "atk-s0303a0:370_1": "Dhammakathikavaggassa paṭhame ettāvatā ca avijjāgato hotīti yāvatā imāya catūsu saccesu aññāṇabhūtāya avijjāya samannāgato,",
  "atk-s0303a0:370_2": "ettāvatā avijjāgato hotīti attho.",
  "atk-s0303a0:370_3": "Dutiyepi eseva nayo.",
  "atk-s0303a0:370_4": "Paṭhamadutiyāni.",
  "atk-s0303a0:371_0": "3. Dhammakathikasuttavaṇṇanā",
  "atk-s0303a0:372_0": "115.",
  "atk-s0303a0:372_1": "Tatiye paṭhamena dhammakathiko,",
  "atk-s0303a0:372_2": "dutiyena sekhabhūmi,",
  "atk-s0303a0:372_3": "tatiyena asekhabhūmīti evaṁ dhammakathikaṁ pucchitena visesetvā dve bhūmiyo kathitā. Tatiyaṁ.",
  "atk-s0303a0:373_0": "4. Dutiyadhammakathikasuttavaṇṇanā",
  "atk-s0303a0:374_0": "116. Catutthe tissannampi pucchānaṁ tīṇi vissajjanāni kathitāni. Catutthaṁ.",
  "atk-s0303a0:375_0": "5-9. Bandhanasuttādivaṇṇanā",
  "atk-s0303a0:376_0": "117-121.",
  "atk-s0303a0:376_1": "Pañcame atīradassīti tīraṁ vuccati vaṭṭaṁ,",
  "atk-s0303a0:376_2": "taṁ na passati.",
  "atk-s0303a0:376_3": "Apāradassīti pāraṁ vuccati nibbānaṁ,",
  "atk-s0303a0:376_4": "taṁ na passati.",
  "atk-s0303a0:376_5": "Baddhoti kilesabandhanena baddho hutvā jīyati ca mīyati ca asmā lokā paraṁ lokaṁ gacchatīti.",
  "atk-s0303a0:376_6": "Imasmiṁ sutte vaṭṭadukkhaṁ kathitanti.",
  "atk-s0303a0:376_7": "Chaṭṭhādīni uttānatthāneva.",
  "atk-s0303a0:376_8": "Pañcamādīni.",
  "atk-s0303a0:377_0": "10. Sīlavantasuttavaṇṇanā",
  "atk-s0303a0:378_0": "122.",
  "atk-s0303a0:378_1": "Dasame aniccatotiādīsu hutvā abhāvākārena aniccato,",
  "atk-s0303a0:378_2": "paṭipīḷanākārena dukkhato,",
  "atk-s0303a0:378_3": "ābādhaṭṭhena rogato,",
  "atk-s0303a0:378_4": "antodosaṭṭhena gaṇḍato,",
  "atk-s0303a0:378_5": "tesaṁ tesaṁ gaṇḍānaṁ paccayabhāvena vā khaṇanaṭṭhena vā sallato dukkhaṭṭhena aghato,",
  "atk-s0303a0:378_6": "visabhāgamahābhūtasamuṭṭhānaābādhapaccayaṭṭhena ābādhato,",
  "atk-s0303a0:378_7": "asakaṭṭhena parato,",
  "atk-s0303a0:378_8": "palujjanaṭṭhena palokato,",
  "atk-s0303a0:378_9": "sattasuññataṭṭhena suññato,",
  "atk-s0303a0:378_10": "attābhāvena anattato.",
  "atk-s0303a0:378_11": "Evamettha ‘‘aniccato palokato’’ti dvīhi padehi aniccamanasikāro,",
  "atk-s0303a0:378_12": "‘‘suññato anattato’’ti dvīhi anattamanasikāro,",
  "atk-s0303a0:378_13": "sesehi dukkhamanasikāro vuttoti veditabbo.",
  "atk-s0303a0:378_14": "Sesamettha uttānameva. Dasamaṁ.",
  "atk-s0303a0:379_0": "11. Sutavantasuttavaṇṇanā",
  "atk-s0303a0:380_0": "123.",
  "atk-s0303a0:380_1": "Tathā ekādasame.",
  "atk-s0303a0:380_2": "Dasamasmiñhi ‘‘sīlavatā’’ti catupārisuddhisīlaṁ vuttaṁ,",
  "atk-s0303a0:380_3": "idha sutavatāti kammaṭṭhānasutaṁ idameva nānākaraṇaṁ.",
  "atk-s0303a0:380_4": "Ekādasamaṁ.",
  "atk-s0303a0:381_0": "12-13. Kappasuttādivaṇṇanā",
  "atk-s0303a0:382_0": "124-125. Dvādasamaterasamāni rāhulovādasadisānevāti. Dvādasamaterasamāni.",
  "atk-s0303a0:383_0": "Dhammakathikavaggo dvādasamo.",
  "atk-s0303a0:384_0": "13. Avijjāvaggo",
  "atk-s0303a0:385_0": "1-10. Samudayadhammasuttādivaṇṇanā",
  "atk-s0303a0:386_0": "126-135. Avijjāvaggo uttānatthova. Imasmiñhi vagge sabbasuttesu catusaccameva kathitaṁ.",
  "atk-s0303a0:387_0": "Avijjāvaggo terasamo.",
  "atk-s0303a0:388_0": "14. Kukkuḷavaggo",
  "atk-s0303a0:389_0": "1-13. Kukkuḷasuttādivaṇṇanā",
  "atk-s0303a0:390_0": "136-149.",
  "atk-s0303a0:390_1": "Kukkuḷavaggassa paṭhame kukkuḷanti santattaṁ ādittaṁ chārikarāsiṁ viya mahāpariḷāhaṁ.",
  "atk-s0303a0:390_2": "Imasmiṁ sutte dukkhalakkhaṇaṁ kathitaṁ,",
  "atk-s0303a0:390_3": "sesesu aniccalakkhaṇādīni.",
  "atk-s0303a0:390_4": "Sabbāni cetāni pāṭiyekkaṁ puggalajjhāsayena kathitānīti.",
  "atk-s0303a0:391_0": "Kukkuḷavaggo cuddasamo.",
  "atk-s0303a0:392_0": "15. Diṭṭhivaggo",
  "atk-s0303a0:393_0": "1-9. Ajjhattasuttādivaṇṇanā",
  "atk-s0303a0:394_0": "150-158.",
  "atk-s0303a0:394_1": "Diṭṭhivaggassa paṭhame kiṁ upādāyāti kiṁ paṭicca.",
  "atk-s0303a0:394_2": "Dutiye kiṁ abhinivissāti kiṁ abhinivisitvā,",
  "atk-s0303a0:394_3": "paccayaṁ katvāti attho.",
  "atk-s0303a0:394_4": "Tatiyādīsu diṭṭhītiādīni puggalajjhāsayena vuttāni.",
  "atk-s0303a0:394_5": "Paṭhamādīni.",
  "atk-s0303a0:395_0": "10. Ānandasuttavaṇṇanā",
  "atk-s0303a0:396_0": "159.",
  "atk-s0303a0:396_1": "Dasame upasaṅkamīti aññe bhikkhū pañcakkhandhakammaṭṭhānaṁ kathāpetvā yuñjitvā ghaṭetvā arahattaṁ patvā",
  "atk-s0303a0:396_2": "satthu santike aññaṁ byākaronte disvā ‘‘ahampi pañcakkhandhakammaṭṭhānaṁ kathāpetvā yuñjanto ghaṭento,",
  "atk-s0303a0:396_3": "arahattaṁ patvā aññaṁ byākarissāmī’’ti cintetvā upasaṅkami.",
  "atk-s0303a0:396_4": "Satthā pana attano dharamānakāle therassa uparimaggattayavajjhānaṁ kilesānaṁ pahānaṁ apassantopi ‘‘imassa cittaṁ gaṇhissāmī’’ti kathesi.",
  "atk-s0303a0:396_5": "Tassāpi ekaṁ dve vāre manasi katvāva buddhupaṭṭhānavelā jātāti gantabbaṁ hoti.",
  "atk-s0303a0:396_6": "Itissa cittaṁ sampahaṁsamāno vimuttiparipācanīyadhammova so kammaṭṭhānānuyogo jātoti. Dasamaṁ.",
  "atk-s0303a0:397_0": "Diṭṭhivaggo pannarasamo.",
  "atk-s0303a0:398_0": "Uparipaṇṇāsako samatto.",
  "atk-s0303a0:399_0": "Khandhasaṁyuttavaṇṇanā niṭṭhitā."
}