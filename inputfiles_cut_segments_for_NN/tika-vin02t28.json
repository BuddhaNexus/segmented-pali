{
  "tika-vin02t28:0_0": "9. Pātimokkhaṭṭhapanakkhandhakaṁ",
  "tika-vin02t28:1_0": "Pātimokkhuddesayācanakathāvaṇṇanā",
  "tika-vin02t28:2_0": "383.",
  "tika-vin02t28:2_1": "Pātimokkhaṭṭhapanakkhandhake tadahūti tasmiṁ ahani tasmiṁ divase.",
  "tika-vin02t28:2_2": "Uposatheti ettha upavasanti etthāti uposatho,",
  "tika-vin02t28:2_3": "upavasantīti sīlena vā anasanena vā upetā hutvā vasantīti attho.",
  "tika-vin02t28:2_4": "Ayañhi uposatha-saddo “aṭṭhaṅgasamannāgataṁ uposathaṁ upavasāmī”tiādīsu sīle āgato.",
  "tika-vin02t28:2_5": "“Uposatho vā pavāraṇā vā”tiādīsu pātimokkhuddesādivinayakamme.",
  "tika-vin02t28:2_6": "“Gopālakūposatho nigaṇṭhūposatho”tiādīsu upavāse.",
  "tika-vin02t28:2_7": "“Uposatho nāma nāgarājā”tiādīsu paññattiyaṁ.",
  "tika-vin02t28:2_8": "“Ajjuposatho pannaraso”tiādīsu divase.",
  "tika-vin02t28:2_9": "Idhāpi divaseyeva daṭṭhabbo.",
  "tika-vin02t28:2_10": "Tasmā tadahuposatheti tasmiṁ uposathadivasabhūte ahanīti attho.",
  "tika-vin02t28:2_11": "Nisinno hotīti mahābhikkhusaṅghaparivuto ovādapātimokkhaṁ uddisituṁ upāsikāya ratanapāsāde nisinno hoti.",
  "tika-vin02t28:2_12": "Nisajja pana bhikkhūnaṁ cittāni olokento ekaṁ dussīlapuggalaṁ disvā “sacāhaṁ imasmiṁ puggale idha nisinneyeva pātimokkhaṁ uddisissāmi,",
  "tika-vin02t28:2_13": "sattadhāvassa muddhā phalissatī”ti tasmiṁ anukampāya tuṇhīyeva ahosi.",
  "tika-vin02t28:3_0": "Abhikkantāti atikkantā parikkhīṇā.",
  "tika-vin02t28:3_1": "Uddhaste aruṇeti uggate aruṇasīse.",
  "tika-vin02t28:3_2": "Nandimukhiyāti tuṭṭhimukhiyā.",
  "tika-vin02t28:3_3": "Uddhastaṁ aruṇanti aruṇuggamanaṁ patvāpi “uddisatu, bhante,",
  "tika-vin02t28:3_4": "bhagavā bhikkhūnaṁ pātimokkha”nti thero bhagavantaṁ pātimokkhuddesaṁ yāci tasmiṁ kāle “na,",
  "tika-vin02t28:3_5": "bhikkhave,",
  "tika-vin02t28:3_6": "anuposathe uposatho kātabbo”ti sikkhāpadassa apaññattattā.",
  "tika-vin02t28:3_7": "Aparisuddhā, ānanda,",
  "tika-vin02t28:3_8": "parisāti tikkhattuṁ therena pātimokkhuddesassa yācitattā anuddesassa kāraṇaṁ kathento “asukapuggalo aparisuddho”ti avatvā “aparisuddhā, ānanda,",
  "tika-vin02t28:3_9": "parisā”ti āha.",
  "tika-vin02t28:3_10": "Kasmā pana bhagavā tiyāmarattiṁ tathā vītināmesi?",
  "tika-vin02t28:3_11": "Tato paṭṭhāya ovādapātimokkhaṁ anuddisitukāmo tassa vatthuṁ pākaṭaṁ kātuṁ.",
  "tika-vin02t28:4_0": "Addasāti kathaṁ addasa.",
  "tika-vin02t28:4_1": "Attano cetopariyañāṇena tassaṁ parisati bhikkhūnaṁ cittāni parijānanto tassa purisassa dussīlyacittaṁ passi.",
  "tika-vin02t28:4_2": "Yasmā pana citte diṭṭhe taṁsamaṅgīpuggalo diṭṭho nāma hoti,",
  "tika-vin02t28:4_3": "tasmā “addasā kho āyasmā mahāmoggallāno taṁ puggalaṁ dussīla”nti vuttaṁ.",
  "tika-vin02t28:4_4": "Yatheva hi anāgate sattasu divasesu pavattaṁ paresaṁ cittaṁ cetopariyañāṇalābhī pajānāti,",
  "tika-vin02t28:4_5": "evaṁ atītepīti.",
  "tika-vin02t28:4_6": "Dussīlanti nissīlaṁ,",
  "tika-vin02t28:4_7": "sīlavirahitanti attho.",
  "tika-vin02t28:4_8": "Pāpadhammanti dussīlattā eva hīnajjhāsayatāya lāmakasabhāvaṁ.",
  "tika-vin02t28:4_9": "Asucinti aparisuddhehi kāyakammādīhi samannāgatattā na suciṁ.",
  "tika-vin02t28:4_10": "Saṅkassarasamācāranti kiñcideva asāruppaṁ disvā “idaṁ iminā kataṁ bhavissatī”ti evaṁ paresaṁ āsaṅkanīyatāya saṅkāya saritabbasamācāraṁ.",
  "tika-vin02t28:4_11": "Atha vā kenacideva karaṇīyena mantayante bhikkhū disvā “kacci nu kho ime mayā katakammaṁ jānitvā mantentī”ti attanoyeva saṅkāya saritabbasamācāraṁ.",
  "tika-vin02t28:4_12": "Lajjitabbatāya paṭicchādetabbassa karaṇato paṭicchannaṁ kammantaṁ etassāti paṭicchannakammantaṁ.",
  "tika-vin02t28:4_13": "Kucchitasamaṇavesadhāritāya na samaṇanti assamaṇaṁ.",
  "tika-vin02t28:4_14": "Salākaggahaṇādīsu “kittakā samaṇā”ti gaṇanāya “ahampi samaṇomhī”ti micchāpaṭiññāya samaṇapaṭiññaṁ.",
  "tika-vin02t28:4_15": "Aseṭṭhacāritāya abrahmacāriṁ.",
  "tika-vin02t28:4_16": "Aññe brahmacārino sunivatthe supārute kusumbhakapaṭadhare gāmanigamādīsu piṇḍāya caritvā jīvikaṁ kappente",
  "tika-vin02t28:4_17": "disvā abrahmacārī samāno sayampi tādisena ākārena paṭipajjanto uposathādīsu ca sandissanto “ahampi brahmacārī”ti",
  "tika-vin02t28:4_18": "paṭiññaṁ dento viya hotīti brahmacāripaṭiññaṁ.",
  "tika-vin02t28:4_19": "Pūtinā kammena sīlavipattiyā anto anupaviṭṭhattā antopūtiṁ.",
  "tika-vin02t28:4_20": "Chahi dvārehi rāgādikilesāvassavena tintattā avassutaṁ.",
  "tika-vin02t28:4_21": "Sañjātarāgādikacavarattā sīlavantehi chaḍḍetabbattā ca kasambujātaṁ.",
  "tika-vin02t28:4_22": "Majjhe bhikkhusaṅghassa nisinnanti saṅghapariyāpanno viya bhikkhusaṅghassa anto nisinnaṁ.",
  "tika-vin02t28:5_0": "Diṭṭhosīti “ayaṁ na pakatatto”ti bhagavatā diṭṭho asi.",
  "tika-vin02t28:5_1": "Yasmā ca evaṁ diṭṭho,",
  "tika-vin02t28:5_2": "tasmā natthi te tava bhikkhūhi saddhiṁ ekakammādisaṁvāso.",
  "tika-vin02t28:5_3": "Yasmā pana so saṁvāso tava natthi,",
  "tika-vin02t28:5_4": "tasmā uṭṭhehi āvusoti evamettha padayojanā veditabbā.",
  "tika-vin02t28:5_5": "Tatiyampi kho so puggalo tuṇhī ahosīti anekavāraṁ vatvāpi “thero sayameva nibbinno oramissati,",
  "tika-vin02t28:5_6": "idāni imesaṁ paṭipattiṁ jānissāmī”ti vā adhippāyena tuṇhī ahosi.",
  "tika-vin02t28:5_7": "Bāhāyaṁ gahetvāti “bhagavatā mayā ca yāthāvato diṭṭho,",
  "tika-vin02t28:5_8": "yāvatatiyaṁ ‘uṭṭhehī’ti ca vutto na uṭṭhāti,",
  "tika-vin02t28:5_9": "idānissa nikkaḍḍhanakālo,",
  "tika-vin02t28:5_10": "mā saṅghassa uposathantarāyo ahosī”ti bāhāyaṁ aggahesi.",
  "tika-vin02t28:5_11": "Bahi dvārakoṭṭhakā nikkhāmetvāti dvārakoṭṭhakā dvārasālato nikkhāmetvā,",
  "tika-vin02t28:5_12": "bahīti pana nikkhāmitaṭṭhānadassanaṁ.",
  "tika-vin02t28:5_13": "Atha vā bahidvārakoṭṭhakāti bahidvārakoṭṭhakatopi nikkhāmetvā,",
  "tika-vin02t28:5_14": "na antodvārakoṭṭhakato eva.",
  "tika-vin02t28:5_15": "Ubhayathāpi vihārato bahikatvāti attho.",
  "tika-vin02t28:5_16": "Sūcighaṭikaṁ datvāti aggaḷasūciñca uparighaṭikañca ādahitvā,",
  "tika-vin02t28:5_17": "suṭṭhu kavāṭaṁ thaketvāti attho.",
  "tika-vin02t28:5_18": "Yāva bāhāgahaṇāpi nāmāti “aparisuddhā, ānanda,",
  "tika-vin02t28:5_19": "parisā”ti vacanaṁ sutvā eva hi tena pakkamitabbaṁ siyā,",
  "tika-vin02t28:5_20": "evaṁ apakkamitvā yāva bāhāgahaṇāpi nāma so moghapuriso āgamissati,",
  "tika-vin02t28:5_21": "acchariyamidanti dasseti.",
  "tika-vin02t28:5_22": "Idañca garahaṇacchariyamevāti veditabbaṁ.",
  "tika-vin02t28:6_0": "Mahāsamudde aṭṭhacchariyakathāvaṇṇanā",
  "tika-vin02t28:7_0": "384.Aṭṭhime,",
  "tika-vin02t28:7_1": "bhikkhave,",
  "tika-vin02t28:7_2": "mahāsamuddeti ko anusandhi?",
  "tika-vin02t28:7_3": "Yvāyaṁ aparisuddhāya parisāya pātimokkhassa anuddeso,",
  "tika-vin02t28:7_4": "so imasmiṁ dhammavinaye acchariyo abbhuto dhammoti taṁ aparehi sattahi acchariyaabbhutadhammehi saddhiṁ",
  "tika-vin02t28:7_5": "vibhajitvā dassetukāmo paṭhamaṁ tāva tesaṁ upamābhāvena mahāsamudde acchariyaabbhutadhamme dassento satthā “aṭṭhime,",
  "tika-vin02t28:7_6": "bhikkhave,",
  "tika-vin02t28:7_7": "mahāsamudde”tiādimāha.",
  "tika-vin02t28:7_8": "Asurāti devā viya na suranti na īsanti na virocantīti asurā.",
  "tika-vin02t28:7_9": "Surā nāma devā,",
  "tika-vin02t28:7_10": "tesaṁ paṭipakkhāti vā asurā,",
  "tika-vin02t28:7_11": "vepacittipahārādādayo.",
  "tika-vin02t28:7_12": "Tesaṁ bhavanaṁ sinerussa heṭṭhābhāge,",
  "tika-vin02t28:7_13": "te tattha pavisantā nikkhamantā sinerupāde maṇḍapādīni nimminitvā kīḷantāva abhiramanti.",
  "tika-vin02t28:7_14": "Sā tattha tesaṁ abhirati ime guṇe disvāti āha “ye disvā disvā asurā mahāsamudde abhiramantī”ti.",
  "tika-vin02t28:7_15": "Tattha abhiramantīti ratiṁ vindanti,",
  "tika-vin02t28:7_16": "anukkaṇṭhamānā vasantīti attho.",
  "tika-vin02t28:8_0": "Anupubbaninnotiādīni sabbāni anupaṭipāṭiyā ninnabhāvasseva vevacanāni.",
  "tika-vin02t28:8_1": "Na āyatakeneva papātoti nacchinnataṭamahāsobbho viya ādito eva papāto.",
  "tika-vin02t28:8_2": "So hi tīradesato paṭṭhāya ekaṅguladvaṅgulavidatthiratanayaṭṭhiusabhaaḍḍhagāvutagāvutaaḍḍhayojanayojanādivasena",
  "tika-vin02t28:8_3": "gambhīro hutvā gacchanto gacchanto sinerupādamūle caturāsītiyojanasahassagambhīro hutvā ṭhitoti dasseti.",
  "tika-vin02t28:9_0": "Ṭhitadhammoti ṭhitasabhāvo avaṭṭhitasabhāvo.",
  "tika-vin02t28:9_1": "Kuṇapenāti yena kenaci hatthiassādikaḷevarena.",
  "tika-vin02t28:9_2": "Vāhetīti hatthena gahetvā viya vīcippahāreneva thale khipati.",
  "tika-vin02t28:9_3": "Gaṅgā yamunāti anotattadahassa dakkhiṇamukhato nikkhantanadī pañcadhārā hutvā pavattaṭṭhāne gaṅgātiādinā pañcadhā saṅkhaṁ gatā.",
  "tika-vin02t28:9_4": "Tattha nadī ninnagātiādikaṁ gottaṁ,",
  "tika-vin02t28:9_5": "gaṅgā yamunātiādikaṁ nāmaṁ.",
  "tika-vin02t28:9_6": "Savantiyoti yā kāci savamānā sandamānā gacchantiyo mahānadiyo vā kunnadiyo vā.",
  "tika-vin02t28:9_7": "Appentīti allīyanti osaranti.",
  "tika-vin02t28:9_8": "Dhārāti vuṭṭhidhārā.",
  "tika-vin02t28:9_9": "Pūrattanti puṇṇabhāvo.",
  "tika-vin02t28:9_10": "Mahāsamuddassa hi ayaṁ dhammatā –",
  "tika-vin02t28:9_11": "“imasmiṁ kāle devo mando jāto,",
  "tika-vin02t28:9_12": "jālakkhipādīni ādāya macchakacchape gaṇhissāmī”ti vā “imasmiṁ kāle atimahantā vuṭṭhi,",
  "tika-vin02t28:9_13": "labhissāma nu kho piṭṭhipasāraṇaṭṭhāna”nti vā na sakkā vattuṁ.",
  "tika-vin02t28:9_14": "Paṭhamakappikakālato paṭṭhāya hi tīraṁ bhassitvā sinerumekhalaṁ āhacca udakaṁ ṭhitaṁ,",
  "tika-vin02t28:9_15": "tato ekaṅgulamattampi udakaṁ neva heṭṭhā otarati,",
  "tika-vin02t28:9_16": "na uddhaṁ uttarati.",
  "tika-vin02t28:9_17": "Ekarasoti asambhinnaraso.",
  "tika-vin02t28:10_0": "Muttāti khuddakamahantavaṭṭadīghādibhedā anekavidhamuttā.",
  "tika-vin02t28:10_1": "Maṇīti rattanīlādibhedo anekavidho maṇi.",
  "tika-vin02t28:10_2": "Veḷuriyoti vaṁsavaṇṇasirīsapupphavaṇṇādisaṇṭhānato anekavidho.",
  "tika-vin02t28:10_3": "Saṅkhoti dakkhiṇāvaṭṭakatumbakucchidhamanasaṅkhādibhedo anekavidho.",
  "tika-vin02t28:10_4": "Silāti setakāḷamuggavaṇṇādibhedā anekavidhā.",
  "tika-vin02t28:10_5": "Pavāḷampi khuddakamahantarattaghanarattādibhedaṁ anekavidhaṁ.",
  "tika-vin02t28:10_6": "Lohitako padumarāgādibhedo anekavidho.",
  "tika-vin02t28:10_7": "Masāragallaṁ kabaramaṇi.",
  "tika-vin02t28:10_8": "Cittaphalikantipi vadanti.",
  "tika-vin02t28:10_9": "Mahataṁ bhūtānanti mahantānaṁ sattānaṁ.",
  "tika-vin02t28:10_10": "Timi timiṅgalo timitimiṅgaloti tisso macchajātiyo.",
  "tika-vin02t28:10_11": "Timiṁ gilanasamattho timiṅgalo,",
  "tika-vin02t28:10_12": "timiñca timiṅgalañca gilanasamattho timitimiṅgaloti vadanti.",
  "tika-vin02t28:10_13": "Nāgāti ūmipiṭṭhivāsinopi vimānaṭṭhakanāgāpi.",
  "tika-vin02t28:11_0": "Imasmiṁ dhammavinaye aṭṭhacchariyakathāvaṇṇanā",
  "tika-vin02t28:12_0": "385.Evamevakhoti kiñcāpi satthā imasmiṁ dhammavinaye soḷasapi bāttiṁsapi tato bhiyyopi acchariyabbhutadhamme vibhajitvā dassetuṁ sakkoti,",
  "tika-vin02t28:12_1": "upamābhāvena pana gahitānaṁ aṭṭhannaṁ anurūpavasena aṭṭheva te upametabbadhamme vibhajitvā dassanto “evameva kho,",
  "tika-vin02t28:12_2": "bhikkhave,",
  "tika-vin02t28:12_3": "imasmiṁ dhammavinaye aṭṭha acchariyā abbhutā dhammā”ti āha.",
  "tika-vin02t28:12_4": "Tattha anupubbasikkhāya tisso sikkhā gahitā,",
  "tika-vin02t28:12_5": "anupubbakiriyāya terasa dhutadhammā,",
  "tika-vin02t28:12_6": "anupubbapaṭipadāya satta anupassanā aṭṭhārasa mahāvipassanā aṭṭhatiṁsa ārammaṇavibhattiyo sattatiṁsa bodhipakkhiyadhammā ca gahitā.",
  "tika-vin02t28:12_7": "Na āyatakeneva aññāpaṭivedhoti maṇḍūkassa uppatitvā gamanaṁ viya āditova sīlapūraṇādīni akatvā arahattapaṭivedho nāma natthi,",
  "tika-vin02t28:12_8": "paṭipāṭiyā pana sīlasamādhipaññāyo pūretvāva arahattappattīti attho.",
  "tika-vin02t28:13_0": "Mamasāvakāti sotāpannādike ariyapuggale sandhāya vadati.",
  "tika-vin02t28:13_1": "Na saṁvasatīti uposathakammādivasena saṁvāsaṁ na karoti.",
  "tika-vin02t28:13_2": "Ukkhipatīti apaneti.",
  "tika-vin02t28:13_3": "Ārakāvāti dūre eva.",
  "tika-vin02t28:13_4": "Tathāgatappavediteti tathāgatena bhagavatā sāvakesu desite akkhāte pakāsite.",
  "tika-vin02t28:13_5": "Na tena nibbānadhātuyā ūnattaṁ vā pūrattaṁ vāti asaṅkhyeyyepi mahākappe buddhesu anuppajjantesu ekasattopi parinibbātuṁ na sakkoti,",
  "tika-vin02t28:13_6": "tadāpi “tucchā nibbānadhātū”ti na sakkā vattuṁ,",
  "tika-vin02t28:13_7": "buddhakāle pana ekekasmiṁ samāgame asaṅkhyeyyāpi sattā amataṁ ārādhenti,",
  "tika-vin02t28:13_8": "tadāpi na sakkā vattuṁ “pūrā nibbānadhātū”ti.",
  "tika-vin02t28:13_9": "Vimuttirasoti kilesehi vimuccanaraso.",
  "tika-vin02t28:13_10": "Sabbā hi sāsanasampatti yāvadeva anupādāya āsavehi cittassa vimuttīti attho.",
  "tika-vin02t28:14_0": "Ratanānīti ratijananaṭṭhena ratanāni.",
  "tika-vin02t28:14_1": "Satipaṭṭhānādayo hi bhāviyamānā pubbabhāgepi anekavidhaṁ pītipāmojjaṁ nibbattenti,",
  "tika-vin02t28:14_2": "pageva aparabhāge.",
  "tika-vin02t28:14_3": "Vuttañhetaṁ –",
  "tika-vin02t28:15_0": "“Yato yato sammasati, khandhānaṁ udayabbayaṁ;",
  "tika-vin02t28:16_0": "Labhatī pītipāmojjaṁ, amataṁ taṁ vijānata”nti. ;",
  "tika-vin02t28:17_0": "Lokiyaratananimittaṁ pana pītipāmojjaṁ na tassa kalabhāgampi agghati. Apica –",
  "tika-vin02t28:18_0": "Cittīkataṁ mahagghañca, atulaṁ dullabhadassanaṁ;",
  "tika-vin02t28:19_0": "Anomasattaparibhogaṁ, ratananti pavuccati. ;",
  "tika-vin02t28:20_0": "Yadi ca cittīkatādibhāvena ratanaṁ nāma hoti,",
  "tika-vin02t28:20_1": "satipaṭṭhānādīnaññeva bhūto ratanabhāvo.",
  "tika-vin02t28:20_2": "Bodhipakkhiyadhammānañhi so ānubhāvo,",
  "tika-vin02t28:20_3": "yaṁ sāvakā sāvakapāramīñāṇaṁ,",
  "tika-vin02t28:20_4": "paccekasambuddhā paccekabodhiñāṇaṁ,",
  "tika-vin02t28:20_5": "sammāsambuddhā sammāsambodhiṁ adhigacchanti āsannakāraṇattā.",
  "tika-vin02t28:20_6": "Paramparakāraṇañhi dānādiupanissayoti evaṁ ratijananaṭṭhena cittīkatādiatthena ca ratanabhāvo bodhipakkhiyadhammānaṁ sātisayo.",
  "tika-vin02t28:20_7": "Tena vuttaṁ “tatrimāni ratanāni,",
  "tika-vin02t28:20_8": "seyyathidaṁ –",
  "tika-vin02t28:20_9": "cattāro satipaṭṭhānā”tiādi.",
  "tika-vin02t28:21_0": "Ārammaṇe okkanditvā upaṭṭhānaṭṭhena paṭṭhānaṁ,",
  "tika-vin02t28:21_1": "satiyeva paṭṭhānaṁ satipaṭṭhānaṁ.",
  "tika-vin02t28:21_2": "Ārammaṇassa pana kāyādivasena catubbidhattā vuttaṁ “cattāro satipaṭṭhānā”ti.",
  "tika-vin02t28:21_3": "Tathā hi kāyavedanācittadhammesu subhasukhaniccaattasaññānaṁ pahānato asubhadukkhāniccānattabhāvaggahaṇato ca nesaṁ kāyānupassanādibhāvo vibhatto.",
  "tika-vin02t28:22_0": "Sammā padahanti etena,",
  "tika-vin02t28:22_1": "sayaṁ vā sammā padahati,",
  "tika-vin02t28:22_2": "pasatthaṁ sundaraṁ vā padahananti sammappadhānaṁ,",
  "tika-vin02t28:22_3": "puggalassa vā sammadeva padhānabhāvakaraṇato sammappadhānaṁ,",
  "tika-vin02t28:22_4": "vīriyassetaṁ adhivacanaṁ.",
  "tika-vin02t28:22_5": "Tampi anuppannuppannānaṁ akusalānaṁ anuppādanapahānavasena anuppannuppannānaṁ kusalānaṁ uppādanaṭhāpanavasena",
  "tika-vin02t28:22_6": "ca catukiccasādhakattā vuttaṁ “cattāro sammappadhānā”ti.",
  "tika-vin02t28:23_0": "Ijjhatīti iddhi,",
  "tika-vin02t28:23_1": "samijjhati nipphajjatīti attho.",
  "tika-vin02t28:23_2": "Ijjhanti tāya vā sattā iddhā vuddhā ukkaṁsagatā hontīti iddhi.",
  "tika-vin02t28:23_3": "Paṭhamena atthena iddhi eva pādo iddhipādo,",
  "tika-vin02t28:23_4": "iddhikoṭṭhāsoti attho.",
  "tika-vin02t28:23_5": "Dutiyena atthena iddhiyā pādo patiṭṭhā adhigamupāyoti iddhipādo.",
  "tika-vin02t28:23_6": "Tena hi uparūparivisesasaṅkhātaṁ iddhiṁ pajjanti pāpuṇanti.",
  "tika-vin02t28:23_7": "Svāyaṁ iddhipādo yasmā chandādike cattāro adhipatidhamme dhure jeṭṭhake katvā nibbattīyati,",
  "tika-vin02t28:23_8": "tasmā vuttaṁ “cattāro iddhipādo”ti.",
  "tika-vin02t28:24_0": "Pañcindriyānīti saddhādīni pañca indriyāni.",
  "tika-vin02t28:24_1": "Tattha assaddhiyaṁ abhibhavitvā adhimokkhalakkhaṇe indaṭṭhaṁ kāretīti saddhā indriyaṁ.",
  "tika-vin02t28:24_2": "Kosajjaṁ abhibhavitvā paggahalakkhaṇe,",
  "tika-vin02t28:24_3": "pamādaṁ abhibhavitvā upaṭṭhānalakkhaṇe,",
  "tika-vin02t28:24_4": "vikkhepaṁ abhibhavitvā avikkhepalakkhaṇe,",
  "tika-vin02t28:24_5": "aññāṇaṁ abhibhavitvā dassanalakkhaṇe indaṭṭhaṁ kāretīti paññā indriyaṁ.",
  "tika-vin02t28:25_0": "Tāniyeva assaddhiyādīhi anabhibhavanīyato akampiyaṭṭhena sampayuttadhammesu thirabhāvena ca balāni veditabbāni.",
  "tika-vin02t28:26_0": "Satta bojjhaṅgāti bodhiyā,",
  "tika-vin02t28:26_1": "bodhissa vā aṅgāti bojjhaṅgā.",
  "tika-vin02t28:26_2": "Yā hi esā dhammasāmaggī,",
  "tika-vin02t28:26_3": "yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṁ",
  "tika-vin02t28:26_4": "anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā",
  "tika-vin02t28:26_5": "ariyasāvako bujjhati kilesaniddāya uṭṭhahati,",
  "tika-vin02t28:26_6": "cattāri vā ariyasaccāni paṭivijjhati,",
  "tika-vin02t28:26_7": "nibbānameva vā sacchikarotīti “bodhī”ti vuccati,",
  "tika-vin02t28:26_8": "tassā dhammasāmaggisaṅkhātāya bodhiyā aṅgāti bojjhaṅgā jhānaṅgamaggaṅgādayo viya.",
  "tika-vin02t28:26_9": "Yopesa vuttappakārāya dhammasāmaggiyā bujjhatīti katvā ariyasāvako “bodhī”ti vuccati,",
  "tika-vin02t28:26_10": "tassa bodhissa vā aṅgātipi bojjhaṅgā senaṅgarathaṅgādayo viya.",
  "tika-vin02t28:26_11": "Tenāhu porāṇā “bujjhanakassa puggalassa aṅgāti bojjhaṅgā”ti,",
  "tika-vin02t28:26_12": "“bodhāya saṁvattantīti bojjhaṅgā”tiādinā nayenapi bojjhaṅgaṭṭho veditabbo.",
  "tika-vin02t28:27_0": "Ariyo aṭṭhaṅgiko maggoti taṁtaṁmaggavajjhehi kilesehi ārakattā ariyabhāvakarattā ariyaphalapaṭilābhakarattā ca ariyo.",
  "tika-vin02t28:27_1": "Sammādiṭṭhiādīni aṭṭhaṅgāni assa atthi,",
  "tika-vin02t28:27_2": "aṭṭhaṅgāniyeva vā aṭṭhaṅgiko.",
  "tika-vin02t28:27_3": "Mārento kilese gacchati,",
  "tika-vin02t28:27_4": "nibbānatthikehi vā maggīyati,",
  "tika-vin02t28:27_5": "sayaṁ vā nibbānaṁ maggatīti maggoti evametesaṁ satipaṭṭhānādīnaṁ atthavibhāgo veditabbo.",
  "tika-vin02t28:28_0": "Sotāpannoti maggasaṅkhātaṁ sotaṁ āpajjitvā pāpuṇitvā ṭhito,",
  "tika-vin02t28:28_1": "sotāpattiphalaṭṭhoti attho.",
  "tika-vin02t28:28_2": "Sotāpattiphalasacchikiriyāya paṭipannoti sotāpattiphalassa attapaccakkhakaraṇatthāya paṭipajjamāno paṭhamamaggaṭṭho,",
  "tika-vin02t28:28_3": "yo aṭṭhamakotipi vuccati.",
  "tika-vin02t28:28_4": "Sakadāgāmīti sakideva imaṁ lokaṁ paṭisandhiggahaṇavasena āgamanasīlo dutiyaphalaṭṭho.",
  "tika-vin02t28:28_5": "Anāgāmīti paṭisandhiggahaṇavasena kāmalokaṁ anāgamanasīlo tatiyaphalaṭṭho.",
  "tika-vin02t28:28_6": "Yo pana saddhānusārī dhammānusārī ekabījīti evamādiko ariyapuggalavibhāgo,",
  "tika-vin02t28:28_7": "so tesaṁyeva bhedoti.",
  "tika-vin02t28:28_8": "Sesaṁ vuttanayameva.",
  "tika-vin02t28:29_0": "Etamatthaṁ viditvāti etaṁ attano dhammavinaye matakuṇapasadisena dussīlapuggalena saddhiṁ saṁvāsābhāvasaṅkhātaṁ atthaṁ viditvā.",
  "tika-vin02t28:29_1": "Imaṁ udānanti imaṁ asaṁvāsārahasaṁvāsārahabhāvānaṁ kāraṇaparidīpanaṁ udānaṁ udānesi.",
  "tika-vin02t28:30_0": "Tattha channamativassatīti āpattiṁ āpajjitvā paṭicchādento aññaṁ navaṁ āpattiṁ",
  "tika-vin02t28:31_0": "Āpajjati,",
  "tika-vin02t28:31_1": "tato aparanti evaṁ āpattivassaṁ kilesavassaṁ ativiya vassati.",
  "tika-vin02t28:31_2": "Vivaṭaṁ nātivassatīti āpattiṁ āpanno taṁ appaṭicchādetvā vivaranto sabrahmacārīnaṁ pakāsento yathādhammaṁ",
  "tika-vin02t28:31_3": "yathāvinayaṁ paṭikaronto desento vuṭṭhahanto aññaṁ navaṁ āpattiṁ nāpajjati,",
  "tika-vin02t28:31_4": "tenassa taṁ vivaṭaṁ puna āpattivassaṁ kilesavassaṁ na vassati.",
  "tika-vin02t28:31_5": "Yasmā ca etadeva,",
  "tika-vin02t28:31_6": "tasmā channaṁ chāditaṁ āpattiṁ vivaretha.",
  "tika-vin02t28:31_7": "Evaṁ taṁ nātivassatīti evaṁ sante taṁ āpattiṁ āpajjanapuggalānaṁ attabhāvaṁ ativijjhitvā kilesavassanena na vassati na temeti,",
  "tika-vin02t28:31_8": "evaṁ so kilesehi anavassuto parisuddhasīlo samāhito hutvā vipassanaṁ paṭṭhapetvā sammasanto anukkamena nibbānaṁ pāpuṇātīti adhippāyo.",
  "tika-vin02t28:32_0": "Imasmiṁ dhammavinaye aṭṭhacchariyakathāvaṇṇanā niṭṭhitā.",
  "tika-vin02t28:33_0": "Pātimokkhasavanārahakathāvaṇṇanā",
  "tika-vin02t28:34_0": "386.",
  "tika-vin02t28:34_1": "Atha bhagavā cintesi “idāni bhikkhusaṅghe abbudo jāto,",
  "tika-vin02t28:34_2": "aparisuddhā puggalā uposathaṁ āgacchanti,",
  "tika-vin02t28:34_3": "na ca tathāgato aparisuddhāya parisāya uposathaṁ uddisati,",
  "tika-vin02t28:34_4": "anuddisante ca bhikkhusaṅghassa uposatho pacchijjati,",
  "tika-vin02t28:34_5": "yannūnāhaṁ ito paṭṭhāya bhikkhūnaññeva pātimokkhuddesaṁ anujāneyya”nti,",
  "tika-vin02t28:34_6": "evaṁ pana cintetvā bhikkhūnaññeva pātimokkhuddesaṁ anujāni.",
  "tika-vin02t28:34_7": "Tena vuttaṁ “atha kho bhagavā…pe…",
  "tika-vin02t28:34_8": "pātimokkhaṁ uddiseyyāthā”ti.",
  "tika-vin02t28:34_9": "Tattha nadānāhanti na idāni ahaṁ.",
  "tika-vin02t28:34_10": "Uposathaṁ na karissāmi,",
  "tika-vin02t28:34_11": "pātimokkhaṁ na uddisissāmīti paccekaṁ na-kārena sambandho.",
  "tika-vin02t28:34_12": "Duvidhaṁ pātimokkhaṁ āṇāpātimokkhaṁ ovādapātimokkhanti.",
  "tika-vin02t28:34_13": "Tesu “suṇātu me bhante”tiādikaṁ āṇāpātimokkhaṁ,",
  "tika-vin02t28:34_14": "taṁ sāvakāva uddisanti,",
  "tika-vin02t28:34_15": "na buddhā,",
  "tika-vin02t28:34_16": "yaṁ anvaddhamāsaṁ uddisīyati.",
  "tika-vin02t28:34_17": "“Khantī paramaṁ…pe…",
  "tika-vin02t28:34_18": "sabbapāpassa akaraṇaṁ…pe…",
  "tika-vin02t28:34_19": "anupavādo anupaghāto…pe…",
  "tika-vin02t28:34_20": "etaṁ buddhāna sāsana”nti imā pana tisso gāthā ovādapātimokkhaṁ nāma,",
  "tika-vin02t28:34_21": "taṁ buddhāva uddisanti,",
  "tika-vin02t28:34_22": "na sāvakā.",
  "tika-vin02t28:34_23": "Channampi vassānaṁ accayena uddisanti.",
  "tika-vin02t28:34_24": "Dīghāyukabuddhānañhi dharamānakāle ayameva pātimokkhuddeso,",
  "tika-vin02t28:34_25": "appāyukabuddhānaṁ pana paṭhamabodhiyaṁyeva,",
  "tika-vin02t28:34_26": "tato paraṁ itaro,",
  "tika-vin02t28:34_27": "tañca kho bhikkhū eva uddisanti,",
  "tika-vin02t28:34_28": "na buddhā.",
  "tika-vin02t28:34_29": "Tasmā amhākampi bhagavā vīsativassamattaṁ imaṁ ovādapātimokkhaṁ uddisitvā imaṁ antarāyaṁ disvā tato paraṁ na uddisi.",
  "tika-vin02t28:35_0": "Aṭṭhānanti akāraṇaṁ.",
  "tika-vin02t28:35_1": "Anavakāsoti tasseva vevacanaṁ.",
  "tika-vin02t28:35_2": "Kāraṇañhi tiṭṭhati ettha phalaṁ tadāyattavuttitāyāti “ṭhāna”nti vuccati,",
  "tika-vin02t28:35_3": "evaṁ “avakāso”tipi vuccati.",
  "tika-vin02t28:35_4": "Yanti kiriyāparāmasanaṁ. Na ca,",
  "tika-vin02t28:35_5": "bhikkhave,",
  "tika-vin02t28:35_6": "sāpattikena pātimokkhaṁ sotabbantiādi padatthato suviññeyyaṁ.",
  "tika-vin02t28:35_7": "Vinicchayato panettha yaṁ vattabbaṁ,",
  "tika-vin02t28:35_8": "taṁ aṭṭhakathāya vuttameva.",
  "tika-vin02t28:35_9": "Tattha pure vā pacchā vāti ñattito pubbe vā pacchā vā.",
  "tika-vin02t28:36_0": "Dhammikādhammikapātimokkhaṭṭhapanakathāvaṇṇanā",
  "tika-vin02t28:37_0": "387.Katañca akatañca ubhayaṁ gahetvāti yassa ekantena katāpi atthi,",
  "tika-vin02t28:37_1": "akatāpi atthi,",
  "tika-vin02t28:37_2": "tassa tadubhayaṁ gahetvā.",
  "tika-vin02t28:38_0": "Dhammikapātimokkhaṭṭhapanakathāvaṇṇanā",
  "tika-vin02t28:39_0": "389.Parisāvuṭṭhātīti yasmiṁ vatthusmiṁ pātimokkhaṁ ṭhapitaṁ,",
  "tika-vin02t28:39_1": "taṁ vatthuṁ avinicchinitvā kenaci antarāyena vuṭṭhāti.",
  "tika-vin02t28:40_0": "393.Paccādiyatīti pati ādiyati, “akataṁ kamma”ntiādinā puna ārabhatīti attho.",
  "tika-vin02t28:41_0": "Attādānaaṅgakathāvaṇṇanā",
  "tika-vin02t28:42_0": "398.",
  "tika-vin02t28:42_1": "Paraṁ codetuṁ attanā ādātabbaṁ gahetabbaṁ adhikaraṇaṁ attādānaṁ.",
  "tika-vin02t28:42_2": "Tenāha “sāsanaṁ sodhetukāmo”tiādi.",
  "tika-vin02t28:42_3": "Vassārattoti vassakālo.",
  "tika-vin02t28:43_0": "Codakena paccavekkhitabbadhammakathāvaṇṇanā",
  "tika-vin02t28:44_0": "399.Paṭimāsitunti parāmasituṁ.",
  "tika-vin02t28:44_1": "Palibodhe chinditvā…pe…",
  "tika-vin02t28:44_2": "adhigataṁ mettacittanti iminā appanāppattaṁ mettābhāvanaṁ dasseti.",
  "tika-vin02t28:44_3": "Tenevāha “vikkhambhanavasena vihatāghāta”nti.",
  "tika-vin02t28:45_0": "Codakena upaṭṭhāpetabbadhammakathāvaṇṇanā",
  "tika-vin02t28:46_0": "400.No dosantaroti ettha cittapariyāyo antara-saddoti āha “na duṭṭhacitto hutvā”ti.",
  "tika-vin02t28:47_0": "Codakacuditakapaṭisaṁyuttakathāvaṇṇanā",
  "tika-vin02t28:48_0": "401.Karuṇanti appanāppattaṁ karuṇajjhānaṁ.",
  "tika-vin02t28:48_1": "Karuṇāpubbabhāganti parikammupacāravasappavattaṁ karuṇaṁ.",
  "tika-vin02t28:48_2": "Mettañca mettāpubbabhāgañcāti etthāpi eseva nayo.",
  "tika-vin02t28:48_3": "Sesamettha suviññeyyamevāti.",
  "tika-vin02t28:49_0": "Pātimokkhaṭṭhapanakkhandhakavaṇṇanā niṭṭhitā."
}