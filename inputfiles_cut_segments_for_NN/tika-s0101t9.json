{
  "tika-s0101t9:0_0": "9. Poṭṭhapādasuttavaṇṇanā",
  "tika-s0101t9:1_0": "Poṭṭhapādaparibbājakavatthuvaṇṇanā",
  "tika-s0101t9:2_0": "406.Sāvatthiyanti samīpatthe bhummanti āha ‘‘sāvatthiṁ upanissāyā’’ti.",
  "tika-s0101t9:2_1": "Jetassa kumārassa vaneti jetena nāma rājakumārena ropite upavane.",
  "tika-s0101t9:2_2": "Nivāsaphāsutādinā pabbajitā āramanti etthāti ārāmo, vihāro.",
  "tika-s0101t9:2_3": "Phoṭo pādesu jātoti poṭṭhapādo.",
  "tika-s0101t9:2_4": "Vatthacchāyāchādanapabbajūpagatattā channaparibbājako.",
  "tika-s0101t9:2_5": "Brāhmaṇamahāsāloti mahāvibhavatāya mahāsāratāpatto brāhmaṇo.",
  "tika-s0101t9:2_6": "Samayanti sāmaññaniddeso,",
  "tika-s0101t9:2_7": "taṁ taṁ samayanti attho.",
  "tika-s0101t9:2_8": "Pavadantīti pakārato vadanti,",
  "tika-s0101t9:2_9": "attanā attanā uggahitaniyāmena yathā tathā samayaṁ vadantīti attho.",
  "tika-s0101t9:2_10": "‘‘Pabhutayo’’ti iminā todeyyajāṇusoṇīsoṇadaṇḍādike saṅgaṇhāti,",
  "tika-s0101t9:2_11": "paribbājakādayoti ādi-saddena channaparibbājakādike.",
  "tika-s0101t9:2_12": "Tindukācīramettha atthīti tindukācīro, ārāmo.",
  "tika-s0101t9:2_13": "Tathā ekā sālā etthāti ekasālako,",
  "tika-s0101t9:2_14": "tasmiṁ tindukācīre ekasālake.",
  "tika-s0101t9:3_0": "Anekākārānavasesañeyyatthavibhāvanato,",
  "tika-s0101t9:3_1": "aparāparuppattito ca bhagavato ñāṇaṁ tattha patthaṭaṁ viya hotīti vuttaṁ ‘‘sabbaññutaññāṇaṁ pattharitvā’’ti,",
  "tika-s0101t9:3_2": "yato tassa ñāṇajālatā vuccati,",
  "tika-s0101t9:3_3": "veneyyānaṁ tadantogadhatā heṭṭhā vuttāyeva.",
  "tika-s0101t9:3_4": "Veneyyasattapariggaṇhanatthaṁ samannāhāre kate paṭhamaṁ nesaṁ veneyyabhāveneva upaṭṭhānaṁ hoti,",
  "tika-s0101t9:3_5": "atha saraṇagamanādivasena kiccanipphatti vīmaṁsīyatīti āha ‘‘kiṁ nu kho bhavissatīti upaparikkhanto’’ti .",
  "tika-s0101t9:3_6": "Nirodhanti saññānirodhaṁ.",
  "tika-s0101t9:3_7": "Nirodhā vuṭṭhānanti tato nirodhato vuṭṭhānaṁ saññuppattiṁ.",
  "tika-s0101t9:3_8": "Sabbabuddhānaṁ ñāṇena saṁsanditvāti yathā te nirodhaṁ,",
  "tika-s0101t9:3_9": "nirodhato vuṭṭhānañca byākariṁsu,",
  "tika-s0101t9:3_10": "byākarissanti ca,",
  "tika-s0101t9:3_11": "tathā byākaraṇavasena saṁsanditvā.",
  "tika-s0101t9:3_12": "Hatthisāriputtoti hatthisārino putto.",
  "tika-s0101t9:3_13": "‘‘Yugandharapabbataṁ parikkhipitvā’’ti idaṁ parikappavacanaṁ ‘‘tādisaṁ atthi ce,",
  "tika-s0101t9:3_14": "taṁ viyā’’ti.",
  "tika-s0101t9:3_15": "Meghavaṇṇanti rattameghavaṇṇaṁ,",
  "tika-s0101t9:3_16": "sañjhāppabhānurañjitameghasaṅkāsanti attho.",
  "tika-s0101t9:3_17": "Paccagghanti abhinavaṁ ādito tathāladdhavohārena ,",
  "tika-s0101t9:3_18": "anaññaparibhogatāya ,",
  "tika-s0101t9:3_19": "tathā vā satthu adhiṭṭhānena so patto sabbakālaṁ ‘‘paccagghaṁ’’ tveva vuccati,",
  "tika-s0101t9:3_20": "silādivuttaratanalakkhaṇūpapattiyā vā so patto ‘‘paccaggha’’nti vuccati.",
  "tika-s0101t9:4_0": "407.Attano rucivasena saddhammaṭṭhitijjhāsayavasena,",
  "tika-s0101t9:4_1": "na parena ussāhitoti adhippāyo.",
  "tika-s0101t9:4_2": "‘‘Atippagabhāvameva disvā’’ti idaṁ bhūtakathanaṁ na tāva bhikkhācāravelā sampattāti dassanatthaṁ.",
  "tika-s0101t9:4_3": "Bhagavā hi tadā kālasseva vihārato nikkhanto ‘‘vāsanābhāgiyāya dhammadesanāya poṭṭhapādaṁ anuggaṇhissāmī’’ti.",
  "tika-s0101t9:4_4": "Yannūnāhanti aññattha saṁsayaparidīpano,",
  "tika-s0101t9:4_5": "idha pana saṁsayaparidīpano viya.",
  "tika-s0101t9:4_6": "Kasmāti āha ‘‘buddhāna’’ntiādi.",
  "tika-s0101t9:4_7": "Saṁsayo nāma natthi bodhimūle eva samugghāṭitattā.",
  "tika-s0101t9:4_8": "Parivitakkapubbabhāgoti adhippetakiccassa pubbabhāgaparivitakko eva.",
  "tika-s0101t9:4_9": "Buddhānaṁ labbhatīti ‘‘karissāma,",
  "tika-s0101t9:4_10": "na karissāmā’’tiādiko esa cittacāro buddhānaṁ labbhati sambhavati vicāraṇavasena pavattanato,",
  "tika-s0101t9:4_11": "na pana saṁsayavasena.",
  "tika-s0101t9:4_12": "Tenāhāti yena buddhānampi labbhati,",
  "tika-s0101t9:4_13": "tenevāha bhagavā ‘‘yannūnāha’’nti.",
  "tika-s0101t9:4_14": "Parikappane vāyaṁ nipāto.",
  "tika-s0101t9:4_15": "‘‘Upasaṅkameyya’’nti kiriyāpadena vuccamāno eva hi attho ‘‘yannūnā’’ti nipātapadena jotīyati.",
  "tika-s0101t9:4_16": "Ahaṁ yannūna upasaṅkameyyanti yojanā.",
  "tika-s0101t9:4_17": "Yadi panāti idampi tena samānatthanti āha ‘‘yadi panāhanti attho’’ti.",
  "tika-s0101t9:5_0": "408.",
  "tika-s0101t9:5_1": "Yathā unnatappāyo saddo unnādo,",
  "tika-s0101t9:5_2": "evaṁ vipulabhāvena uparūpari pavattopi unnādoti tadubhayaṁ ekajjhaṁ katvā pāḷiyaṁ ‘‘unnādiniyā’’ti vatvā",
  "tika-s0101t9:5_3": "puna vibhāgena dassetuṁ ‘‘uccāsaddamahāsaddāyā’’ti vuttanti tamatthaṁ vivaranto ‘‘uccaṁ nadamānāyā’’tiādimāha.",
  "tika-s0101t9:5_4": "Assāti parisāya.",
  "tika-s0101t9:5_5": "Uddhaṁgamanavasenāti unnatabahulatāya uggantvā uggantvā pavattanavasena.",
  "tika-s0101t9:5_6": "Disāsu patthaṭavasenāti vipulabhāvena bhūtaparamparāya sabbadisāsu pattharaṇavasena.",
  "tika-s0101t9:5_7": "Idāni paribbājakaparisāya uccāsaddamahāsaddatāya kāraṇaṁ,",
  "tika-s0101t9:5_8": "tassa ca pavattiākāraṁ dassento ‘‘tesañhī’’tiādimāha.",
  "tika-s0101t9:5_9": "Kāmassādo nāma kāmaguṇassādo.",
  "tika-s0101t9:5_10": "Kāmabhavādigato assādo bhavassādo.",
  "tika-s0101t9:6_0": "409.Saṇṭhapesīti saṁyamanavasena sammadeva ṭhapesi,",
  "tika-s0101t9:6_1": "saṇṭhapanañcettha tiracchānakathāya aññamaññasmiṁ agāravassa jahāpanavasena ācārassa sikkhāpanaṁ,",
  "tika-s0101t9:6_2": "yathāvuttadosassa nigūhanañca hotīti āha ‘‘sikkhāpesī’’tiādi.",
  "tika-s0101t9:6_3": "Appasaddanti nissaddaṁ,",
  "tika-s0101t9:6_4": "uccāsaddamahāsaddābhāvanti adhippāyo.",
  "tika-s0101t9:6_5": "Nappamajjantīti na agāravaṁ karonti.",
  "tika-s0101t9:7_0": "410.Noāgate ānandoti bhagavati āgate no amhākaṁ ānando pīti hoti.",
  "tika-s0101t9:7_1": "Piyasamudācārāti piyālāpā.",
  "tika-s0101t9:7_2": "‘‘Paccuggamanaṁ akāsī’’ti vatvā na kevalamayameva,",
  "tika-s0101t9:7_3": "atha kho aññepi pabbajitā yebhuyyena bhagavato apacitiṁ karontevāti dassetuṁ ‘‘bhagavantañhī’’tiādiṁ vatvā,",
  "tika-s0101t9:7_4": "tattha kāraṇamāha ‘‘uccākulīnatāyā’’ti,",
  "tika-s0101t9:7_5": "tena sāsane appasannāpi kulagāravena bhagavati apacitiṁ karonte vāti dasseti.",
  "tika-s0101t9:7_6": "Etasmiṁantare kā nāma kathāti etasmiṁ yathāvuttaparicchedabbhantare kathā kā nāma.",
  "tika-s0101t9:7_7": "Vippakatā āraddhā hutvā apariyositā.",
  "tika-s0101t9:7_8": "‘‘Kā kathā vippakatā’’ti vadanto atthato tassā pariyosāpanaṁ paṭijānāti nāma.",
  "tika-s0101t9:7_9": "‘‘Kā kathā’’ti ca avisesacodanāti yassā tassā sabbassāpi kathāya pariyosāpanaṁ paṭiññātañca hoti,",
  "tika-s0101t9:7_10": "tañca paresaṁ asabbaññūnaṁ avisayanti āha ‘‘pariyantaṁ netvā demīti sabbaññupavāraṇaṁ pavāresī’’ti.",
  "tika-s0101t9:8_0": "Abhisaññānirodhakathāvaṇṇanā",
  "tika-s0101t9:9_0": "411.Sukāraṇanti sundaraṁ atthāvahaṁ hitāvahaṁ kāraṇaṁ.",
  "tika-s0101t9:9_1": "Nānātitthesu nānāladdhīsu niyuttāti nānātitthikā,",
  "tika-s0101t9:9_2": "te eva nānātitthiyā ka-kārassa ya-kāraṁ katvā.",
  "tika-s0101t9:9_3": "Kutūhalamettha atthīti kotūhalā,",
  "tika-s0101t9:9_4": "sā eva sālāti kotūhalasālā,",
  "tika-s0101t9:9_5": "tenāha ‘‘kotūhaluppattiṭṭhānato’’ti.",
  "tika-s0101t9:9_6": "Saññānirodheti saññāsīsenāyaṁ desanā,",
  "tika-s0101t9:9_7": "tasmā saññāsahagatā sabbepi dhammā saṅgayhanti,",
  "tika-s0101t9:9_8": "tattha pana cittaṁ padhānanti āha ‘‘cittanirodhe’’ti.",
  "tika-s0101t9:9_9": "Accantanirodhassa pana tehi anadhippetattā,",
  "tika-s0101t9:9_10": "avisayattā ca ‘‘khaṇikanirodhe’’ti āha.",
  "tika-s0101t9:9_11": "Kāmaṁ sopi tesaṁ avisayova,",
  "tika-s0101t9:9_12": "atthato pana nirodhakathā vuccamānā tattheva tiṭṭhatīti tathā vuttaṁ.",
  "tika-s0101t9:9_13": "Kittighosoti ‘‘aho buddhānubhāvo bhavantarapaṭicchannaṁ kāraṇaṁ evaṁ hatthāmalakaṁ viya paccakkhato dasseti,",
  "tika-s0101t9:9_14": "sāvake ca edise saṁvarasamādāne patiṭṭhāpetī’’ti thutighoso yāva bhavaggā pattharati.",
  "tika-s0101t9:9_15": "Paṭibhāgakiriyanti paḷāsavasena paṭibhāgabhūtaṁ payogaṁ karonto.",
  "tika-s0101t9:9_16": "Bhavantarasamayanti tatra tatra vuṭṭhanasamayaṁ abhūtaparikappitaṁ kiñci uppādiyaṁ vatthuṁ attano samayaṁ katvā.",
  "tika-s0101t9:9_17": "Kiñcideva sikkhāpadanti ‘‘elamūgena bhavitabbaṁ , ettakaṁ,",
  "tika-s0101t9:9_18": "velaṁ ekasmiṁyeva ṭhāne nisīditabba’’nti evamādikaṁ kiñcideva kāraṇaṁ sikkhākoṭṭhāsaṁ katvā paññapenti.",
  "tika-s0101t9:9_19": "Nirodhakathanti nirodhasamāpattikathaṁ.",
  "tika-s0101t9:10_0": "Tesūti kotūhalasālāyaṁ sannipatitesu titthiyasamaṇabrāhmaṇesu.",
  "tika-s0101t9:10_1": "Ekacceti eke.",
  "tika-s0101t9:10_2": "Purimoti ‘‘ahetū appaccayā’’ti evaṁvādī.",
  "tika-s0101t9:10_3": "Yvāyaṁ idha uppajjatīti yojanā.",
  "tika-s0101t9:10_4": "Samāpattinti asaññabhāvāvahaṁ samāpattiṁ.",
  "tika-s0101t9:10_5": "Nirodheti saññānirodhe.",
  "tika-s0101t9:10_6": "Hetuṁ apassantoti yena hetunā asaññabhave saññāya nirodho sabbaso anuppādo,",
  "tika-s0101t9:10_7": "yena ca tato cutassa idha pañcavokārabhave tassā uppādo,",
  "tika-s0101t9:10_8": "taṁ avisayatāya apassanto.",
  "tika-s0101t9:11_0": "Nanti paṭhamavādiṁ.",
  "tika-s0101t9:11_1": "Nisedhetvāti ‘‘na kho nāmetaṁ bho evaṁ bhavissatī’’ti evaṁ paṭikkhipitvā.",
  "tika-s0101t9:11_2": "Asaññikabhāvanti muñchāpattiyā kiriyamayasaññāvasena vigatasaññibhāvaṁ.",
  "tika-s0101t9:11_3": "Vakkhati hi ‘‘visaññī hutvā’’ti.",
  "tika-s0101t9:11_4": "Vikkhambhanavasena kilesānaṁ santāpanena attantapo.",
  "tika-s0101t9:11_5": "Ghoratapoti dukkaratāya bhīmatapo.",
  "tika-s0101t9:11_6": "Parimāritindriyoti nibbisevanabhāvāpādanena sabbaso milāpitacakkhādindriyo.",
  "tika-s0101t9:11_7": "Bhaggoti bhañjitakusalajjhāsayo.",
  "tika-s0101t9:11_8": "Evamāhāti ‘‘evaṁ saññā hi bho purisassa attā’’tiādiākārena saññānirodhamāha.",
  "tika-s0101t9:11_9": "Iminā nayena ito paresu dvīsu ṭhānesu yathārahaṁ yojanā veditabbā.",
  "tika-s0101t9:12_0": "Āthabbaṇapayoganti āthabbaṇavedavihitaṁ āthabbaṇikānaṁ visaññibhāvāpādanapayogaṁ.",
  "tika-s0101t9:12_1": "Āthabbaṇaṁ payojetvāti āthabbaṇavede āgataaggijuhanapubbakaṁ mantajappanaṁ payojetvā sīsacchinnatādidassanena saññānirodhamāha.",
  "tika-s0101t9:12_2": "Tassāti yassa sīsacchinnatādi dassitaṁ, tassa.",
  "tika-s0101t9:13_0": "Yakkhadāsīnanti devadāsīnaṁ,",
  "tika-s0101t9:13_1": "yā ‘‘devatābhatiyotipi’’ vuccanti.",
  "tika-s0101t9:13_2": "Madaniddanti surāmadanimittakaṁ supanaṁ devatūpahāranti naccanagāyanādinā devatānaṁ pūjaṁ.",
  "tika-s0101t9:13_3": "Surāpātinti pātipuṇṇaṁ suraṁ.",
  "tika-s0101t9:13_4": "Divāti atidivā ussūre.",
  "tika-s0101t9:14_0": "Elamūgakathā viyāti imesaṁ paṇḍitamānīnaṁ kathā andhabālakathāsadisī.",
  "tika-s0101t9:14_1": "Cattāro nirodheti aññamaññavidhure cattāro nirodhe ete paññapenti.",
  "tika-s0101t9:14_2": "Na ca aññamaññaviruddhanānāsabhāvena tena bhavitabbaṁ,",
  "tika-s0101t9:14_3": "atha kho ekasabhāvena,",
  "tika-s0101t9:14_4": "tenāha ‘‘iminā cā’’tiādi.",
  "tika-s0101t9:14_5": "Aññenevāti imehi vuttākārato aññākāreneva bhavitabbaṁ.",
  "tika-s0101t9:14_6": "‘‘Ayaṁ nirodho,",
  "tika-s0101t9:14_7": "ayaṁ nirodho’’ti āmeḍitavacanaṁ satthā attano desanāvilāsena anekākāravokāraṁ nirodhaṁ vibhāvessatīti",
  "tika-s0101t9:14_8": "dassanatthaṁ kataṁ aho nūnāti ettha ahoti acchariye,",
  "tika-s0101t9:14_9": "nūnāti anussaraṇe nipāto.",
  "tika-s0101t9:14_10": "Tasmā aho nūna bhagavā anaññasādhāraṇadesanattā nirodhampi aho acchariyaṁ katvā katheyya maññeti adhippāyo.",
  "tika-s0101t9:14_11": "‘‘Aho nūna sugato’’ti etthāpi eseva nayo.",
  "tika-s0101t9:14_12": "Acchariyavibhāvanato eva cettha dvikkhattuṁ vacanaṁ,",
  "tika-s0101t9:14_13": "acchariyatthopi cettha aho-saddo.",
  "tika-s0101t9:14_14": "So yasmā anussaraṇamukheneva tena gahito,",
  "tika-s0101t9:14_15": "tasmā vuttaṁ ‘‘aho nūnāti anussaraṇatthe’’ti.",
  "tika-s0101t9:14_16": "Kālapuggalādivibhāgena bahubhedattā imesaṁ nirodhadhammānanti bahuvacanaṁ,",
  "tika-s0101t9:14_17": "kusala-saddayogena sāmivacanaṁ bhummatthe daṭṭhabbaṁ.",
  "tika-s0101t9:14_18": "Ciṇṇavasitāyāti nirodhasamāpattiyaṁ vasībhāvassa ciṇṇattā.",
  "tika-s0101t9:14_19": "Sabhāvaṁ jānātīti nirodhassa sabhāvaṁ yāthāvato jānāti.",
  "tika-s0101t9:15_0": "Ahetukasaññuppādanirodhakathāvaṇṇanā",
  "tika-s0101t9:16_0": "412.Gharamajjheyevapakkhalitāti gharato bahi gantukāmā purisā maggaṁ anotaritvā gharājirena samatale vivaṭaṅgaṇe eva pakkhalanaṁ pattā,",
  "tika-s0101t9:16_1": "evaṁ sampadamidanti attho.",
  "tika-s0101t9:16_2": "Asādhāraṇo hetu,",
  "tika-s0101t9:16_3": "sādhāraṇo paccayoti evamādi vibhāgena idha payojanaṁ natthi saññāya akāraṇabhāvapaṭikkhepattā codanāyāti vuttaṁ ‘‘kāraṇasseva nāma’’nti.",
  "tika-s0101t9:17_0": "Pāḷiyaṁ ‘‘uppajjantipi nirujjhantipī’’ti vuttaṁ,",
  "tika-s0101t9:17_1": "tattha ‘‘sahetū sappaccayā saññā uppajjanti,",
  "tika-s0101t9:17_2": "uppannā pana nirujjhantiyeva,",
  "tika-s0101t9:17_3": "na tiṭṭhantī’’ti dassanatthaṁ ‘‘nirujjhantī’’ti vacanaṁ,",
  "tika-s0101t9:17_4": "na nirodhassa sahetusappaccayabhāvadassanatthaṁ.",
  "tika-s0101t9:17_5": "Uppādo hi sahetuko ,",
  "tika-s0101t9:17_6": "na nirodho.",
  "tika-s0101t9:17_7": "Yadi hi nirodhopi sahetuko siyā,",
  "tika-s0101t9:17_8": "tassa nirodhenāpi bhavitabbaṁ aṅkurādīnaṁ viya,",
  "tika-s0101t9:17_9": "na ca tassa nirodho atthi.",
  "tika-s0101t9:17_10": "Tasmā vuttanayeneva pāḷiyā attho veditabbo.",
  "tika-s0101t9:17_11": "Ayañca nayo khaṇanirodhavasena vutto.",
  "tika-s0101t9:17_12": "Yo pana yathāparicchinnakālavasena sabbasova anuppādanirodho,",
  "tika-s0101t9:17_13": "so ‘‘sahetuko’’ti veditabbo tathārūpāya paṭipattiyā vinā abhāvato.",
  "tika-s0101t9:17_14": "Tenāha bhagavā ‘‘sikkhā ekā saññā nirujjhatī’’ti. (Dī. ni.",
  "tika-s0101t9:17_15": "1.412) tato eva ca idhāpi vuttaṁ ‘‘saññāya sahetukaṁ uppādanirodhaṁ dīpetu’’nti.",
  "tika-s0101t9:18_0": "Sikkhā ekāti ettha sikkhāti karaṇe paccattavacanaṁ,",
  "tika-s0101t9:18_1": "eka-saddo aññapariyāyo ‘‘ittheke abhivadanti sato vā pana sattassā’’tiādīsu (dī. ni.",
  "tika-s0101t9:18_2": "1.85 ādayo; ma. ni.",
  "tika-s0101t9:18_3": "3.21) viya,",
  "tika-s0101t9:18_4": "na saṅkhyāvācīti āha ‘‘sikkhā ekā saññā uppajjantīti sikkhāya ekaccā saññā jāyantī’’ti.",
  "tika-s0101t9:18_5": "Sesapadesupi eseva nayo.",
  "tika-s0101t9:19_0": "413.Tatthāti tassaṁ uparidesanāyaṁ.",
  "tika-s0101t9:19_1": "Sammādiṭṭhisammāsaṅkappavasena pariyāpannattā āgatāti sabhāvato upakārato ca paññākkhandhe pariyāpannattā",
  "tika-s0101t9:19_2": "saṅgahitattā tatiyā adhipaññāsikkhā sammādiṭṭhisammāsaṅkappavasena āgatā.",
  "tika-s0101t9:19_3": "Tathā hi vuttaṁ ‘‘yā cāvuso visākha sammādiṭṭhi,",
  "tika-s0101t9:19_4": "yo ca sammāsaṅkappo,",
  "tika-s0101t9:19_5": "ime dhammā paññākkhandhe saṅgahitā’’ti (ma. ni.",
  "tika-s0101t9:19_6": "1.462) kāmañcettha vuttanayena tissopi sikkhā āgatā eva,",
  "tika-s0101t9:19_7": "tathāpi adhicittasikkhāya eva abhisaññānirodho dassito,",
  "tika-s0101t9:19_8": "itarā tassa sambhārabhāvena ānītā.",
  "tika-s0101t9:20_0": "Pañcakāmaguṇikarāgoti pañcakāmakoṭṭhāse ārabbha uppajjanakarāgo.",
  "tika-s0101t9:20_1": "Asamuppannakāmacāroti vattamānuppannatāvasena asamuppanno yo koci kāmacāro yā kāci lobhuppatti.",
  "tika-s0101t9:20_2": "Purimo visayavasena niyamitattā kāmaguṇārammaṇova lobho daṭṭhabbo,",
  "tika-s0101t9:20_3": "itaro pana jhānanikantibhavarāgādippabhedo sabbopi lobhacāro kāmanaṭṭhena kāmesu pavattanato.",
  "tika-s0101t9:20_4": "Sabbepi hi tebhūmakā dhammā kāmanīyaṭṭhena kāmāti.",
  "tika-s0101t9:20_5": "Ubhayesampi kāmasaññātināmatā sahacaraṇañāyenāti ‘‘kāmasaññā’’ti paduddhāraṁ katvā tadubhayaṁ niddiṭṭhaṁ.",
  "tika-s0101t9:21_0": "‘‘Tatthā’’tiādi asamuppannakāmacārato pañcakāmaguṇikarāgassa visesadassanaṁ.",
  "tika-s0101t9:21_1": "Kāmaṁ pañcakāmaguṇikarāgopi asamuppanno eva maggena samugghāṭīyati,",
  "tika-s0101t9:21_2": "tasmiṁ pana samugghāṭitepi na sabbo rāgo samugghāṭaṁ gacchati,",
  "tika-s0101t9:21_3": "tasmā pañcakāmaguṇikarāgaggahaṇena na itarassa sabbassa rāgassa gahaṇaṁ hotīti ubhayasādhāraṇena pariyāyena",
  "tika-s0101t9:21_4": "ubhayaṁ saṅgahetvā dassetuṁ pāḷiyaṁ kāmasaññāggahaṇaṁ katanti tadubhayaṁ sarūpato visesato ca dassetvā",
  "tika-s0101t9:21_5": "sabbasaṅgāhikabhāvato ‘‘asamuppannakāmacāropana imasmiṁ ṭhāne vaṭṭatī’’ti vuttaṁ.",
  "tika-s0101t9:22_0": "Sadisattāti kāmasaññādibhāvena samānattā,",
  "tika-s0101t9:22_1": "etena pāḷiyaṁ ‘‘purimā’’ti sadisakappanāvasena vuttanti dasseti.",
  "tika-s0101t9:22_2": "Anāgatā hi idha ‘‘nirujjhatī’’ti vuttā anuppādassa adhippetattā,",
  "tika-s0101t9:22_3": "tenāha ‘‘anuppannāva nuppajjatī’’ti.",
  "tika-s0101t9:23_0": "Nīvaraṇavivekato jātattā vivekajehi paṭhamajjhānapītisukhehi saha akkhātabbā,",
  "tika-s0101t9:23_1": "taṁkoṭṭhāsikā vāti vivekajaṁ pītisukhasaṅkhātā.",
  "tika-s0101t9:23_2": "Nānattasaññāpaṭighasaññāhi nipuṇatāya sukhumabhūtatāya sukhumasaññā bhūtā sukhumabhāvena,",
  "tika-s0101t9:23_3": "paramatthabhāvena aviparītasabhāvā.",
  "tika-s0101t9:23_4": "Jhānaṁ taṁsampayuttadhammānaṁ bhāvanāsiddhā saṇhasukhumatā nīvaraṇavikkhambhanavasena viññāyatīti āha",
  "tika-s0101t9:23_5": "‘‘kāmacchandādioḷārikaṅgappahānavasena sukhumā’’ti.",
  "tika-s0101t9:23_6": "Bhūtatāyāti vijjamānatāya.",
  "tika-s0101t9:23_7": "Sabbatthāti sabbavāresu.",
  "tika-s0101t9:24_0": "Samāpajjanādhiṭṭhānāni viya vuṭṭhānaṁ jhāne pariyāpannampi hoti yathā taṁ dhammānaṁ bhaṅgakkhaṇo dhammesu,",
  "tika-s0101t9:24_1": "na āvajjanapaccavekkhaṇānīti ‘‘paṭhamajjhānaṁ samāpajjanto adhiṭṭhahanto vuṭṭhahanto ca sikkhatī’’ti vuttaṁ,",
  "tika-s0101t9:24_2": "na ‘‘āvajjanto paccavekkhanto’’ti.",
  "tika-s0101t9:24_3": "Tanti paṭhamajjhānaṁ.",
  "tika-s0101t9:24_4": "Tenāti hetumhi karaṇavacanaṁ,",
  "tika-s0101t9:24_5": "tasmā paṭhamajjhānena hetubhūtenāti attho.",
  "tika-s0101t9:24_6": "Hetubhāvo cettha jhānassa yathāvuttasaññāya uppattiyā sahajātādipaccayabhāvo kāmasaññāya nirodhassa upanissayatāva,",
  "tika-s0101t9:24_7": "tañca kho suttantapariyāyena.",
  "tika-s0101t9:24_8": "Tathā ceva saṁvaṇṇitaṁ ‘‘tathārūpāya paṭipattiyā vinā abhāvato’’ti.",
  "tika-s0101t9:24_9": "Etenupāyenāti yvāyaṁ paṭhamajjhānatappaṭipakkhasaññāvasena ‘‘sikkhā ekā saññā uppajjati,",
  "tika-s0101t9:24_10": "sikkhā ekā saññā nirujjhatī’’ti ettha attho vutto,",
  "tika-s0101t9:24_11": "etena nayena.",
  "tika-s0101t9:24_12": "Sabbatthāti sabbavāresu.",
  "tika-s0101t9:25_0": "414.",
  "tika-s0101t9:25_1": "Yasmā panettha samāpattivasena taṁtaṁsaññānaṁ uppādanirodhe vuccamāne aṅgavasena so vuttoti āha ‘‘yasmā panā’’tiādi.",
  "tika-s0101t9:25_2": "‘‘Aṅgato sammasana’’nti anupadadhammavipassanāya lakkhaṇavacanaṁ.",
  "tika-s0101t9:25_3": "Anupadadhammavipassanañhi karonto samāpattiṁ patvā aṅgato sammasanaṁ karoti,",
  "tika-s0101t9:25_4": "na ca saññā samāpattiyā kiñci aṅgaṁ hoti.",
  "tika-s0101t9:25_5": "Vuttañca ‘‘idañca saññā saññāti evaṁ aṅgato sammasanaṁ uddhaṭa’’nti.",
  "tika-s0101t9:25_6": "Aṅgatoti vā avayavatoti attho,",
  "tika-s0101t9:25_7": "anupadadhammatoti vuttaṁ hoti.",
  "tika-s0101t9:25_8": "Tadevāti ākiñcaññāyatanameva.",
  "tika-s0101t9:26_0": "Yato khoti paccatte nissakkavacananti āha ‘‘yo nāmā’’ti yathā ‘‘ādimhī’’ti etasmiṁ atthe ‘‘ādito’’ti vuccati itaravibhattitopi to-saddassa labbhanato.",
  "tika-s0101t9:26_1": "Sakasmiṁ attanā adhigate saññā sakasaññā,",
  "tika-s0101t9:26_2": "sā etassa atthīti sakasaññī,",
  "tika-s0101t9:26_3": "tenāha ‘‘attano paṭhamajjhānasaññāya saññavā’’ti.",
  "tika-s0101t9:26_4": "Sakasaññīti cettha upari vuccamānanirodhapādakatāya sātisayāya jhānasaññāya atthibhāvajotako ī-kāro daṭṭhabbo,",
  "tika-s0101t9:26_5": "tenevāha ‘‘anupubbena saññaggaṁ phusatī’’tiādi.",
  "tika-s0101t9:26_6": "Tasmā tattha tattha sakasaññitāggahaṇena tasmiṁ tasmiṁ jhāne sabbaso suciṇṇavasībhāvo dīpitoti veditabbaṁ.",
  "tika-s0101t9:27_0": "Lokiyānanti niddhāraṇe sāmivacanaṁ,",
  "tika-s0101t9:27_1": "sāmiatthe eva vā.",
  "tika-s0101t9:27_2": "Yadaggena hi taṁ tesu seṭṭhaṁ,",
  "tika-s0101t9:27_3": "tadaggena tesampi seṭṭhanti.",
  "tika-s0101t9:27_4": "‘‘Lokiyāna’’nti visesanaṁ lokuttarasamāpattīhi tassa aseṭṭhabhāvato.",
  "tika-s0101t9:27_5": "‘‘Kiccakārakasamāpattīna’’nti visesanaṁ akiccakārakasamāpattito tassa aseṭṭhabhāvato.",
  "tika-s0101t9:27_6": "Akiccakārakatā cassā paṭusaññākiccābhāvavacanato viññāyati.",
  "tika-s0101t9:27_7": "Yatheva hi tattha saññā,",
  "tika-s0101t9:27_8": "evaṁ phassādayo pīti.",
  "tika-s0101t9:27_9": "Yadaggena hi tattha saṅkhārāvasesasukhumabhāvappattiyā pakativipassakānaṁ sammasituṁ asakkuṇeyyarūpena ṭhitā,",
  "tika-s0101t9:27_10": "tadaggena heṭṭhimasamāpattidhammā viya paṭukiccakaraṇasamatthāpi na hontīti.",
  "tika-s0101t9:27_11": "Svāyamattho paramatthamañjusāyaṁ visuddhimaggasaṁvaṇṇanāyaṁ āruppakathāyaṁ (visuddhi. ṭī.",
  "tika-s0101t9:27_12": "1.286) savisesaṁ vutto,",
  "tika-s0101t9:27_13": "tasmā tattha vuttanayena veditabbo.",
  "tika-s0101t9:27_14": "Keci pana ‘‘yathā heṭṭhimā heṭṭhimā samāpattiyo uparimānaṁ uparimānaṁ adhiṭṭhānakiccaṁ sādhenti,",
  "tika-s0101t9:27_15": "na evaṁ nevasaññānāsaññāyatanasamāpatti kassacipi adhiṭṭhānakiccaṁ sādheti,",
  "tika-s0101t9:27_16": "tasmā sā akiccakārikā,",
  "tika-s0101t9:27_17": "itarā kiccakārikā vuttā’’ti vadanti,",
  "tika-s0101t9:27_18": "tadayuttaṁ tassāpi vipassanācittaparidamanādīnaṁ adhiṭṭhānakiccasādhanato.",
  "tika-s0101t9:27_19": "Tasmā purimoyeva attho yutto.",
  "tika-s0101t9:28_0": "Pakappetīti saṁvidahati.",
  "tika-s0101t9:28_1": "Jhānaṁ samāpajjanto hi jhānasukhaṁ attani saṁvidahati nāma.",
  "tika-s0101t9:28_2": "Abhisaṅkharotīti āyūhati,",
  "tika-s0101t9:28_3": "sampiṇḍetīti attho.",
  "tika-s0101t9:28_4": "Sampiṇḍanattho hi samudayaṭṭho.",
  "tika-s0101t9:28_5": "Yasmā nikantivasena cetanākiccassa matthakappatti,",
  "tika-s0101t9:28_6": "tasmā phalūpacārena kāraṇaṁ dassento ‘‘nikantiṁ kurumāno abhisaṅkharoti nāmā’’ti vuttaṁ.",
  "tika-s0101t9:28_7": "Imā idāni me labbhamānā ākiñcaññāyatanasaññā nirujjheyyuṁ taṁsamatikkameneva uparijhānatthāya cetanābhisaṅkharaṇasambhavato.",
  "tika-s0101t9:28_8": "Aññāti ākiñcaññāyatanasaññāhi aññā.",
  "tika-s0101t9:28_9": "Tato thūlatarabhāvato oḷārikā.",
  "tika-s0101t9:28_10": "Kā pana tāti āha ‘‘bhavaṅgasaññā’’ti.",
  "tika-s0101t9:28_11": "Ākiñcaññāyatanato vuṭṭhāya eva hi uparijhānatthāya cetanābhisaṅkharaṇāni bhaveyyuṁ,",
  "tika-s0101t9:28_12": "vuṭṭhānañca bhavaṅgavasena hoti.",
  "tika-s0101t9:28_13": "Yāva ca upari jhānasamāpajjanaṁ,",
  "tika-s0101t9:28_14": "tāva antarantarā bhavaṅgappavattīti āha ‘‘bhavaṅgasaññā uppajjeyyu’’nti.",
  "tika-s0101t9:29_0": "Cetentovāti nevasaññānāsaññāyatanajjhānaṁ ekaṁ dve cittavāre samāpajjanto eva.",
  "tika-s0101t9:29_1": "Na ceteti tathā heṭṭhimajjhānesu viya vā pubbābhogābhāvato pubbābhogavasena hi jhānaṁ pakappento idha ‘‘cetetī’’ti vutto.",
  "tika-s0101t9:29_2": "Yasmā ‘‘ahametaṁ jhānaṁ nibbattemi upasampādemi samāpajjāmī’’ti evaṁ abhisaṅkharaṇaṁ tattha sālayasseva hoti,",
  "tika-s0101t9:29_3": "na anālayassa,",
  "tika-s0101t9:29_4": "tasmā ekaṁ cittakkhaṇikampi jhānaṁ pavattento tattha appahīnanikantikatāya abhisaṅkharonto evāti attho.",
  "tika-s0101t9:29_5": "Yasmā panassa tathā heṭṭhimajjhānesu viya vā tattha pubbābhogo natthi,",
  "tika-s0101t9:29_6": "tasmā ‘‘na abhisaṅkharotī’’ti vuttaṁ.",
  "tika-s0101t9:29_7": "‘‘Imassa bhikkhuno’’tiādi vuttassevatthassa vivaraṇaṁ.",
  "tika-s0101t9:29_8": "‘‘Svāyamattho’’tiādinā tamevatthaṁ upamāya paṭipādeti.",
  "tika-s0101t9:30_0": "Pacchābhāgeti pitugharassa pacchābhāge.",
  "tika-s0101t9:30_1": "Tato puttagharato.",
  "tika-s0101t9:30_2": "Laddhagharamevāti yato anena bhikkhā laddhā,",
  "tika-s0101t9:30_3": "tameva gharaṁ puttagehameva.",
  "tika-s0101t9:30_4": "Āsanasālā viya ākiñcaññāyatanasamāpatti tato pitugharaputtagharaṭṭhāniyānaṁ nevasaññānāsaññāyatananirodhasamāpattīnaṁ upagantabbato.",
  "tika-s0101t9:30_5": "Pitugharaṁ amanasikaritvāti pavisitvā samatikkantampi pitugharaṁ na manasi katvā.",
  "tika-s0101t9:30_6": "Puttagharasseva ācikkhanaṁ viya ekaṁ dve cittavāre samāpajjitabbampi nevasaññānāsaññāyatanaṁ na manasi",
  "tika-s0101t9:30_7": "katvā parato nirodhasamāpattiatthāya eva manasikāro.",
  "tika-s0101t9:30_8": "Evaṁ amanasikārasāmaññena,",
  "tika-s0101t9:30_9": "manasikārasāmaññena ca upamupameyyatā veditabbā ācikkhanenapi manasikārasseva jotitattā.",
  "tika-s0101t9:30_10": "Na hi manasikārena vinā ācikkhanaṁ sambhavati.",
  "tika-s0101t9:31_0": "Tā jhānasaññāti tā ekaṁ dve cittavāre pavattā nevasaññānāsaññāyatanasaññā.",
  "tika-s0101t9:31_1": "Nirujjhantīti padeseneva nirujjhanti,",
  "tika-s0101t9:31_2": "pubbābhisaṅkhāravasena pana upari anuppādo.",
  "tika-s0101t9:31_3": "Yathā ca jhānasaññānaṁ,",
  "tika-s0101t9:31_4": "evaṁ itarasaññānaṁ pīti āha ‘‘aññā ca oḷārikā bhavaṅgasaññā nuppajjantī’’ti,",
  "tika-s0101t9:31_5": "yathāparicchinnakālanti adhippāyo.",
  "tika-s0101t9:31_6": "So evaṁ paṭipanno bhikkhūti so evaṁ yathāvutte saññāgge ṭhito arahatte,",
  "tika-s0101t9:31_7": "anāgāmiphale vā patiṭṭhito bhikkhu dvīhi phalehi samannāgamo,",
  "tika-s0101t9:31_8": "tiṇṇaṁ saṅkhārānaṁ paṭippassaddhi,",
  "tika-s0101t9:31_9": "soḷasavidhā ñāṇacariyā,",
  "tika-s0101t9:31_10": "navavidhā samādhicariyāti imesaṁ vasena nirodhapaṭipādanapaṭipattiṁ paṭipanno.",
  "tika-s0101t9:31_11": "Phusatīti ettha phusanaṁ nāma vindanaṁ paṭiladdhīti āha ‘‘vindati paṭilabhatī’’ti.",
  "tika-s0101t9:31_12": "Atthato pana yathāparicchinnakālaṁ cittacetasikānaṁ sabbaso appavatti eva.",
  "tika-s0101t9:32_0": "Abhīti upasaggamattaṁ niratthakaṁ,",
  "tika-s0101t9:32_1": "tasmā ‘‘saññā’’ icceva attho.",
  "tika-s0101t9:32_2": "Nirodhapadena anantarikaṁ katvā samāpattipade vattabbe tesaṁ dvinnaṁ antare sampajānapadaṁ ṭhapitanti",
  "tika-s0101t9:32_3": "āha ‘‘nirodhapadena anantarikaṁ katvā vutta’’nti,",
  "tika-s0101t9:32_4": "tenāha ‘‘anupaṭi…pe…",
  "tika-s0101t9:32_5": "attho’’ti.",
  "tika-s0101t9:32_6": "Tatrāpīti tasmimpi tathā padānupubbiṭhapanepi ayaṁ visesatthoti yojanā.",
  "tika-s0101t9:32_7": "Sampajānantassāti taṁ taṁ samāpattiṁ samāpajjitvā vuṭṭhāya tattha tattha saṅkhārānaṁ sammasanavasena pajānantassa.",
  "tika-s0101t9:32_8": "Anteti yathāvuttāya nirodhapaṭipattiyā pariyosāne.",
  "tika-s0101t9:32_9": "Dutiyavikappe sampajānantassāti sampajānakārinoti attho,",
  "tika-s0101t9:32_10": "tena nirodhasamāpajjanakassa bhikkhuno ādito paṭṭhāya sabbapāṭihārikapaññāya saddhiṁ atthasādhikā paññā kiccato dassitā hoti,",
  "tika-s0101t9:32_11": "tenāha ‘‘paṇḍitassa bhikkhuno’’ti.",
  "tika-s0101t9:33_0": "Sabbākārenāti ‘‘samāpattiyā sarūpaviseso,",
  "tika-s0101t9:33_1": "samāpajjanako,",
  "tika-s0101t9:33_2": "samāpajjanassa ṭhānaṁ, kāraṇaṁ,",
  "tika-s0101t9:33_3": "samāpajjanākāro’’ti evamādi sabbappakārena.",
  "tika-s0101t9:33_4": "Tatthāti visuddhimagge.",
  "tika-s0101t9:33_5": "(Visuddhī.",
  "tika-s0101t9:33_6": "2.867) kathitatovāti kathitaṭṭhānato eva gahetabbā,",
  "tika-s0101t9:33_7": "na idha taṁ vadāma punaruttibhāvatoti adhippāyo.",
  "tika-s0101t9:34_0": "Evaṁ kho ahanti ettha ākārattho evaṁ-saddo uggahitākāradassananti katvā.",
  "tika-s0101t9:34_1": "Evaṁ poṭṭhapādāti ettha pana sampaṭicchanattho,",
  "tika-s0101t9:34_2": "tenāha ‘‘suuggahitaṁ tayāti anujānanto’’ti.",
  "tika-s0101t9:35_0": "415.",
  "tika-s0101t9:35_1": "Saññā aggā etthāti saññāggaṁ,",
  "tika-s0101t9:35_2": "ākiñcaññāyatanaṁ.",
  "tika-s0101t9:35_3": "Aṭṭhasu samāpattīsupi saññāggaṁ atthi upalabbhatīti cintetvā.",
  "tika-s0101t9:35_4": "‘‘Puthū’’ti pāḷiyaṁ liṅgavipallāsaṁ dassento āha ‘‘bahūnipī’’ti.",
  "tika-s0101t9:35_5": "‘‘Yathā’’ti iminā pakāraviseso karaṇappakāro gahito,",
  "tika-s0101t9:35_6": "na pakārasāmaññanti āha ‘‘yena yena kasiṇenā’’ti,",
  "tika-s0101t9:35_7": "pathavīkasiṇena karaṇabhūtenā’’ti ca.",
  "tika-s0101t9:35_8": "Jhānaṁ tāva yutto karaṇabhāvo saññānirodhaphusanassa sādhakatamabhāvato,",
  "tika-s0101t9:35_9": "kathaṁ kasiṇānanti?",
  "tika-s0101t9:35_10": "Tesampi so yutto eva.",
  "tika-s0101t9:35_11": "Yadaggena hi jhānānaṁ nirodhaphusanassa sādhakataṁ abhāvo,",
  "tika-s0101t9:35_12": "tadaggena kasiṇānampi tadavinābhāvato.",
  "tika-s0101t9:35_13": "Anekakaraṇāpi kiriyā hotiyeva yathā ‘‘assena yānena dīpikāya gacchatī’’ti.",
  "tika-s0101t9:36_0": "Ekavāranti sakiṁ.",
  "tika-s0101t9:36_1": "Purimasaññānirodhanti kāmasaññādipurimasaññāya nirodhaṁ,",
  "tika-s0101t9:36_2": "na nirodhasamāpattisaññitaṁ saññānirodhaṁ.",
  "tika-s0101t9:36_3": "Ekaṁ saññāgganti ekaṁ saññābhūtaṁ aggaṁ seṭṭhanti attho heṭṭhimasaññāya ukkaṭṭhabhāvato.",
  "tika-s0101t9:36_4": "Saññā ca sā aggañcāti saññāggaṁ,",
  "tika-s0101t9:36_5": "na saññāsu agganti.",
  "tika-s0101t9:36_6": "Dve vāreti dvikkhattuṁ.",
  "tika-s0101t9:36_7": "Sesakasiṇesūti kasiṇānaṁyeva gahaṇaṁ nirodhakathāya adhikatattā.",
  "tika-s0101t9:36_8": "Tato eva cettha jhānaggahaṇena kasiṇajjhānāni eva gahitānīti veditabbaṁ.",
  "tika-s0101t9:36_9": "‘‘Paṭhamajjhānena karaṇabhūtenā’’ti ārammaṇaṁ anāmasitvā vadati yathā ‘‘yena yena kasiṇenā’’ti ettha jhānaṁ anāmasitvā vuttaṁ.",
  "tika-s0101t9:36_10": "‘‘Itī’’tiādinā vuttamevatthaṁ saṅgahetvā nigamanavasena vadati.",
  "tika-s0101t9:36_11": "Sabbampīti sabbaṁ ekavāraṁ samāpannajhānaṁ.",
  "tika-s0101t9:36_12": "Saṅgahetvāti sañjānanalakkhaṇena taṁsabhāvāvisesato ekajjhaṁ saṅgahetvā.",
  "tika-s0101t9:36_13": "Aparāparanti punappunaṁ.",
  "tika-s0101t9:37_0": "416.",
  "tika-s0101t9:37_1": "Jhānapadaṭṭhānaṁ vipassanaṁ vaḍḍhentassa puggalassa vasena saññāñāṇāni dassitāni paṭhamanaye .",
  "tika-s0101t9:37_2": "Dutiyanaye pana yasmā vipassanaṁ ussukkāpetvā maggena ghaṭentassa maggañāṇaṁ uppajjati,",
  "tika-s0101t9:37_3": "tasmā vipassanāmaggavasena saññāñāṇāni dassitāni.",
  "tika-s0101t9:37_4": "Yasmā pana paṭhamanayo lokiyattā oḷāriko,",
  "tika-s0101t9:37_5": "dutiyanayo missako tasmā tadubhayaṁ asambhāvetvā accantasukhumaṁ subhaṁ thiraṁ nibbattitalokuttarameva",
  "tika-s0101t9:37_6": "dassetuṁ maggaphalavasena saññāñāṇāni dassitāni tatiyanaye.",
  "tika-s0101t9:37_7": "Tayopete nayā maggasodhanavasena dassitā.",
  "tika-s0101t9:38_0": "‘‘Ayaṁ panettha sāro’’ti vibhāvetuṁ tipiṭakamahāsivattheravādo ābhato.",
  "tika-s0101t9:38_1": "Nirodhaṁ pucchitvā tasmiṁ kathite tadanantaraṁ saññāñāṇuppattiṁ pucchanto atthato nirodhato vuṭṭhānaṁ pucchati nāma,",
  "tika-s0101t9:38_2": "nirodhato ca vuṭṭhānaṁ arahattaphaluppattiyā vā siyā anāgāmiphaluppattiyā vā,",
  "tika-s0101t9:38_3": "tattha saññā padhānā,",
  "tika-s0101t9:38_4": "tadanantarañca paccavekkhaṇañāṇanti tadubhayaṁ niddhārento thero ‘‘kiṁ ime bhikkhū bhaṇantī’’tiādimāha .",
  "tika-s0101t9:38_5": "Tattha ‘‘kiṁ ime bhikkhū bhaṇantī’’ti tadā dīghanikāyatantiṁ parivattante imaṁ ṭhānaṁ patvā yathāvuttena",
  "tika-s0101t9:38_6": "paṭipāṭiyā tayo naye kathente bhikkhū sandhāya vadati.",
  "tika-s0101t9:39_0": "Yassa yathā maggavīthiyaṁ maggaphalañāṇesu uppannesu niyamato maggaphalapaccavekkhaṇañāṇāni honti,",
  "tika-s0101t9:39_1": "evaṁ phalasamāpattiyaṁ phalapaccavekkhaṇañāṇanti āha ‘‘pacchā paccavekkhaṇañāṇa’’nti.",
  "tika-s0101t9:39_2": "‘‘Idaṁ arahattaphala’’nti idaṁ paccavekkhaṇañāṇassa pavattiākāradassanaṁ.",
  "tika-s0101t9:39_3": "Phalasamādhisaññāpaccayāti phalasamādhisahagatasaññāpaccayā.",
  "tika-s0101t9:39_4": "Kira-saddo anussaraṇattho.",
  "tika-s0101t9:39_5": "Yathādhigatadhammānussaraṇapakkhiyā hi paccavekkhaṇā.",
  "tika-s0101t9:39_6": "Samādhisīsena cettha sabbaṁ arahattaphalaṁ gahitaṁ sahacaraṇañāyena,",
  "tika-s0101t9:39_7": "tasmiṁ asati paccavekkhaṇāya asambhavo evāti āha ‘‘idappaccayā’’ti.",
  "tika-s0101t9:40_0": "Saññāattakathāvaṇṇanā",
  "tika-s0101t9:41_0": "417.",
  "tika-s0101t9:41_1": "Desanāya saṇhabhāvena sārambhamakkhissādimalavisodhanato sutamayañāṇaṁ nhāpitaṁ viya,",
  "tika-s0101t9:41_2": "sukhumabhāvena tanulepanavilittaṁ viya,",
  "tika-s0101t9:41_3": "tilakkhaṇabbhāhatatāya kuṇḍalādialaṅkāravibhūsitaṁ viya ca hoti,",
  "tika-s0101t9:41_4": "tadanupasevato ñāṇassa ca tathābhāvo taṁsamaṅgino puggalassa tathābhāvāpatti,",
  "tika-s0101t9:41_5": "nirodhakathāya nivesanañcassa sirisayanappavesanasadisanti āha ‘‘saṇhasukhuma…pe…",
  "tika-s0101t9:41_6": "āropitopī’’ti.",
  "tika-s0101t9:41_7": "Tatthāti tassaṁ nirodhakathāyaṁ.",
  "tika-s0101t9:41_8": "Sukhaṁ avindanto mandabuddhitāya alabhanto.",
  "tika-s0101t9:41_9": "Malavidūsitatāya gūthaṭṭhānasadisaṁ.",
  "tika-s0101t9:41_10": "Attano laddhiṁ attadiṭṭhiṁ.",
  "tika-s0101t9:41_11": "Anumatiṁ gahetvāti anuññaṁ gahetvā ‘‘ediso me attā’’ti anujānāpetvā,",
  "tika-s0101t9:41_12": "attano laddhiyaṁ patiṭṭhapetvāti attho.",
  "tika-s0101t9:41_13": "Kaṁ panāti oḷāriko, manomayo,",
  "tika-s0101t9:41_14": "arūpīti tiṇṇaṁ attavādānaṁ vasena tividhesu katamanti attho.",
  "tika-s0101t9:41_15": "Pariharantoti viddhaṁsanato pariharanto,",
  "tika-s0101t9:41_16": "nigūhantoti adhippāyo.",
  "tika-s0101t9:41_17": "Yasmā catusantatirūpappabandhaṁ ekattavasena gahetvā rūpībhāvato ‘‘oḷāriko attā’’ti pacceti attavādī,",
  "tika-s0101t9:41_18": "annapānopadhānatañcassa parikappetvā ‘‘sassato’’ti maññati,",
  "tika-s0101t9:41_19": "rūpībhāvato eva ca saññāya aññattaṁ ñāyāgatameva,",
  "tika-s0101t9:41_20": "yaṁ vedavādino ‘‘annamayo,",
  "tika-s0101t9:41_21": "pānamayo’’ti ca dvidhā voharanti,",
  "tika-s0101t9:41_22": "tasmā paribbājako taṁ sandhāyā ‘‘oḷārikaṁ kho’’ti āha.",
  "tika-s0101t9:42_0": "Tattha yadi attā rūpī, na saññī,",
  "tika-s0101t9:42_1": "saññāya arūpabhāvattā,",
  "tika-s0101t9:42_2": "rūpadhammānañca asañjānanasabhāvattā,",
  "tika-s0101t9:42_3": "rūpī ca samāno yadi tava matena nicco,",
  "tika-s0101t9:42_4": "saññā aparāparaṁ pavattanato tattha tattha bhijjatīti bhedasabbhāvato aniccā,",
  "tika-s0101t9:42_5": "evampi ‘‘aññā saññā,",
  "tika-s0101t9:42_6": "añño attā’’ti saññāya abhāvato acetanoti na kammassa kārako,",
  "tika-s0101t9:42_7": "phalassa ca na upabhuñjakoti āpannameva,",
  "tika-s0101t9:42_8": "tenāha ‘‘oḷāriko ca hi te’’tiādi.",
  "tika-s0101t9:42_9": "Paccāgacchatoti paccāgacchantassa ,",
  "tika-s0101t9:42_10": "jānatoti attho.",
  "tika-s0101t9:42_11": "‘‘Aññā ca saññā uppajjanti,",
  "tika-s0101t9:42_12": "aññā ca saññā nirujjhantī’’ti kasmā vuttaṁ,",
  "tika-s0101t9:42_13": "nanu uppādapubbako nirodho,",
  "tika-s0101t9:42_14": "na ca uppannaṁ anirujjhakaṁ nāma atthīti codanaṁ sandhāyāha ‘‘catunnañca khandhāna’’ntiādi.",
  "tika-s0101t9:43_0": "418-420.Manomayanti jhānamanaso vasena manomayaṁ.",
  "tika-s0101t9:43_1": "Yo hi bāhirapaccayanirapekkho,",
  "tika-s0101t9:43_2": "so manasāva nibbattoti manomayo.",
  "tika-s0101t9:43_3": "Rūpaloke nibbattasarīraṁ sandhāya vadati,",
  "tika-s0101t9:43_4": "yaṁ vedavādino ānandamayo,",
  "tika-s0101t9:43_5": "viññāṇamayoti ca dvidhā voharanti.",
  "tika-s0101t9:43_6": "Tatrāpīti ‘‘manomayo attā’’ti imasmimpi pakkhe.",
  "tika-s0101t9:43_7": "Dose dinneti ‘‘aññāva saññā bhavissatī’’tiādinā dose dinne.",
  "tika-s0101t9:43_8": "Idhāpi purimavāde vuttanayeneva dosadassanaṁ veditabbaṁ.",
  "tika-s0101t9:43_9": "Ayaṁ pana viseso –",
  "tika-s0101t9:43_10": "yadi attā manomayo,",
  "tika-s0101t9:43_11": "sabbaṅgapaccaṅgī,",
  "tika-s0101t9:43_12": "ahīnindriyo ca bhaveyya,",
  "tika-s0101t9:43_13": "evaṁ sati ‘‘rūpaṁ attā siyā,",
  "tika-s0101t9:43_14": "na ca saññī’’ti pubbe viya vattabbaṁ. Tenāha –",
  "tika-s0101t9:43_15": "‘‘manomayo ca hi te’’tiādi.",
  "tika-s0101t9:43_16": "Kasmā panāyaṁ paribbājako paṭhamaṁ oḷārikaṁ attānaṁ paṭijānitvā taṁ laddhiṁ vissajjetvā puna manomayaṁ attānaṁ paṭijānāti,",
  "tika-s0101t9:43_17": "tañca vissajjetvā arūpiṁ attānaṁ paṭijānātīti?",
  "tika-s0101t9:43_18": "Kāmañcettha kāraṇaṁ heṭṭhā vuttameva,",
  "tika-s0101t9:43_19": "tathāpi ime titthiyā nāma anavaṭṭhitacittā thusarāsimhi nikhātakhāṇuko viya cañcalāti dassetuṁ ‘‘yathā nāma ummattako’’tiādi vuttaṁ.",
  "tika-s0101t9:43_20": "Tattha saññāyāti pakatisaññāya.",
  "tika-s0101t9:43_21": "Uppādanirodhaṁ icchati aparāparaṁ pavattāya saññāya udayavayadassanato.",
  "tika-s0101t9:43_22": "Tathāpi ‘‘saññā saññā’’ti pavattasamaññaṁ ‘‘attā’’ti gahetvā tassa ca avicchedaṁ parikappento sassataṁ maññati,",
  "tika-s0101t9:43_23": "tenāha ‘‘attānaṁ pana sassataṁ maññatī’’ti.",
  "tika-s0101t9:44_0": "Tathevāti yathā ‘‘rūpī attā’’ti,",
  "tika-s0101t9:44_1": "‘‘manomayo attā’’ti ca vādadvaye saññāya attato aññatā,",
  "tika-s0101t9:44_2": "tathā cassa acetanatādidosappasaṅgo dunnivāro ,",
  "tika-s0101t9:44_3": "tatheva imasmiṁ vāde doso.",
  "tika-s0101t9:44_4": "Tenāha ‘‘tathevassa dosaṁ dassento’’ti.",
  "tika-s0101t9:44_5": "Micchādassanenāti attadiṭṭhisaṅkhātena micchābhinivesena.",
  "tika-s0101t9:44_6": "Abhibhūtattāti anādikālabhāvitabhāvena ajjhotthaṭattā nivāritañāṇacārattā.",
  "tika-s0101t9:44_7": "Taṁ nānattaṁ ajānantoti yena santatighanena,",
  "tika-s0101t9:44_8": "samūhaghanena ca vañcito bālo pabandhavasena pavattamānaṁ dhammasamūhaṁ micchāgāhavasena ‘‘attā’’ti,",
  "tika-s0101t9:44_9": "‘‘nicco’’ti ca abhinivissa voharati,",
  "tika-s0101t9:44_10": "taṁ ekattasaññitaṁ ghanaggahaṇaṁ vinibhujja yāthāvato jānanaṁ ghanavinibbhogo,",
  "tika-s0101t9:44_11": "sabbena sabbaṁ titthiyānaṁ so natthīti ayampi paribbājako tādisassa ñāṇassa paripākassa abhāvato vuccamānampi nāññāsi.",
  "tika-s0101t9:44_12": "Tena vuttaṁ ‘‘bhagavatā vuccamānampi taṁ nānattaṁ ajānanto’’ti.",
  "tika-s0101t9:44_13": "Saññā nāmāyaṁ nānārammaṇā nānākkhaṇe uppajjati,",
  "tika-s0101t9:44_14": "veti cāti saññāyauppādanirodhaṁ passantopi saññāmayaṁ saññābhūtaṁ attānaṁ parikappetvā yathāvuttaghanavinibbhogābhāvato",
  "tika-s0101t9:44_15": "niccameva katvā maññati diṭṭhimaññanāya.",
  "tika-s0101t9:44_16": "Tathābhūtassa ca tassa saṇhasukhumaparamagambhīradhammatā na ñāyatevāti vuttaṁ ‘‘dujjānaṁ kho’’tiādi.",
  "tika-s0101t9:45_0": "Diṭṭhiādīsu ‘‘evameta’’nti dassanaṁ abhinivisanaṁ diṭṭhi.",
  "tika-s0101t9:45_1": "Tassā eva pubbabhāgabhūtaṁ ‘‘evameta’’nti nijjhānavasena khamanaṁ khanti.",
  "tika-s0101t9:45_2": "Tathā rocanaṁ ruci.",
  "tika-s0101t9:45_3": "‘‘Aññathā’’tiādi tesaṁ diṭṭhiādīnaṁ vibhajitvā dassanaṁ.",
  "tika-s0101t9:45_4": "Tattha aññathāti yathā ariyavinaye antadvayaṁ anupaggamma majjhimā paṭipadāvasena dassanaṁ hoti,",
  "tika-s0101t9:45_5": "tato aññathāyeva.",
  "tika-s0101t9:45_6": "Aññadevāti yaṁ paramatthato vijjati khandhāyatanādi,",
  "tika-s0101t9:45_7": "tassa ca aniccatādi,",
  "tika-s0101t9:45_8": "tato aññadeva paramatthato avijjamānaṁ attānaṁ sassatādi te khamati ceva ruccati ca.",
  "tika-s0101t9:45_9": "Āyuñjanaṁ anuyuñjanaṁ āyogo,",
  "tika-s0101t9:45_10": "tenāha ‘‘yuttapayuttatā’’ti.",
  "tika-s0101t9:45_11": "Paṭipattiyāti paramattacintanādiparibbājakapaṭipattiyā .",
  "tika-s0101t9:45_12": "Dujjānametaṁ dhammataṁ tvaṁ ‘‘ayaṁ paramattho,",
  "tika-s0101t9:45_13": "ayaṁ sammutī’’ti imassa vibhāgassa dubbibhāgattā.",
  "tika-s0101t9:45_14": "‘‘Yadi etaṁ dujjānaṁ,",
  "tika-s0101t9:45_15": "taṁ tāva tiṭṭhatu,",
  "tika-s0101t9:45_16": "imaṁ panatthaṁ bhagavantaṁ pucchissāmī’’ti cintetvā yathā paṭipajji,",
  "tika-s0101t9:45_17": "taṁ dassetuṁ ‘‘atha paribbājako’’tiādi vuttaṁ.",
  "tika-s0101t9:45_18": "Añño vā saññatoti saññāsabhāvato añño sabhāvo vā attā hotūti attho.",
  "tika-s0101t9:45_19": "Assāti attano.",
  "tika-s0101t9:46_0": "Lokīyati dissati ettha puññapāpaṁ,",
  "tika-s0101t9:46_1": "tabbipāko cāti loko, attā.",
  "tika-s0101t9:46_2": "So hissa kārako,",
  "tika-s0101t9:46_3": "vedako cāti icchito.",
  "tika-s0101t9:46_4": "Diṭṭhigatanti ‘‘sassato attā ca loko cā’’tiādi (dī. ni. 1.31; udā.",
  "tika-s0101t9:46_5": "55) nayappavattaṁ diṭṭhigataṁ.",
  "tika-s0101t9:46_6": "Na hesa diṭṭhābhiniveso diṭṭhadhammikādiatthanissito tadasaṁvattanato.",
  "tika-s0101t9:46_7": "Yo hi tadāvaho,",
  "tika-s0101t9:46_8": "so taṁnissitoti vattabbataṁ labheyya yathā taṁ puññañāṇasambhāro.",
  "tika-s0101t9:46_9": "Eteneva tassa na dhammanissitatāpi saṁvaṇṇitā daṭṭhabbā.",
  "tika-s0101t9:46_10": "Ādibrahmacariyassāti ādibrahmacariyaṁ,",
  "tika-s0101t9:46_11": "tadeva ādibrahmacariyakaṁ yathā ‘‘vinayo eva venayiko’’ti, (pārā. aṭṭha.",
  "tika-s0101t9:46_12": "21) tenāha ‘‘sikkhattayasaṅkhātassā’’tiādi.",
  "tika-s0101t9:46_13": "Diṭṭhābhinivesassa saṁsāravaṭṭe nibbidāvirāganirodhupasamāsaṁvattanaṁ vaṭṭantogadhattā,",
  "tika-s0101t9:46_14": "tassa vaṭṭasambandhanato ca.",
  "tika-s0101t9:46_15": "Tathā abhiññāsambodhanibbānāsaṁvattanañca daṭṭhabbaṁ.",
  "tika-s0101t9:46_16": "Abhijānanāyāti ñātapariññāvasena abhijānanatthāya.",
  "tika-s0101t9:46_17": "Sambujjhanatthāyāti tīraṇapahānapariññāvasena sambodhanatthāyāti vadanti.",
  "tika-s0101t9:46_18": "Abhijānanāyāti abhiññāpaññāvasena jānanāya,",
  "tika-s0101t9:46_19": "taṁ pana vaṭṭassa paccakkhakaraṇameva hotīti āha ‘‘paccakkhakiriyāyā’’ti.",
  "tika-s0101t9:46_20": "Sambujjhanatthāyāti pariññābhisamayavasena paṭivedhāya.",
  "tika-s0101t9:47_0": "Kāmaṁ taṇhāpi dukkhasabhāvā,",
  "tika-s0101t9:47_1": "tassā pana samudayabhāvena visuṁ gahitattā ‘‘taṇhaṁ ṭhapetvā’’ti vuttaṁ.",
  "tika-s0101t9:47_2": "Pabhāvanato uppādanato.",
  "tika-s0101t9:47_3": "Dukkhaṁ pabhāventīpi taṇhā avijjādipaccayantarasahitā eva pabhāveti,",
  "tika-s0101t9:47_4": "na kevalāti āha ‘‘sappaccayā’’ti.",
  "tika-s0101t9:47_5": "Ubhinnaṁ appavattīti ubhinnaṁ appavattinimittaṁ,",
  "tika-s0101t9:47_6": "nappavattanti ettha dukkhasamudayā etasmiṁ vā adhigateti appavatti.",
  "tika-s0101t9:47_7": "Dukkhanirodhaṁ nibbānaṁ gacchati adhigacchati,",
  "tika-s0101t9:47_8": "tadatthaṁ paṭipadā cāti dukkhanirodhagāminīpaṭipadā.",
  "tika-s0101t9:47_9": "Maggapātubhāvoti aggamaggasamuppādo.",
  "tika-s0101t9:47_10": "Phalasacchikiriyāti asekkhaphalādhigamo.",
  "tika-s0101t9:47_11": "Ākāranti taṁ gamanaliṅgaṁ.",
  "tika-s0101t9:48_0": "421.",
  "tika-s0101t9:48_1": "Samantato niggaṇhanavasena todanaṁ vijjhanaṁ sannitodakaṁ,",
  "tika-s0101t9:48_2": "vācāyāti ca paccatte karaṇavacananti āha ‘‘vacanapatodenā’’ti.",
  "tika-s0101t9:48_3": "Sajjhabbharitanti samantato bhusaṁ aritaṁ akaṁsūti satamattehi tuttakehi viya tiṁsasatamattā paribbājakā",
  "tika-s0101t9:48_4": "vācāpatodanehi tudiṁsu sabhāvato vijjamānanti paramatthasabhāvato upalabbhamānaṁ,",
  "tika-s0101t9:48_5": "napakatiādi viya anupalabbhamānaṁ.",
  "tika-s0101t9:48_6": "Tacchanti saccaṁ.",
  "tika-s0101t9:48_7": "Tathanti aviparītaṁ lokuttaradhammesūti visaye bhummaṁ te dhamme visayaṁ katvā.",
  "tika-s0101t9:48_8": "Ṭhitasabhāvanti avaṭṭhitasabhāvaṁ,",
  "tika-s0101t9:48_9": "taduppādakanti attho.",
  "tika-s0101t9:48_10": "Lokuttaradhammaniyāmatanti lokuttaradhammasampāpananiyāmena niyataṁ,",
  "tika-s0101t9:48_11": "tenāha ‘‘buddhānañhī’’tiādi.",
  "tika-s0101t9:48_12": "Edisāti ‘‘dhammaṭṭhitata’’ntiādinā vuttappakārā.",
  "tika-s0101t9:49_0": "Cittahatthisāriputtapoṭṭhapādavatthuvaṇṇanā",
  "tika-s0101t9:50_0": "422.Sukhumesu atthantaresūti khandhāyatanādīsu sukhumañāṇagocaresu dhammesu.",
  "tika-s0101t9:50_1": "Kusaloti pubbe buddhasāsane kataparicayatāya cheko ahosi.",
  "tika-s0101t9:50_2": "Gihibhāve ānisaṁsakathāyakathitattā sīlavantassa bhikkhuno tathā kathanena vibbhamane niyojitattā idāni sayampi sīlavā eva hutvā cha vāre (dha. pa. aṭṭha. 37; jā. aṭṭha.",
  "tika-s0101t9:50_3": "1.1.69) vibbhami.",
  "tika-s0101t9:50_4": "Kammasarikkhakena hi phalena bhavitabbaṁ.",
  "tika-s0101t9:50_5": "Mahāsāvakassa kathiteti mahāsāvakassa mahākoṭṭhikattherassa apasādanakathitanimittaṁ.",
  "tika-s0101t9:50_6": "Patiṭṭhātuṁ asakkontoti sāsane patiṭṭhaṁ laddhuṁ asakkonto.",
  "tika-s0101t9:51_0": "423.Paññācakkhuno natthitāyāti suvuttaduruttasamavisamadassanasamatthapaññācakkhuno abhāvena .",
  "tika-s0101t9:51_1": "Cakkhumāti ettha yādisena cakkhunā puriso ‘‘cakkhumā’’ti vutto,",
  "tika-s0101t9:51_2": "taṁ dassetuṁ ‘‘subhāsitā’’tiādi vuttaṁ.",
  "tika-s0101t9:51_3": "Ekakoṭṭhāsāti ekantikā,",
  "tika-s0101t9:51_4": "nibbānāvahabhāvena nicchitāti adhippāyo.",
  "tika-s0101t9:51_5": "Ṭhapitāti vavatthāpitā.",
  "tika-s0101t9:51_6": "Na ekakoṭṭhāsā na ekantikā,",
  "tika-s0101t9:51_7": "na nibbānāvahabhāvena nicchitā vaṭṭantogadhabhāvatoti adhippāyo.",
  "tika-s0101t9:52_0": "Ekaṁsikadhammavaṇṇanā",
  "tika-s0101t9:53_0": "425.",
  "tika-s0101t9:53_1": "‘‘Kasmā ārabhī’’ti kāraṇaṁ pucchitvā ‘‘aniyyānikabhāvadassanattha’’nti payojanaṁ vissajjitaṁ.",
  "tika-s0101t9:53_2": "Sati hi phalasiddhiyaṁ hetusiddhoyeva hotīti.",
  "tika-s0101t9:53_3": "Paññāpitaniṭṭhāyāti paveditavimuttimaggassa,",
  "tika-s0101t9:53_4": "vaṭṭadukkhapariyosānaṁ gacchati etāyāti ‘‘niṭṭhā’’ti vimutti vuttā.",
  "tika-s0101t9:53_5": "Niṭṭhāmaggo hi idha uttarapadalopena ‘‘niṭṭhā’’ti vutto.",
  "tika-s0101t9:53_6": "Tassa hi aniyyānikatā,",
  "tika-s0101t9:53_7": "niyyānikatā ca vuccati,",
  "tika-s0101t9:53_8": "na niṭṭhāya.",
  "tika-s0101t9:53_9": "Niyyānaṁ vā niggamanaṁ nissaraṇaṁ,",
  "tika-s0101t9:53_10": "vaṭṭadukkhassa vupasamoti attho.",
  "tika-s0101t9:53_11": "Niyyānameva niyyānikaṁ,",
  "tika-s0101t9:53_12": "na niyyānikaṁ aniyyānikaṁ,",
  "tika-s0101t9:53_13": "so eva bhāvo aniyyānikabhāvo,",
  "tika-s0101t9:53_14": "tassa dassanatthanti yojetabbaṁ.",
  "tika-s0101t9:53_15": "‘‘Eva’’nti ‘‘nibbānaṁ nibbāna’’nti vacanamattasāmaññaṁ gahetvā vadati,",
  "tika-s0101t9:53_16": "na pana paramatthato tesaṁ samaye nibbānapaññāpanassa labbhanato,",
  "tika-s0101t9:53_17": "tena vuttaṁ ‘‘sā ca na niyyānikā’’tiādi.",
  "tika-s0101t9:53_18": "Lokathūpikādivasenāti ettha ādi-saddena ‘‘añño puriso,",
  "tika-s0101t9:53_19": "aññā pakatī’’ti pakatipurisantarāvabodho mokkho,",
  "tika-s0101t9:53_20": "buddhiādiguṇavinimuttassa attano sakattani avaṭṭhānaṁ mokkho,",
  "tika-s0101t9:53_21": "kāyapavattigatijātibandhānaṁ appamajjanavasena appavatto mokkho,",
  "tika-s0101t9:53_22": "yaññehi jutena parena purisena salokatā mokkho,",
  "tika-s0101t9:53_23": "samīpatā mokkho,",
  "tika-s0101t9:53_24": "sahayogo mokkhoti evamādīnaṁ saṅgaho daṭṭhabbo.",
  "tika-s0101t9:53_25": "Yathāpaññattāti paññattappakārā hutvā na niyyāti,",
  "tika-s0101t9:53_26": "yenākārena ‘‘niṭṭhā pāpuṇīyatī’’ti tehi paveditā,",
  "tika-s0101t9:53_27": "tenākārena tassā appattabbato na niyyāti.",
  "tika-s0101t9:53_28": "Paṇḍitehi paṭikkhittāti ‘‘nāyaṁ niṭṭhā paṭipadā vaṭṭassa anatikkamanato’’ti buddhādīhi paṇḍitehi paṭikkhittā.",
  "tika-s0101t9:53_29": "Nivattatīti paṭikkhepassa kāraṇavacanaṁ,",
  "tika-s0101t9:53_30": "tasmā tehi paññattā niṭṭhā paṭipadā na niyyāti,",
  "tika-s0101t9:53_31": "aññadatthu taṁsamaṅginaṁ puggalaṁ saṁsāre eva paribbhamāpentī nivattati.",
  "tika-s0101t9:54_0": "Padhānaṁ jānanaṁ nāma paccakkhato jānanaṁ tassa pamāṇajeṭṭhabhāvato,",
  "tika-s0101t9:54_1": "itarassa saṁsayānubaddhattāti vuttaṁ ‘‘jānaṁ passa’’nti.",
  "tika-s0101t9:54_2": "Tenettha dassanena jānanaṁ viseseti.",
  "tika-s0101t9:54_3": "Idaṁ vuttaṁ hoti –",
  "tika-s0101t9:54_4": "tumhākaṁ ekantasukhe loke paccakkhato ñāṇadassanaṁ atthīti.",
  "tika-s0101t9:54_5": "Jānanti vā tassa lokassa anumānavisayataṁ pucchati,",
  "tika-s0101t9:54_6": "passanti paccakkhato gocarataṁ.",
  "tika-s0101t9:54_7": "Ayañhettha attho –",
  "tika-s0101t9:54_8": "api tumhākaṁ loko paccakkhato ñāto,",
  "tika-s0101t9:54_9": "udāhu anumānatoti.",
  "tika-s0101t9:55_0": "Yasmā loke paccakkhabhūto attho indriyagocarabhāvena pākaṭo,",
  "tika-s0101t9:55_1": "tasmā vuttaṁ ‘‘diṭṭhapubbānī’’tiādi.",
  "tika-s0101t9:55_2": "Diṭṭhapubbānīti diṭṭhavā,",
  "tika-s0101t9:55_3": "dassanabhūtena,",
  "tika-s0101t9:55_4": "tadanugatena ca ñāṇena gahitapubbānīti attho.",
  "tika-s0101t9:55_5": "Evañca katvā ‘‘sarīrasaṇṭhānādīnī’’ti vacanaṁ samatthitaṁ hoti.",
  "tika-s0101t9:55_6": "‘‘Appāṭihīraka ta’’nti anunāsikalopaṁ katvā niddesoti āha ‘‘appāṭihīrakaṁ ta’’nti ‘‘appāṭihīraṁ kata’’nti evamettha vaṇṇenti.",
  "tika-s0101t9:55_7": "Paṭipakkhaharaṇato paṭihāriyaṁ,",
  "tika-s0101t9:55_8": "tadeva pāṭihāriyaṁ,",
  "tika-s0101t9:55_9": "uttaravirahitaṁ vacanaṁ.",
  "tika-s0101t9:55_10": "Pāṭihāriyamevettha ‘‘pāṭihīraka’’nti vā vuttaṁ.",
  "tika-s0101t9:55_11": "Na pāṭihīrakaṁ appāṭihīrakaṁ parehi vuccamānauttarehi sauttarattā,",
  "tika-s0101t9:55_12": "tenāha ‘‘paṭiharaṇavirahita’’nti.",
  "tika-s0101t9:55_13": "Sauttarañhi vacanaṁ tena uttarena paṭihārīyati ativiparivattīyati.",
  "tika-s0101t9:55_14": "Tato eva niyyānassa paṭiharaṇamaggassa abhāvato ‘‘aniyyānika’’nti vattabbataṁ labhati.",
  "tika-s0101t9:56_0": "426.Vilāso līḷā.",
  "tika-s0101t9:56_1": "Ākappo kesabandhavatthaggahaṇaṁ ādiākāraviseso,",
  "tika-s0101t9:56_2": "vesasaṁvidhānaṁ vā.",
  "tika-s0101t9:56_3": "Ādi-saddena bhāvādīnaṁ saṅgaho daṭṭhabbo.",
  "tika-s0101t9:56_4": "‘‘Bhāvo’’ti ca cāturiyaṁ veditabbaṁ.",
  "tika-s0101t9:57_0": "Tayoattapaṭilābhavaṇṇanā",
  "tika-s0101t9:58_0": "428.",
  "tika-s0101t9:58_1": "Āhito ahaṁ māno etthāti attā,",
  "tika-s0101t9:58_2": "attabhāvoti āha ‘‘attapaṭilābhoti attabhāvapaṭilābho’’ti.",
  "tika-s0101t9:58_3": "Kāmabhavaṁ dasseti tassa itaradvayattabhāvato oḷārikattā.",
  "tika-s0101t9:58_4": "Rūpabhavaṁ dasseti jhānamanena nibbattaṁ hutvā rūpībhāvena upalabbhanato.",
  "tika-s0101t9:58_5": "Saṁkilesikā dhammā nāma dvādasa akusalacittuppādā tadabhāve kassaci saṁkilesassāpi asambhavato.",
  "tika-s0101t9:58_6": "Vodāniyā dhammā nāma samathavipassanā tāsaṁ vasena sabbaso cittavodānassa sijjhanato.",
  "tika-s0101t9:59_0": "429.",
  "tika-s0101t9:59_1": "Paṭipakkhadhammānaṁ asamucchede pana na kadācipi anavajjadhammānaṁ pāripūrī,",
  "tika-s0101t9:59_2": "vepullaṁ vā sambhavati,",
  "tika-s0101t9:59_3": "samucchede pana sati eva sambhavatīti maggapaññāphalapaññā-ggahaṇaṁ.",
  "tika-s0101t9:59_4": "Tā hi sakiṁ paripuṇṇā paripuṇṇā eva aparihānadhammattā.",
  "tika-s0101t9:59_5": "Taruṇapītīti uppannamattā aladdhāsevanā dubbalā pīti.",
  "tika-s0101t9:59_6": "Balavatuṭṭhīti punappunaṁ uppattiyā laddhāsevanā uparivisesādhigamassa paccayabhūtā thiratarā pīti.",
  "tika-s0101t9:59_7": "‘‘Yaṁ avocumhā’’tiādīsu ayaṁ saṅkhepattho –",
  "tika-s0101t9:59_8": "yaṁ vohāraṁ ‘‘saṁkilesikavodāniyadhammānaṁ pahānābhivuddhiniṭṭhaṁ paññāya pāripūrivepullabhūtaṁ imasmiṁyeva",
  "tika-s0101t9:59_9": "attabhāve aparappaccayena ñāṇena paccakkhato sampādetvā viharissatī’’ti kathayimha.",
  "tika-s0101t9:59_10": "Tattha tasmiṁ vihāre tassa mama ovādakarassa bhikkhuno evaṁ vuttappakārena viharaṇanimittaṁ pamodappabhāvitā pīti ca bhavissati,",
  "tika-s0101t9:59_11": "tassā ca paccayabhūtaṁ passaddhidvayaṁ sammadeva upaṭṭhitā sati ca ukkaṁsagataṁ ñāṇañca tathābhūto ca so vihāro.",
  "tika-s0101t9:59_12": "Santapaṇītatāya atappako anaññasādhāraṇo sukhavihāroti vattabbataṁ arahatīti.",
  "tika-s0101t9:60_0": "Paṭhamajjhāne paṭiladdhamatte hīnabhāvato pīti dubbalā pāmojjapakkhikā,",
  "tika-s0101t9:60_1": "suvibhāvite pana tasmiṁ paguṇe sā paṇītā balavabhāvato paripuṇṇakiccā pītīti vuttaṁ ‘‘paṭhamajjhāne pāmojjādayo chapi dhammā labbhantī’’ti.",
  "tika-s0101t9:60_2": "‘‘Sukho vihāro’’ti iminā samādhi gahito.",
  "tika-s0101t9:60_3": "Sukhaṁ gahitanti apare,",
  "tika-s0101t9:60_4": "tesaṁ matena santasukhatāya upekkhā catutthajjhāne ‘‘sukha’’nti icchitā,",
  "tika-s0101t9:60_5": "tenāha ‘‘tathā catutthe’’tiādi.",
  "tika-s0101t9:60_6": "Pāmojjaṁ nivattatīti dubbalapītisaṅkhātaṁ pāmojjaṁ chasu dhammesu nivattati hāyati.",
  "tika-s0101t9:60_7": "Vitakkavicārakkhobhavirahena dutiyajjhāne sabbadā pīti balavatī eva hoti,",
  "tika-s0101t9:60_8": "na paṭhamajjhāne viya kadāci dubbalā.",
  "tika-s0101t9:60_9": "Suddhavipassanā pādakajjhānamevāti upari maggaṁ akathetvā kevalaṁ vipassanāpādakajjhānaṁ kathitaṁ.",
  "tika-s0101t9:60_10": "Catūhi maggehi saddhiṁ vipassanā kathitāti vipassanāya pādakabhāvena jhānāni kathetvā tato paraṁ vipassanāpubbakā cattāropi maggā kathitāti attho.",
  "tika-s0101t9:60_11": "Catutthajjhānikaphalasamāpatti kathitāti paṭhamajjhānikādikā phalasamāpattiyo akathetvā catutthajjhānikā eva phalasamāpatti kathitā.",
  "tika-s0101t9:60_12": "Pītivevacanameva katvāti dvinnaṁ pītīnaṁ ekasmiṁ cittuppāde anuppajjanato pāmojjaṁ pītivevacanameva katvā.",
  "tika-s0101t9:60_13": "Pītisukhānaṁ apariccattattā,",
  "tika-s0101t9:60_14": "‘‘sukho ca vihāro’’ti sātisayassa sukhavihārassa gahitattā ca dutiyajjhānikaphalasamāpatti nāma kathitā.",
  "tika-s0101t9:60_15": "Kāmaṁ paṭhamajjhānepi pītisukhāni labbhanti,",
  "tika-s0101t9:60_16": "tāni pana vitakkavicārakkhobhena na santapaṇītāni,",
  "tika-s0101t9:60_17": "santapaṇītāni ca idhādhippetāni.",
  "tika-s0101t9:61_0": "432-437.Vibhāvanatthoti pakāsanattho sarūpato nirūpanattho,",
  "tika-s0101t9:61_1": "tenāha ‘‘ayaṁ so’’tiādi.",
  "tika-s0101t9:61_2": "Nanti oḷārikaṁ attapaṭilābhaṁ.",
  "tika-s0101t9:61_3": "Sappaṭiharaṇanti parena coditavacanena saparihāraṁ sauttaraṁ.",
  "tika-s0101t9:61_4": "Tucchoti musā abhūto.",
  "tika-s0101t9:61_5": "Svevāti so eva attapaṭilābho.",
  "tika-s0101t9:61_6": "Tasmiṁ samaye hotīti tasmiṁ paccuppannasamaye vijjamāno hoti.",
  "tika-s0101t9:61_7": "Attapaṭilābhotveva niyyātesi,",
  "tika-s0101t9:61_8": "na naṁ sarūpato nīharitvā dassesi.",
  "tika-s0101t9:61_9": "Rūpādayo cettha dhammāti rūpavedanādayo eva ettha loke sabhāvadhammā.",
  "tika-s0101t9:61_10": "Attapaṭilābhoti pana te rūpādike pañcakkhandhe upādāya paññatti,",
  "tika-s0101t9:61_11": "tenāha ‘‘nāmamattameta’’nti.",
  "tika-s0101t9:61_12": "Nāmapaṇṇattivasenāti nāmabhūtapaññattimattatāvasena.",
  "tika-s0101t9:62_0": "438.Evañcapana vatvāti ‘‘attapaṭilābhoti rūpādike upādāya paññattimatta’’nti imamatthaṁ ‘‘yasmiṁ citta samaye’’tiādinā vatvā.",
  "tika-s0101t9:62_1": "Paṭipucchitvā vinayanatthanti yathā pare puccheyyuṁ,",
  "tika-s0101t9:62_2": "tenākārena kālavibhāgato paṭipadāni pucchitvā tassa atthassa ñāpanavasena vinayanatthaṁ.",
  "tika-s0101t9:62_3": "Tasmiṁ samaye sacco ahosīti tasmiṁ atītasamaye upādānassa vijjamānatāya saccabhūto vijjamāno viya vattabbo ahosi,",
  "tika-s0101t9:62_4": "na pana anāgato idāni paccuppanno vā attapaṭilābho tadupādānassa tadā avijjamānattā.",
  "tika-s0101t9:62_5": "Ye te atītā dhammā atītasamaye atītattapaṭilābhassa upādānabhūtā rūpādayo.",
  "tika-s0101t9:62_6": "Te etarahi natthi niruddhattā.",
  "tika-s0101t9:62_7": "Tato eva ahesunti saṅkhyaṁ gatā.",
  "tika-s0101t9:62_8": "Tasmāti tasmiṁyeva samaye labbhanato.",
  "tika-s0101t9:62_9": "Sopi tadupādāno me attapaṭilābho tasmiṁyeva atītasamaye sacco bhūto vijjamāno viya ahosi.",
  "tika-s0101t9:62_10": "Anāgatapaccuppannānanti anāgatānañceva paccuppannānañca rūpadhammānaṁ upādānabhūtānaṁ tadā tasmiṁ atītasamaye",
  "tika-s0101t9:62_11": "abhāvā tadupādāno anāgato paccuppanno ca attapaṭilābho tasmiṁ atītasamaye mogho tuccho musā natthīti attho.",
  "tika-s0101t9:62_12": "Nāmamattamevāti samaññāmattameva.",
  "tika-s0101t9:62_13": "Attapaṭilābhaṁ paṭijānāti paramatthato anupalabbhamānattā.",
  "tika-s0101t9:63_0": "‘‘Eseva nayo’’ti iminā ye te anāgatā dhammā,",
  "tika-s0101t9:63_1": "te etarahi natthi,",
  "tika-s0101t9:63_2": "‘‘bhavissantī’’ti pana saṅkhyaṁ gamissanti,",
  "tika-s0101t9:63_3": "tasmā sopi me attapaṭilābho tasmiṁyeva samaye sacco bhavissati.",
  "tika-s0101t9:63_4": "Atītapaccuppannānaṁ pana dhammānaṁ tadā abhāvā tasmiṁ samaye mogho atīto mogho paccuppanno.",
  "tika-s0101t9:63_5": "Ye ime paccuppannā dhammā,",
  "tika-s0101t9:63_6": "te etarahi atthi,",
  "tika-s0101t9:63_7": "tasmā yoyaṁ me attapaṭilābho,",
  "tika-s0101t9:63_8": "so idāni sacco.",
  "tika-s0101t9:63_9": "Atītānāgatānaṁ pana dhammānaṁ idāni abhāvā tasmiṁ samaye mogho atīto mogho anāgatoti evaṁ atthato nāmamattameva",
  "tika-s0101t9:63_10": "attapaṭilābhaṁ paṭijānātīti imamatthaṁ atidisati.",
  "tika-s0101t9:64_0": "439-443.Saṁsanditunti samānetuṁ.",
  "tika-s0101t9:64_1": "Yasmiṁ samaye khīraṁ hotīti yasmiṁ kāle bhūtupādāyasaññitaṁ upādānavisesaṁ upādāya khīrapaññatti hoti.",
  "tika-s0101t9:64_2": "Na tasmiṁ…pe…",
  "tika-s0101t9:64_3": "gacchati khīrapaññattiupādānassa dadhiādipaññattiyā anupādānato.",
  "tika-s0101t9:64_4": "Paṭiniyatavatthukā hi ekā lokasamaññā,",
  "tika-s0101t9:64_5": "tenāha ‘‘ye dhamme upādāyā’’tiādi.",
  "tika-s0101t9:64_6": "Tattha saṅkhāyati etāyāti saṅkhā, paññatti.",
  "tika-s0101t9:64_7": "Niddhāretvā vacanti vadanti etāyāti nirutti.",
  "tika-s0101t9:64_8": "Namanti etenāti nāmaṁ.",
  "tika-s0101t9:64_9": "Voharanti etenāti vohāro,",
  "tika-s0101t9:64_10": "paññattiyeva.",
  "tika-s0101t9:64_11": "Esa nayo sabbatthāti ‘‘yasmiṁ samaye’’tiādinā khīre vuttanayaṁ dadhiādīsu atidisati.",
  "tika-s0101t9:65_0": "Samanujānanamattakānīti ‘‘idaṁ khīraṁ,",
  "tika-s0101t9:65_1": "idaṁ dadhī’’tiādinā tādise bhūtupādāyarūpavisese loke paramparābhataṁ paññattiṁ appaṭikkhipitvā samanujānanaṁ",
  "tika-s0101t9:65_2": "viya paccayavisesavisiṭṭhaṁ rūpādikhandhasamūhaṁ upādāya ‘‘oḷāriko attapaṭilābho’’ti ca ‘‘manomayo attapaṭilābho’’ti",
  "tika-s0101t9:65_3": "ca ‘‘arūpo attapaṭilābho’’ti ca tathā tathā samanujānanamattakāni,",
  "tika-s0101t9:65_4": "na ca tabbinimutto upādānato añño koci attho atthīti attho.",
  "tika-s0101t9:65_5": "Niruttimattakānīti saddaniruttiyā gahaṇūpāyamattakāni.",
  "tika-s0101t9:65_6": "‘‘Satto phassoti hi saddaggahaṇuttarakālaṁ tadanuviddhapaṇṇattiggahaṇamukheneva tadatthāvabodho.",
  "tika-s0101t9:65_7": "Vacanapathamattakānīti tasseva vevacanaṁ.",
  "tika-s0101t9:65_8": "Vohāramattakānīti tathā tathā vohāramattakāni.",
  "tika-s0101t9:65_9": "Nāmapaṇṇattimattakānīti tasseva vevacanaṁ,",
  "tika-s0101t9:65_10": "taṁtaṁnāmapaññāpanamattakāni.",
  "tika-s0101t9:65_11": "Sabbametanti ‘‘attapaṭilābho’’ti vā ‘‘satto’’ti vā ‘‘poso’’ti vā sabbametaṁ vohāramattakaṁ paramatthato anupalabbhanato,",
  "tika-s0101t9:65_12": "tenāha ‘‘yasmā paramatthato satto nāma natthī’’tiādi.",
  "tika-s0101t9:66_0": "Yadi evaṁ kasmā taṁ buddhehipi vuccatīti āha ‘‘buddhānaṁ pana dve kathā’’tiādi.",
  "tika-s0101t9:66_1": "Sammutiyā vohārassa kathanaṁ sammutikathā.",
  "tika-s0101t9:66_2": "Paramatthassa sabhāvadhammassa kathanaṁ paramatthakathā.",
  "tika-s0101t9:66_3": "Aniccādikathāpi paramatthasannissitakathā paramatthakathāti katvā paramatthakathā.",
  "tika-s0101t9:66_4": "Paramatthadhammo hi ‘‘anicco, dukkho,",
  "tika-s0101t9:66_5": "anattā’’ti ca vuccati ,",
  "tika-s0101t9:66_6": "na sammutidhammo.",
  "tika-s0101t9:66_7": "Kasmā panevaṁ duvidhā buddhānaṁ kathāpavattīti tattha kāraṇamāha ‘‘tattha yo’’tiādinā.",
  "tika-s0101t9:66_8": "Yasmā paramatthakathāya saccasampaṭivedho,",
  "tika-s0101t9:66_9": "ariyasaccakathā ca sikhāppattā desanā,",
  "tika-s0101t9:66_10": "tasmā vineyyapuggalavasena sammutikathaṁ kathentopi bhagavā paramatthakathaṁyeva kathetīti āha ‘‘tassa bhagavā āditova…pe…",
  "tika-s0101t9:66_11": "kathetī’’ti,",
  "tika-s0101t9:66_12": "tenāha ‘‘tathā’’tiādi,",
  "tika-s0101t9:66_13": "tenassa katthaci sammutikathāpubbikā paramatthakathā hoti puggalajjhāsayavasena,",
  "tika-s0101t9:66_14": "katthaci paramatthakathāpubbikā sammutikathā.",
  "tika-s0101t9:66_15": "Iti vineyyadamanakusalassa satthu vineyyajjhāsayavasena tathā tathā desanāpavattīti dasseti.",
  "tika-s0101t9:66_16": "Sabbattha pana bhagavā dhammataṁ avijahanto eva sammutiṁ anuvattati,",
  "tika-s0101t9:66_17": "sammutiṁ apariccajantoyeva dhammataṁ vibhāveti,",
  "tika-s0101t9:66_18": "na tattha abhinivesātidhāvanāni.",
  "tika-s0101t9:66_19": "Vuttañhetaṁ ‘‘janapadaniruttiṁ nābhiniviseyya,",
  "tika-s0101t9:66_20": "samaññaṁ nātidhāveyyā’’ti.",
  "tika-s0101t9:67_0": "Paṭhamaṁ sammutiṁ katvā kathanaṁ pana veneyyavasena yebhuyyena buddhānaṁ āciṇṇanti taṁ kāraṇena saddhiṁ dassento ‘‘pakatiyā panā’’tiādimāha.",
  "tika-s0101t9:67_1": "Nanu ca sammuti nāma paramatthato avijjamānattā abhūtā,",
  "tika-s0101t9:67_2": "taṁ kathaṁ buddhā kathentīti āha ‘‘sammutikathaṁ kathentāpī’’tiādi.",
  "tika-s0101t9:67_3": "Saccamevāti tathameva.",
  "tika-s0101t9:67_4": "Sabhāvamevāti sammutibhāvena taṁsabhāvameva,",
  "tika-s0101t9:67_5": "tenāha ‘‘amusāvā’’ti.",
  "tika-s0101t9:67_6": "Paramatthassa pana saccādibhāve vattabbameva natthi.",
  "tika-s0101t9:68_0": "Imesaṁ pana sammutiparamatthānaṁ ko viseso?",
  "tika-s0101t9:68_1": "Yasmiṁ bhinne,",
  "tika-s0101t9:68_2": "buddhiyā vā avayavavinibbhoge kate na taṁsaññā,",
  "tika-s0101t9:68_3": "so ghaṭapaṭādippabhedo sammuti,",
  "tika-s0101t9:68_4": "tabbipariyāyato paramattho.",
  "tika-s0101t9:68_5": "Na hi kakkhaḷaphusanādisabhāve ayaṁ nayo labbhati.",
  "tika-s0101t9:68_6": "Evaṁ santepi vuttanayena sammutipi saccasabhāvā evāti āha ‘‘duve saccāni akkhāsī’’tiādi.",
  "tika-s0101t9:69_0": "Idāni nesaṁ saccasabhāvaṁ kāraṇena dassento ‘‘saṅketavacanaṁ saccanti gāthamāha.",
  "tika-s0101t9:69_1": "Tattha saṅketavacanaṁ saccaṁ visaṁvādanābhāvato.",
  "tika-s0101t9:69_2": "Tattha hetumāha ‘‘lokasammutikāraṇa’’nti.",
  "tika-s0101t9:69_3": "Lokasiddhā hi sammuti saṅketavacanassa avisaṁvādanatāya kāraṇaṁ.",
  "tika-s0101t9:69_4": "Paramo uttamo attho paramattho,",
  "tika-s0101t9:69_5": "dhammānaṁ yathābhūtasabhāvo.",
  "tika-s0101t9:69_6": "Tassa vacanaṁ saccaṁ yāthāvato avisaṁvādanavasena ca pavattanato.",
  "tika-s0101t9:69_7": "Tattha kāraṇamāha ‘‘dhammānaṁ bhūtalakkhaṇa’’nti,",
  "tika-s0101t9:69_8": "sabhāvadhammānaṁ yo bhūto aviparīto sabhāvo,",
  "tika-s0101t9:69_9": "tassa lakkhaṇaṁ aṅganaṁ ñāpananti katvā.",
  "tika-s0101t9:70_0": "Yadi tathāgato paramatthasaccaṁ sammadeva abhisambujjhitvā ṭhitopi lokasamaññaṁ gahetvāva vadati,",
  "tika-s0101t9:70_1": "ko ettha lokiyamahājanehi visesoti āha.",
  "tika-s0101t9:70_2": "‘‘Yāhi tathāgato voharati aparāmāsa’’ntiādi.",
  "tika-s0101t9:70_3": "Lokiyamahājano appahīnaparāmāsattā ‘‘etaṁ mamā’’tiādinā parāmasanto voharati,",
  "tika-s0101t9:70_4": "tathāgato pana sabbaso pahīnaparāmāsattā aparāmasanto yasmā lokasamaññāhi vinā lokiyo attho loke kenaci duviññeyyo,",
  "tika-s0101t9:70_5": "tasmā tāhi taṁ voharati.",
  "tika-s0101t9:70_6": "Tathā voharanto eva ca attano desanāvilāsena veneyyasatte paramatthasacce patiṭṭhapeti.",
  "tika-s0101t9:70_7": "Desanaṁ vinivaṭṭetvāti heṭṭhā pavattitakathāya vinivaṭṭetvā vivecetvā desanaṁ ‘‘aparāmāsa’’nti taṇhāmānaparāmāsappahānakittanena",
  "tika-s0101t9:70_8": "arahattanikūṭena niṭṭhāpesi.",
  "tika-s0101t9:70_9": "Yaṁ yaṁ panettha atthato na vibhattaṁ,",
  "tika-s0101t9:70_10": "taṁ suviññeyyameva.",
  "tika-s0101t9:71_0": "Poṭṭhapādasuttavaṇṇanāya līnatthappakāsanā."
}