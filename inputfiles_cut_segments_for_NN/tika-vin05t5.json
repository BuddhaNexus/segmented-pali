{
  "tika-vin05t5:0_0": "5. Kulasaṅgahavinicchayakathā",
  "tika-vin05t5:1_0": "27.Kulasaṅgahoti pupphaphalādīhi kulānaṁ saṅgaho kulasaṅgaho.",
  "tika-vin05t5:1_1": "Tatrāyaṁ vinicchayo (pārā. aṭṭha. 2.431) –",
  "tika-vin05t5:1_2": "kulasaṅgahatthāya mālāvacchādīni ropetuṁ vā ropāpetuṁ vā siñcituṁ vā siñcāpetuṁ vā pupphāni ocinituṁ",
  "tika-vin05t5:1_3": "vā ocināpetuṁ vā ganthituṁ vā ganthāpetuṁ vā na vaṭṭati.",
  "tika-vin05t5:1_4": "Tattha akappiyavohāro kappiyavohāro pariyāyo obhāso nimittakammanti imāni pañca jānitabbāni.",
  "tika-vin05t5:2_0": "28.",
  "tika-vin05t5:2_1": "Tattha akappiyavohāro nāma allaharitānaṁ koṭṭanaṁ koṭṭāpanaṁ,",
  "tika-vin05t5:2_2": "āvāṭassa khaṇanaṁ khaṇāpanaṁ,",
  "tika-vin05t5:2_3": "mālāvacchassa ropanaṁ ropāpanaṁ,",
  "tika-vin05t5:2_4": "āḷiyā bandhanaṁ bandhāpanaṁ,",
  "tika-vin05t5:2_5": "udakassa secanaṁ secāpanaṁ,",
  "tika-vin05t5:2_6": "mātikāya sammukhakaraṇaṁ,",
  "tika-vin05t5:2_7": "kappiyaudakasiñcanaṁ,",
  "tika-vin05t5:2_8": "hatthapādamukhadhovananahānodakasiñcanaṁ.",
  "tika-vin05t5:2_9": "Kappiyavohāro nāma ‘‘imaṁ rukkhaṁ jāna,",
  "tika-vin05t5:2_10": "imaṁ āvāṭaṁ jāna,",
  "tika-vin05t5:2_11": "imaṁ mālāvacchaṁ jāna,",
  "tika-vin05t5:2_12": "ettha udakaṁ jānā’’tiādivacanaṁ sukkhamātikāya ujukaraṇañca.",
  "tika-vin05t5:2_13": "Pariyāyo nāma ‘‘paṇḍitena mālāvacchādayo ropāpetabbā,",
  "tika-vin05t5:2_14": "nacirasseva upakārāya saṁvattantī’’tiādivacanaṁ.",
  "tika-vin05t5:2_15": "Obhāso nāma kudālakhaṇittādīni ca mālāvacche ca gahetvā ṭhānaṁ.",
  "tika-vin05t5:2_16": "Evaṁ ṭhitañhi sāmaṇerādayo disvā ‘‘thero kārāpetukāmo’’ti gantvā karonti.",
  "tika-vin05t5:2_17": "Nimittakammaṁ nāma kudālakhaṇittivāsipharasuudakabhājanāni āharitvā samīpe ṭhapanaṁ.",
  "tika-vin05t5:3_0": "29.",
  "tika-vin05t5:3_1": "Imāni pañcapi kulasaṅgahatthāya ropanaropāpanādīsu na vaṭṭanti.",
  "tika-vin05t5:3_2": "Phalaparibhogatthāya kappiyākappiyavohāradvayameva na vaṭṭati,",
  "tika-vin05t5:3_3": "itarattayaṁ vaṭṭati.",
  "tika-vin05t5:3_4": "Mahāpaccariyaṁ pana ‘‘kappiyavohāropi vaṭṭati,",
  "tika-vin05t5:3_5": "yañca attano paribhogatthāya vaṭṭati,",
  "tika-vin05t5:3_6": "taṁ aññapuggalassa vā saṅghassa vā cetiyassa vā atthāyapi vaṭṭatī’’ti vuttaṁ.",
  "tika-vin05t5:3_7": "Ārāmatthāya pana vanatthāya chāyatthāya ca akappiyavohāramattameva na vaṭṭati,",
  "tika-vin05t5:3_8": "sesaṁ vaṭṭati.",
  "tika-vin05t5:3_9": "Na kevalañca sesaṁ,",
  "tika-vin05t5:3_10": "yaṁ kiñci mātikampi ujuṁ kātuṁ kappiyaudakaṁ siñcituṁ nahānakoṭṭhakaṁ katvā nahāyituṁ hatthapādamukhadhovanaudakāni ca tattha chaḍḍetumpi vaṭṭati.",
  "tika-vin05t5:3_11": "Mahāpaccariyaṁ pana kurundiyañca ‘‘kappiyapathaviyaṁ sayaṁ ropetumpi vaṭṭatī’’ti vuttaṁ.",
  "tika-vin05t5:3_12": "Ārāmādiatthāya pana ropitassa vā ropāpitassa vā phalaṁ paribhuñjitumpi vaṭṭati.",
  "tika-vin05t5:4_0": "30.",
  "tika-vin05t5:4_1": "Ayaṁ pana ādito paṭṭhāya vitthārena āpattivinicchayo –",
  "tika-vin05t5:4_2": "kuladūsanatthāya akappiyapathaviyaṁ mālāvacchaṁ ropentassa pācittiyañceva dukkaṭañca,",
  "tika-vin05t5:4_3": "tathā akappiyavohārena ropāpentassa.",
  "tika-vin05t5:4_4": "Kappiyapathaviyaṁ ropanepi ropāpanepi dukkaṭameva.",
  "tika-vin05t5:4_5": "Ubhayatrāpi sakiṁ āṇattiyā bahūnampi ropane ekameva sapācittiyadukkaṭaṁ vā suddhadukkaṭaṁ vā hoti.",
  "tika-vin05t5:4_6": "Paribhogatthāya kappiyabhūmiyaṁ vā akappiyabhūmiyaṁ vā kappiyavohārena ropāpane anāpatti.",
  "tika-vin05t5:4_7": "Ārāmādiatthāyapi akappiyapathaviyaṁ ropentassa vā akappiyavacanena ropāpentassa vā pācittiyaṁ.",
  "tika-vin05t5:4_8": "Ayaṁ pana nayo mahāaṭṭhakathāyaṁ na suṭṭhu vibhatto,",
  "tika-vin05t5:4_9": "mahāpaccariyaṁ pana vibhattoti.",
  "tika-vin05t5:5_0": "Siñcanasiñcāpane pana akappiyaudakena sabbattha pācittiyaṁ,",
  "tika-vin05t5:5_1": "kuladūsanaparibhogatthāya dukkaṭampi.",
  "tika-vin05t5:5_2": "Kappiyena tesaṁyeva dvinnaṁ atthāya dukkaṭaṁ,",
  "tika-vin05t5:5_3": "paribhogatthāya cettha kappiyavohārena siñcāpane anāpatti.",
  "tika-vin05t5:5_4": "Āpattiṭṭhāne pana dhārāvacchedavasena payogabahulatāya ca āpattibahulatā veditabbā.",
  "tika-vin05t5:6_0": "Kulasaṅgahatthāya ocinane pupphagaṇanāya dukkaṭapācittiyāni,",
  "tika-vin05t5:6_1": "aññattha pācittiyāneva.",
  "tika-vin05t5:6_2": "Bahūni pana pupphāni ekapayogena ocinanto payogavasena kāretabbo.",
  "tika-vin05t5:6_3": "Ocināpane kuladūsanatthāya sakiṁ āṇatto bahumpi ocināti,",
  "tika-vin05t5:6_4": "ekameva sapācittiyadukkaṭaṁ,",
  "tika-vin05t5:6_5": "aññatra pācittiyameva.",
  "tika-vin05t5:7_0": "31.",
  "tika-vin05t5:7_1": "Ganthanaganthāpanesu pana sabbāpi cha pupphavikatiyo veditabbā –",
  "tika-vin05t5:7_2": "ganthimaṁ gopphimaṁ vedhimaṁ veṭhimaṁ pūrimaṁ vāyimanti.",
  "tika-vin05t5:7_3": "Tattha ganthimaṁ nāma sadaṇḍakesu vā uppalapadumādīsu aññesu vā dīghavaṇṭesu pupphesu daṭṭhabbaṁ.",
  "tika-vin05t5:7_4": "Daṇḍakena vā daṇḍakaṁ,",
  "tika-vin05t5:7_5": "vaṇṭena vā vaṇṭaṁ ganthetvā katameva hi ganthimaṁ.",
  "tika-vin05t5:7_6": "Taṁ bhikkhussa vā bhikkhuniyā vā kātumpi akappiyavacanena kārāpetumpi na vaṭṭati,",
  "tika-vin05t5:7_7": "‘‘evaṁ jāna,",
  "tika-vin05t5:7_8": "evaṁ kate sobheyya,",
  "tika-vin05t5:7_9": "yathā etāni pupphāni na vikiriyanti,",
  "tika-vin05t5:7_10": "tathā karohī’’tiādinā pana kappiyavacanena kārāpetuṁ vaṭṭati.",
  "tika-vin05t5:8_0": "Gopphimaṁ nāma suttena vā vākādīhi vā vassikapupphādīnaṁ ekatovaṇṭikaubhatovaṇṭikamālāvasena gopphanaṁ,",
  "tika-vin05t5:8_1": "vākaṁ vā rajjuṁ vā diguṇaṁ katvā tattha avaṇṭakāni nīpapupphādīni pavesetvā paṭipāṭiyā bandhanti,",
  "tika-vin05t5:8_2": "etampi gopphimameva.",
  "tika-vin05t5:8_3": "Sabbaṁ purimanayeneva na vaṭṭati.",
  "tika-vin05t5:9_0": "Vedhimaṁ nāma savaṇṭakāni vassikapupphādīni vaṇṭe,",
  "tika-vin05t5:9_1": "avaṇṭakāni vakulapupphādīni attano chiddesu sūcitālahīrādīhi vinivijjhitvā āvunanti,",
  "tika-vin05t5:9_2": "etaṁ vedhimaṁ nāma.",
  "tika-vin05t5:9_3": "Taṁ purimanayeneva na vaṭṭati.",
  "tika-vin05t5:9_4": "Keci pana kadalikkhandhamhi kaṇṭake vā tālahīrādīni vā pavesetvā tattha pupphāni vinivijjhitvā ṭhapenti,",
  "tika-vin05t5:9_5": "keci kaṇṭakasākhāsu,",
  "tika-vin05t5:9_6": "keci pupphachattapupphakūṭāgārakaraṇatthaṁ chatte ca bhittiyañca pavesetvā ṭhapitakaṇṭakesu,",
  "tika-vin05t5:9_7": "keci dhammāsanavitāne baddhakaṇṭakesu,",
  "tika-vin05t5:9_8": "keci kaṇikārapupphādīni salākāhi vijjhanti,",
  "tika-vin05t5:9_9": "chattādhichattaṁ viya karonti,",
  "tika-vin05t5:9_10": "taṁ atioḷārikameva.",
  "tika-vin05t5:9_11": "Pupphavijjhanatthaṁ pana dhammāsanavitāne kaṇṭakampi bandhituṁ kaṇṭakādīhi vā ekapupphampi vijjhituṁ puppheyeva vā pupphaṁ pavesetuṁ na vaṭṭati.",
  "tika-vin05t5:9_12": "Jālavitānavedikanāgadantakapupphapaṭicchakatālapaṇṇaguḷakādīnaṁ pana chiddesu asokapiṇḍiyā vā antaresu pupphāni pavesetuṁ na doso.",
  "tika-vin05t5:9_13": "Na hetaṁ vedhimaṁ hoti.",
  "tika-vin05t5:9_14": "Dhammarajjuyampi eseva nayo.",
  "tika-vin05t5:10_0": "Veṭhimaṁ nāma pupphadāmapupphahatthakesu daṭṭhabbaṁ.",
  "tika-vin05t5:10_1": "Keci hi matthakadāmaṁ karontā heṭṭhā ghaṭakākāraṁ dassetuṁ pupphehi veṭhenti,",
  "tika-vin05t5:10_2": "keci aṭṭha aṭṭha vā dasa dasa vā uppalapupphādīni suttena vā vākena vā daṇḍakesu bandhitvā uppalahatthake vā padumahatthake vā karonti,",
  "tika-vin05t5:10_3": "taṁ sabbaṁ purimanayeneva na vaṭṭati.",
  "tika-vin05t5:10_4": "Sāmaṇerehi uppāṭetvā thale ṭhapitauppalādīni kāsāvena bhaṇḍikampi bandhituṁ na vaṭṭati.",
  "tika-vin05t5:10_5": "Tesaṁyeva pana vākena vā daṇḍakena vā bandhituṁ aṁsabhaṇḍikaṁ vā kātuṁ vaṭṭati.",
  "tika-vin05t5:10_6": "Aṁsabhaṇḍikaṁ nāma khandhe ṭhapitakāsāvassa ubho ante āharitvā bhaṇḍikaṁ katvā tasmiṁ pasibbake viya pupphāni pakkhipanti,",
  "tika-vin05t5:10_7": "ayaṁ vuccati aṁsabhaṇḍikā,",
  "tika-vin05t5:10_8": "etaṁ kātuṁ vaṭṭati.",
  "tika-vin05t5:10_9": "Daṇḍakehi paduminipaṇṇaṁ vijjhitvā uppalādīni paṇṇena veṭhetvā gaṇhanti,",
  "tika-vin05t5:10_10": "tatrāpi pupphānaṁ upari paduminipaṇṇameva bandhituṁ vaṭṭati,",
  "tika-vin05t5:10_11": "heṭṭhā daṇḍakaṁ pana bandhituṁ na vaṭṭati.",
  "tika-vin05t5:11_0": "Pūrimaṁ nāma mālāguṇe ca pupphapaṭe ca daṭṭhabbaṁ.",
  "tika-vin05t5:11_1": "Yo hi mālāguṇena cetiyaṁ vā bodhiṁ vā vedikaṁ vā parikkhipanto puna ānetvā purimaṭṭhānaṁ atikkāmeti,",
  "tika-vin05t5:11_2": "ettāvatā pūrimaṁ nāma hoti,",
  "tika-vin05t5:11_3": "ko pana vādo anekakkhattuṁ parikkhipantassa.",
  "tika-vin05t5:11_4": "Nāgadantakantarehi pavesetvā haranto olambakaṁ katvā puna nāgadantakaṁ parikkhipati,",
  "tika-vin05t5:11_5": "etampi pūrimaṁ nāma.",
  "tika-vin05t5:11_6": "Nāgadantake pana pupphavalayaṁ pavesetuṁ vaṭṭati.",
  "tika-vin05t5:11_7": "Mālāguṇehi pupphapaṭaṁ karonti,",
  "tika-vin05t5:11_8": "tatrāpi ekameva mālāguṇaṁ harituṁ vaṭṭati.",
  "tika-vin05t5:11_9": "Puna paccāharato pūrimameva hoti.",
  "tika-vin05t5:11_10": "Taṁ sabbaṁ purimanayeneva na vaṭṭati.",
  "tika-vin05t5:11_11": "Mālāguṇehi pana bahūhipi kataṁ pupphadāmaṁ labhitvā āsanamatthakādīsu bandhituṁ vaṭṭati.",
  "tika-vin05t5:11_12": "Atidīghaṁ pana mālāguṇaṁ ekavāraṁ haritvā parikkhipitvā puna itarassa bhikkhuno dātuṁ vaṭṭati,",
  "tika-vin05t5:11_13": "tenapi tatheva kātuṁ vaṭṭati.",
  "tika-vin05t5:12_0": "Vāyimaṁ nāma pupphajālapupphapaṭapuppharūpesu daṭṭhabbaṁ.",
  "tika-vin05t5:12_1": "Cetiye pupphajālaṁ karontassa ekamekamhi jālachiddake dukkaṭaṁ.",
  "tika-vin05t5:12_2": "Bhittichattabodhitthambhādīsupi eseva nayo.",
  "tika-vin05t5:12_3": "Pupphapaṭaṁ pana parehi pūritampi vāyituṁ na labbhati.",
  "tika-vin05t5:12_4": "Gopphimapuppheheva hatthiassādirūpakāni karonti,",
  "tika-vin05t5:12_5": "tānipi vāyimaṭṭhāne tiṭṭhanti.",
  "tika-vin05t5:12_6": "Purimanayeneva sabbaṁ na vaṭṭati.",
  "tika-vin05t5:12_7": "Aññehi kataparicchede pana pupphāni ṭhapentena hatthiassādirūpakampi kātuṁ vaṭṭati.",
  "tika-vin05t5:12_8": "Mahāpaccariyaṁ pana kaḷambakena aḍḍhacandakena ca saddhiṁ aṭṭha pupphavikatiyo vuttā.",
  "tika-vin05t5:13_0": "32.",
  "tika-vin05t5:13_1": "Tattha kaḷambakoti aḍḍhacandakantare ghaṭikadāmaolambako vutto.",
  "tika-vin05t5:13_2": "Aḍḍhacandakoti aḍḍhacandākārena mālāguṇaparikkhepo.",
  "tika-vin05t5:13_3": "Tadubhayampi pūrimeyeva paviṭṭhaṁ.",
  "tika-vin05t5:13_4": "Kurundiyaṁ pana ‘‘dve tayo mālāguṇe ekato katvā pupphadāmakaraṇampi vāyimaṁyevā’’ti vuttaṁ.",
  "tika-vin05t5:13_5": "Tampi idha pūrimaṭṭhāneyeva paviṭṭhaṁ.",
  "tika-vin05t5:13_6": "Na kevalañca pupphadāmameva,",
  "tika-vin05t5:13_7": "piṭṭhamayadāmampi geṇḍukapupphadāmampi kurundiyaṁ vuttaṁ.",
  "tika-vin05t5:13_8": "Kharapattadāmampi sikkhāpadassa sādhāraṇattā bhikkhūnampi bhikkhunīnampi neva kātuṁ,",
  "tika-vin05t5:13_9": "na kārāpetuṁ vaṭṭati,",
  "tika-vin05t5:13_10": "pūjānimittaṁ pana kappiyavacanaṁ sabbattha vattuṁ vaṭṭati.",
  "tika-vin05t5:13_11": "Pariyāyaobhāsanimittakammāni vaṭṭantiyeva.",
  "tika-vin05t5:14_0": "Yo haritvā vā harāpetvā vā pakkositvā vā pakkosāpetvā vā sayaṁ vā upagatānaṁ yaṁ kiñci attano santakaṁ pupphaṁ kulasaṅgahatthāya deti,",
  "tika-vin05t5:14_1": "tassa dukkaṭaṁ,",
  "tika-vin05t5:14_2": "parasantakaṁ deti,",
  "tika-vin05t5:14_3": "dukkaṭameva.",
  "tika-vin05t5:14_4": "Theyyacittena deti,",
  "tika-vin05t5:14_5": "bhaṇḍagghena kāretabbo.",
  "tika-vin05t5:14_6": "Esa nayo saṅghikepi.",
  "tika-vin05t5:14_7": "Ayaṁ pana viseso –",
  "tika-vin05t5:14_8": "senāsanatthāya niyamitaṁ issaravatāya dadato thullaccayanti.",
  "tika-vin05t5:15_0": "33.",
  "tika-vin05t5:15_1": "Pupphaṁ nāma kassa dātuṁ vaṭṭati,",
  "tika-vin05t5:15_2": "kassa na vaṭṭatīti?",
  "tika-vin05t5:15_3": "Mātāpitūnaṁ tāva haritvāpi harāpetvāpi pakkositvāpi pakkosāpetvāpi dātuṁ vaṭṭati ,",
  "tika-vin05t5:15_4": "sesañātakānaṁ pakkosāpetvāva.",
  "tika-vin05t5:15_5": "Tañca kho vatthupūjanatthāya,",
  "tika-vin05t5:15_6": "maṇḍanatthāya pana sivaliṅgādipūjanatthāya vā kassacipi dātuṁ na vaṭṭati.",
  "tika-vin05t5:15_7": "Mātāpitūnañca harāpentena ñātisāmaṇereheva harāpetabbaṁ.",
  "tika-vin05t5:15_8": "Itare pana yadi sayameva icchanti, vaṭṭati.",
  "tika-vin05t5:15_9": "Sammatena pupphabhājakena pupphabhājanakāle sampattānaṁ sāmaṇerānaṁ upaḍḍhabhāgaṁ dātuṁ vaṭṭati.",
  "tika-vin05t5:15_10": "Kurundiyaṁ pana ‘‘sampattagihīnaṁ upaḍḍhabhāgaṁ’’,",
  "tika-vin05t5:15_11": "mahāpaccariyaṁ ‘‘cūḷakaṁ dātuṁ vaṭṭatī’’ti vuttaṁ.",
  "tika-vin05t5:15_12": "Asammatena apaloketvā dātabbaṁ.",
  "tika-vin05t5:15_13": "Ācariyupajjhāyesu sagāravā sāmaṇerā bahūni pupphāni āharitvā rāsiṁ katvā ṭhapenti,",
  "tika-vin05t5:15_14": "therā pātova sampattānaṁ saddhivihārikādīnaṁ upāsakādīnaṁ vā ‘‘tvaṁ idaṁ gaṇha,",
  "tika-vin05t5:15_15": "tvaṁ idaṁ gaṇhā’’ti denti,",
  "tika-vin05t5:15_16": "pupphadānaṁ nāma na hoti.",
  "tika-vin05t5:15_17": "‘‘Cetiyaṁ pūjessāmā’’ti gahetvā gacchantāpi pūjaṁ karontāpi tattha tattha sampattānaṁ cetiyapūjanatthāya denti,",
  "tika-vin05t5:15_18": "etampi pupphadānaṁ nāma na hoti.",
  "tika-vin05t5:15_19": "Upāsake akkapupphādīhi pūjente disvā ‘‘vihāre kaṇikārapupphādīni atthi,",
  "tika-vin05t5:15_20": "upāsakā tāni gahetvā pūjethā’’ti vattumpi vaṭṭati.",
  "tika-vin05t5:15_21": "Bhikkhū pupphapūjaṁ katvā divātaraṁ gāmaṁ paviṭṭhe ‘‘kiṁ, bhante,",
  "tika-vin05t5:15_22": "atidivā paviṭṭhatthā’’ti pucchanti,",
  "tika-vin05t5:15_23": "‘‘vihāre pupphāni bahūni,",
  "tika-vin05t5:15_24": "pūjaṁ akarimhā’’ti vadanti.",
  "tika-vin05t5:15_25": "Manussā ‘‘bahūni kira vihāre pupphānī’’ti punadivase pahūtaṁ khādanīyaṁ bhojanīyaṁ gahetvā vihāraṁ gantvā pupphapūjañca karonti dānañca denti, vaṭṭati.",
  "tika-vin05t5:16_0": "34.",
  "tika-vin05t5:16_1": "Manussā ‘‘mayaṁ, bhante,",
  "tika-vin05t5:16_2": "asukadivasaṁ nāma pūjessāmā’’ti pupphavāraṁ yācitvā anuññātadivase āgacchanti,",
  "tika-vin05t5:16_3": "sāmaṇerehi ca pageva pupphāni ocinitvā ṭhapitāni honti,",
  "tika-vin05t5:16_4": "te rukkhesu pupphāni apassantā ‘‘kuhiṁ, bhante,",
  "tika-vin05t5:16_5": "pupphānī’’ti vadanti,",
  "tika-vin05t5:16_6": "sāmaṇerehi ocinitvā ṭhapitāni,",
  "tika-vin05t5:16_7": "tumhe pana pūjetvā gacchatha,",
  "tika-vin05t5:16_8": "saṅgho aññaṁ divasaṁ pūjessatīti.",
  "tika-vin05t5:16_9": "Te pūjetvā dānaṁ datvā gacchanti, vaṭṭati.",
  "tika-vin05t5:16_10": "Mahāpaccariyaṁ pana kurundiyañca ‘‘therā sāmaṇerehi dāpetuṁ na labhanti,",
  "tika-vin05t5:16_11": "sace sayameva tāni pupphāni tesaṁ denti, vaṭṭati.",
  "tika-vin05t5:16_12": "Therehi pana ‘sāmaṇerehi ocinitvā ṭhapitānī’ti ettakameva vattabba’’nti vuttaṁ.",
  "tika-vin05t5:16_13": "Sace pana pupphavāraṁ yācitvā anocitesu pupphesu yāgubhattādīni ādāya āgantvā sāmaṇere ‘‘ocinitvā dethā’’ti vadanti,",
  "tika-vin05t5:16_14": "ñābhisāmaṇerānaṁyeva ocinitvā dātuṁ vaṭṭati.",
  "tika-vin05t5:16_15": "Aññātake ukkhipitvā rukkhasākhāya ṭhapenti,",
  "tika-vin05t5:16_16": "na orohitvā palāyitabbaṁ,",
  "tika-vin05t5:16_17": "ocinitvā dātuṁ vaṭṭati .",
  "tika-vin05t5:16_18": "Sace pana koci dhammakathiko ‘‘bahūni upāsakā vihāre pupphāni,",
  "tika-vin05t5:16_19": "yāgubhattādīni ādāya gantvā pupphapūjaṁ karothā’’ti vadati,",
  "tika-vin05t5:16_20": "tasseva na kappatīti mahāpaccariyañca kurundiyañca vuttaṁ.",
  "tika-vin05t5:16_21": "Mahāaṭṭhakathāyaṁ pana ‘‘etaṁ akappiyaṁ na vaṭṭatī’’ti avisesena vuttaṁ.",
  "tika-vin05t5:17_0": "35.",
  "tika-vin05t5:17_1": "Phalampi attano santakaṁ vuttanayeneva mātāpitūnañca sesañātīnañca dātuṁ vaṭṭati.",
  "tika-vin05t5:17_2": "Kulasaṅgahatthāya pana dentassa vuttanayeneva attano santake parasantake saṅghike senāsanatthāya niyamite ca dukkaṭādīni veditabbāni.",
  "tika-vin05t5:17_3": "Attano santakaṁyeva gilānamanussānaṁ vā sampattaissarānaṁ vā khīṇaparibbayānaṁ vā dātuṁ vaṭṭati,",
  "tika-vin05t5:17_4": "phaladānaṁ na hoti.",
  "tika-vin05t5:17_5": "Phalabhājakenapi sammatena saṅghassa phalabhājanakāle sampattamanussānaṁ upaḍḍhabhāgaṁ dātuṁ vaṭṭati,",
  "tika-vin05t5:17_6": "asammatena apaloketvā dātabbaṁ.",
  "tika-vin05t5:17_7": "Saṅghārāmepi phalaparicchedena vā rukkhaparicchedena vā katikā kātabbā ‘‘tato gilānamanussānaṁ vā aññesaṁ",
  "tika-vin05t5:17_8": "vā phalaṁ yācantānaṁ yathāparicchedena cattāri pañca phalāni dātabbāni,",
  "tika-vin05t5:17_9": "rukkhā vā dassetabbā ‘ito gahetuṁ labbhatī’’’ti.",
  "tika-vin05t5:17_10": "‘‘Idha phalāni sundarāni,",
  "tika-vin05t5:17_11": "ito gaṇhathā’’ti evaṁ pana na vattabbaṁ.",
  "tika-vin05t5:17_12": "Attano santakaṁ sirīsacuṇṇaṁ vā aññaṁ vā yaṁ kiñci kasāvaṁ kulasaṅgahatthāya deti, dukkaṭaṁ.",
  "tika-vin05t5:17_13": "Parasantakādīsupi vuttanayeneva vinicchayo veditabbo.",
  "tika-vin05t5:17_14": "Ayaṁ pana viseso –",
  "tika-vin05t5:17_15": "saṅghassa rakkhitagopitāpi rukkhachalli garubhaṇḍamevāti.",
  "tika-vin05t5:17_16": "Mattikadantakaṭṭhaveḷupaṇṇesupi garubhaṇḍūpagaṁ ñatvā cuṇṇe vuttanayeneva vinicchayo veditabbo.",
  "tika-vin05t5:18_0": "36.Jaṅghapesaniyanti gihīnaṁ dūteyyaṁ sāsanaharaṇakammaṁ vuccati,",
  "tika-vin05t5:18_1": "taṁ na kātabbaṁ.",
  "tika-vin05t5:18_2": "Gihīnañhi sāsanaṁ gahetvā gacchantassa pade pade dukkaṭaṁ.",
  "tika-vin05t5:18_3": "Taṁ kammaṁ nissāya laddhabhojanaṁ bhuñjantassapi ajjhohāre ajjhohāre dukkaṭaṁ.",
  "tika-vin05t5:18_4": "Paṭhamaṁ sāsanaṁ aggahetvāpi pacchā ‘‘ayaṁ dāni so gāmo,",
  "tika-vin05t5:18_5": "handa naṁ sāsanaṁ ārocemī’’ti maggā okkamantassapi pade pade dukkaṭaṁ.",
  "tika-vin05t5:18_6": "Sāsanaṁ ārocetvā laddhabhojanaṁ bhuñjato purimanayeneva dukkaṭaṁ.",
  "tika-vin05t5:18_7": "Sāsanaṁ aggahetvā āgatena pana ‘‘bhante,",
  "tika-vin05t5:18_8": "tasmiṁ gāme itthannāmassa kā pavattī’’ti pucchiyamānena kathetuṁ vaṭṭati,",
  "tika-vin05t5:18_9": "pucchitapañhe doso natthi.",
  "tika-vin05t5:18_10": "Pañcannaṁ pana sahadhammikānaṁ mātāpitūnaṁ paṇḍupalāsassa attano veyyāvaccakarassa sāsanaṁ harituṁ vaṭṭati,",
  "tika-vin05t5:18_11": "gihīnañca kappiyasāsanaṁ,",
  "tika-vin05t5:18_12": "tasmā ‘‘mama vacanena bhagavato pāde vandathā’’ti vā ‘‘cetiyaṁ paṭimaṁ bodhiṁ saṅghattheraṁ vandathā’’ti",
  "tika-vin05t5:18_13": "vā ‘‘cetiye gandhapūjaṁ karothā’’ti vā ‘‘pupphapūjaṁ karothā’’ti vā ‘‘bhikkhū sannipātetha,",
  "tika-vin05t5:18_14": "dānaṁ dassāma,",
  "tika-vin05t5:18_15": "dhammaṁ desāpayissāmā’’ti vā īdisesu sāsanesu kukkuccaṁ na kātabbaṁ.",
  "tika-vin05t5:18_16": "Kappiyasāsanāni hi etāni,",
  "tika-vin05t5:18_17": "na gihīnaṁ gihikammapaṭisaṁyuttānīti.",
  "tika-vin05t5:18_18": "Imehi pana aṭṭhahi kuladūsakakammehi uppannapaccayā pañcannampi sahadhammikānaṁ na kappanti.",
  "tika-vin05t5:18_19": "Abhūtārocanarūpiyasaṁvohārehi uppannapaccayasadisāva honti.",
  "tika-vin05t5:19_0": "Pabbājanīyakammakato pana yasmiṁ gāme vā nigame vā kuladūsakakammaṁ kataṁ,",
  "tika-vin05t5:19_1": "yasmiñca vihāre vasati,",
  "tika-vin05t5:19_2": "neva tasmiṁ gāme vā nigame vā carituṁ labhati,",
  "tika-vin05t5:19_3": "na vihāre vasituṁ.",
  "tika-vin05t5:19_4": "Paṭippassaddhakammenapi ca tena yesu kulesu pubbe kuladūsakakammaṁ kataṁ,",
  "tika-vin05t5:19_5": "tato uppannapaccayā na gahetabbā,",
  "tika-vin05t5:19_6": "āsavakkhayapattenapi na gahetabbā,",
  "tika-vin05t5:19_7": "akappiyāva honti.",
  "tika-vin05t5:19_8": "‘‘Kasmā na gaṇhathā’’ti pucchitena ‘‘pubbe evaṁ katattā’’ti vutte sace vadanti ‘‘na mayaṁ tena kāraṇena dema,",
  "tika-vin05t5:19_9": "idāni sīlavantatāya demā’’ti,",
  "tika-vin05t5:19_10": "gahetabbā.",
  "tika-vin05t5:19_11": "Pakatiyā dānaṭṭhāneyeva kuladūsakakammaṁ kataṁ hoti,",
  "tika-vin05t5:19_12": "tato pakatidānameva gahetuṁ vaṭṭati.",
  "tika-vin05t5:19_13": "Yaṁ vaḍḍhetvā denti,",
  "tika-vin05t5:19_14": "taṁ na vaṭṭati.",
  "tika-vin05t5:19_15": "Yasmā ca pucchitapañhe doso natthi,",
  "tika-vin05t5:19_16": "tasmā aññampi bhikkhuṁ pubbaṇhe vā sāyanhe vā antaragharaṁ paviṭṭhaṁ koci puccheyya ‘‘kasmā, bhante,",
  "tika-vin05t5:19_17": "carathā’’ti.",
  "tika-vin05t5:19_18": "Yenatthena carati,",
  "tika-vin05t5:19_19": "taṁ ācikkhitvā ‘‘laddhaṁ na laddha’’nti vutte sace na laddhaṁ,",
  "tika-vin05t5:19_20": "‘‘na laddha’’nti vatvā yaṁ so deti,",
  "tika-vin05t5:19_21": "taṁ gahetuṁ vaṭṭati.",
  "tika-vin05t5:20_0": "37. ‘‘Na ca,",
  "tika-vin05t5:20_1": "bhikkhave,",
  "tika-vin05t5:20_2": "paṇidhāya araññe vatthabbaṁ,",
  "tika-vin05t5:20_3": "yo vaseyya,",
  "tika-vin05t5:20_4": "āpatti dukkaṭassa. Na ca,",
  "tika-vin05t5:20_5": "bhikkhave,",
  "tika-vin05t5:20_6": "paṇidhāya piṇḍāya caritabbaṁ…pe… na ca,",
  "tika-vin05t5:20_7": "bhikkhave,",
  "tika-vin05t5:20_8": "paṇidhāya caṅkamitabbaṁ…pe… na ca,",
  "tika-vin05t5:20_9": "bhikkhave,",
  "tika-vin05t5:20_10": "paṇidhāya ṭhātabbaṁ…pe… na ca,",
  "tika-vin05t5:20_11": "bhikkhave,",
  "tika-vin05t5:20_12": "paṇidhāya nisīditabbaṁ…pe… na ca,",
  "tika-vin05t5:20_13": "bhikkhave,",
  "tika-vin05t5:20_14": "paṇidhāya seyyā kappetabbā,",
  "tika-vin05t5:20_15": "yo kappeyya,",
  "tika-vin05t5:20_16": "āpatti dukkaṭassā’’ti (pārā.",
  "tika-vin05t5:20_17": "223 ādayo) vuttattā ‘‘evaṁ (pārā. aṭṭha.",
  "tika-vin05t5:20_18": "2.223) araññe vasantaṁ maṁ jano arahatte vā sekkhabhūmiyaṁ vā sambhāvessati,",
  "tika-vin05t5:20_19": "tato lokassa sakkato bhavissāmi garukato mānito pūjito’’ti evaṁ patthanaṁ katvā araññe na vasitabbaṁ.",
  "tika-vin05t5:20_20": "Evaṁ paṇidhāya ‘‘araññe vasissāmī’’ti gacchantassa padavāre padavāre dukkaṭaṁ,",
  "tika-vin05t5:20_21": "tathā araññe kuṭikaraṇacaṅkamananisīdananivāsanapārupanādīsu sabbakiccesu payoge payoge dukkaṭaṁ,",
  "tika-vin05t5:20_22": "tasmā evaṁ araññe na vasitabbaṁ.",
  "tika-vin05t5:20_23": "Evaṁ vasanto hi sambhāvanaṁ labhatu vā mā vā,",
  "tika-vin05t5:20_24": "dukkaṭaṁ āpajjati.",
  "tika-vin05t5:20_25": "Yo pana samādinnadhutaṅgo ‘‘dhutaṅgaṁ rakkhissāmī’’ti vā ‘‘gāmante me vasato cittaṁ vikkhipati,",
  "tika-vin05t5:20_26": "araññaṁ sappāya’’nti cintetvā vā ‘‘addhā araññe tiṇṇaṁ vivekānaṁ aññataraṁ pāpuṇissāmī’’ti vā ‘‘araññaṁ",
  "tika-vin05t5:20_27": "pavisitvā arahattaṁ apāpuṇitvā na nikkhamissāmī’’ti vā ‘‘araññavāso nāma bhagavatā pasattho,",
  "tika-vin05t5:20_28": "mayi ca araññe vasante bahū sabrahmacārī gāmantaṁ hitvā āraññakā bhavissantī’’ti vā evaṁ anavajjavāsaṁ vasitukāmo hoti,",
  "tika-vin05t5:20_29": "teneva vasitabbaṁ.",
  "tika-vin05t5:20_30": "Piṇḍāya carantassapi ‘‘abhikkantādīni saṇṭhapetvā piṇḍāya carissāmī’’ti nivāsanapārupanakiccato pabhuti yāva bhojanapariyosānaṁ,",
  "tika-vin05t5:20_31": "tāva payoge payoge dukkaṭaṁ,",
  "tika-vin05t5:20_32": "sambhāvanaṁ labhatu vā mā vā,",
  "tika-vin05t5:20_33": "dukkaṭameva.",
  "tika-vin05t5:20_34": "Khandhakavattasekhiyavattaparipūraṇatthaṁ pana sabrahmacārīnaṁ diṭṭhānugatiāpajjanatthaṁ vā pāsādikehi",
  "tika-vin05t5:20_35": "abhikkamapaṭikkamādīhi piṇḍāya pavisanto anupavajjo viññūnaṁ.",
  "tika-vin05t5:20_36": "Caṅkamanādīsupi eseva nayo.",
  "tika-vin05t5:21_0": "Iti pāḷimuttakavinayavinicchayasaṅgahe",
  "tika-vin05t5:22_0": "Kulasaṅgahavinicchayakathā samattā."
}