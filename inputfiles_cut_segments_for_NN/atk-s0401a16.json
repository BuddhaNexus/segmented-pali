{
  "atk-s0401a16:0_0": "17. Pasādakaradhammavaggavaṇṇanā",
  "atk-s0401a16:1_0": "366.Addhamidantiādīsu addhanti ekaṁsādhivacanametaṁ, addhā idaṁ lābhānaṁ,",
  "atk-s0401a16:1_1": "ekaṁso esa lābhānanti vuttaṁ hoti.",
  "atk-s0401a16:1_2": "Yadidaṁ āraññikattanti yo esa āraññikabhāvo.",
  "atk-s0401a16:1_3": "Idaṁ vuttaṁ hoti – āraññikabhāvo nāma lābhānaṁ ekaṁso avassabhāvitā na sakkā āraññikena lābhaṁ na labhitunti.",
  "atk-s0401a16:1_4": "Āraññiko hi bhikkhu ‘‘attano araññavāsassa anucchavikaṁ karissāmī’’ti pāpakaṁ nāma na karoti,",
  "atk-s0401a16:1_5": "athassa ‘‘āraññiko ayaṁ bhikkhū’’ti sañjātagāravo mahājano catupaccayena pūjaṁ karoti. Tena vuttaṁ – ‘‘addhamidaṁ, bhikkhave,",
  "atk-s0401a16:1_6": "lābhānaṁ yadidaṁ āraññikatta’’nti. Sesapadesupi eseva nayo.",
  "atk-s0401a16:1_7": "Ettha pana bāhusaccanti bahussutabhāvo.",
  "atk-s0401a16:1_8": "Thāvareyyanti cirapabbajitattā thāvarappattabhāvo.",
  "atk-s0401a16:1_9": "Ākappasampadāti cīvaraggahaṇādino ākappassa sampatti.",
  "atk-s0401a16:1_10": "Parivārasampadāti suciparivāratā. Kolaputtīti kulaputtabhāvo.",
  "atk-s0401a16:1_11": "Vaṇṇapokkharatāti sampannarūpatā.",
  "atk-s0401a16:1_12": "Kalyāṇavākkaraṇatāti vacanakiriyāya madhurabhāvo. Appābādhatāti ārogyasampatti.",
  "atk-s0401a16:1_13": "Arogo hi bhikkhu attano sarīrakalyāṇatāya vipassanādhure ca ganthadhure ca paripūrakārī hoti, tenassa lābho uppajjatīti.",
  "atk-s0401a16:2_0": "Soḷasa pasādakaradhammā niṭṭhitā."
}