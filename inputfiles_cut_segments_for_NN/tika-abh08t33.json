{
  "tika-abh08t33:0_0": "9. Navamo paricchedo",
  "tika-abh08t33:1_0": "Puññavipākapaccayaniddesavaṇṇanā",
  "tika-abh08t33:2_0": "560-1.",
  "tika-abh08t33:2_1": "Vaṭṭakathāya lokuttaravipākānaṁ alabbhanato “lokiyānevā”ti vuttaṁ.",
  "tika-abh08t33:2_2": "Puññāpuññādisaṅkhārāti puññābhisaṅkhāro apuññābhisaṅkhāro āneñjābhisaṅkhāroti tayo saṅkhārā.",
  "tika-abh08t33:2_3": "Tattha punāti attano santānaṁ apuññaphalato,",
  "tika-abh08t33:2_4": "dukkhasaṁkilesato ca sodheti,",
  "tika-abh08t33:2_5": "pujjaṁ bhavaphalaṁ nibbattetīti vā puññaṁ,",
  "tika-abh08t33:2_6": "attano phalassa abhisaṅkharaṇaṭṭhena abhisaṅkhāro cāti puññābhisaṅkhāro,",
  "tika-abh08t33:2_7": "puññapaṭipakkhato apuññaṁ,",
  "tika-abh08t33:2_8": "vuttanayena abhisaṅkhāro cāti apuññābhisaṅkhāro.",
  "tika-abh08t33:2_9": "Samādhipaccanīkānaṁ atidūratāya na iñjati na kampatīti āneñjaṁ,",
  "tika-abh08t33:2_10": "taṁ abhisaṅkharotīti āneñjābhisaṅkhāro.",
  "tika-abh08t33:2_11": "Tattha dānasīlādivasena pavattā aṭṭha kāmāvacarakusalacetanā,",
  "tika-abh08t33:2_12": "bhāvanāvaseneva pavattā rūpāvacarakusalacetanā cāti terasa cetanā puññābhisaṅkhāro nāma.",
  "tika-abh08t33:2_13": "Pāṇātipātādivasena pavattā dvādasa akusalacetanā apuññābhisaṅkhāro nāma.",
  "tika-abh08t33:2_14": "Bhāvanāvaseneva pavattā catasso arūpāvacarakusalacetanā āneñjābhisaṅkhāro nāma.",
  "tika-abh08t33:2_15": "Bhavādīsu yathā paccayā,",
  "tika-abh08t33:2_16": "tathā yesañca vipākānaṁ paccayā,",
  "tika-abh08t33:2_17": "tepi viññātabbāti sambandho.",
  "tika-abh08t33:2_18": "Keci pana “tepīti saṅkhārānaṁ gahaṇa”nti vadanti,",
  "tika-abh08t33:2_19": "taṁ na yuttaṁ,",
  "tika-abh08t33:2_20": "evaṁ sati “yesa”nti aniyamaniddesassa niyamakavacanābhāvato.",
  "tika-abh08t33:3_0": "562.",
  "tika-abh08t33:3_1": "Katame pana te bhavādayoti āha “tayo bhavā”tiādi.",
  "tika-abh08t33:3_2": "Tattha kāmarūpārūpavasena tayo bhavā.",
  "tika-abh08t33:3_3": "Saññībhavaasaññībhavanevasaññīnāsaññībhavavasena,",
  "tika-abh08t33:3_4": "pana ekavokārabhavacatuvokārabhavapañcavokārabhavavasena ca tayo bhavā ettheva samodhānaṁ gacchanti.",
  "tika-abh08t33:3_5": "Catasso yoniyoti aṇḍajajalābujasaṁsedajaopapātikavasena cattāro sattanikāyā.",
  "tika-abh08t33:3_6": "Tattha bījakapāle nibbatto sattanikāyo aṇḍajayoni nāma.",
  "tika-abh08t33:3_7": "Mātugabbhe jalābuje nibbattasattanikāyo jalābujayoni nāma.",
  "tika-abh08t33:3_8": "Padumagabbhamānusakagabbhamalādisaṁsedūpanissayena uppajjanakasattanikāyo saṁsedajayoni nāma.",
  "tika-abh08t33:3_9": "Kutoci anuppajjitvā kevalaṁ tattha tattha paripuṇṇaṅgapaccaṅgo hutvā uppajjanakasattanikāyo opapātikayoni nāma.",
  "tika-abh08t33:3_10": "Gatipañcakaṁ heṭṭhā vibhāvitameva.",
  "tika-abh08t33:3_11": "Paṭisandhiviññāṇassa vatthubhūtā ca viññāṇakkhandhā cha viññāṇaṭṭhitiyo nāma.",
  "tika-abh08t33:3_12": "Tā pana nānattakāyādivasena sattavidhāti āha “viññāṇaṭṭhitiyo sattā”ti.",
  "tika-abh08t33:3_13": "Vuttañhetaṁ –",
  "tika-abh08t33:4_0": "“Sattimā,",
  "tika-abh08t33:4_1": "bhikkhave,",
  "tika-abh08t33:4_2": "viññāṇaṭṭhitiyo.",
  "tika-abh08t33:4_3": "Katamā satta? Santi,",
  "tika-abh08t33:4_4": "bhikkhave,",
  "tika-abh08t33:4_5": "sattā nānattakāyā nānattasaññino.",
  "tika-abh08t33:4_6": "Seyyathāpi manussā ekacce ca devā ekacce ca vinipātikā,",
  "tika-abh08t33:4_7": "ayaṁ paṭhamā viññāṇaṭṭhiti. Santi,",
  "tika-abh08t33:4_8": "bhikkhave,",
  "tika-abh08t33:4_9": "sattā nānattakāyā ekattasaññino.",
  "tika-abh08t33:4_10": "Seyyathāpi devā brahmakāyikā paṭhamābhinibbattā,",
  "tika-abh08t33:4_11": "ayaṁ dutiyā viññāṇaṭṭhiti. Santi,",
  "tika-abh08t33:4_12": "bhikkhave,",
  "tika-abh08t33:4_13": "sattā ekattakāyā nānattasaññino.",
  "tika-abh08t33:4_14": "Seyyathāpi devā ābhassarā,",
  "tika-abh08t33:4_15": "ayaṁ tatiyā viññāṇaṭṭhiti. Santi,",
  "tika-abh08t33:4_16": "bhikkhave,",
  "tika-abh08t33:4_17": "sattā ekattakāyā ekattasaññino.",
  "tika-abh08t33:4_18": "Seyyathāpi devā subhakiṇhā,",
  "tika-abh08t33:4_19": "ayaṁ catutthī viññāṇaṭṭhiti. Santi,",
  "tika-abh08t33:4_20": "bhikkhave,",
  "tika-abh08t33:4_21": "sattā sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanūpagā,",
  "tika-abh08t33:4_22": "ayaṁ pañcamī viññāṇaṭṭhiti. Santi,",
  "tika-abh08t33:4_23": "bhikkhave,",
  "tika-abh08t33:4_24": "sattā sabbaso ākāsānañcāyatanaṁ samatikkamma ‘anantaṁ viññāṇa’nti viññāṇañcāyatanūpagā,",
  "tika-abh08t33:4_25": "ayaṁ chaṭṭhī viññāṇaṭṭhiti. Santi,",
  "tika-abh08t33:4_26": "bhikkhave,",
  "tika-abh08t33:4_27": "sattā sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanūpagā,",
  "tika-abh08t33:4_28": "ayaṁ sattamī viññāṇaṭṭhitī”ti.",
  "tika-abh08t33:5_0": "Ettha hi aparimāṇacakkavāḷavāsino manussā kāmāvacaradevā punabbasumātupiyaṅkaramātādayo vinipātikāsurā",
  "tika-abh08t33:5_1": "ca kusalavipākapaṭisandhikā vemānikapetā ceti ime dīgharassakisathūlakāḷaodātādivaṇṇasaṇṭhānavasena rūpakāyassa,",
  "tika-abh08t33:5_2": "ahetuduhetutihetuvasena paṭisandhisaññāya ca nānābhāvato nānattakāyanānattasaññino nāma,",
  "tika-abh08t33:5_3": "ayaṁ paṭhamā viññāṇaṭṭhiti.",
  "tika-abh08t33:5_4": "Paṭhamajjhānatalavāsino pana tayo devā uparūparivāsīnaṁ vaṇṇādikamapekkhitvā attano vaṇṇādīnaṁ nihīnatāya rūpakāyassa nānābhāvato,",
  "tika-abh08t33:5_5": "paṭhamajjhānavipākaviññāṇavasena samānasaññitāya ca nānattakāyaekattasaññino nāma,",
  "tika-abh08t33:5_6": "ayaṁ dutiyā viññāṇaṭṭhiti,",
  "tika-abh08t33:5_7": "caturāpāyavāsinopi vaṇṇasaṇṭhānavasena rūpakāyassa nānāsabhāvattā,",
  "tika-abh08t33:5_8": "akusalavipākasaññāvasena saññāya ekasabhāvattā ca dutiyaviññāṇaṭṭhitiyaṁyeva samodhānaṁ gacchantīti veditabbaṁ.",
  "tika-abh08t33:5_9": "Dutiyajjhānatalavāsino tayo devā vaṇṇasaṇṭhānādivasena samānattā rūpakāyassa visesābhāvato pañcakanaye",
  "tika-abh08t33:5_10": "dutiyatatiyajjhānasaññāvasena paṭisandhisaññāya nānābhāvato ekattakāyanānattasaññino nāma,",
  "tika-abh08t33:5_11": "ayaṁ tatiyā viññāṇaṭṭhiti.",
  "tika-abh08t33:5_12": "Tatiyajjhānatalavāsino pana tayo devā rūpakāyavasena samānattā,",
  "tika-abh08t33:5_13": "pañcakanaye catutthajjhānavipākasaññāvasena paṭisandhisaññāya ca ekattā ekattakāyaekattasaññino nāma,",
  "tika-abh08t33:5_14": "ayaṁ catutthī viññāṇaṭṭhiti.",
  "tika-abh08t33:5_15": "Vehapphalavāsino ceva pañca suddhāvāsavāsino ca vaṇṇasaṇṭhānavasena rūpakāyassa,",
  "tika-abh08t33:5_16": "pañcamajjhānavipākasaññāvasena paṭisandhisaññāya ca samānattā catutthaviññāṇaṭṭhitimeva bhajanti.",
  "tika-abh08t33:5_17": "Ākāsānañcāyatanādayo tisso viññāṇaṭṭhitiyo pāḷivaseneva pākaṭā.",
  "tika-abh08t33:5_18": "Asaññasattā pana viññāṇābhāvena nevasaññānāsaññāyatanavāsino ca saññāya viya viññāṇassa sukhumabhāveneva viññāṇaṭṭhitīsu na gahitā,",
  "tika-abh08t33:5_19": "sattānaṁ nivāsatāya pana “sattāvāsā”ti vuccanti.",
  "tika-abh08t33:5_20": "Evañca katvā tehi satta viññāṇaṭṭhitiyo samodhānetvā nava sattāvāsā vuttā.",
  "tika-abh08t33:6_0": "563-4.",
  "tika-abh08t33:6_1": "Idāni evaṁ vuttesu bhavādīsu dvattiṁsavipākānaṁ tiṇṇaṁ abhisaṅkhārānaṁ paccayabhāvaṁ dassetuṁ “kāme puññābhisaṅkhārasaññitā”tiādi āraddhaṁ.",
  "tika-abh08t33:6_2": "Navannaṁ pākacittānanti sahetukāhetukavasena navannaṁ sugatipaṭisandhivipākacittānaṁ.",
  "tika-abh08t33:6_3": "Nānakkhaṇika…pe…",
  "tika-abh08t33:6_4": "paccayehi cāti kusalākusalakammassa atītasseva attanā janetabbavipākānaṁ paccayabhāvato nānakkhaṇikakammapaccayena,",
  "tika-abh08t33:6_5": "tesameva balavakāraṇabhāvato upanissayapaccayena ca.",
  "tika-abh08t33:6_6": "Vuttañhi tassa upanissayattaṁ “kusalākusalaṁ kammaṁ vipākassa upanissayapaccayena paccayo”ti.",
  "tika-abh08t33:6_7": "Sabbattha upanissayabhāvo balavakammavasena yojetabbo.",
  "tika-abh08t33:6_8": "Dubbalañhi kammaṁ upanissayo na hotīti paṭṭhānavaṇṇanāyaṁ dassitametaṁ.",
  "tika-abh08t33:7_0": "566-8.Pañcannanti kusalavipākacakkhusotaviññāṇasampaṭicchanasantīraṇadvayavasena pañcannaṁ.",
  "tika-abh08t33:7_1": "Duggatiyaṁ kusalavipākapaṭisandhiyā abhāvato āha “na honti paṭisandhiya”nti.",
  "tika-abh08t33:7_2": "Evaṁ paṭisandhipavattīnaṁ asaṅkaravasena paccayavidhiṁ dassetvā idāni samodhānetvā dassetuṁ “hontī”tiādi vuttaṁ.",
  "tika-abh08t33:7_3": "Soḷasannaṁ pavatte,",
  "tika-abh08t33:7_4": "paṭisandhiyaṁ navannanti yathālābhavasena yojetabbaṁ.",
  "tika-abh08t33:8_0": "569-74.Rūpe puññābhisaṅkhārāti abhiññāvajjitā pañca rūpāvacarapuññābhisaṅkhārā.",
  "tika-abh08t33:8_1": "Kasmā pana abhiññāya parivajjananti?",
  "tika-abh08t33:8_2": "Vipākadānābhāvato,",
  "tika-abh08t33:8_3": "tañca kho panassā vipākassa asambhavato,",
  "tika-abh08t33:8_4": "na pana vipākuppādanasabhāvābhāvato.",
  "tika-abh08t33:8_5": "Yadi hi abhiññācetanā vipākaṁ uppādeyya,",
  "tika-abh08t33:8_6": "aññabhūmikakammassa aññabhūmikavipākuppādanāyogato sabhūmikameva uppādeyya.",
  "tika-abh08t33:8_7": "Taṁ pana kiṁ navattabbārammaṇaṁ vā uppādeyya parittādiārammaṇaṁ vā?",
  "tika-abh08t33:8_8": "Kiñcettha –",
  "tika-abh08t33:8_9": "yadi tāva navattabbārammaṇaṁ uppādeti,",
  "tika-abh08t33:8_10": "taṁ na yuttaṁ rūpāvacaravipākānaṁ ekantena kammasamānārammaṇatāya dassitattā,",
  "tika-abh08t33:8_11": "abhiññācetanāya ca sayaṁ parittādiārammaṇattā.",
  "tika-abh08t33:8_12": "Atha parittādiārammaṇaṁ uppādeti,",
  "tika-abh08t33:8_13": "tampi na yujjati rūpāvacaravipākānaṁ ekanteneva navattabbārammaṇabhāvato.",
  "tika-abh08t33:8_14": "Tathā hi vuttaṁ cittuppādakaṇḍe –",
  "tika-abh08t33:9_0": "“Rūpāvacaratikacatukkajjhānā kusalato ca vipākato ca kiriyato ca catutthassa jhānassa vipāko ākāsānañcāyatanaṁ ākiñcaññāyatanaṁ.",
  "tika-abh08t33:9_1": "Ime dhammā navattabbā ‘parittārammaṇā’tipi ‘mahaggatārammaṇā’tipi ‘appamāṇārammaṇā’tipī”ti.",
  "tika-abh08t33:10_0": "Apica samādhivijjāsambhārabhūtā abhiññā samādhissa ānisaṁsamattaṁ samādhiphalasadisā.",
  "tika-abh08t33:10_1": "Tassa tassa hi adhiṭṭhānavikubbanadibbasaddasavanādikassa yathicchitassa kiccassa nipphādanamattaphalā abhiññācetanā.",
  "tika-abh08t33:10_2": "Tenāha “so evaṁ samāhite citte”tiādi tasmā samādhissa phalasadisā abhiññācetanā na ca phalaṁ deti,",
  "tika-abh08t33:10_3": "dānasīlānisaṁsabhūto tasmiṁ bhave paccayalābho viya natthi tassa vipākuppādananti.",
  "tika-abh08t33:10_4": "Keci pana “samānabhūmikato āsevanalābhena balavantāni jhānāni vipākaṁ uppādenti samāpattibhāvato,",
  "tika-abh08t33:10_5": "abhiññā pana satipi jhānabhāve tadabhāvato tasmiṁ tasmiṁ ārammaṇe āgantukāyevāti dubbalā,",
  "tika-abh08t33:10_6": "tasmā vipākaṁ na detī”ti vadanti.",
  "tika-abh08t33:10_7": "Evañca katvā vuttaṁ anuruddhācariyena –",
  "tika-abh08t33:11_0": "“Samānāsevane laddhe, vijjamāne mahabbale;",
  "tika-abh08t33:12_0": "Aladdhā tādisaṁ hetuṁ, abhiññā na vipaccatī”ti. ;",
  "tika-abh08t33:13_0": "Tayidamakāraṇaṁ,",
  "tika-abh08t33:13_1": "parittajhānassa avisesena brahmapārisajjādīsu vipākadānavacanato.",
  "tika-abh08t33:13_2": "Na hi parittaṁ laddhāsevanameva tattha vipākaṁ detīti aṭṭhakathāyaṁ vuttaṁ,",
  "tika-abh08t33:13_3": "tasmā samānāsevane laddheyeva jhānassa vipākadānaṁ na sakkā vattuṁ.",
  "tika-abh08t33:13_4": "Apica punappunaṁ parikammavasena abhiññāyapi vasibhāvasabbhāvā tassāpi ca balavabhāvo atthevāti vipākaṁ uppādeyya.",
  "tika-abh08t33:14_0": "Pañcannaṁ pākacittānanti pañcannaṁ rūpāvacaravipākacittānaṁ.",
  "tika-abh08t33:14_1": "Māpuññasaṅkhārāti apuññābhisaṅkhārā.",
  "tika-abh08t33:14_2": "“Ime apuññasaṅkhārā”ti vā padacchedo.",
  "tika-abh08t33:14_3": "Ekassāti ekassa akusalavipākasantīraṇassa.",
  "tika-abh08t33:14_4": "Channanti santīraṇavajjānaṁ channaṁ akusalavipākānaṁ.",
  "tika-abh08t33:14_5": "Pavatte paccayā honti aniṭṭharūpādiāpāthāgateti adhippāyo.",
  "tika-abh08t33:14_6": "Sugatiyaṁ akusalavipākapaṭisandhiyā abhāvato āha “na honti paṭisandhiya”nti.",
  "tika-abh08t33:14_7": "Catunnanti akusalavipākacakkhusotaviññāṇasampaṭicchanasantīraṇavasena catunnaṁ.",
  "tika-abh08t33:14_8": "Tāni pana ekantato aniṭṭhārammaṇāni.",
  "tika-abh08t33:14_9": "Rūpabhave ca kathaṁ aniṭṭhārammaṇasamāyogoti āha “so cā”tiādi.",
  "tika-abh08t33:14_10": "Soti so paccayabhāvo.",
  "tika-abh08t33:14_11": "“Kāmabhave”ti idaṁ aniṭṭharūpādīnaṁ visesanaṁ,",
  "tika-abh08t33:14_12": "na pana “upaladdhiya”nti imassa.",
  "tika-abh08t33:14_13": "Tenāha “aniṭṭha…pe…",
  "tika-abh08t33:14_14": "na vijjare”ti.",
  "tika-abh08t33:14_15": "Keci pana “upaladdhiyanti imasseva visesanabhāvena gahetvā brahmūnaṁ kāmabhavaṁ āgatakkhaṇe rūpādiupaladdhiya”nti vadanti.",
  "tika-abh08t33:14_16": "Aniṭṭha…pe…",
  "tika-abh08t33:14_17": "na vijjare ekantasukhavatthubhūte tattha vokiṇṇasukhadukkhakāraṇassa abhāvato.",
  "tika-abh08t33:15_0": "576.“Evaṁ tāvā”tiādi yathāvuttassevatthassa appanaṁ.",
  "tika-abh08t33:15_1": "Yathā cāti ca-saddena “yesañcā”ti saṅgaṇhāti.",
  "tika-abh08t33:15_2": "Tathāti etthāpi “te”ti saṅgaṇhitabbaṁ.",
  "tika-abh08t33:16_0": "577-81.",
  "tika-abh08t33:16_1": "Yattha vitthārappakāsanaṁ kataṁ,",
  "tika-abh08t33:16_2": "tato bhavato paṭṭhāya mukhamattappakāsanaṁ kātukāmo āha “tatrida”ntiādi.",
  "tika-abh08t33:16_3": "Tatrāti tesu bhavādīsu.",
  "tika-abh08t33:16_4": "Idanti nidassitabbabhāvena āsannapaccakkhamāha.",
  "tika-abh08t33:16_5": "Ādito pana paṭṭhāyāti bhavato paṭṭhāya.",
  "tika-abh08t33:16_6": "Avisesenāti kāmāvacararūpāvacaravasena visesābhāvena terasa puññābhisaṅkhārā.",
  "tika-abh08t33:16_7": "Dvibhavesūti kāmarūpabhavesu.",
  "tika-abh08t33:16_8": "Kesañci manussānaṁ,",
  "tika-abh08t33:16_9": "bhummadevānañca aṇḍajajalābujānampi sambhavato tadapekkhāya “catūsu…pe…",
  "tika-abh08t33:16_10": "yonisū”ti vuttaṁ.",
  "tika-abh08t33:16_11": "Nānatta…pe…",
  "tika-abh08t33:16_12": "ṭhitīsupīti aluttasamāsavasena vuttaṁ,",
  "tika-abh08t33:16_13": "nānattakāyanānattasaññādīsu catūsu viññāṇaṭṭhitīsūti attho.",
  "tika-abh08t33:16_14": "Vuttappakārasminti nānattakāyādike,",
  "tika-abh08t33:16_15": "puññābhisaṅkhārassa bhavādīsu ekavīsativipākānaṁ ekāvatthāya paccayo ahutvā duggatipariyāpannesu bhavayonigativiññāṇaṭṭhitisattāvāsesu",
  "tika-abh08t33:16_16": "paṭisandhiṁ adatvā pavatteyeva aṭṭhannaṁ vipākānaṁ paccayabhāvato,",
  "tika-abh08t33:16_17": "kāmāvacarasugatipariyāpannesu paṭisandhiṁ datvā pavatte soḷasannaṁ vipākānaṁ paccayabhāvato,",
  "tika-abh08t33:16_18": "rūpāvacarabhūmipariyāpannesu paṭisandhiṁ datvā pavatte dasannaṁ vipākānaṁ paccayabhāvato vuttaṁ “yathāraha”nti.",
  "tika-abh08t33:17_0": "582-3.",
  "tika-abh08t33:17_1": "Kāme bhave,",
  "tika-abh08t33:17_2": "rūpe bhaveti sambandho.",
  "tika-abh08t33:17_3": "Tīsu gatīsūti devamanussavajjesu tīsu gatīsu.",
  "tika-abh08t33:17_4": "Ekissāti nānattakāyaekattasaññīsaṅkhātāya ekissā viññāṇaṭṭhitiyā.",
  "tika-abh08t33:17_5": "Ekasminti nānattakāyaekattasaññīsaṅkhāteyeva ekasmiṁ sattāvāse.",
  "tika-abh08t33:18_0": "584-6.Ekārūpabhaveti ekasmiṁ arūpabhave.",
  "tika-abh08t33:18_1": "Ekissā yoniyāti ekissāyeva opapātikayoniyā.",
  "tika-abh08t33:18_2": "Tīsu cittaṭṭhitīsūti ākāsānañcāyatanādīsu tīsu viññāṇaṭṭhitīsu.",
  "tika-abh08t33:18_3": "Sattāvāse catubbidheti ākāsānañcāyatanādikeyeva catubbidhe sattāvāse.",
  "tika-abh08t33:18_4": "Vijānitabbā…pe…",
  "tika-abh08t33:18_5": "paccayāti saṅkhārā yathā paccayā yesañca paccayā,",
  "tika-abh08t33:18_6": "tathā tepi viññātabbāti attho.",
  "tika-abh08t33:19_0": "587-90.",
  "tika-abh08t33:19_1": "Nanu ca saṅkhārānaṁ paṭisandhipavattīsupi vipākānaṁ paccayabhāvo vutto.",
  "tika-abh08t33:19_2": "Tattha paṭisandhiyeva tāva na sakkā viññātuṁ.",
  "tika-abh08t33:19_3": "Yadi hi purimabhavato paṭisandhiviññāṇaṁ idhāgacchatīti vucceyya,",
  "tika-abh08t33:19_4": "taṁ na yuttaṁ,",
  "tika-abh08t33:19_5": "rūpārūpadhammānaṁ kesaggamattampi desantarasaṅkamanābhāvato.",
  "tika-abh08t33:19_6": "Atha atītabhavanibbattasaṅkhārato na nibbattati,",
  "tika-abh08t33:19_7": "tampi na yujjati ahetukadosāpattitoti iminā adhippāyena codento āha “na rūpārūpadhammāna”ntiādi.",
  "tika-abh08t33:19_8": "Ācariyo tassādhippāyaṁ sampaṭicchitvā taṁ saññāpetukāmo āha “natthi cittassā”tiādi.",
  "tika-abh08t33:19_9": "Tato hetuṁ vināti tattha hetuṁ vinā,",
  "tika-abh08t33:19_10": "atītabhavanibbattakammasaṅkhāranikantiārammaṇaṁ vināti attho.",
  "tika-abh08t33:19_11": "Suladdhapaccayanti avijjādisahakārīkāraṇasahitassa saṅkhārassa vasena suṭṭhu avekallato paṭiladdhapaccayaṁ.",
  "tika-abh08t33:19_12": "Rūpārūpamattanti bāhirakaparikappitassa adhitiṭṭhanakassa sattajīvādino abhāvato rūpārūpadhammamattaṁ.",
  "tika-abh08t33:19_13": "Tenāha “na ca satto”tiādi.",
  "tika-abh08t33:19_14": "Bhavantara…pe…",
  "tika-abh08t33:19_15": "pavuccatīti vohāramattena bhavantaramupetīti pavuccati.",
  "tika-abh08t33:19_16": "Atthato pana paccayasāmaggiyā bhavantarabhāvena uppajjanamattanti adhippāyo.",
  "tika-abh08t33:20_0": "591.",
  "tika-abh08t33:20_1": "Idāni taṁ paṭisandhikkamaṁ pākaṭāya manussapaṭisandhiyā vasena pakāsetuṁ samārabhanto āha “tayida”ntiādi.",
  "tika-abh08t33:20_2": "Sudubbudhanti atidubbijāniyaṁ.",
  "tika-abh08t33:20_3": "Tenāhu porāṇā –",
  "tika-abh08t33:21_0": "“Saccaṁ satto paṭisandhi, paccayākārameva ca;",
  "tika-abh08t33:22_0": "Duddasā caturo dhammā, desetuñca sudukkarā”ti.",
  "tika-abh08t33:23_0": "592-3.Āsannamaraṇassāti parūpakkamena vā āyukkhayādivasena vā samāsannamaraṇassa.",
  "tika-abh08t33:23_1": "Sussamāneti anukkamena upasussamāne.",
  "tika-abh08t33:23_2": "Gabbhaseyyakassa āyatanānaṁ anupubbuppatti viya nirodhopi anupubbato hotīti vuttaṁ “naṭṭhe cakkhundriyādike”ti.",
  "tika-abh08t33:23_3": "Keci pana “nānākammasamuṭṭhitesu cakkhundriyādīsu naṭṭhesū”ti vadanti.",
  "tika-abh08t33:23_4": "“Hadaya…pe…",
  "tika-abh08t33:23_5": "ke”ti iminā sesakāye kāyindriyassa niruddhabhāvo vuttoti ekakammasamuṭṭhitampi nassatevāti apare.",
  "tika-abh08t33:23_6": "Ānandācariyo pana “yamake” yassa cakkhāyatanaṁ nirujjhati,",
  "tika-abh08t33:23_7": "tassa manāyatanaṁ nirujjhatīti. Āmantā.",
  "tika-abh08t33:23_8": "Yassa vā pana manāyatanaṁ nirujjhati,",
  "tika-abh08t33:23_9": "tassa cakkhāyatanaṁ nirujjhatīti.",
  "tika-abh08t33:23_10": "Sacittakānaṁ acakkhukānaṁ cavantānaṁ tesaṁ manāyatanaṁ nirujjhati,",
  "tika-abh08t33:23_11": "no ca tesaṁ cakkhāyatanaṁ nirujjhati.",
  "tika-abh08t33:23_12": "Sacakkhukānaṁ cavantānaṁ tesaṁ manāyatanañca nirujjhati,",
  "tika-abh08t33:23_13": "cakkhāyatanañca nirujjhatī’tiādinā cakkhāyatanādīnaṁ cuticittena saha nirodho vuttoti cakkhundriyādīni cutito pubbe na nassanti.",
  "tika-abh08t33:23_14": "Atimandabhāvūpagamanaṁ pana sandhāya aṭṭhakathāya ‘niruddhesu indriyesū’ti vuttaṁ,",
  "tika-abh08t33:23_15": "na anavasesanirodhaṁ sandhāya.",
  "tika-abh08t33:23_16": "Pañcadvārikajavanānantarampi cuti aṭṭhakathāyaṁ dassitā”ti vadati.",
  "tika-abh08t33:23_17": "Hadayavatthumattasminti hadayavatthupadesamatte.",
  "tika-abh08t33:23_18": "Na hi hadayavatthuṁ nissāya kāyindriyaṁ pavattati.",
  "tika-abh08t33:24_0": "594-7.Vatthusannissitanti sesindriyānaṁ niruddhattā viññāṇassa nissayabhāvūpagamanasāmatthiyāyogena mandabhāvato vā hadayavatthumattasannissitaṁ.",
  "tika-abh08t33:24_1": "Cittanti tadā kammakammanimittādīni ārabbha pavattajavanaviññāṇaṁ.",
  "tika-abh08t33:24_2": "Taṁ pana sugatiyaṁ nibbattamānassa kusalaṁ hoti,",
  "tika-abh08t33:24_3": "duggatiyaṁ nibbattamānassa akusalaṁ.",
  "tika-abh08t33:24_4": "Tenāha bhagavā –",
  "tika-abh08t33:25_0": "“Nimittassādagadhitaṁ vā,",
  "tika-abh08t33:25_1": "bhikkhave,",
  "tika-abh08t33:25_2": "viññāṇaṁ tiṭṭhamānaṁ tiṭṭhati anubyañjanassādagadhitaṁ vā,",
  "tika-abh08t33:25_3": "tasmiṁ ce samaye kālaṁ karoti,",
  "tika-abh08t33:25_4": "ṭhānametaṁ vijjati,",
  "tika-abh08t33:25_5": "yaṁ dvinnaṁ gatīnaṁ aññataraṁ gatiṁ upapajjeyya nirayaṁ vā tiracchānayoniṁ vā”tiādi.",
  "tika-abh08t33:26_0": "Yadi evaṁ –",
  "tika-abh08t33:27_0": "“Gatisampattiyā ñāṇasampayutte katamesaṁ aṭṭhannaṁ hetūnaṁ paccayā upapatti hoti,",
  "tika-abh08t33:27_1": "kusalassa kammassa javanakkhaṇe tayo hetū kusalā tasmiṁ khaṇe jātacetanāya sahajātapaccayā honti,",
  "tika-abh08t33:27_2": "tena vuccati kusalamūlapaccayāpi saṅkhārā.",
  "tika-abh08t33:27_3": "Nikantikkhaṇe dve hetū akusalā tasmiṁ khaṇe jātacetanāya sahajātapaccayā honti,",
  "tika-abh08t33:27_4": "tena vuccati akusalamūlapaccayāpi saṅkhārā.",
  "tika-abh08t33:27_5": "Paṭisandhikkhaṇe tayo hetū abyākatā tasmiṁ khaṇe jātacetanāya sahajātapaccayā honti,",
  "tika-abh08t33:27_6": "tena vuccati nāmarūpapaccayāpi viññāṇaṁ,",
  "tika-abh08t33:27_7": "viññāṇapaccayāpi nāmarūpa”nti –",
  "tika-abh08t33:28_0": "Nikantikkhaṇe hetudvayapaccayāpi sugatipaṭisandhikassa kathaṁ dassitāti?",
  "tika-abh08t33:28_1": "Nayidaṁ maraṇāsannajavanasampayuttahetuyo sandhāya vuttaṁ,",
  "tika-abh08t33:28_2": "atha kho katakammassa taṁ kammaṁ ārabbha assādavasena pavattajavanasampayuttahetuyo sandhāya.",
  "tika-abh08t33:28_3": "Katūpacitampi hi kammaṁ taṇhāya assāditaṁ vipākābhinipphādane samatthanti.",
  "tika-abh08t33:28_4": "Keci pana “kammakaraṇakāle appahīnāvatthāya santāne anusayitahetuyo sandhāya nikantikkhaṇe dve hetuyoti vutta”nti vadanti,",
  "tika-abh08t33:28_5": "taṁ na yujjati,",
  "tika-abh08t33:28_6": "tesaṁ sahajātapaccayattāyogato.",
  "tika-abh08t33:28_7": "Pubbānusevitaṁ puññaṁ vā apuññameva vā kammaṁ,",
  "tika-abh08t33:28_8": "kammanimittaṁ vā ālambitvā cittaṁ pavattatīti sambandho.",
  "tika-abh08t33:28_9": "Pubbānusevitanti pubbe āsevitaṁ.",
  "tika-abh08t33:28_10": "“Katattā upacitattā”ti hi vuttaṁ.",
  "tika-abh08t33:28_11": "Taṇhāya anusevitabhāvaṁ sandhāya vā “pubbānusevita”nti vuttaṁ.",
  "tika-abh08t33:28_12": "“Anupubbasevita”ntipi pāṭhaṁ vadanti,",
  "tika-abh08t33:28_13": "paṭisandhivasena pubbe āsevitaṁ,",
  "tika-abh08t33:28_14": "pubbe dinnapaṭisandhikanti attho.",
  "tika-abh08t33:28_15": "Dinnapaṭisandhikampi pana aparajātīsu pavattivipākaṁ na nibbattetīti natthi.",
  "tika-abh08t33:28_16": "Puññāpuññaggahaṇena yathākammaṁ sugatiduggatipaṭisandhīnaṁ ārammaṇaṁ dasseti.",
  "tika-abh08t33:28_17": "Kammaṁ kammanimittaṁ vāti vā-saddena gatinimittaṁ saṅgaṇhāti.",
  "tika-abh08t33:28_18": "Tattha kammaṁ,",
  "tika-abh08t33:28_19": "gatinimittañca manodvāreyeva āpāthamāgacchati,",
  "tika-abh08t33:28_20": "kammanimittaṁ pana pañcadvārepi.",
  "tika-abh08t33:28_21": "Evañca katvā pañcadvāraggahitepi ārammaṇe paṭisandhi hoti.",
  "tika-abh08t33:28_22": "Apare pana gatinimittampi chadvāresu labbhatīti vaṇṇenti.",
  "tika-abh08t33:28_23": "Evañca katvā vuttaṁ saccasaṅkhepe –",
  "tika-abh08t33:29_0": "“Pañcadvāre siyā sandhi, vinā kammaṁ dvigocare”ti..",
  "tika-abh08t33:30_0": "Aṭṭhakathāyaṁ pana “gatinimittaṁ manodvāre āpāthamāgacchatī”ti vuttattā,",
  "tika-abh08t33:30_1": "tadārammaṇāya ca pañcadvārikapaṭisandhiyā adassitattā,",
  "tika-abh08t33:30_2": "mūlaṭīkādīsu ca “kammabalena upaṭṭhāpitaṁ vaṇṇāyatanaṁ supinaṁ passantassa viya,",
  "tika-abh08t33:30_3": "dibbacakkhukassa viya ca manodvāre eva gocarabhāvaṁ gacchatī”ti niyametvā vuttattā tesaṁ vacanaṁ na sampaṭicchanti ācariyā.",
  "tika-abh08t33:30_4": "Kammanimittañca panettha paccuppannaṁ pañcadvāre āpāthamāgacchantaṁ cutikālāsanne katakammassa ārammaṇasantāne uppannaṁ taṁsadisanti daṭṭhabbaṁ,",
  "tika-abh08t33:30_5": "itarathā tadeva paṭisandhiyā ārammaṇupaṭṭhāpakaṁ tadeva paṭisandhijanakaṁ bhaveyya,",
  "tika-abh08t33:30_6": "na ca paṭisandhiyā upacārabhūtāni viya,",
  "tika-abh08t33:30_7": "“etasmiṁ tayā pavattitabba”nti paṭisandhiyā ārammaṇaṁ anuppadentāni viya ca pavattāni cutiāsannajavanāni paṭisandhijanakāni bhaveyyuṁ.",
  "tika-abh08t33:30_8": "“Katattā upacitattā”ti hi vuttaṁ.",
  "tika-abh08t33:30_9": "Tadā ca paṭisandhiyā ekavīthiyaṁ viya pavattamānāni kathaṁ katūpacitāni siyuṁ,",
  "tika-abh08t33:30_10": "assādanabhūtāya taṇhāya aparāmaṭṭhāni kathaṁ paṭisandhinibbattakāni,",
  "tika-abh08t33:30_11": "na ca lokiyāni lokuttarāni viya samānavīthiphalāni hontīti.",
  "tika-abh08t33:30_12": "Taṁ viññāṇanti taṁ javanaviññāṇaṁ.",
  "tika-abh08t33:30_13": "Ekattanayena paṭisandhiviññāṇañca sandhāya vuttaṁ.",
  "tika-abh08t33:30_14": "Cutipaṭisandhitadāsannaviññāṇānañhi santativasena viññāṇanti upanītekattaṁ idha taṁ viññāṇanti adhippetaṁ.",
  "tika-abh08t33:31_0": "Avijjāya paṭicchannādīnaveti anusayavasena pavattāya bhavataṇhāya,",
  "tika-abh08t33:31_1": "cittasampayuttāya vā avijjāya chāditadukkhādīnave.",
  "tika-abh08t33:31_2": "Tathābhūte pana kammādivisaye paṭisandhiviññāṇassa ārammaṇabhāvena uppattiṭṭhānabhūte.",
  "tika-abh08t33:31_3": "Taṇhāya appahīnattā eva purimuppannāya ca santatiyā tathāpariṇatattā paṭisandhiṭṭhānābhimukhaṁ viññāṇaṁ",
  "tika-abh08t33:31_4": "ninnapoṇapabbhāraṁ hutvā pavattatīti āha “taṇhā nametī”ti.",
  "tika-abh08t33:31_5": "Sahajā pana saṅkhārāti cutiāsannajavanaviññāṇasahajātacetanā,",
  "tika-abh08t33:31_6": "sabbepi vā phassādayo.",
  "tika-abh08t33:31_7": "Khipantīti khipantā viya tasmiṁ visaye paṭisandhivasena viññāṇapatiṭṭhānassa hetubhāvena pavattanti.",
  "tika-abh08t33:31_8": "Tanti taṁ viññāṇaṁ.",
  "tika-abh08t33:31_9": "“Santativasā”ti vadanto tadeva viññāṇaṁ sandhāvati saṁsarati,",
  "tika-abh08t33:31_10": "na aññanti imañca micchāvādaṁ paṭikkhipati.",
  "tika-abh08t33:31_11": "Sati hi nānattanaye santativasena ekattanayo hotīti.",
  "tika-abh08t33:32_0": "599.Ārammaṇādīhi…pe…",
  "tika-abh08t33:32_1": "pavattatīti ārammaṇanissayapaccayādīhi pavattati. Kathaṁ ?",
  "tika-abh08t33:32_2": "Āsannamaraṇassa hi kammabalena manodvāre upaṭṭhāpitaṁ avijjāya paṭicchannādīnavaṁ kammādivisayaṁ ārabbha manodvārāvajjanaṁ uppajjati,",
  "tika-abh08t33:32_3": "tato maraṇāsannavīthiyā vatthudubbalabhāvena mandappavattiyā cattāri,",
  "tika-abh08t33:32_4": "pañca vā javanāni pavattanti,",
  "tika-abh08t33:32_5": "tadanantaraṁ tadārammaṇe sati,",
  "tika-abh08t33:32_6": "asati vā bhavaṅgavisayamālambitvā cuticittaṁ uppajjati.",
  "tika-abh08t33:32_7": "Bhavaṅgānantarampi cuti hotīti vadanti.",
  "tika-abh08t33:32_8": "Cuticitte pana niruddhe tadeva āpāthagataṁ kammakammanimittādiṁ ārabbha anupacchinnakilesabalavanimittaṁ",
  "tika-abh08t33:32_9": "sahajātasaṅkhārehi kammādiārammaṇe khipiyamānaṁ orimatīrarukkhavinibandhaṁ rajjuṁ ālambitvā mātikātikkāmako",
  "tika-abh08t33:32_10": "viya purimañca nissayaṁ jahati,",
  "tika-abh08t33:32_11": "aparañca kammasamuṭṭhitaṁ nissayaṁ assādayamānaṁ vā anassādayamānaṁ vā ārammaṇādīhi paccayehi pavattati.",
  "tika-abh08t33:32_12": "Ettha ca orimatīraṁ viya purimabhavo daṭṭhabbo,",
  "tika-abh08t33:32_13": "tattha ṭhitarukkho viya purimabhave pavattamānakkhandhā,",
  "tika-abh08t33:32_14": "rajju viya kammādiārammaṇaṁ.",
  "tika-abh08t33:32_15": "Keci pana “rajju viya hadayavatthū”ti vadanti,",
  "tika-abh08t33:32_16": "“rajju viya taṇhā”tipi apare.",
  "tika-abh08t33:32_17": "Puriso viya viññāṇaṁ,",
  "tika-abh08t33:32_18": "tassa rajjuggahaṇaṁ viya taṇhāya ārammaṇābhimukhanamanaṁ,",
  "tika-abh08t33:32_19": "payogo viya khipanakasaṅkhārā,",
  "tika-abh08t33:32_20": "mātikā viya cuticittaṁ,",
  "tika-abh08t33:32_21": "paratīraṁ viya paraloko.",
  "tika-abh08t33:33_0": "600.",
  "tika-abh08t33:33_1": "Yathā puriso paratīre patiṭṭhahamāno paratīrarukkhavinibandhaṁ kiñci assādayamāno vā anassādayamāno vā",
  "tika-abh08t33:33_2": "kevalaṁ pathaviyaṁ sakabalappayogeheva patiṭṭhāti,",
  "tika-abh08t33:33_3": "evamidampi bhavantarattabhāvavinibandhahadayavatthusaṅkhātaṁ nissayaṁ pañcavokārabhave assādayamānaṁ",
  "tika-abh08t33:33_4": "vā catuvokārabhave anassādayamānaṁ vā kevalaṁ ārammaṇanissayasampayuttadhammeheva pavattatīti taṁ viññāṇaṁ",
  "tika-abh08t33:33_5": "nāpi idhāgataṁ imasmiṁyeva bhave nibbattattā.",
  "tika-abh08t33:33_6": "Kammādinti atītabhavanibbattakammādiṁ.",
  "tika-abh08t33:33_7": "Ādi-saddena khipanakasaṅkhārānaṁ,",
  "tika-abh08t33:33_8": "namanavasena pavattataṇhāya,",
  "tika-abh08t33:33_9": "kammādivisayāya ādīnavapaṭicchādikāya ca avijjāya,",
  "tika-abh08t33:33_10": "daḷhaggāhādikarānaṁ upādānādīnañca gahaṇaṁ daṭṭhabbaṁ.",
  "tika-abh08t33:33_11": "Tattha kammaṁ nāma upapajjavedanīyabhūtaṁ,",
  "tika-abh08t33:33_12": "aparāpariyavedanīyabhūtaṁ vā paṭisandhinibbattakakammaṁ.",
  "tika-abh08t33:33_13": "Khipanakasaṅkhārā nāma cutiāsannajavanasahajātasaṅkhārā,",
  "tika-abh08t33:33_14": "paṭisandhijanakakammasahagatasaṅkhārā vā,",
  "tika-abh08t33:33_15": "tato purimajavanasahagatasaṅkhārāti vā keci.",
  "tika-abh08t33:33_16": "Namanavasena pavattataṇhā nāma anusayāvatthāya pavattataṇhā.",
  "tika-abh08t33:33_17": "Esa nayo ādīnavapaṭicchādakaavijjāyapi.",
  "tika-abh08t33:33_18": "Kammādivisayā pubbe vuttāyeva.",
  "tika-abh08t33:33_19": "Daḷhaggāhakaraupādānā nāma maṇḍūkaṁ pannago viya upapattibhavassa daḷhaggahaṇavasena pavattā kāmupādānādayo.",
  "tika-abh08t33:34_0": "601-5.",
  "tika-abh08t33:34_1": "Saddapaṭighosādīnaṁ satipi paccayapaccayuppannabhāve santānabandho na pākaṭoti tesaṁ ekattanānattabhāvaṁ",
  "tika-abh08t33:34_2": "anāmasitvā anāgatamatītahetusamuppādameva dassento “ettha cā”tiādimāha.",
  "tika-abh08t33:34_3": "Etthāti imasmiṁ cutipaṭisandhādhikāre.",
  "tika-abh08t33:34_4": "Paṭighosadīpamuddādīti ādi-saddena ādāsatalagatamukhanimittādīnaṁ gahaṇaṁ.",
  "tika-abh08t33:34_5": "Aññattha agantvāti saddādipaccayadesaṁ anupagantvā.",
  "tika-abh08t33:34_6": "Idaṁ vuttaṁ hoti –",
  "tika-abh08t33:34_7": "yathā saddādīnaṁ uppattipadesaṁ anupagantvā paṭighoso saddahetuko,",
  "tika-abh08t33:34_8": "padīpo padīpantarādihetuko,",
  "tika-abh08t33:34_9": "muddā lañchanahetuko,",
  "tika-abh08t33:34_10": "mukhanimittādikaṁ ādāsādiabhimukhādihetukaṁ hoti tato pubbe abhāvā,",
  "tika-abh08t33:34_11": "evamidampi paṭisandhiviññāṇaṁ na hetudesaṁ gantvā taṁhetukaṁ hoti tato pubbe abhāvā,",
  "tika-abh08t33:34_12": "tasmā na idaṁ hetudesato purimabhavato idhāgataṁ paṭighosādayo viya saddādidesato,",
  "tika-abh08t33:34_13": "nāpi tato hetuṁ vinā uppannaṁ saddādīhi vinā paṭighosādayo viyāti.",
  "tika-abh08t33:34_14": "Atha vā aññatra agantvāti pubbe paccayapadese sannihitā hutvā tato aññatra gantvā tappaccayā na honti uppattito pubbe abhāvā,",
  "tika-abh08t33:34_15": "nāpi saddādipaccayā na honti,",
  "tika-abh08t33:34_16": "evaṁ idampīti vuttanayena yojetabbaṁ.",
  "tika-abh08t33:34_17": "Santānabandhato natthīti santānappabandhato natthi ekatā santānekattepi aññasseva viññāṇassa pātubhavanato,",
  "tika-abh08t33:34_18": "nāpi nānatā apubbānaṁ apubbānaṁ uppādepi paṭhamuppannaṁ dhammaṁ vinā pacchimassa anuppajjanato,",
  "tika-abh08t33:34_19": "padīpassa viya nānatā na siyā.",
  "tika-abh08t33:34_20": "Khaṇikāpi hi padīpajālā santānekattaṁ upādāya sā evāti vuccati,",
  "tika-abh08t33:34_21": "attakiccañca sādheti.",
  "tika-abh08t33:34_22": "“Sati santānabandhe”tiādinā santānabandhe ekantaṁ ekattāya ca nānattāya ca aggahetabbataṁ,",
  "tika-abh08t33:34_23": "gahaṇe ca dosaṁ dasseti.",
  "tika-abh08t33:34_24": "Idaṁ vuttaṁ hoti –",
  "tika-abh08t33:34_25": "santānabandhe sati yadi ekantena ekatā siyā,",
  "tika-abh08t33:34_26": "khīradadhīnampi anaññabhāvato,",
  "tika-abh08t33:34_27": "attatoyeva ca sayaṁ anuppajjanato khīrato dadhisambhūtaṁ na bhaveyya.",
  "tika-abh08t33:34_28": "Athāpi santānabandhe sati ekantaṁ nānatā bhaveyya,",
  "tika-abh08t33:34_29": "khīradadhīnampi nānattā,",
  "tika-abh08t33:34_30": "aññassa ca sāmibhāvamattena aparassa sāmibhāvāyogato khīrasāmi naro dadhisāmi na bhaveyya,",
  "tika-abh08t33:34_31": "na ca panevaṁ loke dissatīti.",
  "tika-abh08t33:35_0": "606.Tasmāti yasmā evaṁ lokavohāraparicchedo hoti,",
  "tika-abh08t33:35_1": "tasmā ekantaṁ ekatā,",
  "tika-abh08t33:35_2": "nānatāpi vā na ceva upagantabbā.",
  "tika-abh08t33:35_3": "Ekatte pana adhippete dhammato aggahetvā santānatova gahetabbaṁ,",
  "tika-abh08t33:35_4": "nānatte adhippete santānavasena aggahetvā dhammatova gahetabbanti adhippāyo.",
  "tika-abh08t33:35_5": "Tenāhu porāṇā –",
  "tika-abh08t33:36_0": "“Diṭṭhasantānabandhasmiṁ, ekaññattavicāraṇe;",
  "tika-abh08t33:37_0": "Sabhāguppattiyekatta-maññattaṁ khaṇabhedato”ti.",
  "tika-abh08t33:38_0": "Ettha ca ekantaṁ ekatāpaṭisedhena “sayaṁkataṁ sukhadukkha”nti imaṁ diṭṭhiṁ nivāreti,",
  "tika-abh08t33:38_1": "ekantaṁ nānatāpaṭisedhena “paraṁkataṁ sukhadukkha”nti.",
  "tika-abh08t33:39_0": "607-9.",
  "tika-abh08t33:39_1": "Nanu na sundaraṁ,",
  "tika-abh08t33:39_2": "nanu siyāti vā sambandho.",
  "tika-abh08t33:39_3": "Asaṅkantipātubhāveti saṅkantipātubhāvarahite,",
  "tika-abh08t33:39_4": "asaṅkantivasena vā pātubhāve,",
  "tika-abh08t33:39_5": "asaṅkamitvāva pātubhāveti attho.",
  "tika-abh08t33:39_6": "Khandhābhisambhavāti abhisambhūtakkhandhā,",
  "tika-abh08t33:39_7": "atha vā abhisambhavati kammaṁ etesūti abhisambhavā, khandhā,",
  "tika-abh08t33:39_8": "evaṁ abhisambhavā kammādhiṭṭhānabhūtā khandhāti attho.",
  "tika-abh08t33:39_9": "Idha niruddhattāti phalādhiṭṭhānabhūtaṁ paralokaṁ agantvā idheva niruddhattā.",
  "tika-abh08t33:39_10": "Paratthāgamatoti paralokaṁ agamanato.",
  "tika-abh08t33:39_11": "Tassāti kammassa.",
  "tika-abh08t33:39_12": "Aññassāti yena taṁ kammaṁ kataṁ,",
  "tika-abh08t33:39_13": "tato aññassa.",
  "tika-abh08t33:39_14": "Aññatoti yaṁ taṁ kammaṁ nibbattaṁ,",
  "tika-abh08t33:39_15": "tato aññato.",
  "tika-abh08t33:39_16": "Etaṁ vidhānanti idhalokato paralokaṁ gantvā natthi,",
  "tika-abh08t33:39_17": "tattha “aññeva khandhā nibbattantī”ti idaṁ sabbaṁ yathāvuttavidhānaṁ.",
  "tika-abh08t33:40_0": "611-4.",
  "tika-abh08t33:40_1": "“Santāne…pe…",
  "tika-abh08t33:40_2": "sādhako”ti saṅkhepato vuttamatthaṁ pakāsetuṁ “ekasmiṁ panā”tiādi vuttaṁ.",
  "tika-abh08t33:40_3": "Ekasmiṁ santāneti yasmiṁ dhammapuñje kammaṁ nibbattaṁ,",
  "tika-abh08t33:40_4": "tasseva santāneti attho.",
  "tika-abh08t33:40_5": "Aññassātipi vā…pe… hoti.",
  "tika-abh08t33:40_6": "Tattha ekantaṁ ekattanānattānaṁ paṭisiddhattāti adhippāyo.",
  "tika-abh08t33:40_7": "Etassatthassāti hetuphalānaṁ atthato aññattepi teneva hetuphalabhāvena sambandhattā taṁ phalaṁ aññassa,",
  "tika-abh08t33:40_8": "aññatoti vā na vattabbanti etassa atthassa.",
  "tika-abh08t33:40_9": "Bījānanti ambamātuluṅgabījānaṁ.",
  "tika-abh08t33:40_10": "Abhisaṅkhāroti madhuādiparibhāvanaṁ.",
  "tika-abh08t33:40_11": "Madhuādināti madhucatumadhuraalattakarasādinā.",
  "tika-abh08t33:40_12": "Tassāti tassa paribhāvitabījassa.",
  "tika-abh08t33:40_13": "Paṭhamaṁ laddhapaccayoti madhurabhāvūpagamanato paṭhamameva laddhapaccayo.",
  "tika-abh08t33:40_14": "Kālantareti phalakāle.",
  "tika-abh08t33:40_15": "Evaṁ ñeyyamidampi cāti yathā etaṁ,",
  "tika-abh08t33:40_16": "evaṁ idampi ñātabbaṁ.",
  "tika-abh08t33:40_17": "Idaṁ vuttaṁ hoti –",
  "tika-abh08t33:40_18": "yathā hi ambabījādīsu madhunā,",
  "tika-abh08t33:40_19": "catumadhurena vā yojetvā ropitesu phalaraso madhuro hoti,",
  "tika-abh08t33:40_20": "mātuluṅgabīje ca alattakarasena rajitvā ropite ambilabhaṇḍo ratto hoti,",
  "tika-abh08t33:40_21": "na ca taṁ bījaṁ abhisaṅkharaṇaṁ vā phalaṭṭhānaṁ pāpuṇāti,",
  "tika-abh08t33:40_22": "evaṁ santepi kālantare phalaviseso na aññabījasantāne hoti,",
  "tika-abh08t33:40_23": "na ca aññasmiṁ bīje abhisaṅkhārapaccayato hoti,",
  "tika-abh08t33:40_24": "evameva ye idha loke nibbattakkhandhā,",
  "tika-abh08t33:40_25": "tesu nipphannaṁ kammaṁ vā paralokaṁ na gacchanti.",
  "tika-abh08t33:40_26": "Evampi kālantare vipākakkhandhā aññasmiṁ santāne na nibbattanti,",
  "tika-abh08t33:40_27": "na ca aññakammapaccayato hontīti.",
  "tika-abh08t33:41_0": "Ettha hi abhisaṅkhataṁ bījaṁ viya kammaṁ vā satto,",
  "tika-abh08t33:41_1": "abhisaṅkhāro viya kammaṁ,",
  "tika-abh08t33:41_2": "bījassa aṅkurādippabandho viya sattassa paṭisandhiviññāṇādippabandho.",
  "tika-abh08t33:41_3": "Tatthuppannassa madhurarasassa ambilabhaṇḍe rattassa ca tasseva bījassa tato eva ca abhisaṅkhārato bhāvo",
  "tika-abh08t33:41_4": "viya kammakārakasseva sattassa tato eva ca abhisaṅkharaṇato bhāvo veditabbo.",
  "tika-abh08t33:42_0": "615.Bālakāle…pe…",
  "tika-abh08t33:42_1": "phaladāyināti bālasarīre kataṁ vijjāpariyāpuṇanaṁ,",
  "tika-abh08t33:42_2": "sippasikkhanaṁ,",
  "tika-abh08t33:42_3": "osadhūpayogo ca na vuḍḍhasarīraṁ gacchati,",
  "tika-abh08t33:42_4": "atha ca tannimittaṁ vijjāpāṭavaṁ,",
  "tika-abh08t33:42_5": "sippajānanaṁ,",
  "tika-abh08t33:42_6": "anāmayatādi ca vuḍḍhasarīre honti,",
  "tika-abh08t33:42_7": "na ca tāni aññassa honti taṁsantatipariyāpanne eva sadise uppajjanato.",
  "tika-abh08t33:42_8": "Na ca yathā payuttena vijjāpariyāpuṇanādinā vinā tāni aññato honti tadabhāve abhāvato,",
  "tika-abh08t33:42_9": "evaṁ idhāpi santāne yaṁ phalaṁ,",
  "tika-abh08t33:42_10": "etaṁ nāññassa,",
  "tika-abh08t33:42_11": "na ca aññatoti yojetabbaṁ.",
  "tika-abh08t33:42_12": "Etena ca saṅkhārābhāve phalābhāvameva dasseti,",
  "tika-abh08t33:42_13": "na aññapaccayanivāraṇaṁ karoti.",
  "tika-abh08t33:43_0": "616-8.Evaṁ santepīti asaṅkantipātubhāve.",
  "tika-abh08t33:43_1": "Tattha ca yathāvuttadosapariharaṇe sati siddhepīti attho.",
  "tika-abh08t33:43_2": "Vijjamānanti padīpassa vaṭṭikāsneho viya vijjamānaṁ aniruddhanti attho.",
  "tika-abh08t33:43_3": "Avijjamānanti vaṭṭadukkhābhāvassa arahato cuticittaṁ viya avijjamānaṁ niruddhanti attho.",
  "tika-abh08t33:43_4": "Tappavattikkhaṇeti kammassa pavattamānakkhaṇeyeva.",
  "tika-abh08t33:43_5": "Tenāha “saddhimeva ca hetunā”ti.",
  "tika-abh08t33:43_6": "Avijjamānanti pavattikkhaṇato pubbe vijjamānataṁ asampattaṁ.",
  "tika-abh08t33:43_7": "Niruddhanti khaṇattayaṁ patvā niruddhaṁ. Tenāha –",
  "tika-abh08t33:44_0": "“Pavattikkhaṇato pubbe, pacchā niccaphalaṁ siyā”ti.",
  "tika-abh08t33:45_0": "Pubbeti kammāyūhanato pubbe.",
  "tika-abh08t33:45_1": "Avijjamānatāsāmaññena hetaṁ vuttaṁ.",
  "tika-abh08t33:45_2": "Pacchāti vipākappavattito pacchā ca.",
  "tika-abh08t33:46_0": "619-20.Kaṭattāpaccayoti kaṭattā eva paccayo,",
  "tika-abh08t33:46_1": "na vijjamānatāya avijjamānatāya vāti attho.",
  "tika-abh08t33:46_2": "Tenāha “kāmāvacarassa kusalassa kammassa katattā upacitattā vipākaṁ cakkhuviññāṇaṁ uppannaṁ hotī”tiādi.",
  "tika-abh08t33:46_3": "Yadi evaṁ arahatā katakammampi kaṭattāpaccayo siyāti?",
  "tika-abh08t33:46_4": "Nayidamevaṁ.",
  "tika-abh08t33:46_5": "Yathā hi acchinnamūlasmiṁ rukkhe pupphitaṁ bījasamatthampi kusumaṁ mūle chinnamatte phaladāyakaṁ na hoti,",
  "tika-abh08t33:46_6": "evaṁ arahatopi kilesamūlassa abbocchinnakāle santāne pavattampi kammaṁ kilesamūlacchinnamatteyeva phaladāne asamatthabhāvaṁ āpannanti.",
  "tika-abh08t33:46_7": "Tenāhu porāṇā –",
  "tika-abh08t33:47_0": "“Bālajanajjhāruḷho,",
  "tika-abh08t33:48_0": "Jātiratho kammakilesacakkoyaṁ;",
  "tika-abh08t33:49_0": "Kilesacakkavidhamano,",
  "tika-abh08t33:50_0": "Na yāti kammekacakkepī”ti.",
  "tika-abh08t33:51_0": "Kaṭattā ce paccayo,",
  "tika-abh08t33:51_1": "niccaphaladāyako vibandhoti āha “pāṭibhogādika”ntiādi.",
  "tika-abh08t33:51_2": "Pāṭibhogādikanti mūlabhāvūpagamanādikaṁ.",
  "tika-abh08t33:51_3": "Ādi-ggahaṇena “pacchā mūlaṁ dassāmī”ti bhaṇḍaggahaṇaṁ,",
  "tika-abh08t33:51_4": "iṇaggahaṇañca saṅgaṇhāti.",
  "tika-abh08t33:51_5": "Ayaṁ panettha adhippāyo –",
  "tika-abh08t33:51_6": "pāṭibhogakiriyādīnaṁ vijjamānatā,",
  "tika-abh08t33:51_7": "avijjamānatā vā niyyātane,",
  "tika-abh08t33:51_8": "paṭibhaṇḍadāne,",
  "tika-abh08t33:51_9": "iṇadāne ca paccayo na hoti,",
  "tika-abh08t33:51_10": "atha kho karaṇamattaṁ,",
  "tika-abh08t33:51_11": "na ca taṁ niyyātanādīnaṁ niccameva paccayo hoti niyyātanādimhi kate paccayattābhāvato,",
  "tika-abh08t33:51_12": "evameva vipākuppādanepi kammassa vijjamānatā,",
  "tika-abh08t33:51_13": "avijjamānatā vā paccayo na hoti,",
  "tika-abh08t33:51_14": "atha kho karaṇamattameva,",
  "tika-abh08t33:51_15": "karaṇamatte ca sati vipakkavipākānaṁ paccayo na hotīti.",
  "tika-abh08t33:52_0": "621.",
  "tika-abh08t33:52_1": "Paramassa uttamassa atthassa pakāsanato paramatthappakāsano.",
  "tika-abh08t33:52_2": "Pītibuddhivivaḍḍhanoti pītiyā,",
  "tika-abh08t33:52_3": "ñāṇassa ca,",
  "tika-abh08t33:52_4": "pītisahagatassa vā ñāṇassa vivaḍḍhano.",
  "tika-abh08t33:53_0": "Iti abhidhammatthavikāsiniyā nāma",
  "tika-abh08t33:54_0": "Abhidhammāvatārasaṁvaṇṇanāya",
  "tika-abh08t33:55_0": "Puññavipākapaccayaniddesavaṇṇanā niṭṭhitā."
}