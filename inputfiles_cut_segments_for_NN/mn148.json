{
  "mn148:0.1_0": "Majjhima Nikāya 148",
  "mn148:0.2_0": "Chachakkasutta",
  "mn148:1.1_0": "Evaṁ me sutaṁ—",
  "mn148:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "mn148:1.3_0": "Tatra kho bhagavā bhikkhū āmantesi:",
  "mn148:1.4_0": "“bhikkhavo”ti.",
  "mn148:1.5_0": "“Bhadante”ti te bhikkhū bhagavato paccassosuṁ.",
  "mn148:1.6_0": "Bhagavā etadavoca:",
  "mn148:2.1_0": "“dhammaṁ vo,",
  "mn148:2.1_1": "bhikkhave,",
  "mn148:2.1_2": "desessāmi ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ,",
  "mn148:2.1_3": "kevalaparipuṇṇaṁ parisuddhaṁ brahmacariyaṁ pakāsessāmi, yadidaṁ—",
  "mn148:2.2_0": "cha chakkāni.",
  "mn148:2.3_0": "Taṁ suṇātha, sādhukaṁ manasi karotha, bhāsissāmī”ti.",
  "mn148:2.4_0": "“Evaṁ, bhante”ti kho te bhikkhū bhagavato paccassosuṁ.",
  "mn148:2.5_0": "Bhagavā etadavoca:",
  "mn148:3.1_0": "“Cha ajjhattikāni āyatanāni veditabbāni,",
  "mn148:3.1_1": "cha bāhirāni āyatanāni veditabbāni,",
  "mn148:3.1_2": "cha viññāṇakāyā veditabbā,",
  "mn148:3.1_3": "cha phassakāyā veditabbā,",
  "mn148:3.1_4": "cha vedanākāyā veditabbā,",
  "mn148:3.1_5": "cha taṇhākāyā veditabbā.",
  "mn148:4.1_0": "‘Cha ajjhattikāni āyatanāni veditabbānī’ti—",
  "mn148:4.2_0": "iti kho panetaṁ vuttaṁ. Kiñcetaṁ paṭicca vuttaṁ?",
  "mn148:4.3_0": "Cakkhāyatanaṁ, sotāyatanaṁ, ghānāyatanaṁ, jivhāyatanaṁ, kāyāyatanaṁ, manāyatanaṁ.",
  "mn148:4.4_0": "‘Cha ajjhattikāni āyatanāni veditabbānī’ti—",
  "mn148:4.5_0": "iti yaṁ taṁ vuttaṁ, idametaṁ paṭicca vuttaṁ.",
  "mn148:4.6_0": "Idaṁ paṭhamaṁ chakkaṁ.",
  "mn148:5.1_0": "‘Cha bāhirāni āyatanāni veditabbānī’ti—",
  "mn148:5.2_0": "iti kho panetaṁ vuttaṁ. Kiñcetaṁ paṭicca vuttaṁ?",
  "mn148:5.3_0": "Rūpāyatanaṁ, saddāyatanaṁ, gandhāyatanaṁ, rasāyatanaṁ, phoṭṭhabbāyatanaṁ, dhammāyatanaṁ.",
  "mn148:5.4_0": "‘Cha bāhirāni āyatanāni veditabbānī’ti—",
  "mn148:5.5_0": "iti yaṁ taṁ vuttaṁ, idametaṁ paṭicca vuttaṁ.",
  "mn148:5.6_0": "Idaṁ dutiyaṁ chakkaṁ.",
  "mn148:6.1_0": "‘Cha viññāṇakāyā veditabbā’ti—",
  "mn148:6.2_0": "iti kho panetaṁ vuttaṁ. Kiñcetaṁ paṭicca vuttaṁ?",
  "mn148:6.3_0": "Cakkhuñca paṭicca rūpe ca uppajjati cakkhuviññāṇaṁ,",
  "mn148:6.4_0": "sotañca paṭicca sadde ca uppajjati sotaviññāṇaṁ,",
  "mn148:6.5_0": "ghānañca paṭicca gandhe ca uppajjati ghānaviññāṇaṁ,",
  "mn148:6.6_0": "jivhañca paṭicca rase ca uppajjati jivhāviññāṇaṁ,",
  "mn148:6.7_0": "kāyañca paṭicca phoṭṭhabbe ca uppajjati kāyaviññāṇaṁ,",
  "mn148:6.8_0": "manañca paṭicca dhamme ca uppajjati manoviññāṇaṁ.",
  "mn148:6.9_0": "‘Cha viññāṇakāyā veditabbā’ti—",
  "mn148:6.10_0": "iti yaṁ taṁ vuttaṁ, idametaṁ paṭicca vuttaṁ.",
  "mn148:6.11_0": "Idaṁ tatiyaṁ chakkaṁ.",
  "mn148:7.1_0": "‘Cha phassakāyā veditabbā’ti—",
  "mn148:7.2_0": "iti kho panetaṁ vuttaṁ. Kiñcetaṁ paṭicca vuttaṁ?",
  "mn148:7.3_0": "Cakkhuñca paṭicca rūpe ca uppajjati cakkhuviññāṇaṁ, tiṇṇaṁ saṅgati phasso;",
  "mn148:7.4_0": "sotañca paṭicca sadde ca uppajjati sotaviññāṇaṁ, tiṇṇaṁ saṅgati phasso;",
  "mn148:7.5_0": "ghānañca paṭicca gandhe ca uppajjati ghānaviññāṇaṁ, tiṇṇaṁ saṅgati phasso;",
  "mn148:7.6_0": "jivhañca paṭicca rase ca uppajjati jivhāviññāṇaṁ, tiṇṇaṁ saṅgati phasso;",
  "mn148:7.7_0": "kāyañca paṭicca phoṭṭhabbe ca uppajjati kāyaviññāṇaṁ, tiṇṇaṁ saṅgati phasso;",
  "mn148:7.8_0": "manañca paṭicca dhamme ca uppajjati manoviññāṇaṁ, tiṇṇaṁ saṅgati phasso.",
  "mn148:7.9_0": "‘Cha phassakāyā veditabbā’ti—",
  "mn148:7.10_0": "iti yaṁ taṁ vuttaṁ, idametaṁ paṭicca vuttaṁ.",
  "mn148:7.11_0": "Idaṁ catutthaṁ chakkaṁ.",
  "mn148:8.1_0": "‘Cha vedanākāyā veditabbā’ti—",
  "mn148:8.2_0": "iti kho panetaṁ vuttaṁ. Kiñcetaṁ paṭicca vuttaṁ?",
  "mn148:8.3_0": "Cakkhuñca paṭicca rūpe ca uppajjati cakkhuviññāṇaṁ, tiṇṇaṁ saṅgati phasso, phassapaccayā vedanā;",
  "mn148:8.4_0": "sotañca paṭicca sadde ca uppajjati sotaviññāṇaṁ, tiṇṇaṁ saṅgati phasso, phassapaccayā vedanā;",
  "mn148:8.5_0": "ghānañca paṭicca gandhe ca uppajjati ghānaviññāṇaṁ, tiṇṇaṁ saṅgati phasso, phassapaccayā vedanā;",
  "mn148:8.6_0": "jivhañca paṭicca rase ca uppajjati jivhāviññāṇaṁ, tiṇṇaṁ saṅgati phasso, phassapaccayā vedanā;",
  "mn148:8.7_0": "kāyañca paṭicca phoṭṭhabbe ca uppajjati kāyaviññāṇaṁ, tiṇṇaṁ saṅgati phasso, phassapaccayā vedanā;",
  "mn148:8.8_0": "manañca paṭicca dhamme ca uppajjati manoviññāṇaṁ, tiṇṇaṁ saṅgati phasso, phassapaccayā vedanā.",
  "mn148:8.9_0": "‘Cha vedanākāyā veditabbā’ti—",
  "mn148:8.10_0": "iti yaṁ taṁ vuttaṁ, idametaṁ paṭicca vuttaṁ.",
  "mn148:8.11_0": "Idaṁ pañcamaṁ chakkaṁ.",
  "mn148:9.1_0": "‘Cha taṇhākāyā veditabbā’ti—",
  "mn148:9.2_0": "iti kho panetaṁ vuttaṁ. Kiñcetaṁ paṭicca vuttaṁ?",
  "mn148:9.3_0": "Cakkhuñca paṭicca rūpe ca uppajjati cakkhuviññāṇaṁ,",
  "mn148:9.3_1": "tiṇṇaṁ saṅgati phasso,",
  "mn148:9.3_2": "phassapaccayā vedanā,",
  "mn148:9.3_3": "vedanāpaccayā taṇhā;",
  "mn148:9.4_0": "sotañca paṭicca sadde ca uppajjati sotaviññāṇaṁ …pe…",
  "mn148:9.5_0": "ghānañca paṭicca gandhe ca uppajjati ghānaviññāṇaṁ …",
  "mn148:9.6_0": "jivhañca paṭicca rase ca uppajjati jivhāviññāṇaṁ …",
  "mn148:9.7_0": "kāyañca paṭicca phoṭṭhabbe ca uppajjati kāyaviññāṇaṁ …",
  "mn148:9.8_0": "manañca paṭicca dhamme ca uppajjati manoviññāṇaṁ,",
  "mn148:9.8_1": "tiṇṇaṁ saṅgati phasso,",
  "mn148:9.8_2": "phassapaccayā vedanā,",
  "mn148:9.8_3": "vedanāpaccayā taṇhā.",
  "mn148:9.9_0": "‘Cha taṇhākāyā veditabbā’ti—",
  "mn148:9.10_0": "iti yaṁ taṁ vuttaṁ, idametaṁ paṭicca vuttaṁ.",
  "mn148:9.11_0": "Idaṁ chaṭṭhaṁ chakkaṁ.",
  "mn148:10.1_0": "‘Cakkhu attā’ti yo vadeyya taṁ na upapajjati.",
  "mn148:10.2_0": "Cakkhussa uppādopi vayopi paññāyati.",
  "mn148:10.3_0": "Yassa kho pana uppādopi vayopi paññāyati, ‘attā me uppajjati ca veti cā’ti iccassa evamāgataṁ hoti.",
  "mn148:10.4_0": "Tasmā taṁ na upapajjati:",
  "mn148:10.5_0": "‘cakkhu attā’ti yo vadeyya.",
  "mn148:10.6_0": "Iti cakkhu anattā.",
  "mn148:10.7_0": "‘Rūpā attā’ti yo vadeyya taṁ na upapajjati.",
  "mn148:10.8_0": "Rūpānaṁ uppādopi vayopi paññāyati.",
  "mn148:10.9_0": "Yassa kho pana uppādopi vayopi paññāyati, ‘attā me uppajjati ca veti cā’ti iccassa evamāgataṁ hoti.",
  "mn148:10.10_0": "Tasmā taṁ na upapajjati:",
  "mn148:10.11_0": "‘rūpā attā’ti yo vadeyya.",
  "mn148:10.12_0": "Iti cakkhu anattā, rūpā anattā.",
  "mn148:10.13_0": "‘Cakkhuviññāṇaṁ attā’ti yo vadeyya taṁ na upapajjati.",
  "mn148:10.14_0": "Cakkhuviññāṇassa uppādopi vayopi paññāyati.",
  "mn148:10.15_0": "Yassa kho pana uppādopi vayopi paññāyati, ‘attā me uppajjati ca veti cā’ti iccassa evamāgataṁ hoti.",
  "mn148:10.16_0": "Tasmā taṁ na upapajjati:",
  "mn148:10.17_0": "‘cakkhuviññāṇaṁ attā’ti yo vadeyya.",
  "mn148:10.18_0": "Iti cakkhu anattā, rūpā anattā, cakkhuviññāṇaṁ anattā.",
  "mn148:10.19_0": "‘Cakkhusamphasso attā’ti yo vadeyya taṁ na upapajjati.",
  "mn148:10.20_0": "Cakkhusamphassassa uppādopi vayopi paññāyati.",
  "mn148:10.21_0": "Yassa kho pana uppādopi vayopi paññāyati, ‘attā me uppajjati ca veti cā’ti iccassa evamāgataṁ hoti.",
  "mn148:10.22_0": "Tasmā taṁ na upapajjati:",
  "mn148:10.23_0": "‘cakkhusamphasso attā’ti yo vadeyya.",
  "mn148:10.24_0": "Iti cakkhu anattā, rūpā anattā, cakkhuviññāṇaṁ anattā, cakkhusamphasso anattā.",
  "mn148:10.25_0": "‘Vedanā attā’ti yo vadeyya taṁ na upapajjati.",
  "mn148:10.26_0": "Vedanāya uppādopi vayopi paññāyati.",
  "mn148:10.27_0": "Yassa kho pana uppādopi vayopi paññāyati, ‘attā me uppajjati ca veti cā’ti iccassa evamāgataṁ hoti.",
  "mn148:10.28_0": "Tasmā taṁ na upapajjati:",
  "mn148:10.29_0": "‘vedanā attā’ti yo vadeyya.",
  "mn148:10.30_0": "Iti cakkhu anattā, rūpā anattā, cakkhuviññāṇaṁ anattā, cakkhusamphasso anattā, vedanā anattā.",
  "mn148:10.31_0": "‘Taṇhā attā’ti yo vadeyya taṁ na upapajjati.",
  "mn148:10.32_0": "Taṇhāya uppādopi vayopi paññāyati.",
  "mn148:10.33_0": "Yassa kho pana uppādopi vayopi paññāyati, ‘attā me uppajjati ca veti cā’ti iccassa evamāgataṁ hoti.",
  "mn148:10.34_0": "Tasmā taṁ na upapajjati:",
  "mn148:10.35_0": "‘taṇhā attā’ti yo vadeyya.",
  "mn148:10.36_0": "Iti cakkhu anattā,",
  "mn148:10.36_1": "rūpā anattā,",
  "mn148:10.36_2": "cakkhuviññāṇaṁ anattā,",
  "mn148:10.36_3": "cakkhusamphasso anattā,",
  "mn148:10.36_4": "vedanā anattā,",
  "mn148:10.36_5": "taṇhā anattā.",
  "mn148:11.1_0": "‘Sotaṁ attā’ti yo vadeyya …pe…",
  "mn148:11.2_0": "‘ghānaṁ attā’ti yo vadeyya …pe…",
  "mn148:11.3_0": "‘jivhā attā’ti yo vadeyya …pe…",
  "mn148:11.4_0": "‘kāyo attā’ti yo vadeyya …pe…",
  "mn148:11.5_0": "‘mano attā’ti yo vadeyya taṁ na upapajjati.",
  "mn148:11.6_0": "Manassa uppādopi vayopi paññāyati.",
  "mn148:11.7_0": "Yassa kho pana uppādopi vayopi paññāyati, ‘attā me uppajjati ca veti cā’ti iccassa evamāgataṁ hoti.",
  "mn148:11.8_0": "Tasmā taṁ na upapajjati:",
  "mn148:11.9_0": "‘mano attā’ti yo vadeyya.",
  "mn148:11.10_0": "Iti mano anattā.",
  "mn148:12.1_0": "‘Dhammā attā’ti yo vadeyya taṁ na upapajjati.",
  "mn148:12.2_0": "Dhammānaṁ uppādopi vayopi paññāyati.",
  "mn148:12.3_0": "Yassa kho pana uppādopi vayopi paññāyati, ‘attā me uppajjati ca veti cā’ti iccassa evamāgataṁ hoti.",
  "mn148:12.4_0": "Tasmā taṁ na upapajjati:",
  "mn148:12.5_0": "‘dhammā attā’ti yo vadeyya.",
  "mn148:12.6_0": "Iti mano anattā, dhammā anattā.",
  "mn148:13.1_0": "‘Manoviññāṇaṁ attā’ti yo vadeyya taṁ na upapajjati.",
  "mn148:13.2_0": "Manoviññāṇassa uppādopi vayopi paññāyati.",
  "mn148:13.3_0": "Yassa kho pana uppādopi vayopi paññāyati, ‘attā me uppajjati ca veti cā’ti iccassa evamāgataṁ hoti.",
  "mn148:13.4_0": "Tasmā taṁ na upapajjati:",
  "mn148:13.5_0": "‘manoviññāṇaṁ attā’ti yo vadeyya.",
  "mn148:13.6_0": "Iti mano anattā, dhammā anattā, manoviññāṇaṁ anattā.",
  "mn148:14.1_0": "‘Manosamphasso attā’ti yo vadeyya taṁ na upapajjati.",
  "mn148:14.2_0": "Manosamphassassa uppādopi vayopi paññāyati.",
  "mn148:14.3_0": "Yassa kho pana uppādopi vayopi paññāyati, ‘attā me uppajjati ca veti cā’ti iccassa evamāgataṁ hoti.",
  "mn148:14.4_0": "Tasmā taṁ na upapajjati:",
  "mn148:14.5_0": "‘manosamphasso attā’ti yo vadeyya.",
  "mn148:14.6_0": "Iti mano anattā, dhammā anattā, manoviññāṇaṁ anattā, manosamphasso anattā.",
  "mn148:15.1_0": "‘Vedanā attā’ti yo vadeyya taṁ na upapajjati.",
  "mn148:15.2_0": "Vedanāya uppādopi vayopi paññāyati.",
  "mn148:15.3_0": "Yassa kho pana uppādopi vayopi paññāyati, ‘attā me uppajjati ca veti cā’ti iccassa evamāgataṁ hoti.",
  "mn148:15.4_0": "Tasmā taṁ na upapajjati:",
  "mn148:15.5_0": "‘vedanā attā’ti yo vadeyya.",
  "mn148:15.6_0": "Iti mano anattā, dhammā anattā, manoviññāṇaṁ anattā, manosamphasso anattā, vedanā anattā.",
  "mn148:15.7_0": "‘Taṇhā attā’ti yo vadeyya taṁ na upapajjati.",
  "mn148:15.8_0": "Taṇhāya uppādopi vayopi paññāyati.",
  "mn148:15.9_0": "Yassa kho pana uppādopi vayopi paññāyati, ‘attā me uppajjati ca veti cā’ti iccassa evamāgataṁ hoti.",
  "mn148:15.10_0": "Tasmā taṁ na upapajjati:",
  "mn148:15.11_0": "‘taṇhā attā’ti yo vadeyya.",
  "mn148:15.12_0": "Iti mano anattā,",
  "mn148:15.12_1": "dhammā anattā,",
  "mn148:15.12_2": "manoviññāṇaṁ anattā,",
  "mn148:15.12_3": "manosamphasso anattā,",
  "mn148:15.12_4": "vedanā anattā,",
  "mn148:15.12_5": "taṇhā anattā.",
  "mn148:16.1_0": "Ayaṁ kho pana, bhikkhave, sakkāyasamudayagāminī paṭipadā—",
  "mn148:16.2_0": "cakkhuṁ ‘etaṁ mama, esohamasmi, eso me attā’ti samanupassati;",
  "mn148:17-21.1_0": "rūpe ‘etaṁ mama, esohamasmi, eso me attā’ti samanupassati;",
  "mn148:17-21.2_0": "cakkhuviññāṇaṁ ‘etaṁ mama, esohamasmi, eso me attā’ti samanupassati;",
  "mn148:17-21.3_0": "cakkhusamphassaṁ ‘etaṁ mama, esohamasmi, eso me attā’ti samanupassati;",
  "mn148:17-21.4_0": "vedanaṁ ‘etaṁ mama, esohamasmi, eso me attā’ti samanupassati;",
  "mn148:17-21.5_0": "taṇhaṁ ‘etaṁ mama, esohamasmi, eso me attā’ti samanupassati;",
  "mn148:17-21.6_0": "sotaṁ ‘etaṁ mama, esohamasmi, eso me attā’ti samanupassati …pe…",
  "mn148:17-21.7_0": "ghānaṁ ‘etaṁ mama, esohamasmi, eso me attā’ti samanupassati …pe…",
  "mn148:17-21.8_0": "jivhaṁ ‘etaṁ mama, esohamasmi, eso me attā’ti samanupassati …pe…",
  "mn148:17-21.9_0": "kāyaṁ ‘etaṁ mama, esohamasmi, eso me attā’ti samanupassati …pe…",
  "mn148:17-21.10_0": "manaṁ ‘etaṁ mama,",
  "mn148:17-21.10_1": "esohamasmi,",
  "mn148:17-21.10_2": "eso me attā’ti samanupassati,",
  "mn148:17-21.10_3": "dhamme ‘etaṁ mama,",
  "mn148:17-21.10_4": "esohamasmi,",
  "mn148:17-21.10_5": "eso me attā’ti samanupassati,",
  "mn148:17-21.10_6": "manoviññāṇaṁ ‘etaṁ mama,",
  "mn148:17-21.10_7": "esohamasmi,",
  "mn148:17-21.10_8": "eso me attā’ti samanupassati,",
  "mn148:17-21.10_9": "manosamphassaṁ ‘etaṁ mama,",
  "mn148:17-21.10_10": "esohamasmi,",
  "mn148:17-21.10_11": "eso me attā’ti samanupassati,",
  "mn148:17-21.10_12": "vedanaṁ ‘etaṁ mama,",
  "mn148:17-21.10_13": "esohamasmi,",
  "mn148:17-21.10_14": "eso me attā’ti samanupassati,",
  "mn148:17-21.10_15": "taṇhaṁ ‘etaṁ mama,",
  "mn148:17-21.10_16": "esohamasmi,",
  "mn148:17-21.10_17": "eso me attā’ti samanupassati.",
  "mn148:22.1_0": "Ayaṁ kho pana, bhikkhave, sakkāyanirodhagāminī paṭipadā—",
  "mn148:22.2_0": "cakkhuṁ ‘netaṁ mama, nesohamasmi, na meso attā’ti samanupassati.",
  "mn148:23-27.1_0": "Rūpe ‘netaṁ mama, nesohamasmi, na meso attā’ti samanupassati.",
  "mn148:23-27.2_0": "Cakkhuviññāṇaṁ ‘netaṁ mama, nesohamasmi, na meso attā’ti samanupassati.",
  "mn148:23-27.3_0": "Cakkhusamphassaṁ ‘netaṁ mama, nesohamasmi, na meso attā’ti samanupassati.",
  "mn148:23-27.4_0": "Vedanaṁ ‘netaṁ mama, nesohamasmi, na meso attā’ti samanupassati.",
  "mn148:23-27.5_0": "Taṇhaṁ ‘netaṁ mama, nesohamasmi, na meso attā’ti samanupassati.",
  "mn148:23-27.6_0": "Sotaṁ ‘netaṁ mama, nesohamasmi, na meso attā’ti samanupassati …pe…",
  "mn148:23-27.7_0": "ghānaṁ ‘netaṁ mama, nesohamasmi, na meso attā’ti samanupassati …pe…",
  "mn148:23-27.8_0": "jivhaṁ ‘netaṁ mama, nesohamasmi, na meso attā’ti samanupassati …pe…",
  "mn148:23-27.9_0": "kāyaṁ ‘netaṁ mama, nesohamasmi, na meso attā’ti samanupassati …pe…",
  "mn148:23-27.10_0": "manaṁ ‘netaṁ mama, nesohamasmi, na meso attā’ti samanupassati.",
  "mn148:23-27.11_0": "Dhamme ‘netaṁ mama, nesohamasmi, na meso attā’ti samanupassati.",
  "mn148:23-27.12_0": "Manoviññāṇaṁ ‘netaṁ mama, nesohamasmi, na meso attā’ti samanupassati.",
  "mn148:23-27.13_0": "Manosamphassaṁ ‘netaṁ mama, nesohamasmi, na meso attā’ti samanupassati.",
  "mn148:23-27.14_0": "Vedanaṁ ‘netaṁ mama, nesohamasmi, na meso attā’ti samanupassati.",
  "mn148:23-27.15_0": "Taṇhaṁ ‘netaṁ mama, nesohamasmi, na meso attā’ti samanupassati.",
  "mn148:28.1_0": "Cakkhuñca,",
  "mn148:28.1_1": "bhikkhave,",
  "mn148:28.1_2": "paṭicca rūpe ca uppajjati cakkhuviññāṇaṁ,",
  "mn148:28.1_3": "tiṇṇaṁ saṅgati phasso,",
  "mn148:28.1_4": "phassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā.",
  "mn148:28.2_0": "So sukhāya vedanāya phuṭṭho samāno abhinandati abhivadati ajjhosāya tiṭṭhati.",
  "mn148:28.3_0": "Tassa rāgānusayo anuseti.",
  "mn148:28.4_0": "Dukkhāya vedanāya phuṭṭho samāno socati kilamati paridevati urattāḷiṁ kandati sammohaṁ āpajjati.",
  "mn148:28.5_0": "Tassa paṭighānusayo anuseti.",
  "mn148:28.6_0": "Adukkhamasukhāya vedanāya phuṭṭho samāno tassā vedanāya samudayañca atthaṅgamañca assādañca ādīnavañca nissaraṇañca yathābhūtaṁ nappajānāti.",
  "mn148:28.7_0": "Tassa avijjānusayo anuseti.",
  "mn148:28.8_0": "So vata,",
  "mn148:28.8_1": "bhikkhave,",
  "mn148:28.8_2": "sukhāya vedanāya rāgānusayaṁ appahāya dukkhāya vedanāya paṭighānusayaṁ appaṭivinodetvā adukkhamasukhāya",
  "mn148:28.8_3": "vedanāya avijjānusayaṁ asamūhanitvā avijjaṁ appahāya vijjaṁ anuppādetvā diṭṭheva dhamme dukkhassantakaro",
  "mn148:28.8_4": "bhavissatīti—netaṁ ṭhānaṁ vijjati.",
  "mn148:29-33.1_0": "Sotañca, bhikkhave, paṭicca sadde ca uppajjati sotaviññāṇaṁ …pe…",
  "mn148:29-33.2_0": "ghānañca, bhikkhave, paṭicca gandhe ca uppajjati ghānaviññāṇaṁ …pe…",
  "mn148:29-33.3_0": "jivhañca, bhikkhave, paṭicca rase ca uppajjati jivhāviññāṇaṁ …pe…",
  "mn148:29-33.4_0": "kāyañca, bhikkhave, paṭicca phoṭṭhabbe ca uppajjati kāyaviññāṇaṁ …pe…",
  "mn148:29-33.5_0": "manañca,",
  "mn148:29-33.5_1": "bhikkhave,",
  "mn148:29-33.5_2": "paṭicca dhamme ca uppajjati manoviññāṇaṁ,",
  "mn148:29-33.5_3": "tiṇṇaṁ saṅgati phasso,",
  "mn148:29-33.5_4": "phassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā.",
  "mn148:29-33.6_0": "So sukhāya vedanāya phuṭṭho samāno abhinandati abhivadati ajjhosāya tiṭṭhati.",
  "mn148:29-33.7_0": "Tassa rāgānusayo anuseti.",
  "mn148:29-33.8_0": "Dukkhāya vedanāya phuṭṭho samāno socati kilamati paridevati urattāḷiṁ kandati sammohaṁ āpajjati.",
  "mn148:29-33.9_0": "Tassa paṭighānusayo anuseti.",
  "mn148:29-33.10_0": "Adukkhamasukhāya vedanāya phuṭṭho samāno tassā vedanāya samudayañca atthaṅgamañca assādañca ādīnavañca nissaraṇañca yathābhūtaṁ nappajānāti.",
  "mn148:29-33.11_0": "Tassa avijjānusayo anuseti.",
  "mn148:29-33.12_0": "So vata,",
  "mn148:29-33.12_1": "bhikkhave,",
  "mn148:29-33.12_2": "sukhāya vedanāya rāgānusayaṁ appahāya dukkhāya vedanāya paṭighānusayaṁ appaṭivinodetvā adukkhamasukhāya",
  "mn148:29-33.12_3": "vedanāya avijjānusayaṁ asamūhanitvā avijjaṁ appahāya vijjaṁ anuppādetvā diṭṭheva dhamme dukkhassantakaro",
  "mn148:29-33.12_4": "bhavissatīti—netaṁ ṭhānaṁ vijjati.",
  "mn148:34.1_0": "Cakkhuñca,",
  "mn148:34.1_1": "bhikkhave,",
  "mn148:34.1_2": "paṭicca rūpe ca uppajjati cakkhuviññāṇaṁ,",
  "mn148:34.1_3": "tiṇṇaṁ saṅgati phasso,",
  "mn148:34.1_4": "phassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā.",
  "mn148:34.2_0": "So sukhāya vedanāya phuṭṭho samāno nābhinandati nābhivadati nājjhosāya tiṭṭhati.",
  "mn148:34.3_0": "Tassa rāgānusayo nānuseti.",
  "mn148:34.4_0": "Dukkhāya vedanāya phuṭṭho samāno na socati na kilamati na paridevati na urattāḷiṁ kandati na sammohaṁ āpajjati.",
  "mn148:34.5_0": "Tassa paṭighānusayo nānuseti.",
  "mn148:34.6_0": "Adukkhamasukhāya vedanāya phuṭṭho samāno tassā vedanāya samudayañca atthaṅgamañca assādañca ādīnavañca nissaraṇañca yathābhūtaṁ pajānāti.",
  "mn148:34.7_0": "Tassa avijjānusayo nānuseti.",
  "mn148:34.8_0": "So vata,",
  "mn148:34.8_1": "bhikkhave,",
  "mn148:34.8_2": "sukhāya vedanāya rāgānusayaṁ pahāya dukkhāya vedanāya paṭighānusayaṁ paṭivinodetvā adukkhamasukhāya vedanāya",
  "mn148:34.8_3": "avijjānusayaṁ samūhanitvā avijjaṁ pahāya vijjaṁ uppādetvā diṭṭheva dhamme dukkhassantakaro bhavissatīti—ṭhānametaṁ vijjati.",
  "mn148:35.1_0": "Sotañca, bhikkhave, paṭicca sadde ca uppajjati sotaviññāṇaṁ …pe….",
  "mn148:36.1_0": "Ghānañca, bhikkhave, paṭicca gandhe ca uppajjati ghānaviññāṇaṁ …pe….",
  "mn148:37.1_0": "Jivhañca, bhikkhave, paṭicca rase ca uppajjati jivhāviññāṇaṁ …pe….",
  "mn148:38.1_0": "Kāyañca, bhikkhave, paṭicca phoṭṭhabbe ca uppajjati kāyaviññāṇaṁ …pe….",
  "mn148:39.1_0": "“Manañca,",
  "mn148:39.1_1": "bhikkhave,",
  "mn148:39.1_2": "paṭicca dhamme ca uppajjati manoviññāṇaṁ tiṇṇaṁ saṅgati phasso,",
  "mn148:39.1_3": "phassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā.",
  "mn148:39.2_0": "So sukhāya vedanāya phuṭṭho samāno nābhinandati nābhivadati nājjhosāya tiṭṭhati.",
  "mn148:39.3_0": "Tassa rāgānusayo nānuseti.",
  "mn148:39.4_0": "Dukkhāya vedanāya phuṭṭho samāno na socati na kilamati na paridevati na urattāḷiṁ kandati na sammohaṁ āpajjati.",
  "mn148:39.5_0": "Tassa paṭighānusayo nānuseti.",
  "mn148:39.6_0": "Adukkhamasukhāya vedanāya phuṭṭho samāno tassā vedanāya samudayañca atthaṅgamañca assādañca ādīnavañca nissaraṇañca yathābhūtaṁ pajānāti.",
  "mn148:39.7_0": "Tassa avijjānusayo nānuseti.",
  "mn148:39.8_0": "So vata,",
  "mn148:39.8_1": "bhikkhave,",
  "mn148:39.8_2": "sukhāya vedanāya rāgānusayaṁ pahāya dukkhāya vedanāya paṭighānusayaṁ paṭivinodetvā adukkhamasukhāya vedanāya",
  "mn148:39.8_3": "avijjānusayaṁ samūhanitvā avijjaṁ pahāya vijjaṁ uppādetvā diṭṭheva dhamme dukkhassantakaro bhavissatīti—ṭhānametaṁ vijjati.",
  "mn148:40.1_0": "Evaṁ passaṁ,",
  "mn148:40.1_1": "bhikkhave,",
  "mn148:40.1_2": "sutavā ariyasāvako cakkhusmiṁ nibbindati,",
  "mn148:40.1_3": "rūpesu nibbindati,",
  "mn148:40.1_4": "cakkhuviññāṇe nibbindati,",
  "mn148:40.1_5": "cakkhusamphasse nibbindati,",
  "mn148:40.1_6": "vedanāya nibbindati,",
  "mn148:40.1_7": "taṇhāya nibbindati.",
  "mn148:41.1_0": "Sotasmiṁ nibbindati, saddesu nibbindati …pe…",
  "mn148:41.2_0": "ghānasmiṁ nibbindati, gandhesu nibbindati …",
  "mn148:41.3_0": "jivhāya nibbindati, rasesu nibbindati …",
  "mn148:41.4_0": "kāyasmiṁ nibbindati, phoṭṭhabbesu nibbindati …",
  "mn148:41.5_0": "manasmiṁ nibbindati,",
  "mn148:41.5_1": "dhammesu nibbindati,",
  "mn148:41.5_2": "manoviññāṇe nibbindati,",
  "mn148:41.5_3": "manosamphasse nibbindati,",
  "mn148:41.5_4": "vedanāya nibbindati,",
  "mn148:41.5_5": "taṇhāya nibbindati.",
  "mn148:41.6_0": "Nibbindaṁ virajjati, virāgā vimuccati. Vimuttasmiṁ vimuttamiti ñāṇaṁ hoti.",
  "mn148:41.7_0": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānātī”ti.",
  "mn148:41.8_0": "Idamavoca bhagavā.",
  "mn148:41.9_0": "Attamanā te bhikkhū bhagavato bhāsitaṁ abhinandunti.",
  "mn148:41.10_0": "Imasmiṁ kho pana veyyākaraṇasmiṁ bhaññamāne saṭṭhimattānaṁ bhikkhūnaṁ anupādāya āsavehi cittāni vimucciṁsūti.",
  "mn148:41.11_0": "Chachakkasuttaṁ niṭṭhitaṁ chaṭṭhaṁ."
}