{
  "mil5.1.10:0.1_0": "Milindapañha",
  "mil5.1.10:0.2_0": "Meṇḍakapañha",
  "mil5.1.10:0.3_0": "Iddhibalavagga",
  "mil5.1.10:0.4_0": "10 Iddhibaladassanapañha",
  "mil5.1.10:1.1_0": "“Bhante nāgasena, bhāsitampetaṁ bhagavatā—",
  "mil5.1.10:1.2_0": "‘tathāgatassa kho, ānanda,",
  "mil5.1.10:1.2_1": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā,",
  "mil5.1.10:1.2_2": "so ākaṅkhamāno, ānanda,",
  "mil5.1.10:1.2_3": "tathāgato kappaṁ vā tiṭṭheyya kappāvasesaṁ vā’ti.",
  "mil5.1.10:1.3_0": "Puna ca bhaṇitaṁ—",
  "mil5.1.10:1.4_0": "‘ito tiṇṇaṁ māsānaṁ accayena tathāgato parinibbāyissatī’ti.",
  "mil5.1.10:1.5_0": "Yadi, bhante nāgasena, bhagavatā bhaṇitaṁ—",
  "mil5.1.10:1.6_0": "‘tathāgatassa kho, ānanda,",
  "mil5.1.10:1.6_1": "cattāro iddhipādā bhāvitā …pe…",
  "mil5.1.10:1.6_2": "kappāvasesaṁ vā’ti,",
  "mil5.1.10:1.6_3": "tena hi temāsaparicchedo micchā.",
  "mil5.1.10:1.7_0": "Yadi, bhante, tathāgatena bhaṇitaṁ—",
  "mil5.1.10:1.8_0": "‘ito tiṇṇaṁ māsānaṁ accayena tathāgato parinibbāyissatī’ti,",
  "mil5.1.10:1.8_1": "tena hi ‘tathāgatassa kho, ānanda,",
  "mil5.1.10:1.8_2": "cattāro iddhipādā bhāvitā …pe…",
  "mil5.1.10:1.8_3": "kappāvasesaṁ vā’ti tampi vacanaṁ micchā.",
  "mil5.1.10:1.9_0": "Natthi tathāgatānaṁ aṭṭhāne gajjitaṁ.",
  "mil5.1.10:1.10_0": "Amoghavacanā buddhā bhagavanto tathavacanā advejjhavacanā.",
  "mil5.1.10:1.11_0": "Ayampi ubhato koṭiko pañho gambhīro sunipuṇo dunnijjhāpayo tavānuppatto,",
  "mil5.1.10:1.11_1": "bhindetaṁ diṭṭhijālaṁ,",
  "mil5.1.10:1.11_2": "ekaṁse ṭhapaya,",
  "mil5.1.10:1.11_3": "bhinda paravādan”ti.",
  "mil5.1.10:2.1_0": "“Bhāsitampetaṁ, mahārāja,",
  "mil5.1.10:2.1_1": "bhagavatā ‘tathāgatassa kho, ānanda,",
  "mil5.1.10:2.1_2": "cattāro iddhipādā bhāvitā …pe…",
  "mil5.1.10:2.1_3": "kappāvasesaṁ vā’ti,",
  "mil5.1.10:2.1_4": "temāsaparicchedo ca bhaṇito,",
  "mil5.1.10:2.1_5": "so ca pana kappo āyukappo vuccati.",
  "mil5.1.10:2.2_0": "Na, mahārāja,",
  "mil5.1.10:2.2_1": "bhagavā attano balaṁ kittayamāno evamāha,",
  "mil5.1.10:2.2_2": "iddhibalaṁ pana, mahārāja,",
  "mil5.1.10:2.2_3": "bhagavā parikittayamāno evamāha—",
  "mil5.1.10:2.3_0": "‘tathāgatassa kho, ānanda, cattāro iddhipādā bhāvitā …pe… kappāvasesaṁ vā’ti.",
  "mil5.1.10:3.1_0": "Yathā, mahārāja,",
  "mil5.1.10:3.1_1": "rañño assājānīyo bhaveyya sīghagati anilajavo,",
  "mil5.1.10:3.1_2": "tassa rājā javabalaṁ parikittayanto sanegamajānapadabhaṭabalabrāhmaṇagahapatikaamaccajanamajjhe evaṁ vadeyya ‘ākaṅkhamāno me, bho,",
  "mil5.1.10:3.1_3": "ayaṁ hayavaro sāgarajalapariyantaṁ mahiṁ anuvicaritvā khaṇena idhāgaccheyyā’ti,",
  "mil5.1.10:3.1_4": "na ca taṁ javagatiṁ tassaṁ parisāyaṁ dasseyya,",
  "mil5.1.10:3.1_5": "vijjati ca so javo tassa,",
  "mil5.1.10:3.1_6": "samattho ca so khaṇena sāgarajalapariyantaṁ mahiṁ anuvicarituṁ.",
  "mil5.1.10:3.2_0": "Evameva kho, mahārāja,",
  "mil5.1.10:3.2_1": "bhagavā attano iddhibalaṁ parikittayamāno evamāha,",
  "mil5.1.10:3.2_2": "tampi tevijjānaṁ chaḷabhiññānaṁ arahantānaṁ vimalakhīṇāsavānaṁ devamanussānañca majjhe nisīditvā bhaṇitaṁ—",
  "mil5.1.10:3.3_0": "‘tathāgatassa kho, ānanda,",
  "mil5.1.10:3.3_1": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā,",
  "mil5.1.10:3.3_2": "so ākaṅkhamāno, ānanda,",
  "mil5.1.10:3.3_3": "tathāgato kappaṁ vā tiṭṭheyya kappāvasesaṁ vā’ti.",
  "mil5.1.10:3.4_0": "Vijjati ca taṁ, mahārāja,",
  "mil5.1.10:3.4_1": "iddhibalaṁ bhagavato,",
  "mil5.1.10:3.4_2": "samattho ca bhagavā iddhibalena kappaṁ vā ṭhātuṁ kappāvasesaṁ vā,",
  "mil5.1.10:3.4_3": "na ca bhagavā taṁ iddhibalaṁ tassaṁ parisāyaṁ dasseti,",
  "mil5.1.10:3.4_4": "anatthiko, mahārāja,",
  "mil5.1.10:3.4_5": "bhagavā sabbabhavehi,",
  "mil5.1.10:3.4_6": "garahitā ca tathāgatassa sabbabhavā.",
  "mil5.1.10:3.5_0": "Bhāsitampetaṁ, mahārāja, bhagavatā—",
  "mil5.1.10:3.6_0": "‘seyyathāpi, bhikkhave, appamattakopi gūtho duggandho hoti;",
  "mil5.1.10:3.7_0": "evameva kho ahaṁ,",
  "mil5.1.10:3.7_1": "bhikkhave,",
  "mil5.1.10:3.7_2": "appamattakampi bhavaṁ na vaṇṇemi antamaso accharāsaṅghātamattampī’ti api nu kho, mahārāja,",
  "mil5.1.10:3.7_3": "bhagavā sabbabhavagatiyoniyo gūthasamaṁ disvā iddhibalaṁ nissāya bhavesu chandarāgaṁ kareyyā”ti?",
  "mil5.1.10:3.8_0": "“Na hi, bhante”ti.",
  "mil5.1.10:3.9_0": "“Tena hi, mahārāja, bhagavā iddhibalaṁ parikittayamāno evarūpaṁ buddhasīhanādamabhinadī”ti.",
  "mil5.1.10:3.10_0": "“Sādhu, bhante nāgasena, evametaṁ tathā sampaṭicchāmī”ti.",
  "mil5.1.10:4.1_0": "Iddhibaladassanapañho dasamo.",
  "mil5.1.10:5.1_0": "Iddhibalavaggo paṭhamo.",
  "mil5.1.10:6.1_0": "Imasmiṁ vagge dasa pañhā."
}