{
  "mn58:0.1_0": "Majjhima Nikāya 58 ",
  "mn58:0.2_0": "Abhayarājakumārasutta ",
  "mn58:1.1_0": "Evaṁ me sutaṁ—",
  "mn58:1.2_0": "ekaṁ samayaṁ bhagavā rājagahe viharati veḷuvane kalandakanivāpe. ",
  "mn58:2.1_0": "Atha kho abhayo rājakumāro yena nigaṇṭho nāṭaputto tenupasaṅkami;",
  "mn58:2.1_1": "upasaṅkamitvā nigaṇṭhaṁ nāṭaputtaṁ abhivādetvā ekamantaṁ nisīdi.",
  "mn58:2.1_2": "Ekamantaṁ nisinnaṁ kho abhayaṁ rājakumāraṁ nigaṇṭho nāṭaputto etadavoca:",
  "mn58:3.1_0": "“ehi tvaṁ, rājakumāra, samaṇassa gotamassa vādaṁ āropehi. ",
  "mn58:3.2_0": "Evaṁ te kalyāṇo kittisaddo abbhuggacchissati: ",
  "mn58:3.3_0": "‘abhayena rājakumārena samaṇassa gotamassa evaṁ mahiddhikassa evaṁ mahānubhāvassa vādo āropito’”ti. ",
  "mn58:3.4_0": "“Yathā kathaṁ panāhaṁ, bhante,",
  "mn58:3.4_1": "samaṇassa gotamassa evaṁ mahiddhikassa evaṁ mahānubhāvassa vādaṁ āropessāmī”ti?",
  "mn58:3.5_0": "“Ehi tvaṁ, rājakumāra, yena samaṇo gotamo tenupasaṅkama; upasaṅkamitvā samaṇaṁ gotamaṁ evaṁ vadehi: ",
  "mn58:3.6_0": "‘bhāseyya nu kho, bhante, tathāgato taṁ vācaṁ yā sā vācā paresaṁ appiyā amanāpā’ti? ",
  "mn58:3.7_0": "Sace te samaṇo gotamo evaṁ puṭṭho evaṁ byākaroti: ",
  "mn58:3.8_0": "‘bhāseyya,",
  "mn58:3.8_1": "rājakumāra,",
  "mn58:3.8_2": "tathāgato taṁ vācaṁ yā sā vācā paresaṁ appiyā amanāpā’ti,",
  "mn58:3.8_3": "tamenaṁ tvaṁ evaṁ vadeyyāsi:",
  "mn58:3.9_0": "‘atha kiñcarahi te, bhante, puthujjanena nānākaraṇaṁ? ",
  "mn58:3.10_0": "Puthujjanopi hi taṁ vācaṁ bhāseyya yā sā vācā paresaṁ appiyā amanāpā’ti. ",
  "mn58:3.11_0": "Sace pana te samaṇo gotamo evaṁ puṭṭho evaṁ byākaroti: ",
  "mn58:3.12_0": "‘na,",
  "mn58:3.12_1": "rājakumāra,",
  "mn58:3.12_2": "tathāgato taṁ vācaṁ bhāseyya yā sā vācā paresaṁ appiyā amanāpā’ti,",
  "mn58:3.12_3": "tamenaṁ tvaṁ evaṁ vadeyyāsi:",
  "mn58:3.13_0": "‘atha kiñcarahi te, bhante, devadatto byākato: ",
  "mn58:3.14_0": "“āpāyiko devadatto, nerayiko devadatto, kappaṭṭho devadatto, atekiccho devadatto”ti? ",
  "mn58:3.15_0": "Tāya ca pana te vācāya devadatto kupito ahosi anattamano’ti. ",
  "mn58:3.16_0": "Imaṁ kho te,",
  "mn58:3.16_1": "rājakumāra,",
  "mn58:3.16_2": "samaṇo gotamo ubhatokoṭikaṁ pañhaṁ puṭṭho samāno neva sakkhiti uggilituṁ na sakkhiti ogilituṁ.",
  "mn58:3.17_0": "Seyyathāpi nāma purisassa ayosiṅghāṭakaṁ kaṇṭhe vilaggaṁ,",
  "mn58:3.17_1": "so neva sakkuṇeyya uggilituṁ na sakkuṇeyya ogilituṁ;",
  "mn58:3.18_0": "evameva kho te,",
  "mn58:3.18_1": "rājakumāra,",
  "mn58:3.18_2": "samaṇo gotamo imaṁ ubhatokoṭikaṁ pañhaṁ puṭṭho samāno neva sakkhiti uggilituṁ na sakkhiti ogilitun”ti.",
  "mn58:4.1_0": "“Evaṁ,",
  "mn58:4.1_1": "bhante”ti kho abhayo rājakumāro nigaṇṭhassa nāṭaputtassa paṭissutvā uṭṭhāyāsanā nigaṇṭhaṁ nāṭaputtaṁ",
  "mn58:4.1_2": "abhivādetvā padakkhiṇaṁ katvā yena bhagavā tenupasaṅkami;",
  "mn58:4.1_3": "upasaṅkamitvā bhagavantaṁ abhivādetvā ekamantaṁ nisīdi.",
  "mn58:4.2_0": "Ekamantaṁ nisinnassa kho abhayassa rājakumārassa sūriyaṁ ulloketvā etadahosi: ",
  "mn58:4.3_0": "“akālo kho ajja bhagavato vādaṁ āropetuṁ. ",
  "mn58:4.4_0": "Sve dānāhaṁ sake nivesane bhagavato vādaṁ āropessāmī”ti bhagavantaṁ etadavoca: ",
  "mn58:4.5_0": "“adhivāsetu me, bhante, bhagavā svātanāya attacatuttho bhattan”ti. ",
  "mn58:4.6_0": "Adhivāsesi bhagavā tuṇhībhāvena. ",
  "mn58:5.1_0": "Atha kho abhayo rājakumāro bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. ",
  "mn58:5.2_0": "Atha kho bhagavā tassā rattiyā accayena pubbaṇhasamayaṁ nivāsetvā pattacīvaramādāya yena abhayassa rājakumārassa nivesanaṁ tenupasaṅkami;",
  "mn58:5.2_1": "upasaṅkamitvā paññatte āsane nisīdi.",
  "mn58:5.3_0": "Atha kho abhayo rājakumāro bhagavantaṁ paṇītena khādanīyena bhojanīyena sahatthā santappesi sampavāresi. ",
  "mn58:5.4_0": "Atha kho abhayo rājakumāro bhagavantaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdi. ",
  "mn58:6.1_0": "Ekamantaṁ nisinno kho abhayo rājakumāro bhagavantaṁ etadavoca: ",
  "mn58:6.2_0": "“bhāseyya nu kho, bhante, tathāgato taṁ vācaṁ yā sā vācā paresaṁ appiyā amanāpā”ti? ",
  "mn58:6.3_0": "“Na khvettha, rājakumāra, ekaṁsenā”ti. ",
  "mn58:6.4_0": "“Ettha, bhante, anassuṁ nigaṇṭhā”ti. ",
  "mn58:6.5_0": "“Kiṁ pana tvaṁ, rājakumāra, evaṁ vadesi: ",
  "mn58:6.6_0": "‘ettha, bhante, anassuṁ nigaṇṭhā’”ti? ",
  "mn58:6.7_0": "“Idhāhaṁ, bhante,",
  "mn58:6.7_1": "yena nigaṇṭho nāṭaputto tenupasaṅkami;",
  "mn58:6.7_2": "upasaṅkamitvā nigaṇṭhaṁ nāṭaputtaṁ abhivādetvā ekamantaṁ nisīdiṁ.",
  "mn58:6.7_3": "Ekamantaṁ nisinnaṁ kho maṁ, bhante,",
  "mn58:6.7_4": "nigaṇṭho nāṭaputto etadavoca:",
  "mn58:6.8_0": "‘ehi tvaṁ, rājakumāra, samaṇassa gotamassa vādaṁ āropehi. ",
  "mn58:6.9_0": "Evaṁ te kalyāṇo kittisaddo abbhuggacchissati—",
  "mn58:6.10_0": "abhayena rājakumārena samaṇassa gotamassa evaṁ mahiddhikassa evaṁ mahānubhāvassa vādo āropito’ti. ",
  "mn58:6.11_0": "Evaṁ vutte, ahaṁ, bhante, nigaṇṭhaṁ nāṭaputtaṁ etadavocaṁ: ",
  "mn58:6.12_0": "‘yathā kathaṁ panāhaṁ, bhante,",
  "mn58:6.12_1": "samaṇassa gotamassa evaṁ mahiddhikassa evaṁ mahānubhāvassa vādaṁ āropessāmī’ti?",
  "mn58:6.13_0": "‘Ehi tvaṁ, rājakumāra, yena samaṇo gotamo tenupasaṅkama; upasaṅkamitvā samaṇaṁ gotamaṁ evaṁ vadehi: ",
  "mn58:6.14_0": "“bhāseyya nu kho, bhante, tathāgato taṁ vācaṁ yā sā vācā paresaṁ appiyā amanāpā”ti? ",
  "mn58:6.15_0": "Sace te samaṇo gotamo evaṁ puṭṭho evaṁ byākaroti: ",
  "mn58:6.16_0": "“bhāseyya,",
  "mn58:6.16_1": "rājakumāra,",
  "mn58:6.16_2": "tathāgato taṁ vācaṁ yā sā vācā paresaṁ appiyā amanāpā”ti,",
  "mn58:6.16_3": "tamenaṁ tvaṁ evaṁ vadeyyāsi:",
  "mn58:6.17_0": "“atha kiñcarahi te, bhante, puthujjanena nānākaraṇaṁ? ",
  "mn58:6.18_0": "Puthujjanopi hi taṁ vācaṁ bhāseyya yā sā vācā paresaṁ appiyā amanāpā”ti. ",
  "mn58:6.19_0": "Sace pana te samaṇo gotamo evaṁ puṭṭho evaṁ byākaroti: ",
  "mn58:6.20_0": "“na,",
  "mn58:6.20_1": "rājakumāra,",
  "mn58:6.20_2": "tathāgato taṁ vācaṁ bhāseyya yā sā vācā paresaṁ appiyā amanāpā”ti,",
  "mn58:6.20_3": "tamenaṁ tvaṁ evaṁ vadeyyāsi—",
  "mn58:6.21_0": "atha kiñcarahi te, bhante, devadatto byākato: ",
  "mn58:6.22_0": "“āpāyiko devadatto, nerayiko devadatto, kappaṭṭho devadatto, atekiccho devadatto”ti? ",
  "mn58:6.23_0": "Tāya ca pana te vācāya devadatto kupito ahosi anattamano’ti. ",
  "mn58:6.24_0": "Imaṁ kho te,",
  "mn58:6.24_1": "rājakumāra,",
  "mn58:6.24_2": "samaṇo gotamo ubhatokoṭikaṁ pañhaṁ puṭṭho samāno neva sakkhiti uggilituṁ na sakkhiti ogilituṁ.",
  "mn58:6.25_0": "Seyyathāpi nāma purisassa ayosiṅghāṭakaṁ kaṇṭhe vilaggaṁ,",
  "mn58:6.25_1": "so neva sakkuṇeyya uggilituṁ na sakkuṇeyya ogilituṁ;",
  "mn58:6.26_0": "evameva kho te,",
  "mn58:6.26_1": "rājakumāra,",
  "mn58:6.26_2": "samaṇo gotamo imaṁ ubhatokoṭikaṁ pañhaṁ puṭṭho samāno neva sakkhiti uggilituṁ na sakkhiti ogilitun”ti.",
  "mn58:7.1_0": "Tena kho pana samayena daharo kumāro mando uttānaseyyako abhayassa rājakumārassa aṅke nisinno hoti. ",
  "mn58:7.2_0": "Atha kho bhagavā abhayaṁ rājakumāraṁ etadavoca: ",
  "mn58:7.3_0": "“Taṁ kiṁ maññasi, rājakumāra, ",
  "mn58:7.4_0": "sacāyaṁ kumāro tuyhaṁ vā pamādamanvāya dhātiyā vā pamādamanvāya kaṭṭhaṁ vā kaṭhalaṁ vā mukhe āhareyya,",
  "mn58:7.4_1": "kinti naṁ kareyyāsī”ti?",
  "mn58:7.5_0": "“Āhareyyassāhaṁ, bhante. ",
  "mn58:7.6_0": "Sace, bhante,",
  "mn58:7.6_1": "na sakkuṇeyyaṁ ādikeneva āhattuṁ,",
  "mn58:7.6_2": "vāmena hatthena sīsaṁ pariggahetvā dakkhiṇena hatthena vaṅkaṅguliṁ karitvā salohitampi āhareyyaṁ.",
  "mn58:7.7_0": "Taṁ kissa hetu? ",
  "mn58:7.8_0": "Atthi me, bhante, kumāre anukampā”ti. ",
  "mn58:8.1_0": "“Evameva kho,",
  "mn58:8.1_1": "rājakumāra,",
  "mn58:8.1_2": "yaṁ tathāgato vācaṁ jānāti abhūtaṁ atacchaṁ anatthasaṁhitaṁ sā ca paresaṁ appiyā amanāpā,",
  "mn58:8.1_3": "na taṁ tathāgato vācaṁ bhāsati.",
  "mn58:8.2_0": "Yampi tathāgato vācaṁ jānāti bhūtaṁ tacchaṁ anatthasaṁhitaṁ sā ca paresaṁ appiyā amanāpā,",
  "mn58:8.2_1": "tampi tathāgato vācaṁ na bhāsati.",
  "mn58:8.3_0": "Yañca kho tathāgato vācaṁ jānāti bhūtaṁ tacchaṁ atthasaṁhitaṁ sā ca paresaṁ appiyā amanāpā,",
  "mn58:8.3_1": "tatra kālaññū tathāgato hoti tassā vācāya veyyākaraṇāya.",
  "mn58:8.4_0": "Yaṁ tathāgato vācaṁ jānāti abhūtaṁ atacchaṁ anatthasaṁhitaṁ sā ca paresaṁ piyā manāpā,",
  "mn58:8.4_1": "na taṁ tathāgato vācaṁ bhāsati.",
  "mn58:8.5_0": "Yampi tathāgato vācaṁ jānāti bhūtaṁ tacchaṁ anatthasaṁhitaṁ sā ca paresaṁ piyā manāpā tampi tathāgato vācaṁ na bhāsati. ",
  "mn58:8.6_0": "Yañca tathāgato vācaṁ jānāti bhūtaṁ tacchaṁ atthasaṁhitaṁ sā ca paresaṁ piyā manāpā,",
  "mn58:8.6_1": "tatra kālaññū tathāgato hoti tassā vācāya veyyākaraṇāya.",
  "mn58:8.7_0": "Taṁ kissa hetu? ",
  "mn58:8.8_0": "Atthi, rājakumāra, tathāgatassa sattesu anukampā”ti. ",
  "mn58:9.1_0": "“Yeme, bhante,",
  "mn58:9.1_1": "khattiyapaṇḍitāpi brāhmaṇapaṇḍitāpi gahapatipaṇḍitāpi samaṇapaṇḍitāpi pañhaṁ abhisaṅkharitvā tathāgataṁ upasaṅkamitvā pucchanti,",
  "mn58:9.2_0": "pubbeva nu kho, etaṁ, bhante,",
  "mn58:9.2_1": "bhagavato cetaso parivitakkitaṁ hoti ‘ye maṁ upasaṅkamitvā evaṁ pucchissanti tesāhaṁ evaṁ puṭṭho evaṁ byākarissāmī’ti,",
  "mn58:9.2_2": "udāhu ṭhānasovetaṁ tathāgataṁ paṭibhātī”ti?",
  "mn58:10.1_0": "“Tena hi, rājakumāra, taññevettha paṭipucchissāmi, yathā te khameyya tathā naṁ byākareyyāsi. ",
  "mn58:10.2_0": "Taṁ kiṁ maññasi, rājakumāra, ",
  "mn58:10.3_0": "kusalo tvaṁ rathassa aṅgapaccaṅgānan”ti? ",
  "mn58:10.4_0": "“Evaṁ, bhante, kusalo ahaṁ rathassa aṅgapaccaṅgānan”ti. ",
  "mn58:10.5_0": "“Taṁ kiṁ maññasi, rājakumāra, ",
  "mn58:10.6_0": "ye taṁ upasaṅkamitvā evaṁ puccheyyuṁ: ",
  "mn58:10.7_0": "‘kiṁ nāmidaṁ rathassa aṅgapaccaṅgan’ti? ",
  "mn58:10.8_0": "Pubbeva nu kho te etaṁ cetaso parivitakkitaṁ assa ‘ye maṁ upasaṅkamitvā evaṁ pucchissanti tesāhaṁ evaṁ puṭṭho evaṁ byākarissāmī’ti,",
  "mn58:10.8_1": "udāhu ṭhānasovetaṁ paṭibhāseyyā”ti?",
  "mn58:10.9_0": "“Ahañhi, bhante, rathiko saññāto kusalo rathassa aṅgapaccaṅgānaṁ. ",
  "mn58:10.10_0": "Sabbāni me rathassa aṅgapaccaṅgāni suviditāni. ",
  "mn58:10.11_0": "Ṭhānasovetaṁ maṁ paṭibhāseyyā”ti. ",
  "mn58:11.1_0": "“Evameva kho,",
  "mn58:11.1_1": "rājakumāra,",
  "mn58:11.1_2": "ye te khattiyapaṇḍitāpi brāhmaṇapaṇḍitāpi gahapatipaṇḍitāpi samaṇapaṇḍitāpi pañhaṁ abhisaṅkharitvā tathāgataṁ upasaṅkamitvā pucchanti,",
  "mn58:11.1_3": "ṭhānasovetaṁ tathāgataṁ paṭibhāti.",
  "mn58:11.2_0": "Taṁ kissa hetu? ",
  "mn58:11.3_0": "Sā hi,",
  "mn58:11.3_1": "rājakumāra,",
  "mn58:11.3_2": "tathāgatassa dhammadhātu suppaṭividdhā yassā dhammadhātuyā suppaṭividdhattā ṭhānasovetaṁ tathāgataṁ paṭibhātī”ti.",
  "mn58:12.1_0": "Evaṁ vutte, abhayo rājakumāro bhagavantaṁ etadavoca: ",
  "mn58:12.2_0": "“abhikkantaṁ, bhante, abhikkantaṁ, bhante …pe… ",
  "mn58:12.3_0": "ajjatagge pāṇupetaṁ saraṇaṁ gatan”ti. ",
  "mn58:12.4_0": "Abhayarājakumārasuttaṁ niṭṭhitaṁ aṭṭhamaṁ. "
}