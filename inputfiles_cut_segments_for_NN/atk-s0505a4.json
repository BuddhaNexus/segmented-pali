{
  "atk-s0505a4:0_0": "5. Pārāyanavaggo",
  "atk-s0505a4:1_0": "Vatthugāthāvaṇṇanā",
  "atk-s0505a4:2_0": "983.Kosalānaṁpurā rammāti pārāyanavaggassa vatthugāthā.",
  "atk-s0505a4:2_1": "Tāsaṁ uppatti –",
  "atk-s0505a4:2_2": "atīte kira bārāṇasivāsī eko rukkhavaḍḍhakī sake ācariyake adutiyo,",
  "atk-s0505a4:2_3": "tassa soḷasa sissā,",
  "atk-s0505a4:2_4": "ekamekassa sahassaṁ antevāsikā.",
  "atk-s0505a4:2_5": "Evaṁ te sattarasādhikasoḷasasahassā ācariyantevāsino sabbepi bārāṇasiṁ upanissāya jīvikaṁ kappentā pabbatasamīpaṁ",
  "atk-s0505a4:2_6": "gantvā rukkhe gahetvā tattheva nānāpāsādavikatiyo niṭṭhāpetvā kullaṁ bandhitvā gaṅgāya bārāṇasiṁ ānetvā",
  "atk-s0505a4:2_7": "sace rājā atthiko hoti, rañño,",
  "atk-s0505a4:2_8": "ekabhūmikaṁ vā…pe…",
  "atk-s0505a4:2_9": "sattabhūmikaṁ vā pāsādaṁ yojetvā denti. No ce,",
  "atk-s0505a4:2_10": "aññesampi vikiṇitvā puttadāraṁ posenti.",
  "atk-s0505a4:2_11": "Atha nesaṁ ekadivasaṁ ācariyo “na sakkā vaḍḍhakikammena niccaṁ jīvikaṁ kappetuṁ,",
  "atk-s0505a4:2_12": "dukkarañhi jarākāle etaṁ kamma”nti cintetvā antevāsike āmantesi – “tātā,",
  "atk-s0505a4:2_13": "udumbarādayo,",
  "atk-s0505a4:2_14": "appasārarukkhe ānethā”ti.",
  "atk-s0505a4:2_15": "Te “sādhū”ti paṭissuṇitvā ānayiṁsu.",
  "atk-s0505a4:2_16": "So tehi kaṭṭhasakuṇaṁ katvā tassa abbhantaraṁ pavisitvā yantaṁ pūresi.",
  "atk-s0505a4:2_17": "Kaṭṭhasakuṇo supaṇṇarājā viya ākāsaṁ laṅghitvā vanassa upari caritvā antevāsīnaṁ purato oruhi.",
  "atk-s0505a4:2_18": "Atha ācariyo sisse āha – “tātā,",
  "atk-s0505a4:2_19": "īdisāni kaṭṭhavāhanāni katvā sakkā sakalajambudīpe rajjaṁ gahetuṁ, tumhepi, tātā,",
  "atk-s0505a4:2_20": "etāni karotha,",
  "atk-s0505a4:2_21": "rajjaṁ gahetvā jīvissāma,",
  "atk-s0505a4:2_22": "dukkhaṁ vaḍḍhakisippena jīvitu”nti.",
  "atk-s0505a4:2_23": "Te tathā katvā ācariyassa paṭivedesuṁ.",
  "atk-s0505a4:2_24": "Tato ne ācariyo āha – “katamaṁ, tātā,",
  "atk-s0505a4:2_25": "rajjaṁ gaṇhāmā”ti?",
  "atk-s0505a4:2_26": "“Bārāṇasirajjaṁ ācariyā”ti. “Alaṁ, tātā,",
  "atk-s0505a4:2_27": "mā etaṁ rucci,",
  "atk-s0505a4:2_28": "mayañhi taṁ gahetvāpi ‘vaḍḍhakirājā vaḍḍhakiyuvarājā’ti vaḍḍhakivādā na muccissāma,",
  "atk-s0505a4:2_29": "mahanto jambudīpo,",
  "atk-s0505a4:2_30": "aññattha gacchāmā”ti.",
  "atk-s0505a4:3_0": "Tato saputtadārā kaṭṭhavāhanāni,",
  "atk-s0505a4:3_1": "abhiruhitvā sajjāvudhā hutvā himavantābhimukhā gantvā himavati aññataraṁ nagaraṁ pavisitvā rañño nivesaneyeva paccuṭṭhahaṁsu.",
  "atk-s0505a4:3_2": "Te tattha rajjaṁ gahetvā ācariyaṁ rajje abhisiñciṁsu.",
  "atk-s0505a4:3_3": "So “kaṭṭhavāhano rājā”ti pākaṭo ahosi.",
  "atk-s0505a4:3_4": "Tampi nagaraṁ tena gahitattā “kaṭṭhavāhananagara”ntveva nāmaṁ labhi,",
  "atk-s0505a4:3_5": "tathā sakalaraṭṭhampi.",
  "atk-s0505a4:3_6": "Kaṭṭhavāhano rājā dhammiko ahosi,",
  "atk-s0505a4:3_7": "tathā yuvarājā amaccaṭṭhānesu ca ṭhapitā soḷasa sissā.",
  "atk-s0505a4:3_8": "Taṁ raṭṭhaṁ raññā catūhi saṅgahavatthūhi saṅgayhamānaṁ ativiya iddhaṁ phītaṁ nirupaddavañca ahosi.",
  "atk-s0505a4:3_9": "Nāgarā jānapadā rājānañca rājaparisañca ativiya mamāyiṁsu “bhaddako no rājā laddho,",
  "atk-s0505a4:3_10": "bhaddikā rājaparisā”ti.",
  "atk-s0505a4:4_0": "Athekadivasaṁ majjhimadesato vāṇijā bhaṇḍaṁ gahetvā kaṭṭhavāhananagaraṁ āgamaṁsu paṇṇākārañca gahetvā rājānaṁ passiṁsu.",
  "atk-s0505a4:4_1": "Rājā “kuto āgatatthā”ti sabbaṁ pucchi.",
  "atk-s0505a4:4_2": "“Bārāṇasito devā”ti.",
  "atk-s0505a4:4_3": "So tattha sabbaṁ pavattiṁ pucchitvā –",
  "atk-s0505a4:4_4": "“tumhākaṁ raññā saddhiṁ mama mittabhāvaṁ karothā”ti āha.",
  "atk-s0505a4:4_5": "Te “sādhū”ti sampaṭicchiṁsu.",
  "atk-s0505a4:4_6": "So tesaṁ paribbayaṁ datvā gamanakāle sampatte puna ādarena vatvā vissajjesi.",
  "atk-s0505a4:4_7": "Te bārāṇasiṁ gantvā tassa rañño ārocesuṁ.",
  "atk-s0505a4:4_8": "Rājā “kaṭṭhavāhanaraṭṭhā āgatānaṁ vāṇijakānaṁ ajjatagge suṅkaṁ muñcāmī”ti bheriṁ carāpetvā “atthu me kaṭṭhavāhano mitto”ti dvepi adiṭṭhamittā ahesuṁ.",
  "atk-s0505a4:4_9": "Kaṭṭhavāhanopi ca sakanagare bheriṁ carāpesi –",
  "atk-s0505a4:4_10": "“ajjatagge bārāṇasito āgatānaṁ vāṇijakānaṁ suṅkaṁ muñcāmi,",
  "atk-s0505a4:4_11": "paribbayo ca nesaṁ dātabbo”ti.",
  "atk-s0505a4:4_12": "Tato bārāṇasirājā kaṭṭhavāhanassa lekhaṁ pesesi “sace tasmiṁ janapade daṭṭhuṁ vā sotuṁ vā araharūpaṁ kiñci acchariyaṁ uppajjati,",
  "atk-s0505a4:4_13": "amhepi dakkhāpetu ca sāvetu cā”ti.",
  "atk-s0505a4:4_14": "Sopissa tatheva paṭilekhaṁ pesesi.",
  "atk-s0505a4:4_15": "Evaṁ tesaṁ katikaṁ katvā vasantānaṁ kadāci kaṭṭhavāhanassa atimahagghā accantasukhumā kambalā uppajjiṁsu bālasūriyarasmisadisā vaṇṇena.",
  "atk-s0505a4:4_16": "Te disvā rājā “mama sahāyassa pesemī”ti dantakārehi aṭṭha dantakaraṇḍake likhāpetvā tesu karaṇḍakesu",
  "atk-s0505a4:4_17": "te kambale pakkhipitvā lākhācariyehi bahi lākhāgoḷakasadise kārāpetvā aṭṭhapi lākhāgoḷake samugge pakkhipitvā",
  "atk-s0505a4:4_18": "vatthena veṭhetvā rājamuddikāya lañchetvā “bārāṇasirañño dethā”ti amacce pesesi.",
  "atk-s0505a4:4_19": "Lekhañca adāsi “ayaṁ paṇṇākāro nagaramajjhe amaccaparivutena pekkhitabbo”ti.",
  "atk-s0505a4:5_0": "Te gantvā bārāṇasirañño adaṁsu.",
  "atk-s0505a4:5_1": "So lekhaṁ vācetvā amacce sannipātetvā nagaramajjhe rājaṅgaṇe lañchanaṁ bhinditvā paliveṭhanaṁ apanetvā",
  "atk-s0505a4:5_2": "samuggaṁ vivaritvā aṭṭha lākhāgoḷake disvā “mama sahāyo lākhāgoḷakehi kīḷanakabālakānaṁ viya mayhaṁ lākhāgoḷake",
  "atk-s0505a4:5_3": "pesesī”ti maṅku hutvā ekaṁ lākhāgoḷakaṁ attano nisinnāsane pahari.",
  "atk-s0505a4:5_4": "Tāvadeva lākhā paripati,",
  "atk-s0505a4:5_5": "dantakaraṇḍako vivaraṁ datvā dvebhāgo ahosi.",
  "atk-s0505a4:5_6": "So abbhantare kambalaṁ disvā itarepi vivari sabbattha tatheva ahosi.",
  "atk-s0505a4:5_7": "Ekameko kambalo dīghato soḷasahattho vitthārato aṭṭhahattho.",
  "atk-s0505a4:5_8": "Pasārite kambale rājaṅgaṇaṁ sūriyappabhāya obhāsitamiva ahosi.",
  "atk-s0505a4:5_9": "Taṁ disvā mahājano aṅguliyo vidhuni,",
  "atk-s0505a4:5_10": "celukkhepañca akāsi,",
  "atk-s0505a4:5_11": "“amhākaṁ rañño adiṭṭhasahāyo kaṭṭhavāhanarājā evarūpaṁ paṇṇākāraṁ pesesi,",
  "atk-s0505a4:5_12": "yuttaṁ evarūpaṁ mittaṁ kātu”nti attamano ahosi.",
  "atk-s0505a4:5_13": "Rājā vohārike pakkosāpetvā ekamekaṁ kambalaṁ agghāpesi,",
  "atk-s0505a4:5_14": "sabbepi anagghā ahesuṁ.",
  "atk-s0505a4:5_15": "Tato cintesi –",
  "atk-s0505a4:5_16": "“pacchā pesentena paṭhamaṁ pesitapaṇṇākārato atirekaṁ pesetuṁ vaṭṭati,",
  "atk-s0505a4:5_17": "sahāyena ca me anaggho paṇṇākāro pesito, kiṁ nu, kho,",
  "atk-s0505a4:5_18": "ahaṁ sahāyassa peseyya”nti?",
  "atk-s0505a4:5_19": "Tena ca samayena kassapo bhagavā uppajjitvā bārāṇasiyaṁ viharati.",
  "atk-s0505a4:5_20": "Atha rañño etadahosi –",
  "atk-s0505a4:5_21": "“vatthuttayaratanato aññaṁ uttamaratanaṁ natthi,",
  "atk-s0505a4:5_22": "handāhaṁ vatthuttayaratanassa uppannabhāvaṁ sahāyassa pesemī”ti. So –",
  "atk-s0505a4:6_0": "“Buddho loke samuppanno, hitāya sabbapāṇinaṁ;",
  "atk-s0505a4:7_0": "Dhammo loke samuppanno, sukhāya sabbapāṇinaṁ;",
  "atk-s0505a4:8_0": "Saṅgho loke samuppanno, puññakkhettaṁ anuttara”nti. –",
  "atk-s0505a4:9_0": "Imaṁ gāthaṁ,",
  "atk-s0505a4:9_1": "yāva arahattaṁ,",
  "atk-s0505a4:9_2": "tāva ekabhikkhussa paṭipattiñca suvaṇṇapaṭṭe jātihiṅgulakena likhāpetvā sattaratanamaye samugge pakkhipitvā taṁ samuggaṁ maṇimaye samugge,",
  "atk-s0505a4:9_3": "maṇimayaṁ masāragallamaye,",
  "atk-s0505a4:9_4": "masāragallamayaṁ lohitaṅgamaye,",
  "atk-s0505a4:9_5": "lohitaṅgamayaṁ,",
  "atk-s0505a4:9_6": "suvaṇṇamaye,",
  "atk-s0505a4:9_7": "suvaṇṇamayaṁ rajatamaye,",
  "atk-s0505a4:9_8": "rajatamayaṁ dantamaye,",
  "atk-s0505a4:9_9": "dantamayaṁ sāramaye,",
  "atk-s0505a4:9_10": "sāramayaṁ samuggaṁ peḷāya pakkhipitvā peḷaṁ dussena veṭhetvā lañchetvā mattavaravāraṇaṁ sovaṇṇaddhajaṁ",
  "atk-s0505a4:9_11": "sovaṇṇālaṅkāra hemajālasañchannaṁ kāretvā tassupari pallaṅkaṁ paññāpetvā pallaṅke peḷaṁ āropetvā setacchattena",
  "atk-s0505a4:9_12": "dhāriyamānena sabbagandhapupphādīhi pūjāya kariyamānāya sabbatāḷāvacarehi thutisatāni gāyamānehi yāva",
  "atk-s0505a4:9_13": "attano rajjasīmā,",
  "atk-s0505a4:9_14": "tāva maggaṁ alaṅkārāpetvā sayameva nesi.",
  "atk-s0505a4:9_15": "Tatra ca ṭhatvā sāmantarājūnaṁ paṇṇākāraṁ pesesi –",
  "atk-s0505a4:9_16": "“evaṁ sakkarontehi ayaṁ paṇṇākāro pesetabbo”ti.",
  "atk-s0505a4:9_17": "Taṁ sutvā te te rājāno paṭimaggaṁ āgantvā yāva kaṭṭhavāhanassa rajjasīmā,",
  "atk-s0505a4:9_18": "tāva nayiṁsu.",
  "atk-s0505a4:10_0": "Kaṭṭhavāhanopi sutvā paṭimaggaṁ āgantvā tatheva pūjento nagaraṁ pavesetvā amacce ca nāgare ca sannipātāpetvā",
  "atk-s0505a4:10_1": "rājaṅgaṇe paliveṭhanadussaṁ apanetvā peḷaṁ vivaritvā peḷāya samuggaṁ passitvā anupubbena sabbasamugge",
  "atk-s0505a4:10_2": "vivaritvā suvaṇṇapaṭṭe lekhaṁ passitvā “kappasatasahassehi atidullabhaṁ mama sahāyo paṇṇākāraratanaṁ",
  "atk-s0505a4:10_3": "pesesī”ti attamano hutvā “asutapubbaṁ vata suṇimhā ‘buddho loke uppanno’ti,",
  "atk-s0505a4:10_4": "yaṁnūnāhaṁ gantvā buddhañca passeyyaṁ dhammañca suṇeyya”nti cintetvā amacce āmantesi –",
  "atk-s0505a4:10_5": "“buddhadhammasaṅgharatanāni kira loke uppannāni,",
  "atk-s0505a4:10_6": "kiṁ kātabbaṁ maññathā”ti.",
  "atk-s0505a4:10_7": "Te āhaṁsu –",
  "atk-s0505a4:10_8": "“idheva tumhe, mahārāja, hotha,",
  "atk-s0505a4:10_9": "mayaṁ gantvā pavattiṁ jānissāmā”ti.",
  "atk-s0505a4:11_0": "Tato soḷasasahassaparivārā soḷasa amaccā rājānaṁ abhivādetvā “yadi buddho loke uppanno puna dassanaṁ natthi,",
  "atk-s0505a4:11_1": "yadi na uppanno,",
  "atk-s0505a4:11_2": "āgamissāmā”ti niggatā.",
  "atk-s0505a4:11_3": "Rañño pana bhāgineyyo pacchā rājānaṁ vanditvā “ahampi gacchāmī”ti āha. Tāta,",
  "atk-s0505a4:11_4": "tvaṁ tattha buddhuppādaṁ ñatvā puna āgantvā mama ārocehīti.",
  "atk-s0505a4:11_5": "So “sādhū”ti sampaṭicchitvā agamāsi.",
  "atk-s0505a4:11_6": "Te sabbepi sabbattha ekarattivāsena gantvā bārāṇasiṁ pattā.",
  "atk-s0505a4:11_7": "Asampattesveva ca tesu bhagavā parinibbāyi.",
  "atk-s0505a4:11_8": "Te “ko buddho,",
  "atk-s0505a4:11_9": "kuhiṁ buddho”ti sakalavihāraṁ āhiṇḍantā sammukhasāvake disvā pucchiṁsu.",
  "atk-s0505a4:11_10": "Te nesaṁ “buddho parinibbuto”ti ācikkhiṁsu.",
  "atk-s0505a4:11_11": "Te “aho dūraddhānaṁ āgantvā dassanamattampi na labhimhā”ti paridevamānā “kiṁ, bhante,",
  "atk-s0505a4:11_12": "koci bhagavatā dinnaovādo atthī”ti pucchiṁsu. Āma,",
  "atk-s0505a4:11_13": "upāsakā atthi,",
  "atk-s0505a4:11_14": "saraṇattaye patiṭṭhātabbaṁ,",
  "atk-s0505a4:11_15": "pañcasīlāni samādātabbāni,",
  "atk-s0505a4:11_16": "aṭṭhaṅgasamannāgato uposatho upavasitabbo,",
  "atk-s0505a4:11_17": "dānaṁ dātabbaṁ,",
  "atk-s0505a4:11_18": "pabbajitabbanti.",
  "atk-s0505a4:11_19": "Te sutvā taṁ bhāgineyyaṁ amaccaṁ ṭhapetvā sabbe pabbajiṁsu.",
  "atk-s0505a4:11_20": "Bhāgineyyo paribhogadhātuṁ gahetvā kaṭṭhavāhanaraṭṭhābhimukho pakkāmi.",
  "atk-s0505a4:11_21": "Paribhogadhātu nāma bodhirukkhapattacīvarādīni.",
  "atk-s0505a4:11_22": "Ayaṁ pana bhagavato dhammakaraṇaṁ dhammadharaṁ vinayadharamekaṁ therañca gahetvā pakkāmi,",
  "atk-s0505a4:11_23": "anupubbena ca nagaraṁ gantvā “buddho loke uppanno ca parinibbutto cā”ti rañño ārocetvā bhagavatā dinnovādaṁ ācikkhi.",
  "atk-s0505a4:11_24": "Rājā theraṁ upasaṅkamitvā dhammaṁ sutvā vihāraṁ kārāpetvā cetiyaṁ patiṭṭhāpetvā bodhirukkhaṁ ropetvā",
  "atk-s0505a4:11_25": "saraṇattaye pañcasu ca niccasīlesu patiṭṭhāya aṭṭhaṅgupetaṁ uposathaṁ upavasanto dānādīni dento yāvatāyukaṁ",
  "atk-s0505a4:11_26": "ṭhatvā kāmāvacaradevaloke nibbatti.",
  "atk-s0505a4:11_27": "Tepi soḷasasahassā pabbajitvā puthujjanakālakiriyaṁ katvā tasseva rañño parivārā sampajjiṁsu.",
  "atk-s0505a4:12_0": "Te ekaṁ buddhantaraṁ devaloke khepetvā amhākaṁ bhagavati anuppanneyeva devalokato cavitvā ācariyo pasenadirañño",
  "atk-s0505a4:12_1": "pitu purohitassa putto jāto nāmena “bāvarī”ti,",
  "atk-s0505a4:12_2": "tīhi mahāpurisalakkhaṇehi samannāgato tiṇṇaṁ vedānaṁ pāragū,",
  "atk-s0505a4:12_3": "pituno ca accayena purohitaṭṭhāne aṭṭhāsi.",
  "atk-s0505a4:12_4": "Avasesāpi soḷasādhikasoḷasasahassā tattheva sāvatthiyā brāhmaṇakule nibbattā.",
  "atk-s0505a4:12_5": "Tesu soḷasa jeṭṭhantevāsino bāvarissa santike sippaṁ uggahesuṁ,",
  "atk-s0505a4:12_6": "itare soḷasasahassā tesaṁyeva santiketi evaṁ te punapi sabbe samāgacchiṁsu.",
  "atk-s0505a4:12_7": "Mahākosalarājāpi kālamakāsi,",
  "atk-s0505a4:12_8": "tato pasenadiṁ rajje abhisiñciṁsu.",
  "atk-s0505a4:12_9": "Bāvarī tassāpi purohito ahosi.",
  "atk-s0505a4:12_10": "Rājā pitarā dinnañca aññañca bhogaṁ bāvarissa adāsi.",
  "atk-s0505a4:12_11": "So hi daharakāle tasseva santike sippaṁ uggahesi.",
  "atk-s0505a4:12_12": "Tato bāvarī rañño ārocesi –",
  "atk-s0505a4:12_13": "“pabbajissāmahaṁ,",
  "atk-s0505a4:12_14": "mahārājā”ti. “Ācariya,",
  "atk-s0505a4:12_15": "tumhesu ṭhitesu mama pitā ṭhito viya hoti,",
  "atk-s0505a4:12_16": "mā pabbajitthā”ti. “Alaṁ, mahārāja,",
  "atk-s0505a4:12_17": "pabbajissāmī”ti.",
  "atk-s0505a4:12_18": "Rājā vāretuṁ asakkonto “sāyaṁ pātaṁ mama dassanaṭṭhāne rājuyyāne pabbajathā”ti yāci.",
  "atk-s0505a4:12_19": "Ācariyo soḷasasahassaparivārehi soḷasahi sissehi saddhiṁ tāpasapabbajjaṁ pabbajitvā rājuyyāne vasi,",
  "atk-s0505a4:12_20": "rājā catūhi paccayehi upaṭṭhahati.",
  "atk-s0505a4:12_21": "Sāyaṁ pātañcassa upaṭṭhānaṁ gacchati.",
  "atk-s0505a4:13_0": "Athekadivasaṁ antevāsino ācariyaṁ āhaṁsu –",
  "atk-s0505a4:13_1": "“nagarasamīpe vāso nāma mahāpalibodho,",
  "atk-s0505a4:13_2": "vijanasampātaṁ ācariya okāsaṁ gacchāma,",
  "atk-s0505a4:13_3": "pantasenāsanavāso nāma bahūpakāro pabbajitāna”nti.",
  "atk-s0505a4:13_4": "Ācariyo “sādhū”ti sampaṭicchitvā rañño ārocesi.",
  "atk-s0505a4:13_5": "Rājā tikkhattuṁ vāretvā vāretuṁ asakkonto dvesatasahassāni kahāpaṇāni datvā dve amacce āṇāpesi “yattha isigaṇo vāsaṁ icchati,",
  "atk-s0505a4:13_6": "tattha assamaṁ katvā dethā”ti.",
  "atk-s0505a4:13_7": "Tato ācariyo soḷasādhikasoḷasasahassajaṭilaparivuto amaccehi anuggahamāno uttarajanapadā dakkhiṇajanapadābhimukho agamāsi.",
  "atk-s0505a4:13_8": "Tamatthaṁ gahetvā āyasmā ānando saṅgītikāle pārāyanavaggassa nidānaṁ āropento imā gāthāyo abhāsi.",
  "atk-s0505a4:14_0": "Tattha kosalānaṁ purāti kosalaraṭṭhassa nagarā,",
  "atk-s0505a4:14_1": "sāvatthitoti vuttaṁ hoti.",
  "atk-s0505a4:14_2": "Ākiñcaññanti akiñcanabhāvaṁ,",
  "atk-s0505a4:14_3": "pariggahūpakaraṇavivekanti vuttaṁ hoti.",
  "atk-s0505a4:15_0": "984.So assakassa visaye,",
  "atk-s0505a4:15_1": "aḷakassa samāsaneti so brāhmaṇo assakassa ca aḷakassa cāti dvinnampi rājūnaṁ samāsanne visaye āsanne raṭṭhe,",
  "atk-s0505a4:15_2": "dvinnampi raṭṭhānaṁ majjheti adhippāyo.",
  "atk-s0505a4:15_3": "Godhāvarī kūleti godhāvariyā nadiyā kūle.",
  "atk-s0505a4:15_4": "Yattha godhāvarī dvidhā bhijjitvā tiyojanappamāṇaṁ antaradīpamakāsi sabbaṁ kapiṭṭhavanasañchannaṁ,",
  "atk-s0505a4:15_5": "yattha pubbesarabhaṅgādayo vasiṁsu,",
  "atk-s0505a4:15_6": "tasmiṁ deseti adhippāyo.",
  "atk-s0505a4:15_7": "So kira taṁ padesaṁ disvā “ayaṁ pubbasamaṇālayo pabbajitasāruppa”nti amaccānaṁ nivedesi.",
  "atk-s0505a4:15_8": "Amaccā bhūmiggahaṇatthaṁ assakarañño satasahassaṁ,",
  "atk-s0505a4:15_9": "aḷakarañño satasahassaṁ adaṁsu.",
  "atk-s0505a4:15_10": "Te tañca padesaṁ aññañca dviyojanamattanti sabbampi pañcayojanamattaṁ padesaṁ adaṁsu.",
  "atk-s0505a4:15_11": "Tesaṁ kira rajjasīmantare so padeso hoti.",
  "atk-s0505a4:15_12": "Amaccā tattha assamaṁ kāretvā sāvatthito ca aññampi dhanaṁ āharāpetvā gocaragāmaṁ nivesetvā agamaṁsu.",
  "atk-s0505a4:15_13": "Uñchena ca phalena cāti uñchācariyāya ca vanamūlaphalena ca.",
  "atk-s0505a4:15_14": "Tasmā vuttaṁ “tasseva upanissāya,",
  "atk-s0505a4:15_15": "gāmo ca vipulo ahū”ti.",
  "atk-s0505a4:16_0": "985.",
  "atk-s0505a4:16_1": "Tattha tassāti tassa godhāvarīkūlassa,",
  "atk-s0505a4:16_2": "tassa vā brāhmaṇassa upayogatthe cetaṁ sāmivacanaṁ,",
  "atk-s0505a4:16_3": "taṁ upanissāyāti attho.",
  "atk-s0505a4:16_4": "Tato jātena āyena,",
  "atk-s0505a4:16_5": "mahāyaññamakappayīti tasmiṁ gāme kasikammādinā satasahassaṁ āyo uppajji,",
  "atk-s0505a4:16_6": "taṁ gahetvā kuṭumbikā rañño assakassa santikaṁ agamaṁsu “sādiyatu devo āya”nti.",
  "atk-s0505a4:16_7": "So “nāhaṁ sādiyāmi,",
  "atk-s0505a4:16_8": "ācariyasseva upanethā”ti āha.",
  "atk-s0505a4:16_9": "Ācariyopi taṁ attano aggahetvā dānayaññaṁ akappayi.",
  "atk-s0505a4:16_10": "Evaṁ so saṁvacchare saṁvacchare dānamadāsi.",
  "atk-s0505a4:17_0": "986.Mahāyaññanti gāthāyattho –",
  "atk-s0505a4:17_1": "so evaṁ saṁvacchare saṁvacchare dānayaññaṁ yajanto ekasmiṁ saṁvacchare taṁ mahāyaññaṁ yajitvā tato gāmā nikkhamma puna pāvisi assamaṁ.",
  "atk-s0505a4:17_2": "Paviṭṭho ca paṇṇasālaṁ pavisitvā “suṭṭhu dinna”nti dānaṁ anumajjanto nisīdi.",
  "atk-s0505a4:17_3": "Evaṁ tasmiṁ paṭipaviṭṭhamhi taruṇāya brāhmaṇiyā ghare kammaṁ akātukāmāya “eso, brāhmaṇa,",
  "atk-s0505a4:17_4": "bāvarī godhāvarītīre anusaṁvaccharaṁ satasahassaṁ vissajjeti,",
  "atk-s0505a4:17_5": "gaccha tato pañcasatāni yācitvā dāsiṁ me ānehī”ti pesito añño āgañchi brāhmaṇoti.",
  "atk-s0505a4:18_0": "987-8.Ugghaṭṭapādoti maggagamanena ghaṭṭapādatalo,",
  "atk-s0505a4:18_1": "paṇhikāya vā paṇhikaṁ,",
  "atk-s0505a4:18_2": "gopphakena vā gopphakaṁ,",
  "atk-s0505a4:18_3": "jaṇṇukena vā jaṇṇukaṁ āhacca ghaṭṭapādo.",
  "atk-s0505a4:18_4": "Sukhañca kusalaṁ pucchīti sukhañca kusalañca pucchi “kacci te, brāhmaṇa, sukhaṁ,",
  "atk-s0505a4:18_5": "kacci kusala”nti.",
  "atk-s0505a4:19_0": "989-91.Anujānāhīti anumaññāhi saddahāhi.",
  "atk-s0505a4:19_1": "Sattadhāti sattavidhena.",
  "atk-s0505a4:19_2": "Abhisaṅkharitvāti gomayavanapupphakusatiṇādīni ādāya sīghaṁ sīghaṁ bāvarissa assamadvāraṁ gantvā gomayena",
  "atk-s0505a4:19_3": "bhūmiṁ upalimpitvā pupphāni vikiritvā tiṇāni santharitvā vāmapādaṁ kamaṇḍalūdakena dhovitvā sattapādamattaṁ",
  "atk-s0505a4:19_4": "gantvā attano pādatale parāmasanto evarūpaṁ kuhanaṁ katvāti vuttaṁ hoti.",
  "atk-s0505a4:19_5": "Bheravaṁ so akittayīti bhayajanakaṁ vacanaṁ akittayi,",
  "atk-s0505a4:19_6": "“sace me yācamānassā”ti imaṁ gāthamabhāsīti adhippāyo.",
  "atk-s0505a4:19_7": "Dukkhitoti domanassajāto.",
  "atk-s0505a4:20_0": "992-4.Ussussatīti tassa taṁ vacanaṁ kadāci saccaṁ bhaveyyāti maññamāno sussati.",
  "atk-s0505a4:20_1": "Devatāti assame adhivatthā devatā eva.",
  "atk-s0505a4:20_2": "Muddhani muddhapāte vāti muddhe vā muddhapāte vā.",
  "atk-s0505a4:21_0": "995-6.Bhotī carahi jānātīti bhotī ce jānāti.",
  "atk-s0505a4:21_1": "Muddhādhipātañcāti muddhapātañca.",
  "atk-s0505a4:21_2": "Ñāṇametthāti ñāṇaṁ me ettha.",
  "atk-s0505a4:22_0": "998.Purāti ekūnatiṁsavassavayakāle.",
  "atk-s0505a4:22_1": "Bāvaribrāhmaṇe pana godhāvarītīre vasamāne aṭṭhannaṁ vassānaṁ accayena buddho loke udapādi.",
  "atk-s0505a4:22_2": "Apaccoti anuvaṁso.",
  "atk-s0505a4:23_0": "999.Sabbābhiññābalappattoti sabbābhiññāya balappatto,",
  "atk-s0505a4:23_1": "sabbā vā abhiññāyo ca balāni ca patto.",
  "atk-s0505a4:23_2": "Vimuttoti ārammaṇaṁ katvā pavattiyā vimuttacitto.",
  "atk-s0505a4:24_0": "1001-3.Sokassāti soko assa.",
  "atk-s0505a4:24_1": "Pahūtapaññoti mahāpañño.",
  "atk-s0505a4:24_2": "Varabhūrimedhasoti uttamavipulapañño bhūte abhiratavarapañño vā.",
  "atk-s0505a4:24_3": "Vidhuroti vigatadhuro,",
  "atk-s0505a4:24_4": "appaṭimoti vuttaṁ hoti.",
  "atk-s0505a4:25_0": "1004-9.Mantapārageti vedapārage.",
  "atk-s0505a4:25_1": "Passavhoti passatha ajānatanti ajānantānaṁ.",
  "atk-s0505a4:25_2": "Lakkhaṇāti lakkhaṇāni.",
  "atk-s0505a4:25_3": "Byākkhātāti kathitāni,",
  "atk-s0505a4:25_4": "vitthāritānīti vuttaṁ hoti.",
  "atk-s0505a4:25_5": "Samattāti samattāni,",
  "atk-s0505a4:25_6": "paripuṇṇānīti vuttaṁ hoti.",
  "atk-s0505a4:25_7": "Dhammena manusāsatīti dhammena anusāsati.",
  "atk-s0505a4:26_0": "1011.Jātiṁ gottañca lakkhaṇanti “kīva ciraṁ jāto”ti mama jātiñca gottañca lakkhaṇañca.",
  "atk-s0505a4:26_1": "Mante sisseti mayā paricitavede ca mama sisse ca.",
  "atk-s0505a4:26_2": "Manasāyeva pucchathāti ime satta pañhe citteneva pucchatha.",
  "atk-s0505a4:27_0": "1013-8.Tissametteyyoti ekoyeva esa nāmagottavasena vutto.",
  "atk-s0505a4:27_1": "Dubhayoti ubho.",
  "atk-s0505a4:27_2": "Paccekagaṇinoti visuṁ visuṁ gaṇavanto.",
  "atk-s0505a4:27_3": "Pubbavāsanavāsitāti pubbe kassapassa bhagavato sāsane pabbajitvā.",
  "atk-s0505a4:27_4": "Gatapaccāgatavattapuññavāsanāya vāsitacittā.",
  "atk-s0505a4:27_5": "Puramāhissatinti māhissatināmikaṁ puraṁ,",
  "atk-s0505a4:27_6": "nagaranti vuttaṁ hoti.",
  "atk-s0505a4:27_7": "Tañca nagaraṁ paviṭṭhāti adhippāyo,",
  "atk-s0505a4:27_8": "evaṁ sabbattha.",
  "atk-s0505a4:27_9": "Gonaddhanti godhapurassa nāmaṁ.",
  "atk-s0505a4:27_10": "Vanasavhayanti pavananagaraṁ vuccati,",
  "atk-s0505a4:27_11": "“vanasāvatthi”nti eke.",
  "atk-s0505a4:27_12": "Evaṁ vanasāvatthito kosambiṁ,",
  "atk-s0505a4:27_13": "kosambito ca sāketaṁ anuppattānaṁ kira tesaṁ soḷasannaṁ jaṭilānaṁ chayojanamattā parisā ahosi.",
  "atk-s0505a4:28_0": "1019.",
  "atk-s0505a4:28_1": "Atha bhagavā “bāvarissa jaṭilā mahājanaṁ saṁvaḍḍhentā āgacchanti,",
  "atk-s0505a4:28_2": "na ca tāva nesaṁ indriyāni paripākaṁ gacchanti,",
  "atk-s0505a4:28_3": "nāpi ayaṁ deso sappāyo,",
  "atk-s0505a4:28_4": "magadhakhette pana tesaṁ pāsāṇakacetiyaṁ sappāyaṁ.",
  "atk-s0505a4:28_5": "Tatra hi mayi dhammaṁ desente mahājanassa dhammābhisamayo bhavissati,",
  "atk-s0505a4:28_6": "sabbanagarāni ca pavisitvā āgacchantā bahutarena janena āgamissantī”ti bhikkhusaṅghaparivuto sāvatthito rājagahābhimukho agamāsi.",
  "atk-s0505a4:28_7": "Tepi jaṭilā sāvatthiṁ āgantvā vihāraṁ pavisitvā “ko buddho,",
  "atk-s0505a4:28_8": "kuhiṁ buddho”ti vicinantā gandhakuṭimūlaṁ gantvā bhagavato padanikkhepaṁ disvā “rattassa hi ukkuṭikaṁ padaṁ bhave…pe…",
  "atk-s0505a4:28_9": "vivaṭṭacchadassa idamīdisaṁ pada”nti “sabbaññu buddho”ti niṭṭhaṁ gatā.",
  "atk-s0505a4:28_10": "Bhagavāpi anupubbena setabyakapilavatthuādīni nagarāni pavisitvā mahājanaṁ saṁvaḍḍhento pāsāṇakacetiyaṁ gato.",
  "atk-s0505a4:28_11": "Jaṭilāpi tāvadeva sāvatthito nikkhamitvā sabbāni tāni nagarāni pavisitvā pāsāṇakacetiyameva agamaṁsu.",
  "atk-s0505a4:28_12": "Tena vuttaṁ “kosambiñcāpi sāketaṁ,",
  "atk-s0505a4:28_13": "sāvatthiñca puruttamaṁ.",
  "atk-s0505a4:28_14": "Setabyaṁ kapilavatthu”ntiādi.",
  "atk-s0505a4:29_0": "1020.",
  "atk-s0505a4:29_1": "Tattha māgadhaṁ puranti magadhapuraṁ rājagahanti adhippāyo.",
  "atk-s0505a4:29_2": "Pāsāṇakaṁ cetiyanti mahato pāsāṇassa upari pubbe devaṭṭhānaṁ ahosi.",
  "atk-s0505a4:29_3": "Uppanne pana bhagavati vihāro jāto.",
  "atk-s0505a4:29_4": "So teneva purimavohārena “pāsāṇakaṁ cetiya”nti vuccati.",
  "atk-s0505a4:30_0": "1021.Tasitovudakanti te hi jaṭilā vegasā bhagavantaṁ anubandhamānā sāyaṁ gatamaggaṁ pāto,",
  "atk-s0505a4:30_1": "pāto gatamaggañca sāyaṁ gacchantā “ettha bhagavā”ti sutvā ativiya pītipāmojjajātā taṁ cetiyaṁ abhiruhiṁsu.",
  "atk-s0505a4:30_2": "Tena vuttaṁ “turitā pabbatamāruhu”nti.",
  "atk-s0505a4:31_0": "1024.Ekamantaṁ ṭhito haṭṭhoti tasmiṁ pāsāṇake cetiye sakkena māpitamahāmaṇḍape nisinnaṁ bhagavantaṁ disvā",
  "atk-s0505a4:31_1": "“kacci isayo khamanīya”ntiādinā nayena bhagavatā paṭisammodanīye kate “khamanīyaṁ bho gotamā”tiādīhi",
  "atk-s0505a4:31_2": "sayampi paṭisanthāraṁ katvā ajito jeṭṭhantevāsī ekamantaṁ ṭhito haṭṭhacitto hutvā manopañhe pucchi.",
  "atk-s0505a4:32_0": "1025.",
  "atk-s0505a4:32_1": "Tattha ādissāti “kativasso”ti evaṁ uddissa.",
  "atk-s0505a4:32_2": "Jammananti “amhākaṁ ācariyassa jātiṁ brūhī”ti pucchati.",
  "atk-s0505a4:32_3": "Pāraminti niṭṭhāgamanaṁ.",
  "atk-s0505a4:33_0": "1026-7.Vīsaṁvassasatanti vīsativassādhikaṁ vassasataṁ.",
  "atk-s0505a4:33_1": "Lakkhaṇeti mahāpurisalakkhaṇe.",
  "atk-s0505a4:33_2": "Etasmiṁ ito paresu ca itihāsādīsu anavayoti adhippāyo parapadaṁ vā ānetvā tesu pāramiṁ gatoti yojetabbaṁ.",
  "atk-s0505a4:33_3": "Pañcasatāni vācetīti pakatialasadummedhamāṇavakānaṁ pañcasatāni sayaṁ mante vāceti.",
  "atk-s0505a4:33_4": "Sadhammeti eke brāhmaṇadhamme,",
  "atk-s0505a4:33_5": "tevijjake pāvacaneti vuttaṁ hoti.",
  "atk-s0505a4:34_0": "1028.Lakkhaṇānaṁ pavicayanti lakkhaṇānaṁ vitthāraṁ,",
  "atk-s0505a4:34_1": "“katamāni tānissa gatte tīṇi lakkhaṇānī”ti pucchati.",
  "atk-s0505a4:35_0": "1030-31.Pucchañhīti pucchamānaṁ kametaṁ paṭibhāsatīti devādīsu kaṁ puggalaṁ etaṁ pañhavacanaṁ paṭibhāsatīti.",
  "atk-s0505a4:36_0": "1032-33.",
  "atk-s0505a4:36_1": "Evaṁ brāhmaṇo pañcannaṁ pañhānaṁ veyyākaraṇaṁ sutvā avasese dve pucchanto “muddhaṁ muddhādhipātañcā”ti āha.",
  "atk-s0505a4:36_2": "Athassa bhagavā te byākaronto “avijjā muddhā”ti gāthamāha.",
  "atk-s0505a4:36_3": "Tattha yasmā catūsu saccesu aññāṇabhūtā avijjā saṁsārassa sīsaṁ,",
  "atk-s0505a4:36_4": "tasmā “avijjā muddhā”ti āha.",
  "atk-s0505a4:36_5": "Yasmā ca arahattamaggavijjā attanā sahajātehi saddhāsatisamādhikattukamyatāchandavīriyehi samannāgatā",
  "atk-s0505a4:36_6": "indriyānaṁ ekarasaṭṭhabhāvamupagatattā taṁ muddhaṁ adhipāteti,",
  "atk-s0505a4:36_7": "tasmā “dhijjā muddhādhipātinī”tiādimāha.",
  "atk-s0505a4:37_0": "1034-8.Tato vedena mahatāti atha imaṁ pañhaveyyākaraṇaṁ sutvā uppannāya mahāpītiyā santhambhitvā alīnabhāvaṁ,",
  "atk-s0505a4:37_1": "kāyacittānaṁ udaggaṁ patvāti attho.",
  "atk-s0505a4:37_2": "Patitvā ca “bāvarī”ti imaṁ gāthamāha.",
  "atk-s0505a4:37_3": "Atha naṁ anukampamāno bhagavā “sukhito”ti gāthamāha.",
  "atk-s0505a4:37_4": "Vatvā ca “bāvarissa cā”ti sabbaññupavāraṇaṁ pavāresi.",
  "atk-s0505a4:37_5": "Tattha sabbesanti anavasesānaṁ soḷasasahassānaṁ.",
  "atk-s0505a4:37_6": "Tattha pucchi tathāgatanti tattha pāsāṇake cetiye,",
  "atk-s0505a4:37_7": "tattha vā parisāya,",
  "atk-s0505a4:37_8": "tesu vā pavāritesu ajito paṭhamaṁ pañhaṁ pucchīti.",
  "atk-s0505a4:37_9": "Sesaṁ sabbagāthāsu pākaṭamevāti.",
  "atk-s0505a4:38_0": "Paramatthajotikāya khuddaka-aṭṭhakathāya",
  "atk-s0505a4:39_0": "Suttanipāta-aṭṭhakathāya vatthugāthāvaṇṇanā niṭṭhitā.",
  "atk-s0505a4:40_0": "1. Ajitasuttavaṇṇanā",
  "atk-s0505a4:41_0": "1039.",
  "atk-s0505a4:41_1": "Tasmiṁ pana pañhe nivutoti paṭicchādito.",
  "atk-s0505a4:41_2": "Kissābhilepanaṁ brūsīti kiṁ assa lokassa abhilepanaṁ vadesi.",
  "atk-s0505a4:42_0": "1040.Vevicchā pamādā nappakāsatīti macchariyahetu ca pamādahetu ca nappakāsati.",
  "atk-s0505a4:42_1": "Macchariyaṁ hissa dānādiguṇehi pakāsituṁ na deti,",
  "atk-s0505a4:42_2": "pamādo sīlādīhi.",
  "atk-s0505a4:42_3": "Jappābhilepananti taṇhā assa lokassa makkaṭalepo viya makkaṭassa abhilepanaṁ.",
  "atk-s0505a4:42_4": "Dukkhanti jātiādikaṁ dukkhaṁ.",
  "atk-s0505a4:43_0": "1041.Savanti sabbadhi sotāti sabbesu rūpādiāyatanesu taṇhādikā sotā sandanti.",
  "atk-s0505a4:43_1": "Kiṁ nivāraṇanti tesaṁ kiṁ āvaraṇaṁ kā rakkhāti?",
  "atk-s0505a4:43_2": "Saṁvaraṁ brūhīti taṁ tesaṁ nivāraṇasaṅkhātaṁ saṁvaraṁ brūhi.",
  "atk-s0505a4:43_3": "Etena sāvasesappahānaṁ pucchati.",
  "atk-s0505a4:43_4": "Kena sotā pidhiyyareti kena dhammena ete sotā pidhiyyanti pacchijjanti.",
  "atk-s0505a4:43_5": "Etena anavasesappahānaṁ pucchati.",
  "atk-s0505a4:44_0": "1042.Sati tesaṁ nivāraṇanti vipassanāyuttā.",
  "atk-s0505a4:44_1": "Kusalānaṁ dhammānaṁ gatiyo samannesamānā sati tesaṁ sotānaṁ nivāraṇaṁ.",
  "atk-s0505a4:44_2": "Sotānaṁ saṁvaraṁ brūmīti tamevāhaṁ satiṁ sotānaṁ saṁvaraṁ brūmīti adhippāyo.",
  "atk-s0505a4:44_3": "Paññāyete pidhiyyareti rūpādīsu pana aniccatādipaṭivedhasādhikāya maggapaññāya ete sotā sabbaso pidhiyyantīti.",
  "atk-s0505a4:45_0": "1043.Paññā cevāti pañhagāthāya,",
  "atk-s0505a4:45_1": "yā cāyaṁ tayā vuttā paññā yā ca sati,",
  "atk-s0505a4:45_2": "yañca tadavasesaṁ nāmarūpaṁ,",
  "atk-s0505a4:45_3": "etaṁ sabbampi kattha nirujjhati,",
  "atk-s0505a4:45_4": "etaṁ me pañhaṁ puṭṭho brūhīti evaṁ saṅkhepattho veditabbo.",
  "atk-s0505a4:46_0": "1044.",
  "atk-s0505a4:46_1": "Vissajjanagāthāya panassa yasmā paññāsatiyo nāmeneva saṅgahaṁ gacchanti,",
  "atk-s0505a4:46_2": "tasmā tā visuṁ na vuttā.",
  "atk-s0505a4:46_3": "Ayamettha saṅkhepattho –",
  "atk-s0505a4:46_4": "yaṁ maṁ tvaṁ, ajita,",
  "atk-s0505a4:46_5": "etaṁ pañhaṁ apucchi “katthetaṁ uparujjhatī”ti,",
  "atk-s0505a4:46_6": "taṁ te yattha nāmañca rūpañca asesaṁ uparujjhati,",
  "atk-s0505a4:46_7": "taṁ vadanto vadāmi, tassa,",
  "atk-s0505a4:46_8": "tassa hi viññāṇassa nirodhena saheva apubbaṁ acarimaṁ etthetaṁ uparujjhati.",
  "atk-s0505a4:46_9": "Ettheva viññāṇanirodhe nirujjhati etaṁ,",
  "atk-s0505a4:46_10": "viññāṇanirodhā tassa nirodho hoti.",
  "atk-s0505a4:46_11": "Taṁ nātivattatīti vuttaṁ hoti.",
  "atk-s0505a4:47_0": "1045.",
  "atk-s0505a4:47_1": "Ettāvatā ca “dukkhamassa mahabbhaya”nti iminā pakāsitaṁ dukkhasaccaṁ,",
  "atk-s0505a4:47_2": "“yāni sotānī”ti iminā samudayasaccaṁ paññāyete pidhiyyareti iminā maggasaccaṁ,",
  "atk-s0505a4:47_3": "“asesaṁ uparujjhatī”ti iminā nirodhasaccanti evaṁ cattāri saccāni sutvāpi ariyabhūmiṁ anadhigato puna",
  "atk-s0505a4:47_4": "sekhāsekhapaṭipadaṁ pucchanto “ye ca saṅkhātadhammāse”ti gāthamāha.",
  "atk-s0505a4:47_5": "Tattha saṅkhātadhammāti aniccādivasena parivīmaṁsitadhammā,",
  "atk-s0505a4:47_6": "arahataṁ etaṁ adhivacanaṁ.",
  "atk-s0505a4:47_7": "Sekhāti sīlādīni sikkhamānā avasesā ariyapuggalā.",
  "atk-s0505a4:47_8": "Puthūti bahū sattajanā.",
  "atk-s0505a4:47_9": "Tesaṁ me nipako iriyaṁ puṭṭho pabrūhīti tesaṁ me sekhāsekhānaṁ nipako paṇḍito tvaṁ puṭṭho paṭipattiṁ brūhīti.",
  "atk-s0505a4:48_0": "1046.",
  "atk-s0505a4:48_1": "Athassa bhagavā yasmā sekhena kāmacchandanīvaraṇaṁ ādiṁ katvā sabbakilesā pahātabbā eva,",
  "atk-s0505a4:48_2": "tasmā “kāmesū”ti upaḍḍhagāthāya sekhapaṭipadaṁ dasseti.",
  "atk-s0505a4:48_3": "Tassattho –",
  "atk-s0505a4:48_4": "vatthu “kāmesu” kilesakāmena nābhigijjheyya kāyaduccaritādayo ca manaso āvilabhāvakare dhamme pajahanto manasā nāvilo siyāti.",
  "atk-s0505a4:48_5": "Yasmā pana asekho aniccādivasena sabbasaṅkhārādīnaṁ paritulitattā kusalo sabbadhammesu kāyānupassanāsatiādīhi",
  "atk-s0505a4:48_6": "ca sato sakkāyadiṭṭhiādīnaṁ bhinnattā bhikkhubhāvaṁ patto ca hutvā sabbiriyāpathesu paribbajati,",
  "atk-s0505a4:48_7": "tasmā “kusalo”ti upaḍḍhagāthāya asekhapaṭipadaṁ dasseti.",
  "atk-s0505a4:48_8": "Sesaṁ sabbattha pākaṭameva.",
  "atk-s0505a4:49_0": "Evaṁ bhagavā arahattanikūṭena desanaṁ niṭṭhāpesi,",
  "atk-s0505a4:49_1": "desanāpariyosāne ajito arahatte patiṭṭhāsi saddhiṁ antevāsisahassena,",
  "atk-s0505a4:49_2": "aññesañca anekasahassānaṁ dhammacakkhuṁ udapādi.",
  "atk-s0505a4:49_3": "Saha arahattappattiyā ca āyasmato ajitassa antevāsisahassassa ca ajinajaṭāvākacīrādīni antaradhāyiṁsu.",
  "atk-s0505a4:49_4": "Sabbeva iddhimayapattacīvaradharā,",
  "atk-s0505a4:49_5": "dvaṅgulakesā ehibhikkhū hutvā bhagavantaṁ namassamānā pañjalikā nisīdiṁsūti.",
  "atk-s0505a4:50_0": "Paramatthajotikāya khuddaka-aṭṭhakathāya",
  "atk-s0505a4:51_0": "Suttanipāta-aṭṭhakathāya ajitasuttavaṇṇanā niṭṭhitā.",
  "atk-s0505a4:52_0": "2. Tissametteyyasuttavaṇṇanā",
  "atk-s0505a4:53_0": "1047.Kodhasantussitoti tissametteyyasuttaṁ.",
  "atk-s0505a4:53_1": "Kā uppatti?",
  "atk-s0505a4:53_2": "Sabbasuttānaṁ pucchāvasikā eva uppatti.",
  "atk-s0505a4:53_3": "Te hi brāhmaṇā “katāvakāsā pucchavho”ti bhagavatā pavāritattā attano attano saṁsayaṁ pucchiṁsu.",
  "atk-s0505a4:53_4": "Puṭṭho puṭṭho ca tesaṁ bhagavā byākāsi.",
  "atk-s0505a4:53_5": "Evaṁ pucchāvasikānevetāni suttānīti veditabbāni.",
  "atk-s0505a4:54_0": "Niṭṭhite pana ajitapañhe “kathaṁ lokaṁ avekkhantaṁ,",
  "atk-s0505a4:54_1": "maccurājā na passatī”ti evaṁ mogharājā pucchituṁ ārabhi.",
  "atk-s0505a4:54_2": "Taṁ “na tāvassa indriyāni paripākaṁ gatānī”ti ñatvā bhagavā “tiṭṭha tvaṁ,",
  "atk-s0505a4:54_3": "mogharāja,",
  "atk-s0505a4:54_4": "añño pucchatū”ti paṭikkhipi.",
  "atk-s0505a4:54_5": "Tato tissametteyyo attano saṁsayaṁ pucchanto “kodhā”ti gāthamāha.",
  "atk-s0505a4:54_6": "Tattha kodha santussitoti ko idha tuṭṭho.",
  "atk-s0505a4:54_7": "Iñjitāti taṇhādiṭṭhivipphanditāni.",
  "atk-s0505a4:54_8": "Ubhantamabhiññāyāti ubho ante abhijānitvā.",
  "atk-s0505a4:54_9": "Mantā na lippatīti paññāya na lippati.",
  "atk-s0505a4:55_0": "1048-9.",
  "atk-s0505a4:55_1": "Tassetamatthaṁ byākaronto bhagavā “kāmesū”ti gāthādvayamāha.",
  "atk-s0505a4:55_2": "Tattha kāmesu brahmacariyavāti kāmanimittaṁ brahmacariyavā,",
  "atk-s0505a4:55_3": "kāmesu ādīnavaṁ disvā maggabrahmacariyena samannāgatoti vuttaṁ hoti.",
  "atk-s0505a4:55_4": "Ettāvatā santusitaṁ dasseti,",
  "atk-s0505a4:55_5": "“vītataṇho”tiādīhi aniñjitaṁ.",
  "atk-s0505a4:55_6": "Tattha saṅkhāya nibbutoti aniccādivasena dhamme vīmaṁsitvā rāgādinibbānena nibbuto.",
  "atk-s0505a4:55_7": "Sesaṁ tattha tattha vuttanayattā pākaṭameva.",
  "atk-s0505a4:56_0": "Evaṁ bhagavā imampi suttaṁ arahattanikūṭeneva desesi.",
  "atk-s0505a4:56_1": "Desanāpariyosāne ayampi brāhmaṇo arahatte patiṭṭhāsi saddhiṁ antevāsisahassena,",
  "atk-s0505a4:56_2": "aññesañca anekasahassānaṁ dhammacakkhuṁ udapādi.",
  "atk-s0505a4:56_3": "Sesaṁ pubbasadisamevāti.",
  "atk-s0505a4:57_0": "Paramatthajotikāya khuddaka-aṭṭhakathāya",
  "atk-s0505a4:58_0": "Suttanipāta-aṭṭhakathāya tissametteyyasuttavaṇṇanā niṭṭhitā.",
  "atk-s0505a4:59_0": "3. Puṇṇakasuttavaṇṇanā",
  "atk-s0505a4:60_0": "1050.Anejanti puṇṇakasuttaṁ.",
  "atk-s0505a4:60_1": "Imampi purimanayeneva mogharājānaṁ paṭikkhipitvā vuttaṁ.",
  "atk-s0505a4:60_2": "Tattha mūladassāvinti akusalamūlādidassāviṁ.",
  "atk-s0505a4:60_3": "Isayoti isināmakā jaṭilā.",
  "atk-s0505a4:60_4": "Yaññanti deyyadhammaṁ.",
  "atk-s0505a4:60_5": "Akappayiṁsūti pariyesanti.",
  "atk-s0505a4:61_0": "1051.Āsīsamānāti rūpādīni patthayamānā.",
  "atk-s0505a4:61_1": "Itthattanti itthabhāvañca patthayamānā,",
  "atk-s0505a4:61_2": "manussādibhāvaṁ icchantāti vuttaṁ hoti.",
  "atk-s0505a4:61_3": "Jaraṁ sitāti jaraṁ nissitā.",
  "atk-s0505a4:61_4": "Jarāmukhena cettha sabbavaṭṭadukkhaṁ vuttaṁ.",
  "atk-s0505a4:61_5": "Tena vaṭṭadukkhanissitā tato aparimuccamānā eva kappayiṁsūti dīpeti.",
  "atk-s0505a4:62_0": "1052.Kaccissu te bhagavā yaññapathe appamattā,",
  "atk-s0505a4:62_1": "atāruṁ jātiñca jarañca mārisāti ettha yaññoyeva yaññapatho.",
  "atk-s0505a4:62_2": "Idaṁ vuttaṁ hoti –",
  "atk-s0505a4:62_3": "kacci te yaññe appamattā hutvā yaññaṁ kappayantā vaṭṭadukkhamatariṁsūti.",
  "atk-s0505a4:63_0": "1053.Āsīsantīti rūpapaṭilābhādayo patthenti.",
  "atk-s0505a4:63_1": "Thomayantīti “suyiṭṭhaṁ suci dinna”ntiādinā nayena yaññādīni pasaṁsanti.",
  "atk-s0505a4:63_2": "Abhijappantīti rūpādipaṭilābhāya vācaṁ bhindanti.",
  "atk-s0505a4:63_3": "Juhantīti denti.",
  "atk-s0505a4:63_4": "Kāmābhijappanti paṭicca lābhanti rūpādipaṭilābhaṁ paṭicca punappunaṁ kāme eva abhijappanti,",
  "atk-s0505a4:63_5": "“aho vata amhākaṁ siyu”nti vadanti,",
  "atk-s0505a4:63_6": "taṇhañca tattha vaḍḍhentīti vuttaṁ hoti.",
  "atk-s0505a4:63_7": "Yājayogāti yāgādhimuttā.",
  "atk-s0505a4:63_8": "Bhavarāgarattāti evamimehi āsīsanādīhi bhavarāgeneva rattā,",
  "atk-s0505a4:63_9": "bhavarāgarattā vā hutvā etāni āsīsanādīni karontā nātariṁsu jātiādivaṭṭadukkhaṁ na uttariṁsūti.",
  "atk-s0505a4:64_0": "1054-5.Athakocarahīti atha idāni ko añño atārīti.",
  "atk-s0505a4:64_1": "Saṅkhāyāti ñāṇena vīmaṁsitvā.",
  "atk-s0505a4:64_2": "Paroparānīti parāni ca orāni ca,",
  "atk-s0505a4:64_3": "parattabhāvasakattabhāvādīni parāni ca orāni cāti vuttaṁ hoti.",
  "atk-s0505a4:64_4": "Vidhūmoti kāyaduccaritādidhūmavirahito.",
  "atk-s0505a4:64_5": "Anīghoti rāgādiīghavirahito.",
  "atk-s0505a4:64_6": "Atāri soti so evarūpo arahā jātijaraṁ atāri.",
  "atk-s0505a4:64_7": "Sesamettha pākaṭameva.",
  "atk-s0505a4:65_0": "Evaṁ bhagavā imampi suttaṁ arahattanikūṭeneva desesi.",
  "atk-s0505a4:65_1": "Desanāpariyosāne ayampi brāhmaṇo arahatte patiṭṭhāsi saddhiṁ antevāsisahassena,",
  "atk-s0505a4:65_2": "aññesañca anekasatānaṁ dhammacakkhuṁ udapādi.",
  "atk-s0505a4:65_3": "Sesaṁ vuttasadisamevāti.",
  "atk-s0505a4:66_0": "Paramatthajotikāya khuddaka-aṭṭhakathāya",
  "atk-s0505a4:67_0": "Suttanipāta-aṭṭhakathāya puṇṇakasuttavaṇṇanā niṭṭhitā.",
  "atk-s0505a4:68_0": "4. Mettagūsuttavaṇṇanā",
  "atk-s0505a4:69_0": "1056.Pucchāmitanti mettagusuttaṁ.",
  "atk-s0505a4:69_1": "Tattha maññāmi taṁ vedaguṁ bhāvitattanti “ayaṁ vedagū”ti ca “bhāvitatto”ti ca evaṁ taṁ maññāmi.",
  "atk-s0505a4:70_0": "1057.Apucchasīti ettha a-iti padapūraṇamatte nipāto,",
  "atk-s0505a4:70_1": "pucchasicceva attho.",
  "atk-s0505a4:70_2": "Pavakkhāmi yathā pajānanti yathā pajānanto ācikkhati,",
  "atk-s0505a4:70_3": "evaṁ ācikkhissāmi.",
  "atk-s0505a4:70_4": "Upadhinidānā pabhavanti dukkhāti taṇhādiupadhinidānā jātiādidukkhavisesā pabhavanti.",
  "atk-s0505a4:71_0": "1058.",
  "atk-s0505a4:71_1": "Evaṁ upadhinidānato pabhavantesu dukkhesu –",
  "atk-s0505a4:71_2": "yo ve avidvāti gāthā.",
  "atk-s0505a4:71_3": "Tattha pajānanti saṅkhāre aniccādivasena jānanto.",
  "atk-s0505a4:71_4": "Dukkhassajātippabhavānupassīti vaṭṭadukkhassa jātikāraṇaṁ “upadhī”ti anupassanto.",
  "atk-s0505a4:72_0": "1059.Sokapariddavañcāti sokañca paridevañca.",
  "atk-s0505a4:72_1": "Tathā hi te vidito esa dhammoti yathā yathā sattā jānanti,",
  "atk-s0505a4:72_2": "tathā tathā paññāpanavasena vidito esa dhammoti.",
  "atk-s0505a4:73_0": "1060-61.Kittayissāmi te dhammanti nibbānadhammaṁ nibbānagāminipaṭipadādhammañca te desayissāmi.",
  "atk-s0505a4:73_1": "Diṭṭhe dhammeti diṭṭhe dukkhādidhamme,",
  "atk-s0505a4:73_2": "imasmiṁyeva vā attabhāve.",
  "atk-s0505a4:73_3": "Anītihanti attapaccakkhaṁ.",
  "atk-s0505a4:73_4": "Yaṁ viditvāti yaṁ dhammaṁ “sabbe saṅkhārā aniccā”tiādinā nayena sammasanto viditvā.",
  "atk-s0505a4:73_5": "Tañcāhaṁ abhinandāmīti taṁ vuttapakāradhammajotakaṁ tava vacanaṁ ahaṁ patthayāmi.",
  "atk-s0505a4:73_6": "Dhammamuttamanti tañca dhammamuttamaṁ abhinandāmīti.",
  "atk-s0505a4:74_0": "1062.Uddhaṁadho tiriyañcāpi majjheti ettha uddhanti anāgataddhā vuccati,",
  "atk-s0505a4:74_1": "adhoti atītaddhā,",
  "atk-s0505a4:74_2": "tiriyañcāpi majjheti paccuppannaddhā.",
  "atk-s0505a4:74_3": "Etesu nandiñca nivesanañca,",
  "atk-s0505a4:74_4": "panujja viññāṇanti etesu uddhādīsu taṇhañca diṭṭhinivesanañca abhisaṅkhāraviññāṇañca panudehi,",
  "atk-s0505a4:74_5": "panuditvā ca bhave na tiṭṭhe,",
  "atk-s0505a4:74_6": "evaṁ sante duvidhepi bhave na tiṭṭheyya.",
  "atk-s0505a4:74_7": "Evaṁ tāva panujjasaddassa panudehīti imasmiṁ atthavikappe sambandho,",
  "atk-s0505a4:74_8": "panuditvāti etasmiṁ pana atthavikappe bhave na tiṭṭheti ayameva sambandho.",
  "atk-s0505a4:74_9": "Etāni nandinivesanaviññāṇāni panuditvā duvidhepi bhave na tiṭṭheyyāti vuttaṁ hoti.",
  "atk-s0505a4:75_0": "1063-4.",
  "atk-s0505a4:75_1": "Etāni vinodetvā bhave atiṭṭhanto eso –",
  "atk-s0505a4:75_2": "evaṁvihārīti gāthā.",
  "atk-s0505a4:75_3": "Tattha idhevāti imasmiṁyeva sāsane,",
  "atk-s0505a4:75_4": "imasmiṁyeva vā attabhāve.",
  "atk-s0505a4:75_5": "Sukittitaṁ gotamanūpadhīkanti ettha anupadhikanti nibbānaṁ.",
  "atk-s0505a4:75_6": "Taṁ sandhāya bhagavantaṁ ālapanto āha –",
  "atk-s0505a4:75_7": "“sukittitaṁ gotamanūpadhīka”nti.",
  "atk-s0505a4:76_0": "1065.",
  "atk-s0505a4:76_1": "Na kevalaṁ dukkhameva pahāsi –",
  "atk-s0505a4:76_2": "te cāpīti gāthā.",
  "atk-s0505a4:76_3": "Tattha aṭṭhitanti sakkaccaṁ, sadā vā.",
  "atk-s0505a4:76_4": "Taṁ taṁ namassāmīti tasmā taṁ namassāmi.",
  "atk-s0505a4:76_5": "Sameccāti upagantvā.",
  "atk-s0505a4:76_6": "Nāgāti bhagavantaṁ ālapanto āha.",
  "atk-s0505a4:77_0": "1066.",
  "atk-s0505a4:77_1": "Idāni taṁ bhagavā “addhā hi bhagavā pahāsi dukkha”nti evaṁ tena brāhmaṇena viditopi attānaṁ anupanetvāva",
  "atk-s0505a4:77_2": "pahīnadukkhena puggalena ovadanto “yaṁ brāhmaṇa”nti gāthamāha.",
  "atk-s0505a4:77_3": "Tassattho –",
  "atk-s0505a4:77_4": "yaṁ tvaṁ abhijānanto “ayaṁ bāhitapāpattā brāhmaṇo,",
  "atk-s0505a4:77_5": "vedehi gatattā vedagū,",
  "atk-s0505a4:77_6": "kiñcanābhāvena akiñcano,",
  "atk-s0505a4:77_7": "kāmesu ca bhavesu ca asattattā kāmabhave asatto”ti jaññā jāneyyāsi.",
  "atk-s0505a4:77_8": "Addhā hi so imaṁ oghaṁ atāri,",
  "atk-s0505a4:77_9": "tiṇṇo ca pāraṁ akhilo akaṅkho.",
  "atk-s0505a4:78_0": "1067.",
  "atk-s0505a4:78_1": "Kiñca bhiyyo –",
  "atk-s0505a4:78_2": "vidvā ca yoti gāthā.",
  "atk-s0505a4:78_3": "Tattha idhāti imasmiṁ sāsane,",
  "atk-s0505a4:78_4": "attabhāve vā.",
  "atk-s0505a4:78_5": "Visajjāti vossajjitvā.",
  "atk-s0505a4:78_6": "Sesaṁ sabbattha pākaṭameva.",
  "atk-s0505a4:79_0": "Evaṁ bhagavā imampi suttaṁ arahattanikūṭeneva desesi.",
  "atk-s0505a4:79_1": "Desanāpariyosāne ca vuttasadiso eva dhammābhisamayo ahosīti.",
  "atk-s0505a4:80_0": "Paramatthajotikāya khuddaka-aṭṭhakathāya",
  "atk-s0505a4:81_0": "Suttanipāta-aṭṭhakathāya mettagūsuttavaṇṇanā niṭṭhitā.",
  "atk-s0505a4:82_0": "5. Dhotakasuttavaṇṇanā",
  "atk-s0505a4:83_0": "1068-9.Pucchāmitanti dhotakasuttaṁ.",
  "atk-s0505a4:83_1": "Tattha vācābhikaṅkhāmīti vācaṁ abhikaṅkhāmi.",
  "atk-s0505a4:83_2": "Sikkhe nibbānamattanoti attano rāgādīnaṁ nibbānatthāya adhisīlādīni sikkheyya.",
  "atk-s0505a4:83_3": "Itoti mama mukhato.",
  "atk-s0505a4:84_0": "1070.",
  "atk-s0505a4:84_1": "Evaṁ vutte attamano dhotako bhagavantaṁ abhitthavamāno kathaṁkathāpamokkhaṁ yācanto “passāmaha”nti gāthamāha.",
  "atk-s0505a4:84_2": "Tattha passāmahaṁ devamanussaloketi passāmi ahaṁ devamanussaloke.",
  "atk-s0505a4:84_3": "Taṁ taṁ namassāmīti taṁ evarūpaṁ namassāmi.",
  "atk-s0505a4:84_4": "Pamuñcāti pamocehi.",
  "atk-s0505a4:85_0": "1071.",
  "atk-s0505a4:85_1": "Athassa bhagavā attādhīnameva kathaṁkathāpamokkhaṁ oghataraṇamukhena dassento “nāha”nti gāthamāha.",
  "atk-s0505a4:85_2": "Tattha nāhaṁ sahissāmīti ahaṁ na sahissāmi na sakkhissāmi,",
  "atk-s0505a4:85_3": "na vāyamissāmīti vuttaṁ hoti.",
  "atk-s0505a4:85_4": "Pamocanāyāti pamācetuṁ.",
  "atk-s0505a4:85_5": "Kathaṁkathinti sakaṅkhaṁ.",
  "atk-s0505a4:85_6": "Taresīti tareyyāsi.",
  "atk-s0505a4:86_0": "1072-5.",
  "atk-s0505a4:86_1": "Evaṁ vutte attamanataro dhotako bhagavantaṁ abhitthavamāno anusāsaniṁ yācanto “anusāsa brahme”ti gāthamāha.",
  "atk-s0505a4:86_2": "Tattha brahmāti seṭṭhavacanametaṁ.",
  "atk-s0505a4:86_3": "Tena bhagavantaṁ āmantayamāno āha –",
  "atk-s0505a4:86_4": "“anusāsa brahme”ti.",
  "atk-s0505a4:86_5": "Vivekadhammanti sabbasaṅkhāravivekanibbānadhammaṁ.",
  "atk-s0505a4:86_6": "Abyāpajjamānoti nānappakārataṁ anāpajjamāno.",
  "atk-s0505a4:86_7": "Idheva santoti idheva samāno.",
  "atk-s0505a4:86_8": "Asitoti anissito.",
  "atk-s0505a4:86_9": "Ito parā dve gāthā mettagusutte vuttanayā eva.",
  "atk-s0505a4:86_10": "Kevalañhi tattha dhammaṁ,",
  "atk-s0505a4:86_11": "idha santinti ayaṁ viseso.",
  "atk-s0505a4:86_12": "Tatiyagāthāyapi pubbaḍḍhaṁ tattha vutanayameva aparaḍḍhe saṅgoti sajjanaṭṭhānaṁ,",
  "atk-s0505a4:86_13": "laggananti vuttaṁ hoti.",
  "atk-s0505a4:86_14": "Sesaṁ sabbattha pākaṭameva.",
  "atk-s0505a4:87_0": "Evaṁ bhagavā imampi suttaṁ arahattanikūṭeneva desesi.",
  "atk-s0505a4:87_1": "Desanāpariyosāne ca vuttasadiso eva dhammābhisamayo ahosīti.",
  "atk-s0505a4:88_0": "Paramatthajotikāya khuddaka-aṭṭhakathāya",
  "atk-s0505a4:89_0": "Suttanipāta-aṭṭhakathāya dhotakasuttavaṇṇanā niṭṭhitā.",
  "atk-s0505a4:90_0": "6. Upasīvasuttavaṇṇanā",
  "atk-s0505a4:91_0": "1076.Ekoahanti upasīvasuttaṁ.",
  "atk-s0505a4:91_1": "Tattha mahantamoghanti mahantaṁ oghaṁ.",
  "atk-s0505a4:91_2": "Anissitoti puggalaṁ vā dhammaṁ vā anissito.",
  "atk-s0505a4:91_3": "No visahāmīti na sakkomi.",
  "atk-s0505a4:91_4": "Ārammaṇanti nissayaṁ.",
  "atk-s0505a4:91_5": "Yaṁ nissitoti yaṁ puggalaṁ vā dhammaṁ vā nissito.",
  "atk-s0505a4:92_0": "1077.",
  "atk-s0505a4:92_1": "Idāni yasmā so brāhmaṇo ākiñcaññāyatanalābhī tañca santampi nissayaṁ na jānāti,",
  "atk-s0505a4:92_2": "tenassa bhagavā tañca nissayaṁ uttari ca niyyānapathaṁ dassento “ākiñcañña”nti gāthamāha.",
  "atk-s0505a4:92_3": "Tattha pekkhamānoti taṁ ākiñcaññāyatanasamāpattiṁ sato samāpajjitvā vuṭṭhahitvā ca aniccādivasena passamāno.",
  "atk-s0505a4:92_4": "Natthīti nissāyāti taṁ “natthi kiñcī”ti pavattasamāpattiṁ ārammaṇaṁ katvā.",
  "atk-s0505a4:92_5": "Tarassu oghanti tato pabhuti pavattāya vipassanāya yathānurūpaṁ catubbidhampi oghaṁ tarassu.",
  "atk-s0505a4:92_6": "Kathāhīti kathaṁkathāhi.",
  "atk-s0505a4:92_7": "Taṇhakkhayaṁ nattamahābhipassāti rattindivaṁ nibbānaṁ vibhūtaṁ katvā passa.",
  "atk-s0505a4:92_8": "Etenassa diṭṭhadhammasukhavihāraṁ katheti.",
  "atk-s0505a4:93_0": "1078-9.",
  "atk-s0505a4:93_1": "Idāni “kāme pahāyā”ti sutvā vikkhambhanavasena attanā pahīne kāme sampassamāno “sabbesū”ti gāthamāha.",
  "atk-s0505a4:93_2": "Tattha hitvā maññanti aññaṁ tato heṭṭhā chabbidhampi samāpattiṁ hitvā.",
  "atk-s0505a4:93_3": "Saññāvimokkhe parameti sattasu saññāvimokkhesu uttame ākiñcaññāyatane.",
  "atk-s0505a4:93_4": "Tiṭṭhe nuso tattha anānuyāyīti so puggalo tattha ākiñcaññāyatanabrahmaloke avigacchamāno tiṭṭheyya nūti pucchati.",
  "atk-s0505a4:93_5": "Athassa bhagavā saṭṭhikappasahassamattaṁyeva ṭhānaṁ anujānanto tatiyagāthamāha.",
  "atk-s0505a4:94_0": "1080.",
  "atk-s0505a4:94_1": "Evaṁ tassa tattha ṭhānaṁ sutvā idānissa sassatucchedabhāvaṁ pucchanto “tiṭṭhe ce”ti gāthamāha.",
  "atk-s0505a4:94_2": "Tattha pūgampi vassānanti anekasaṅkhyampi vassānaṁ,",
  "atk-s0505a4:94_3": "gaṇarāsinti attho.",
  "atk-s0505a4:94_4": "“Pūgampi vassānī”tipi pāṭho,",
  "atk-s0505a4:94_5": "tattha vibhattibyattayena sāmivacanassa paccattavacanaṁ kattabbaṁ,",
  "atk-s0505a4:94_6": "pūganti vā etassa bahūnīti attho vattabbo.",
  "atk-s0505a4:94_7": "“Pūgānī”ti vāpi paṭhanti,",
  "atk-s0505a4:94_8": "purimapāṭhoyeva sabbasundaro.",
  "atk-s0505a4:94_9": "Tattheva so sīti siyā vimuttoti so puggalo tatthevākiñcaññāyatane nānādukkhehi vimutto sītibhāvappatto bhaveyya,",
  "atk-s0505a4:94_10": "nibbānappatto sassato hutvā tiṭṭheyyāti adhippāyo.",
  "atk-s0505a4:94_11": "Cavetha viññāṇaṁ tathāvidhassāti udāhu tathāvidhassa viññāṇaṁ anupādāya parinibbāyeyyāti ucchedaṁ pucchati,",
  "atk-s0505a4:94_12": "paṭisandhiggahaṇatthaṁ vāpi bhaveyyāti paṭisandhimpi tassa pucchati.",
  "atk-s0505a4:95_0": "1081.",
  "atk-s0505a4:95_1": "Athassa bhagavā ucchedasassataṁ anupagamma tattha uppannassa ariyasāvakassa anupādāya parinibbānaṁ dassento “accī yathā”ti gāthamāha.",
  "atk-s0505a4:95_2": "Tattha atthaṁ paletīti atthaṁ gacchati.",
  "atk-s0505a4:95_3": "Na upeti saṅkhanti “asukaṁ nāma disaṁ gato”ti vohāraṁ na gacchati.",
  "atk-s0505a4:95_4": "Evaṁ munī nāmakāyā vimuttoti evaṁ tattha uppanno sekkhamuni pakatiyā pubbeva rūpakāyā vimutto tattha",
  "atk-s0505a4:95_5": "catutthamaggaṁ nibbattetvā dhammakāyassa pariññātattā puna nāmakāyāpi vimutto ubhatobhāgavimutto khīṇāsavo",
  "atk-s0505a4:95_6": "hutvā anupādāparinibbānasaṅkhātaṁ atthaṁ paleti,",
  "atk-s0505a4:95_7": "na upeti saṅkhaṁ “khattiyo vā brāhmaṇo vā”ti evamādikaṁ.",
  "atk-s0505a4:96_0": "1082.",
  "atk-s0505a4:96_1": "Idāni “atthaṁ paletī”ti sutvā tassa yoniso atthaṁ asallakkhento “atthaṅgato so”ti gāthamāha.",
  "atk-s0505a4:96_2": "Tassattho –",
  "atk-s0505a4:96_3": "so atthaṅgato udāhu natthi,",
  "atk-s0505a4:96_4": "udāhu ve sassatiyā sassatabhāvena arogo avipariṇāmadhammo soti evaṁ taṁ me munī sādhu viyākarohi.",
  "atk-s0505a4:96_5": "Kiṁ kāraṇaṁ?",
  "atk-s0505a4:96_6": "Tathā hi te vidito esa dhammoti.",
  "atk-s0505a4:97_0": "1083.",
  "atk-s0505a4:97_1": "Athassa bhagavā tathā avattabbataṁ dassento “atthaṅgatassā”ti gāthamāha.",
  "atk-s0505a4:97_2": "Tattha atthaṅgatassāti anupādāparinibbutassa.",
  "atk-s0505a4:97_3": "Na pamāṇamatthīti rūpādippamāṇaṁ natthi.",
  "atk-s0505a4:97_4": "Yena naṁ vajjunti yena rāgādinā naṁ vadeyyuṁ.",
  "atk-s0505a4:97_5": "Sabbesu dhammesūti sabbesu khandhādidhammesu.",
  "atk-s0505a4:97_6": "Sesaṁ sabbattha pākaṭameva.",
  "atk-s0505a4:98_0": "Evaṁ bhagavā imaṁ suttaṁ arahattanikūṭeneva desesi.",
  "atk-s0505a4:98_1": "Desanāpariyosāne ca vuttasadiso eva dhammābhisamayo ahosīti.",
  "atk-s0505a4:99_0": "Paramatthajotikāya khuddaka-aṭṭhakathāya",
  "atk-s0505a4:100_0": "Suttanipāta-aṭṭhakathāya upasīvasuttavaṇṇanā niṭṭhitā.",
  "atk-s0505a4:101_0": "7. Nandasuttavaṇṇanā",
  "atk-s0505a4:102_0": "1084-5.Santiloketi nandasuttaṁ.",
  "atk-s0505a4:102_1": "Tattha paṭhamagāthāya attho –",
  "atk-s0505a4:102_2": "loke khattiyādayo janā ājīvakanigaṇṭhādike sandhāya “santi munayo”ti vadanti,",
  "atk-s0505a4:102_3": "tayidaṁ kathaṁsūti kiṁ nu kho te samāpattiñāṇādinā ñāṇena uppannattā ñāṇūpapannaṁ no muniṁ vadanti,",
  "atk-s0505a4:102_4": "evaṁvidhaṁ nu vadanti,",
  "atk-s0505a4:102_5": "udāhu ve nānappakārakena lūkhajīvitasaṅkhātena jīvitenūpapannanti athassa bhagavā tadubhayaṁ paṭikkhipitvā muniṁ dassento “na diṭṭhiyā”ti gāthamāha.",
  "atk-s0505a4:103_0": "1086-7.",
  "atk-s0505a4:103_1": "Idāni “diṭṭhādīhi suddhī”ti vadantānaṁ vāde kaṅkhāpahānatthaṁ “ye kecime”ti pucchati.",
  "atk-s0505a4:103_2": "Tattha anekarūpenāti kotūhalamaṅgalādinā.",
  "atk-s0505a4:103_3": "Tattha yatā carantāti tattha sakāya diṭṭhiyā guttā viharantā.",
  "atk-s0505a4:103_4": "Athassa tathā suddhiabhāvaṁ dīpento bhagavā dutiyaṁ gāthamāha.",
  "atk-s0505a4:104_0": "1088-90.",
  "atk-s0505a4:104_1": "Evaṁ “nātariṁsū”ti sutvā idāni yo atari,",
  "atk-s0505a4:104_2": "taṁ sotukāmo “ye kecime”ti pucchati.",
  "atk-s0505a4:104_3": "Athassa bhagavā oghatiṇṇamukhena jātijarātiṇṇe dassento tatiyaṁ gāthamāha.",
  "atk-s0505a4:104_4": "Tattha nivutāti ovuṭā pariyonaddhā.",
  "atk-s0505a4:104_5": "Yesīdhāti yesu idha.",
  "atk-s0505a4:104_6": "Ettha ca su-iti nipātamattaṁ.",
  "atk-s0505a4:104_7": "Taṇhaṁ pariññāyāti tīhi pariññāhi taṇhaṁ parijānitvā.",
  "atk-s0505a4:104_8": "Sesaṁ sabbattha pubbe vuttanayattā pākaṭameva.",
  "atk-s0505a4:105_0": "Evaṁ bhagavā arahattanikūṭeneva desanaṁ niṭṭhāpesi,",
  "atk-s0505a4:105_1": "desanāpariyosāne pana nando bhagavato bhāsitaṁ abhinandamāno “etābhinandāmī”ti gāthamāha.",
  "atk-s0505a4:105_2": "Idhāpi ca pubbe vuttasadiso eva dhammābhisamayo ahosīti.",
  "atk-s0505a4:106_0": "Paramatthajotikāya khuddaka-aṭṭhakathāya",
  "atk-s0505a4:107_0": "Suttanipāta-aṭṭhakathāya nandasuttavaṇṇanā niṭṭhitā.",
  "atk-s0505a4:108_0": "8. Hemakasuttavaṇṇanā",
  "atk-s0505a4:109_0": "1091-4.Yeme pubbeti hemakasuttaṁ.",
  "atk-s0505a4:109_1": "Tattha ye me pubbe viyākaṁsūti ye bāvariādayo pubbe mayhaṁ sakaṁ laddhiṁ viyākaṁsu.",
  "atk-s0505a4:109_2": "Huraṁ gotamasāsanāti gotamasāsanā pubbataraṁ.",
  "atk-s0505a4:109_3": "Sabbaṁ taṁ takkavaḍḍhananti sabbaṁ taṁ kāmavitakkādivaḍḍhanaṁ.",
  "atk-s0505a4:109_4": "Taṇhānigghātananti taṇhāvināsanaṁ.",
  "atk-s0505a4:109_5": "Athassa bhagavā taṁ dhammaṁ ācikkhanto “idhā”ti gāthādvayamāha.",
  "atk-s0505a4:109_6": "Tattha etadaññāya ye satāti etaṁ nibbānapadamaccutaṁ “sabbe saṅkhārā aniccā”tiādinā nayena vipassantā",
  "atk-s0505a4:109_7": "anupubbena jānitvā ye kāyānupassanāsatiādīhi satā.",
  "atk-s0505a4:109_8": "Diṭṭhadhammābhinibbutāti viditadhammattā,",
  "atk-s0505a4:109_9": "diṭṭhadhammattā,",
  "atk-s0505a4:109_10": "rāgādinibbānena ca abhinibbutā.",
  "atk-s0505a4:109_11": "Sesaṁ sabbattha pākaṭameva.",
  "atk-s0505a4:110_0": "Evaṁ bhagavā imampi suttaṁ arahattanikūṭeneva desesi.",
  "atk-s0505a4:110_1": "Desanāpariyosāne ca pubbasadiso eva dhammābhisamayo ahosīti.",
  "atk-s0505a4:111_0": "Paramatthajotikāya khuddaka-aṭṭhakathāya",
  "atk-s0505a4:112_0": "Suttanipāta-aṭṭhakathāya hemakasuttavaṇṇanā niṭṭhitā.",
  "atk-s0505a4:113_0": "9. Todeyyasuttavaṇṇanā",
  "atk-s0505a4:114_0": "1095.Yasmiṁkāmāti todeyyasuttaṁ.",
  "atk-s0505a4:114_1": "Tattha vimokkho tassa kīdisoti tassa kīdiso vimokkho icchitabboti pucchati.",
  "atk-s0505a4:114_2": "Idāni tassa aññavimokkhābhāvaṁ dassento bhagavā dutiyaṁ gāthamāha.",
  "atk-s0505a4:114_3": "Tattha vimokkho tassa nāparoti tassa añño vimokkho natthi.",
  "atk-s0505a4:115_0": "1097-8.",
  "atk-s0505a4:115_1": "Evaṁ “taṇhakkhayo eva vimokkho”ti vuttepi tamatthaṁ asallakkhento “nirāsaso so uda āsasāno”ti puna pucchati.",
  "atk-s0505a4:115_2": "Tattha uda paññakappīti udāhu samāpattiñāṇādinā ñāṇena taṇhākappaṁ vā diṭṭhikappaṁ vā kappayati.",
  "atk-s0505a4:115_3": "Athassa bhagavā taṁ ācikkhanto dutiyaṁ gāthamāha.",
  "atk-s0505a4:115_4": "Tattha kāmabhaveti kāme ca bhave ca.",
  "atk-s0505a4:115_5": "Sesaṁ sabbattha pākaṭameva.",
  "atk-s0505a4:116_0": "Evaṁ bhagavā imampi suttaṁ arahattanikūṭeneva desesi.",
  "atk-s0505a4:116_1": "Desanāpariyosāne ca pubbasadiso eva dhammābhisamayo ahosīti.",
  "atk-s0505a4:117_0": "Paramatthajotikāya khuddaka-aṭṭhakathāya",
  "atk-s0505a4:118_0": "Suttanipāta-aṭṭhakathāya todeyyasuttavaṇṇanā niṭṭhitā.",
  "atk-s0505a4:119_0": "10. Kappasuttavaṇṇanā",
  "atk-s0505a4:120_0": "1099.Majjhesarasminti kappasuttaṁ.",
  "atk-s0505a4:120_1": "Tattha majjhe sarasminti purimapacchimakoṭipaññāṇābhāvato majjhabhūte saṁsāreti vuttaṁ hoti.",
  "atk-s0505a4:120_2": "Tiṭṭhatanti tiṭṭhamānānaṁ.",
  "atk-s0505a4:120_3": "Yathāyidaṁ nāparaṁ siyāti yathā idaṁ dukkhaṁ puna na bhaveyya.",
  "atk-s0505a4:121_0": "1101-2.",
  "atk-s0505a4:121_1": "Athassa bhagavā tamatthaṁ byākaronto tisso gāthāyo abhāsi.",
  "atk-s0505a4:121_2": "Tattha akiñcananti kiñcanapaṭipakkhaṁ.",
  "atk-s0505a4:121_3": "Anādānanti ādānapaṭipakkhaṁ,",
  "atk-s0505a4:121_4": "kiñcanādānavūpasamanti vuttaṁ hoti.",
  "atk-s0505a4:121_5": "Anāparanti aparapaṭibhāgadīpavirahitaṁ,",
  "atk-s0505a4:121_6": "seṭṭhanti vuttaṁ hoti.",
  "atk-s0505a4:121_7": "Na te mārassa paddhagūti te mārassa paddhacarā paricārakā sissā na honti.",
  "atk-s0505a4:121_8": "Sesaṁ sabbattha pākaṭameva.",
  "atk-s0505a4:122_0": "Evaṁ bhagavā imampi suttaṁ arahattanikūṭeneva desesi desanāpariyosāne ca pubbasadiso eva dhammābhisamayo ahosīti.",
  "atk-s0505a4:123_0": "Paramatthajotikāya khuddaka-aṭṭhakathāya",
  "atk-s0505a4:124_0": "Suttanipāta-aṭṭhakathāya kappasuttavaṇṇanā niṭṭhitā.",
  "atk-s0505a4:125_0": "11. Jatukaṇṇisuttavaṇṇanā",
  "atk-s0505a4:126_0": "1103-4.Sutvānahanti jatukaṇṇisuttaṁ.",
  "atk-s0505a4:126_1": "Tattha sutvānahaṁ vīramakāmakāminti ahaṁ “itipi so bhagavā”tiādinā nayena vīraṁ kāmānaṁ akāmanato akāmakāmiṁ buddhaṁ sutvā.",
  "atk-s0505a4:126_2": "Akāmamāgamanti nikkāmaṁ bhagavantaṁ pucchituṁ āgatomhi.",
  "atk-s0505a4:126_3": "Sahajanettāti sahajātasabbaññutaññāṇacakkhu.",
  "atk-s0505a4:126_4": "Yathātacchanti yathātathaṁ.",
  "atk-s0505a4:126_5": "Brūhi meti puna yācanto bhaṇati.",
  "atk-s0505a4:126_6": "Yācanto hi sahassakkhattumpi bhaṇeyya,",
  "atk-s0505a4:126_7": "ko pana vādo dvikkhattuṁ.",
  "atk-s0505a4:126_8": "Tejī tejasāti tejena samannāgato tejasā abhibhuyya.",
  "atk-s0505a4:126_9": "Yamahaṁ vijaññaṁ jātijarāya idha vippahānanti yamahaṁ jātijarānaṁ pahānabhūtaṁ dhammaṁ idheva jāneyyaṁ.",
  "atk-s0505a4:127_0": "1105-7.",
  "atk-s0505a4:127_1": "Athassa bhagavā taṁ dhammamācikkhanto tisso gāthāyo abhāsi.",
  "atk-s0505a4:127_2": "Tattha nekkhammaṁ daṭṭhu khematoti nibbānañca nibbānagāminiñca paṭipadaṁ “khema”nti disvā.",
  "atk-s0505a4:127_3": "Uggahitanti taṇhādiṭṭhivasena gahitaṁ.",
  "atk-s0505a4:127_4": "Nirattaṁ vāti nirassitabbaṁ vā,",
  "atk-s0505a4:127_5": "muñcitabbanti vuttaṁ hoti.",
  "atk-s0505a4:127_6": "Mā te vijjitthāti mā te ahosi.",
  "atk-s0505a4:127_7": "Kiñcananti rāgādikiñcanaṁ vāpi te mā vijjittha.",
  "atk-s0505a4:127_8": "Pubbeti atīte saṅkhāre ārabbha uppannakilesā.",
  "atk-s0505a4:127_9": "Brāhmaṇāti bhagavā jatukaṇṇiṁ ālapati.",
  "atk-s0505a4:127_10": "Sesaṁ sabbattha pākaṭameva.",
  "atk-s0505a4:128_0": "Evaṁ bhagavā imampi suttaṁ arahattanikūṭeneva desesi.",
  "atk-s0505a4:128_1": "Desanāpariyosāne ca pubbasadiso eva dhammābhisamayo ahosīti.",
  "atk-s0505a4:129_0": "Paramatthajotikāya khuddaka-aṭṭhakathāya",
  "atk-s0505a4:130_0": "Suttanipāta-aṭṭhakathāya jatukaṇṇisuttavaṇṇanā niṭṭhitā.",
  "atk-s0505a4:131_0": "12. Bhadrāvudhasuttavaṇṇanā",
  "atk-s0505a4:132_0": "1108-9.Okañjahanti bhadrāvudhasuttaṁ.",
  "atk-s0505a4:132_1": "Tattha okañjahanti ālayaṁ jahaṁ.",
  "atk-s0505a4:132_2": "Taṇhacchidanti chataṇhākāyacchidaṁ.",
  "atk-s0505a4:132_3": "Anejanti lokadhammesu nikkampaṁ.",
  "atk-s0505a4:132_4": "Nandiñjahanti anāgatarūpādipatthanājahaṁ.",
  "atk-s0505a4:132_5": "Ekā eva hi taṇhā thutivasena idha nānappakārato vuttā.",
  "atk-s0505a4:132_6": "Kappañjahanti duvidhakappajahaṁ.",
  "atk-s0505a4:132_7": "Abhiyāceti ativiya yācāmi.",
  "atk-s0505a4:132_8": "Sutvāna nāgassa apanamissanti itoti nāgassa tava bhagavā vacanaṁ sutvā ito pāsāṇakacetiyato bahū janā pakkamissantīti adhippāyo.",
  "atk-s0505a4:132_9": "Janapadehi saṅgatāti aṅgādīhi janapadehi idha samāgatā.",
  "atk-s0505a4:132_10": "Viyākarohīti dhammaṁ desehi.",
  "atk-s0505a4:133_0": "1110.",
  "atk-s0505a4:133_1": "Athassa āsayānulomena dhammaṁ desento bhagavā dve gāthāyo abhāsi.",
  "atk-s0505a4:133_2": "Tattha ādānataṇhanti rūpādīnaṁ ādāyikaṁ gahaṇataṇhaṁ,",
  "atk-s0505a4:133_3": "taṇhupādānanti vuttaṁ hoti.",
  "atk-s0505a4:133_4": "Yaṁ yañhi lokasmimupādiyantīti etesu uddhādibhedesu yaṁ yaṁ gaṇhanti.",
  "atk-s0505a4:133_5": "Teneva māro anveti jantunti teneva upādānapaccayanibbattakammābhisaṅkhāranibbattavasena paṭisandhikkhandhamāro taṁ sattaṁ anugacchati.",
  "atk-s0505a4:134_0": "1111.Tasmā pajānanti tasmā etamādīnavaṁ aniccādivasena vā saṅkhāre jānanto.",
  "atk-s0505a4:134_1": "Ādānasatte iti pekkhamāno,",
  "atk-s0505a4:134_2": "pajaṁ imaṁ maccudheyye visattanti ādātabbaṭṭhena ādānesu rūpādīsu satte sabbaloke imaṁ pajaṁ maccudheyye laggaṁ pekkhamāno.",
  "atk-s0505a4:134_3": "Ādānasatte vā ādānābhiniviṭṭhe puggale ādānasaṅgahetuñca imaṁ pajaṁ maccudheyye laggaṁ tato vītikkamituṁ",
  "atk-s0505a4:134_4": "asamatthaṁ iti pekkhamāno kiñcanaṁ sabbaloke na uppādiyethāti sesaṁ sabbattha pākaṭameva.",
  "atk-s0505a4:135_0": "Evaṁ bhagavā imampi suttaṁ arahattanikūṭeneva desesi.",
  "atk-s0505a4:135_1": "Desanāpariyosāne ca pubbasadiso eva dhammābhisamayo ahosīti.",
  "atk-s0505a4:136_0": "Paramatthajotikāya khuddaka-aṭṭhakathāya",
  "atk-s0505a4:137_0": "Suttanipāta-aṭṭhakathāya bhadrāvudhasuttavaṇṇanā niṭṭhitā.",
  "atk-s0505a4:138_0": "13. Udayasuttavaṇṇanā",
  "atk-s0505a4:139_0": "1112-3.Jhāyinti udayasuttaṁ.",
  "atk-s0505a4:139_1": "Tattha aññāvimokkhanti paññānubhāvanijjhātaṁ vimokkhaṁ pucchati.",
  "atk-s0505a4:139_2": "Atha bhagavā yasmā udayo catutthajjhānalābhī,",
  "atk-s0505a4:139_3": "tasmāssa paṭiladdhajjhānavasena nānappakārato aññāvimokkhaṁ dassento gāthādvayamāha.",
  "atk-s0505a4:139_4": "Tattha pahānaṁ kāmacchandānanti yamidaṁ paṭhamajjhānaṁ nibbattentassa kāmacchandappahānaṁ,",
  "atk-s0505a4:139_5": "tampi aññāvimokkhaṁ pabrūmi.",
  "atk-s0505a4:139_6": "Evaṁ sabbapadāni yojetabbāni.",
  "atk-s0505a4:140_0": "1114.Upekkhāsatisaṁsuddhanti catutthajjhānaupekkhāsatīhi saṁsuddhaṁ.",
  "atk-s0505a4:140_1": "Dhammatakkapurejavanti iminā tasmiṁ catutthajjhānavimokkhe ṭhatvā jhānaṅgāni vipassitvā adhigataṁ arahattavimokkhaṁ vadati.",
  "atk-s0505a4:140_2": "Arahattavimokkhassa hi maggasampayuttasammāsaṅkappādibhedo dhammatakko purejavo hoti. Tenāha –",
  "atk-s0505a4:140_3": "“dhammatakkapurejava”nti.",
  "atk-s0505a4:140_4": "Avijjāya pabhedananti etameva ca aññāvimokkhaṁ avijjāpabhedanasaṅkhātaṁ nibbānaṁ nissāya jātattā kāraṇopacārena “avijjāya pabhedana”nti pabrūmīti.",
  "atk-s0505a4:141_0": "1115-6.",
  "atk-s0505a4:141_1": "Evaṁ avijjāpabhedanavacanena vuttaṁ nibbānaṁ sutvā “taṁ kissa vippahānena vuccatī”ti pucchanto “kiṁsu saṁyojano”ti gāthamāha.",
  "atk-s0505a4:141_2": "Tattha kiṁsu saṁyojanoti kiṁ saṁyojano.",
  "atk-s0505a4:141_3": "Vicāraṇanti vicaraṇakāraṇaṁ.",
  "atk-s0505a4:141_4": "Kissassa vippahānenāti kiṁ nāmakassa assa dhammassa vippahānena.",
  "atk-s0505a4:141_5": "Athassa bhagavā tamatthaṁ byākaronto “nandisaṁyojano”ti gāthamāha.",
  "atk-s0505a4:141_6": "Tattha vitakkassāti kāmavitakkādiko vitakko assa.",
  "atk-s0505a4:142_0": "1117-8.",
  "atk-s0505a4:142_1": "Idāni tassa nibbānassa maggaṁ pucchanto “kathaṁ satassā”ti gāthamāha.",
  "atk-s0505a4:142_2": "Tattha viññāṇanti abhisaṅkhāraviññāṇaṁ.",
  "atk-s0505a4:142_3": "Athassa maggaṁ kathento bhagavā “ajjhattañcā”ti gāthamāha.",
  "atk-s0505a4:142_4": "Tattha evaṁ satassāti evaṁ satassa sampajānassa.",
  "atk-s0505a4:142_5": "Sesaṁ sabbattha pākaṭameva.",
  "atk-s0505a4:143_0": "Evaṁ bhagavā imampi suttaṁ arahattanikūṭeneva desesi.",
  "atk-s0505a4:143_1": "Desanāpariyosāne ca pubbasadiso eva dhammābhisamayo ahosīti.",
  "atk-s0505a4:144_0": "Paramatthajotikāya khuddaka-aṭṭhakathāya",
  "atk-s0505a4:145_0": "Suttanipāta-aṭṭhakathāya udayasuttavaṇṇanā niṭṭhitā.",
  "atk-s0505a4:146_0": "14. Posālasuttavaṇṇanā",
  "atk-s0505a4:147_0": "1119-20.Yoatītanti posālasuttaṁ.",
  "atk-s0505a4:147_1": "Tattha yo atītaṁ ādisatīti yo bhagavā attano ca paresañca “ekampi jāti”ntiādibhedaṁ atītaṁ ādisati.",
  "atk-s0505a4:147_2": "Vibhūtarūpasaññissāti samatikkantarūpasaññissa.",
  "atk-s0505a4:147_3": "Sabbakāyappahāyinoti tadaṅgavikkhambhanavasena sabbarūpakāyappahāyino,",
  "atk-s0505a4:147_4": "pahīnarūpabhavapaṭisandhikassāti adhippāyo.",
  "atk-s0505a4:147_5": "Natthi kiñcīti passatoti viññāṇābhāvavipassanena “natthi kiñcī”ti passato,",
  "atk-s0505a4:147_6": "ākiñcaññāyatanalābhinoti vuttaṁ hoti.",
  "atk-s0505a4:147_7": "Ñāṇaṁ sakkānupucchāmīti sakkāti bhagavantaṁ ālapanto āha.",
  "atk-s0505a4:147_8": "Tassa puggalassa ñāṇaṁ pucchāmi,",
  "atk-s0505a4:147_9": "kīdisaṁ pucchitabbanti.",
  "atk-s0505a4:147_10": "Kathaṁ neyyoti kathaṁ so netabbo,",
  "atk-s0505a4:147_11": "kathamassa uttariñāṇaṁ uppādetabbanti.",
  "atk-s0505a4:148_0": "1121.",
  "atk-s0505a4:148_1": "Athassa bhagavā tādise puggale attano appaṭihatañāṇataṁ pakāsetvā taṁ ñāṇaṁ byākātuṁ gāthādvayamāha.",
  "atk-s0505a4:148_2": "Tattha viññāṇaṭṭhitiyo sabbā,",
  "atk-s0505a4:148_3": "abhijānaṁ tathāgatoti abhisaṅkhāravasena catasso paṭisandhivasena sattāti evaṁ sabbā viññāṇaṭṭhitiyo abhijānanto tathāgato.",
  "atk-s0505a4:148_4": "Tiṭṭhantamenaṁ jānātīti kammābhisaṅkhāravasena tiṭṭhantaṁ etaṁ puggalaṁ jānāti “āyatiṁ ayaṁ evaṁgatiko bhavissatī”ti.",
  "atk-s0505a4:148_5": "Vimuttanti ākiñcaññāyatanādīsu adhimuttaṁ.",
  "atk-s0505a4:148_6": "Tapparāyaṇanti tammayaṁ.",
  "atk-s0505a4:149_0": "1122.Ākiñcaññasambhavaṁ ñatvāti ākiñcaññāyatanajanakaṁ kammābhisaṅkhāraṁ ñatvā “kinti palibodho aya”nti.",
  "atk-s0505a4:149_1": "Nandī saṁyojanaṁ itīti yā ca tattha arūparāgasaṅkhātā nandī,",
  "atk-s0505a4:149_2": "tañca saṁyojanaṁ iti ñatvā.",
  "atk-s0505a4:149_3": "Tato tattha vipassatīti tato ākiñcaññāyatanasamāpattito vuṭṭhahitvā taṁ samāpattiṁ aniccādivasena vipassati.",
  "atk-s0505a4:149_4": "Etaṁ ñāṇaṁ tathaṁ tassāti etaṁ tassa puggalassa evaṁ vipassato anukkameneva uppannaṁ arahattañāṇaṁ aviparītaṁ.",
  "atk-s0505a4:149_5": "Vusīmatoti vusitavantassa.",
  "atk-s0505a4:149_6": "Sesaṁ sabbattha pākaṭameva.",
  "atk-s0505a4:150_0": "Evaṁ bhagavā imampi suttaṁ arahattanikūṭeneva desesi.",
  "atk-s0505a4:150_1": "Desanāpariyosāne ca pubbasadiso eva dhammābhisamayo ahosīti.",
  "atk-s0505a4:151_0": "Paramatthajotikāya khuddaka-aṭṭhakathāya",
  "atk-s0505a4:152_0": "Suttanipāta-aṭṭhakathāya posālasuttavaṇṇanā niṭṭhitā.",
  "atk-s0505a4:153_0": "15. Mogharājasuttavaṇṇanā",
  "atk-s0505a4:154_0": "1123.Dvāhaṁsakkanti mogharājasuttaṁ.",
  "atk-s0505a4:154_1": "Tattha dvāhanti dve vāre ahaṁ.",
  "atk-s0505a4:154_2": "So hi pubbe ajitasuttassa ca tissametteyyasuttassa ca avasāne dvikkhattuṁ bhagavantaṁ pucchi.",
  "atk-s0505a4:154_3": "Bhagavā panassa indriyaparipākaṁ āgamayamāno na byākāsi. Tenāha –",
  "atk-s0505a4:154_4": "“dvāhaṁ sakkaṁ apucchissa”nti.",
  "atk-s0505a4:154_5": "Yāvatatiyañca devīsi,",
  "atk-s0505a4:154_6": "byākarotīti me sutanti yāvatatiyañca sahadhammikaṁ puṭṭho visuddhidevabhūto isi bhagavā sammāsambuddho byākarotīti evaṁ me sutaṁ.",
  "atk-s0505a4:154_7": "Godhāvarītīreyeva kira so evamassosi. Tenāha –",
  "atk-s0505a4:154_8": "“byākarotīti me suta”nti.",
  "atk-s0505a4:155_0": "1124.Ayaṁ lokoti manussaloko.",
  "atk-s0505a4:155_1": "Paro lokoti taṁ ṭhapetvā avaseso.",
  "atk-s0505a4:155_2": "Sadevakoti brahmalokaṁ ṭhapetvā avaseso upapattidevasammutidevayutto,",
  "atk-s0505a4:155_3": "“brahmaloko sadevako”ti etaṁ vā “sadevake loke”tiādinayanidassanamattaṁ,",
  "atk-s0505a4:155_4": "tena sabbopi tathāvuttappakāro loko veditabbo.",
  "atk-s0505a4:156_0": "1125.",
  "atk-s0505a4:156_1": "Evaṁ abhikkantadassāvinti evaṁ aggadassāviṁ,",
  "atk-s0505a4:156_2": "sadevakassa lokassa ajjhāsayādhimuttigatiparāyaṇādīni passituṁ samatthanti dasseti.",
  "atk-s0505a4:157_0": "1126.Suññato lokaṁ avekkhassūti avasiyapavattasallakkhaṇavasena vā tucchasaṅkhārasamanupassanāvasena vāti dvīhi kāraṇehi suññato lokaṁ passa.",
  "atk-s0505a4:157_1": "Attānudiṭṭhiṁ ūhaccāti sakkāyadiṭṭhiṁ uddharitvā.",
  "atk-s0505a4:157_2": "Sesaṁ sabbattha pākaṭameva.",
  "atk-s0505a4:158_0": "Evaṁ bhagavā imampi suttaṁ arahattanikūṭeneva desesi.",
  "atk-s0505a4:158_1": "Desanāpariyosāne ca vuttasadiso eva dhammābhisamayo ahosīti.",
  "atk-s0505a4:159_0": "Paramatthajotikāya khuddaka-aṭṭhakathāya",
  "atk-s0505a4:160_0": "Suttanipāta-aṭṭhakathāya mogharājasuttavaṇṇanā niṭṭhitā.",
  "atk-s0505a4:161_0": "16. Piṅgiyasuttavaṇṇanā",
  "atk-s0505a4:162_0": "1127.Jiṇṇohamasmīti piṅgiyasuttaṁ.",
  "atk-s0505a4:162_1": "Tattha jiṇṇohamasmi abalo vītavaṇṇoti so kira brāhmaṇo jarābhibhūto vīsavassasatiko jātiyā,",
  "atk-s0505a4:162_2": "dubbalo ca “idha padaṁ karissāmī”ti aññattheva karoti,",
  "atk-s0505a4:162_3": "vinaṭṭhapurimacchavivaṇṇo ca. Tenāha –",
  "atk-s0505a4:162_4": "“jiṇṇohamasmi abalo vītavaṇṇo”ti.",
  "atk-s0505a4:162_5": "Māhaṁ nassaṁ momuho antarāvāti māhaṁ tuyhaṁ dhammaṁ asacchikatvā antarāyeva avidvā hutvā anassiṁ.",
  "atk-s0505a4:162_6": "Jātijarāya idha vippahānanti idheva tava pādamūle pāsāṇake vā cetiya jātijarāya vippahānaṁ nibbānadhammaṁ yamahaṁ vijaññaṁ,",
  "atk-s0505a4:162_7": "taṁ me ācikkha.",
  "atk-s0505a4:163_0": "1128.",
  "atk-s0505a4:163_1": "Idāni yasmā piṅgiyo kāye sāpekkhatāya “jiṇṇohamasmī”ti gāthamāha tenassa bhagavā kāye sinehappahānatthaṁ “disvānarūpesu vihaññamāne”ti gāthamāha.",
  "atk-s0505a4:163_2": "Tattha rūpesūti rūpahetu rūpapaccayā.",
  "atk-s0505a4:163_3": "Vihaññamāneti kammakāraṇādīhi upahaññamāne.",
  "atk-s0505a4:163_4": "Ruppanti rūpesūti cakkhurogādīhi ca rūpahetuyeva janā ruppanti bādhīyanti.",
  "atk-s0505a4:164_0": "1129-30.",
  "atk-s0505a4:164_1": "Evaṁ bhagavatā yāva arahattaṁ tāva kathitaṁ paṭipattiṁ sutvāpi piṅgiyo jarādubbalatāya visesaṁ anadhigantvāva",
  "atk-s0505a4:164_2": "puna “disā catasso”ti imāya gāthāya bhagavantaṁ thomento desanaṁ yācati.",
  "atk-s0505a4:164_3": "Athassa bhagavā punapi yāva arahattaṁ,",
  "atk-s0505a4:164_4": "tāva paṭipadaṁ dassento “taṇhādhipanne”ti gāthamāha.",
  "atk-s0505a4:164_5": "Sesaṁ sabbattha pākaṭameva.",
  "atk-s0505a4:165_0": "Imampi suttaṁ bhagavā arahattanikūṭeneva desesi.",
  "atk-s0505a4:165_1": "Desanāpariyosāne ca piṅgiyo anāgāmiphale patiṭṭhāsi.",
  "atk-s0505a4:165_2": "So kira antarantarā cintesi –",
  "atk-s0505a4:165_3": "“evaṁ vicitrapaṭibhānaṁ nāma desanaṁ na labhi mayhaṁ mātulo bāvarī savanāyā”ti.",
  "atk-s0505a4:165_4": "Tena sinehavikkhepena arahattaṁ pāpuṇituṁ nāsakkhi.",
  "atk-s0505a4:165_5": "Antevāsino panassa sahassajaṭilā arahattaṁ pāpuṇiṁsu.",
  "atk-s0505a4:165_6": "Sabbeva iddhimayapattacīvaradharā ehibhikkhavo ahesunti.",
  "atk-s0505a4:166_0": "Paramatthajotikāya khuddaka-aṭṭhakathāya",
  "atk-s0505a4:167_0": "Suttanipāta-aṭṭhakathāya piṅgiyasuttavaṇṇanā niṭṭhitā.",
  "atk-s0505a4:168_0": "Pārāyanatthutigāthāvaṇṇanā",
  "atk-s0505a4:169_0": "Ito paraṁ saṅgītikārā desanaṁ thomentā “idamavoca bhagavā”tiādimāhaṁsu.",
  "atk-s0505a4:169_1": "Tattha idamavocāti idaṁ parāyanaṁ avoca.",
  "atk-s0505a4:169_2": "Paricārakasoḷasānanti bāvarissa paricārakena piṅgiyena saha soḷasannaṁ buddhassa vā bhagavato paricārakānaṁ soḷasannanti paricārakasoḷasannaṁ.",
  "atk-s0505a4:169_3": "Te eva ca brāhmaṇā.",
  "atk-s0505a4:169_4": "Tattha soḷasaparisā pana purato ca pacchato ca vāmapassato ca dakkhiṇapassato ca cha cha yojanāni nisinnā ujukena dvādasayojanikā ahosi.",
  "atk-s0505a4:169_5": "Ajjhiṭṭhoti yācito atthamaññāyāti pāḷiatthamaññāya.",
  "atk-s0505a4:169_6": "Dhammamaññāyāti pāḷimaññāya.",
  "atk-s0505a4:169_7": "Pārāyananti evaṁ imassa dhammapariyāyassa adhivacanaṁ āropetvā tesaṁ brāhmaṇānaṁ nāmāni kittayantā “ajito tissametteyyo…pe…",
  "atk-s0505a4:169_8": "buddhaseṭṭhaṁ upāgamu”nti āhaṁsu.",
  "atk-s0505a4:170_0": "1131-7.",
  "atk-s0505a4:170_1": "Tattha sampannacaraṇanti nibbānapadaṭṭhānabhūtena pātimokkhasīlādinā sampannaṁ.",
  "atk-s0505a4:170_2": "Isinti mahesiṁ.",
  "atk-s0505a4:170_3": "Sesaṁ pākaṭameva.",
  "atk-s0505a4:170_4": "Tato paraṁ brahmacariyamacariṁsūti maggabrahmacariyaṁ acariṁsu.",
  "atk-s0505a4:170_5": "Tasmā pārāyananti tassa pārabhūtassa nibbānassa ayananti vuttaṁ hoti.",
  "atk-s0505a4:171_0": "Pārāyanānugītigāthāvaṇṇanā",
  "atk-s0505a4:172_0": "1138.Pārāyanamanugāyissanti assa ayaṁ sambandho –",
  "atk-s0505a4:172_1": "bhagavatā hi pārāyane desite soḷasasahassā jaṭilā arahattaṁ pāpuṇiṁsu,",
  "atk-s0505a4:172_2": "avasesānañca cuddasakoṭisaṅkhānaṁ devamanussānaṁ dhammābhisamayo ahosi.",
  "atk-s0505a4:172_3": "Vuttañhetaṁ porāṇehi –",
  "atk-s0505a4:173_0": "“Tato pāsāṇake ramme, pārāyanasamāgame;",
  "atk-s0505a4:174_0": "Amataṁ pāpayī buddho, cuddasa pāṇakoṭiyo”ti.",
  "atk-s0505a4:175_0": "Niṭṭhitāya pana dhammadesanāya tato tato āgatā manussā bhagavato ānubhāvena attano attano gāmanigamādīsveva pāturahesuṁ.",
  "atk-s0505a4:175_1": "Bhagavāpi sāvatthimeva agamāsi paricārakasoḷasādīhi anekehi bhikkhusahassehi parivuto.",
  "atk-s0505a4:175_2": "Tattha piṅgiyo bhagavantaṁ vanditvā āha –",
  "atk-s0505a4:175_3": "“gacchāmahaṁ, bhante,",
  "atk-s0505a4:175_4": "bāvarissa buddhuppādaṁ ārocetuṁ,",
  "atk-s0505a4:175_5": "paṭissutañhi tassa mayā”ti.",
  "atk-s0505a4:175_6": "Atha bhagavatā anuññāto ñāṇagamaneneva godhāvarītīraṁ gantvā pādagamanena assamābhimukho agamāsi.",
  "atk-s0505a4:175_7": "Tamenaṁ bāvarī brāhmaṇo maggaṁ olokento nisinno dūratova khārijaṭādivirahitaṁ bhikkhuvesena āgacchantaṁ disvā “buddho loke uppanno”ti niṭṭhaṁ agamāsi.",
  "atk-s0505a4:175_8": "Sampattañcāpi naṁ pucchi – “kiṁ, piṅgiya,",
  "atk-s0505a4:175_9": "buddho loke uppanno”ti. “Āma, brāhmaṇa, uppanno,",
  "atk-s0505a4:175_10": "pāsāṇake cetiye nisinno amhākaṁ dhammaṁ desesi,",
  "atk-s0505a4:175_11": "tamahaṁ tuyhaṁ desessāmī”ti.",
  "atk-s0505a4:175_12": "Tato bāvarī mahatā sakkārena sapariso taṁ pūjetvā āsanaṁ paññāpesi.",
  "atk-s0505a4:175_13": "Tattha nisīditvā piṅgiyo “pārāyanamanugāyissa”ntiādimāha.",
  "atk-s0505a4:176_0": "Tattha anugāyissanti bhagavatā gītaṁ anugāyissaṁ.",
  "atk-s0505a4:176_1": "Yathāddakkhīti yathā sāmaṁ saccābhisambodhena asādhāraṇañāṇena ca addakkhi.",
  "atk-s0505a4:176_2": "Nikkāmoti pahīnakāmo.",
  "atk-s0505a4:176_3": "“Nikkamo”tipi pāṭho,",
  "atk-s0505a4:176_4": "vīriyavāti attho nikkhanto vā akusalapakkhā.",
  "atk-s0505a4:176_5": "Nibbanoti kilesavanavirahito,",
  "atk-s0505a4:176_6": "taṇhāvirahito eva vā.",
  "atk-s0505a4:176_7": "Kissa hetu musā bhaṇeti yehi kilesehi musā bhaṇeyya,",
  "atk-s0505a4:176_8": "ete tassa pahīnāti dasseti.",
  "atk-s0505a4:176_9": "Etena brāhmaṇassa savane ussāhaṁ janeti.",
  "atk-s0505a4:177_0": "1139-41.Vaṇṇūpasañhitanti guṇūpasañhitaṁ.",
  "atk-s0505a4:177_1": "Saccavhayoti “buddho”ti sacceneva avhānena nāmena yutto.",
  "atk-s0505a4:177_2": "Brahmeti taṁ brāhmaṇaṁ ālapati.",
  "atk-s0505a4:177_3": "Kubbanakanti parittavanaṁ.",
  "atk-s0505a4:177_4": "Bahupphalaṁ kānanamāvaseyyāti anekaphalādivikatibharitaṁ kānanaṁ āgamma vaseyya.",
  "atk-s0505a4:177_5": "Appadasseti bāvaripabhutike parittapaññe.",
  "atk-s0505a4:177_6": "Mahodadhinti anotattādiṁ mahantaṁ udakarāsiṁ.",
  "atk-s0505a4:178_0": "1142-4.Yeme pubbeti ye ime pubbe.",
  "atk-s0505a4:178_1": "Tamanudāsinoti tamonudo āsino.",
  "atk-s0505a4:178_2": "Bhūripaññāṇoti ñāṇadhajo.",
  "atk-s0505a4:178_3": "Bhūrimedhasoti vipulapañño.",
  "atk-s0505a4:178_4": "Sandiṭṭhikamakālikanti sāmaṁ passitabbaphalaṁ,",
  "atk-s0505a4:178_5": "na ca kālantare pattabbaphalaṁ.",
  "atk-s0505a4:178_6": "Anītikanti kilesaītivirahitaṁ.",
  "atk-s0505a4:179_0": "1145-50.",
  "atk-s0505a4:179_1": "Atha naṁ bāvarī āha “kiṁ nu tamhā”ti dve gāthā.",
  "atk-s0505a4:179_2": "Tato piṅgiyo bhagavato santikā avippavāsameva dīpento “nāhaṁ tamhā”tiādimāha.",
  "atk-s0505a4:179_3": "Passāmi naṁ manasā cakkhunāvāti taṁ buddhaṁ ahaṁ cakkhunā viya manasā passāmi.",
  "atk-s0505a4:179_4": "Namassamāno vivasemi rattinti namassamānova rattiṁ atināmemi.",
  "atk-s0505a4:179_5": "Tena teneva natoti yena disābhāgena buddho,",
  "atk-s0505a4:179_6": "tena tenevāhampi nato tanninno tappoṇoti dasseti.",
  "atk-s0505a4:180_0": "1151.Dubbalathāmakassāti appathāmakassa,",
  "atk-s0505a4:180_1": "atha vā dubbalassa dutthāmakassa ca balavīriyahīnassāti vuttaṁ hoti.",
  "atk-s0505a4:180_2": "Teneva kāyo na paletīti teneva dubbalathāmakattena kāyo na gacchati,",
  "atk-s0505a4:180_3": "yena vā buddho,",
  "atk-s0505a4:180_4": "tena na gacchati.",
  "atk-s0505a4:180_5": "“Na paretī”tipi pāṭho,",
  "atk-s0505a4:180_6": "so evattho.",
  "atk-s0505a4:180_7": "Tatthāti buddhassa santike.",
  "atk-s0505a4:180_8": "Saṅkappayantāyāti saṅkappagamanena.",
  "atk-s0505a4:180_9": "Tena yuttoti yena buddho,",
  "atk-s0505a4:180_10": "tena yutto payutto anuyuttoti dasseti.",
  "atk-s0505a4:181_0": "1152.Paṅkesayānoti kāmakaddame sayamāno.",
  "atk-s0505a4:181_1": "Dīpā dīpaṁ upaplavinti satthārādito satthārādiṁ abhigacchiṁ.",
  "atk-s0505a4:181_2": "Athaddasāsiṁ sambuddhanti sohaṁ evaṁ duddiṭṭhiṁ gahetvā anvāhiṇḍanto atha pāsāṇake cetiye buddhamaddakkhiṁ.",
  "atk-s0505a4:182_0": "1153.",
  "atk-s0505a4:182_1": "Imissā gāthāya avasāne piṅgiyassa ca bāvarissa ca indriyaparipākaṁ viditvā bhagavā sāvatthiyaṁ ṭhitoyeva suvaṇṇobhāsaṁ muñci.",
  "atk-s0505a4:182_2": "Piṅgiyo bāvarissa buddhaguṇe vaṇṇayanto nisinno eva taṁ obhāsaṁ disvā “kiṁ ida”nti vilokento bhagavantaṁ",
  "atk-s0505a4:182_3": "attano purato ṭhitaṁ viya disvā bāvaribrāhmaṇassa “buddho āgato”ti ārocesi,",
  "atk-s0505a4:182_4": "brāhmaṇo uṭṭhāyāsanā añjaliṁ paggahetvā aṭṭhāsi.",
  "atk-s0505a4:182_5": "Bhagavāpi obhāsaṁ pharitvā brāhmaṇassa attānaṁ dassento ubhinnampi sappāyaṁ viditvā piṅgiyameva ālapamāno “yathā ahū vakkalī”ti imaṁ gāthamabhāsi.",
  "atk-s0505a4:183_0": "Tassattho –",
  "atk-s0505a4:183_1": "yathā vakkalitthero saddhādhimutto ahosi,",
  "atk-s0505a4:183_2": "saddhādhurena ca arahattaṁ pāpuṇi.",
  "atk-s0505a4:183_3": "Yathā ca soḷasannaṁ eko bhadrāvudho nāma yathā ca āḷavi gotamo,",
  "atk-s0505a4:183_4": "evameva tvampi pamuñcassu saddhaṁ.",
  "atk-s0505a4:183_5": "Tato saddhāya adhimuccanto “sabbe saṅkhārā aniccā”tiādinā nayena vipassanaṁ ārabhitvā maccudheyyassa",
  "atk-s0505a4:183_6": "pāraṁ nibbānaṁ gamissasīti arahattanikūṭeneva desanaṁ niṭṭhāpesi.",
  "atk-s0505a4:183_7": "Desanāpariyosāne piṅgiyo arahatte bāvarī anāgāmiphale patiṭṭhahi.",
  "atk-s0505a4:183_8": "Bāvaribrāhmaṇassa sissā pana pañcasatā sotāpannā ahesuṁ.",
  "atk-s0505a4:184_0": "1154-5.",
  "atk-s0505a4:184_1": "Idāni piṅgiyo attano pasādaṁ pavedento “esa bhiyyo”tiādimāha.",
  "atk-s0505a4:184_2": "Tattha paṭibhānavāti paṭibhānapaṭisambhidāya upeto.",
  "atk-s0505a4:184_3": "Adhideve abhiññāyāti adhidevakare dhamme ñatvā.",
  "atk-s0505a4:184_4": "Parovaranti hīnapaṇītaṁ,",
  "atk-s0505a4:184_5": "attano ca parassa ca adhidevattakaraṁ sabbaṁ dhammajātaṁ vedīti vuttaṁ hoti.",
  "atk-s0505a4:184_6": "Kaṅkhīnaṁ paṭijānatanti kaṅkhīnaṁyeva sataṁ “nikkaṅkhamhā”ti paṭijānantānaṁ.",
  "atk-s0505a4:185_0": "1156.Asaṁhīranti rāgādīhi asaṁhāriyaṁ.",
  "atk-s0505a4:185_1": "Asaṁkuppanti akuppaṁ avipariṇāmadhammaṁ.",
  "atk-s0505a4:185_2": "Dvīhipi padehi nibbānaṁ bhaṇati.",
  "atk-s0505a4:185_3": "Addhā gamissāmīti ekaṁseneva taṁ anupādisesaṁ nibbānadhātuṁ gamissāmi.",
  "atk-s0505a4:185_4": "Na mettha kaṅkhāti natthi me ettha nibbāne kaṅkhā.",
  "atk-s0505a4:185_5": "Evaṁ maṁ dhārehi adhimuttacittanti piṅgiyo “evameva tvampi pamuñcassu saddha”nti.",
  "atk-s0505a4:185_6": "Iminā bhagavato ovādena attani saddhaṁ uppādetvā saddhādhureneva ca vimuñcitvā taṁ saddhādhimuttataṁ pakāsento bhagavantaṁ āha –",
  "atk-s0505a4:185_7": "“evaṁ maṁ dhārehi adhimuttacitta”nti.",
  "atk-s0505a4:185_8": "Ayamettha adhippāyo “yathā maṁ tvaṁ avaca,",
  "atk-s0505a4:185_9": "evameva adhimuttaṁ dhārehī”ti.",
  "atk-s0505a4:186_0": "Iti paramatthajotikāya khuddaka-aṭṭhakathāya",
  "atk-s0505a4:187_0": "Suttanipāta-aṭṭhakathāya soḷasabrāhmaṇasuttavaṇṇanā niṭṭhitā.",
  "atk-s0505a4:188_0": "Niṭṭhito ca pañcamo vaggo atthavaṇṇanānayato, nāmena",
  "atk-s0505a4:189_0": "Pārāyanavaggoti.",
  "atk-s0505a4:190_0": "Nigamanakathā",
  "atk-s0505a4:191_0": "Ettāvatā ca yaṁ vuttaṁ –",
  "atk-s0505a4:192_0": "“Uttamaṁ vandaneyyānaṁ, vanditvā ratanattayaṁ;",
  "atk-s0505a4:193_0": "Yo khuddakanikāyamhi, khuddācārappahāyinā.",
  "atk-s0505a4:194_0": "“Desito lokanāthena, lokanittharaṇesinā;",
  "atk-s0505a4:195_0": "Tassa suttanipātassa, karissāmatthavaṇṇana”nti.",
  "atk-s0505a4:196_0": "Ettha uragavaggādipañcavaggasaṅgahitassa uragasuttādisattatisuttappabhedassa suttanipātassa atthavaṇṇanā katā hoti.",
  "atk-s0505a4:196_1": "Tenetaṁ vuccati –",
  "atk-s0505a4:197_0": "“Imaṁ suttanipātassa, karontenatthavaṇṇanaṁ;",
  "atk-s0505a4:198_0": "Saddhammaṭṭhitikāmena, yaṁ pattaṁ kusalaṁ mayā.",
  "atk-s0505a4:199_0": "“Tassānubhāvato khippaṁ, dhamme ariyappavedite;",
  "atk-s0505a4:200_0": "Vuḍḍhiṁ virūḷhiṁ vepullaṁ, pāpuṇātu ayaṁ jano”ti.",
  "atk-s0505a4:201_0": "(Pariyattippamāṇato catucattālīsamattā bhāṇavārā.)",
  "atk-s0505a4:202_0": "Paramavisuddhasaddhābuddhivīriyappaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena",
  "atk-s0505a4:202_1": "paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihatañāṇappabhāvena",
  "atk-s0505a4:202_2": "mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā",
  "atk-s0505a4:202_3": "vādīvarena mahākavinā chaḷabhiññāpaṭisambhidādippabhedaguṇapaṭimaṇḍite uttarimanussadhamme suppatiṭṭhitabuddhīnaṁ",
  "atk-s0505a4:202_4": "theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena vipulavisuddhabuddhinā buddhaghosoti",
  "atk-s0505a4:202_5": "garūhi gahitanāmadheyyena therena katā ayaṁ paramatthajotikā nāma suttanipāta-aṭṭhakathā –",
  "atk-s0505a4:203_0": "Tāva tiṭṭhatu lokasmiṁ, lokanittharaṇesinaṁ;",
  "atk-s0505a4:204_0": "Dassentī kulaputtānaṁ, nayaṁ paññāvisuddhiyā.",
  "atk-s0505a4:205_0": "Yāva buddhoti nāmampi, suddhacittassa tādino;",
  "atk-s0505a4:206_0": "Lokamhi lokajeṭṭhassa, pavattati mahesinoti.",
  "atk-s0505a4:207_0": "Suttanipāta-atthavaṇṇanā niṭṭhitā."
}