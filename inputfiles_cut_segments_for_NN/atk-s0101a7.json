{
  "atk-s0101a7:0_0": "7. Jāliyasuttavaṇṇanā",
  "atk-s0101a7:1_0": "Dve pabbajitavatthuvaṇṇanā",
  "atk-s0101a7:2_0": "378.Evaṁme sutaṁ…pe…",
  "atk-s0101a7:2_1": "kosambiyanti jāliyasuttaṁ.",
  "atk-s0101a7:2_2": "Tatrāyaṁ apubbapadavaṇṇanā.",
  "atk-s0101a7:2_3": "Ghositārāmeti ghositena seṭṭhinā kate ārāme.",
  "atk-s0101a7:2_4": "Pubbe kira allakapparaṭṭhaṁ nāma ahosi.",
  "atk-s0101a7:2_5": "Tato kotūhaliko nāma daliddo chātakabhayena saputtadāro avantiraṭṭhaṁ gacchanto puttaṁ vahituṁ asakkonto chaḍḍetvā agamāsi,",
  "atk-s0101a7:2_6": "mātā nivattitvā taṁ gahetvā gatā,",
  "atk-s0101a7:2_7": "te ekaṁ gopālakagāmaṁ pavisiṁsu.",
  "atk-s0101a7:2_8": "Gopālakena ca tadā bahupāyāso paṭiyatto hoti,",
  "atk-s0101a7:2_9": "te tato pāyāsaṁ labhitvā bhuñjiṁsu.",
  "atk-s0101a7:2_10": "Atha so puriso balavapāyāsaṁ bhutto jīrāpetuṁ asakkonto rattibhāge kālaṁ katvā tattheva sunakhiyā kucchismiṁ paṭisandhiṁ gahetvā kukkuro jāto,",
  "atk-s0101a7:2_11": "so gopālakassa piyo ahosi.",
  "atk-s0101a7:2_12": "Gopālako ca paccekabuddhaṁ upaṭṭhahati.",
  "atk-s0101a7:2_13": "Paccekabuddhopi bhattakiccapariyosāne kukkurassa ekekaṁ piṇḍaṁ deti,",
  "atk-s0101a7:2_14": "so paccekabuddhe sinehaṁ uppādetvā gopālakena saddhiṁ paṇṇasālampi gacchati.",
  "atk-s0101a7:2_15": "Gopālake asannihite bhattavelāyaṁ sayameva gantvā kālārocanatthaṁ paṇṇasāladvāre bhussati,",
  "atk-s0101a7:2_16": "antarāmaggepi caṇḍamige disvā bhussitvā palāpeti.",
  "atk-s0101a7:2_17": "So paccekabuddhe mudukena cittena kālaṁkatvā devaloke nibbatti .",
  "atk-s0101a7:2_18": "Tatrassa ghosakadevaputto tveva nāmaṁ ahosi.",
  "atk-s0101a7:2_19": "So devalokato cavitvā kosambiyaṁ ekassa kulassa ghare nibbatti.",
  "atk-s0101a7:2_20": "Taṁ aputtako seṭṭhi tassa mātāpitūnaṁ dhanaṁ datvā puttaṁ katvā aggahesi.",
  "atk-s0101a7:2_21": "Atha attano putte jāte sattakkhattuṁ ghātāpetuṁ upakkami.",
  "atk-s0101a7:2_22": "So puññavantatāya sattasupi ṭhānesu maraṇaṁ appatvā avasāne ekāya seṭṭhidhītāya veyyattiyena laddhajīvito",
  "atk-s0101a7:2_23": "aparabhāge pituaccayena seṭṭhiṭṭhānaṁ patvā ghosakaseṭṭhi nāma jāto.",
  "atk-s0101a7:2_24": "Aññepi kosambiyaṁ kukkuṭaseṭṭhi ,",
  "atk-s0101a7:2_25": "pāvāriyaseṭṭhīti dve seṭṭhino atthi,",
  "atk-s0101a7:2_26": "iminā saddhiṁ tayo ahesuṁ.",
  "atk-s0101a7:3_0": "Tena ca samayena himavantato pañcasatatāpasā sarīrasantappanatthaṁ antarantarākosambiṁ āgacchanti ,",
  "atk-s0101a7:3_1": "tesaṁ ete tayo seṭṭhī attano attano uyyānesu paṇṇakuṭiyo katvā upaṭṭhānaṁ karonti.",
  "atk-s0101a7:3_2": "Athekadivasaṁ te tāpasā himavantato āgacchantā mahākantāre tasitā kilantā ekaṁ mahantaṁ vaṭarukkhaṁ patvā",
  "atk-s0101a7:3_3": "tattha adhivatthāya devatāya santikā saṅgahaṁ paccāsisantā nisīdiṁsu.",
  "atk-s0101a7:3_4": "Devatā sabbālaṅkāravibhūsitaṁ hatthaṁ pasāretvā tesaṁ pānīyapānakādīni datvā kilamathaṁ paṭivinodesi,",
  "atk-s0101a7:3_5": "ete devatāyānubhāvena vimhitā pucchiṁsu –",
  "atk-s0101a7:3_6": "‘‘kiṁ nu kho, devate,",
  "atk-s0101a7:3_7": "kammaṁ katvā tayā ayaṁ sampatti laddhā’’ti?",
  "atk-s0101a7:3_8": "Devatā āha –",
  "atk-s0101a7:3_9": "‘‘loke buddho nāma bhagavā uppanno,",
  "atk-s0101a7:3_10": "so etarahi sāvatthiyaṁ viharati,",
  "atk-s0101a7:3_11": "anāthapiṇḍiko gahapati taṁ upaṭṭhahati.",
  "atk-s0101a7:3_12": "So uposathadivasesu attano bhatakānaṁ pakatibhattavetanameva datvā uposathaṁ kārāpesi.",
  "atk-s0101a7:3_13": "Athāhaṁ ekadivasaṁ majjhanhike pātarāsatthāya āgato kañci bhatakakammaṁ akarontaṁ disvā –",
  "atk-s0101a7:3_14": "‘ajja manussā kasmā kammaṁ na karontī’ti pucchiṁ.",
  "atk-s0101a7:3_15": "Tassa me tamatthaṁ ārocesuṁ.",
  "atk-s0101a7:3_16": "Athāhaṁ etadavocaṁ –",
  "atk-s0101a7:3_17": "‘idāni upaḍḍhadivaso gato,",
  "atk-s0101a7:3_18": "sakkā nu kho upaḍḍhuposathaṁ kātu’nti.",
  "atk-s0101a7:3_19": "Tato seṭṭhissa paṭivedetvā ‘‘sakkā kātu’’nti āha.",
  "atk-s0101a7:3_20": "Svāhaṁ upaḍḍhadivasaṁ upaḍḍhuposathaṁ samādiyitvā tadaheva kālaṁ katvā imaṁ sampattiṁ paṭilabhi’’nti.",
  "atk-s0101a7:4_0": "Atha te tāpasā ‘‘buddho kira uppanno’’ti sañjātapītipāmojjā tatova sāvatthiṁ gantukāmā hutvāpi –",
  "atk-s0101a7:4_1": "‘‘bahukārā no upaṭṭhākaseṭṭhino tesampi imamatthamārocessāmā’’ti kosambiṁ gantvā seṭṭhīhi katasakkārabahumānā ‘‘tadaheva mayaṁ gacchāmā’’ti āhaṁsu. ‘‘Kiṁ, bhante,",
  "atk-s0101a7:4_2": "turitāttha,",
  "atk-s0101a7:4_3": "nanu tumhe pubbe cattāro pañca māse vasitvā gacchathā’’ti ca vutte taṁ pavattiṁ ārocesuṁ.",
  "atk-s0101a7:4_4": "‘‘Tena hi, bhante,",
  "atk-s0101a7:4_5": "saheva gacchāmā’’ti ca vutte ‘‘gacchāma mayaṁ,",
  "atk-s0101a7:4_6": "tumhe saṇikaṁ āgacchathā’’ti sāvatthiṁ gantvā bhagavato santike pabbajitvā arahattaṁ pāpuṇiṁsu.",
  "atk-s0101a7:4_7": "Tepi seṭṭhino pañcasatapañcasatasakaṭaparivārā sāvatthiṁ gantvā dānādīni datvā kosambiṁ āgamanatthāya",
  "atk-s0101a7:4_8": "bhagavantaṁ yācitvā paccāgamma tayo vihāre kāresuṁ.",
  "atk-s0101a7:4_9": "Tesu kukkuṭaseṭṭhinā kato kukkuṭārāmo nāma,",
  "atk-s0101a7:4_10": "pāvāriyaseṭṭhinā kato pāvārikambavanaṁ nāma,",
  "atk-s0101a7:4_11": "ghositaseṭṭhinā kato ghositārāmo nāma ahosi.",
  "atk-s0101a7:4_12": "Taṁ sandhāya vuttaṁ –",
  "atk-s0101a7:4_13": "‘‘kosambiyaṁ viharati ghositārāme’’ti.",
  "atk-s0101a7:5_0": "Muṇḍiyoti idaṁ tassa nāmaṁ.",
  "atk-s0101a7:5_1": "Jāliyoti idampi itarassa nāmameva.",
  "atk-s0101a7:5_2": "Yasmā panassa upajjhāyo dārumayena pattena piṇḍāya carati,",
  "atk-s0101a7:5_3": "tasmā dārupattikantevāsīti vuccati.",
  "atk-s0101a7:5_4": "Etadavocunti upārambhādhippāyena vādaṁ āropetukāmā hutvā etadavocuṁ.",
  "atk-s0101a7:5_5": "Iti kira nesaṁ ahosi,",
  "atk-s0101a7:5_6": "sace samaṇo gotamo ‘‘taṁ jīvaṁ taṁ sarīra’’nti vakkhati,",
  "atk-s0101a7:5_7": "athassa mayaṁ etaṁ vādaṁ āropessāma –",
  "atk-s0101a7:5_8": "‘‘bho gotama,",
  "atk-s0101a7:5_9": "tumhākaṁ laddhiyā idheva satto bhijjati,",
  "atk-s0101a7:5_10": "tena vo vādo ucchedavādo hotī’’ti.",
  "atk-s0101a7:5_11": "Sace pana ‘‘aññaṁ jīvaṁ aññaṁ sarīra’’nti vakkhati,",
  "atk-s0101a7:5_12": "athassetaṁ vādaṁ āropessāma ‘‘tumhākaṁ vāde rūpaṁ bhijjati,",
  "atk-s0101a7:5_13": "na satto bhijjati.",
  "atk-s0101a7:5_14": "Tena vo vāde satto sassato āpajjatī’’ti.",
  "atk-s0101a7:5_15": "Atha bhagavā ‘‘ime vādāropanatthāya pañhaṁ pucchanti,",
  "atk-s0101a7:5_16": "mama sāsane ime dve ante anupagamma majjhimā paṭipadā atthīti na jānanti,",
  "atk-s0101a7:5_17": "handa nesaṁ pañhaṁ avissajjetvā tassāyeva paṭipadāya āvibhāvatthaṁ dhammaṁ desemī’’ti cintetvā ‘‘tena hāvuso’’tiādimāha.",
  "atk-s0101a7:6_0": "379-380.",
  "atk-s0101a7:6_1": "Tattha kallaṁ nu kho tassetaṁ vacanāyāti tassetaṁ saddhāpabbajitassa tividhaṁ sīlaṁ paripūretvā paṭhamajjhānaṁ",
  "atk-s0101a7:6_2": "pattassa yuttaṁ nu kho etaṁ vattunti attho.",
  "atk-s0101a7:6_3": "Taṁ sutvā paribbājakā puthujjano nāma yasmā nibbicikiccho na hoti,",
  "atk-s0101a7:6_4": "tasmā kadāci evaṁ vadeyyāti maññamānā –",
  "atk-s0101a7:6_5": "‘‘kallaṁ tassetaṁ vacanāyā’’ti āhaṁsu.",
  "atk-s0101a7:6_6": "Atha ca panāhaṁ na vadāmīti ahaṁ etamevaṁ jānāmi,",
  "atk-s0101a7:6_7": "no ca evaṁ vadāmi,",
  "atk-s0101a7:6_8": "atha kho kasiṇaparikammaṁ katvā bhāventassa paññābalena uppannaṁ mahaggatacittametanti saññaṁ ṭhapesiṁ.",
  "atk-s0101a7:6_9": "Nakallaṁ tassetanti idaṁ te paribbājakā –",
  "atk-s0101a7:6_10": "‘‘yasmā khīṇāsavo vigatasammoho tiṇṇavicikiccho,",
  "atk-s0101a7:6_11": "tasmā na yuttaṁ tassetaṁ vattu’’nti maññamānā vadanti.",
  "atk-s0101a7:6_12": "Sesamettha uttānatthamevāti.",
  "atk-s0101a7:7_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a7:8_0": "Jāliyasuttavaṇṇanā niṭṭhitā."
}