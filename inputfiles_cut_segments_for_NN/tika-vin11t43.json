{
  "tika-vin11t43:0_0": "Āpattisamuṭṭhānakathāvaṇṇanā",
  "tika-vin11t43:1_0": "405.Ādināti paṭhamena kāyasaṅkhātena samuṭṭhānena.",
  "tika-vin11t43:2_0": "406-7.Dukkaṭādayoti ādi-saddena thullaccayasaṅghādisesā gahitā. Yathāha –",
  "tika-vin11t43:2_1": "“payoge dukkaṭaṁ.",
  "tika-vin11t43:2_2": "Ekaṁ piṇḍaṁ anāgate āpatti thullaccayassa.",
  "tika-vin11t43:2_3": "Tasmiṁ piṇḍe āgate āpatti saṅghādisesassā”ti.",
  "tika-vin11t43:2_4": "Vikāle pana pācittīti vikālabhojanapācitti.",
  "tika-vin11t43:2_5": "Aññātihatthatoti aññātikāya bhikkhuniyā antaragharaṁ paviṭṭhāya hatthato.",
  "tika-vin11t43:2_6": "Gahetvāti khādanīyaṁ vā bhojanīyaṁ vā sahatthā paṭiggahetvā.",
  "tika-vin11t43:2_7": "“Pañca imā āpattiyo”ti padacchedo.",
  "tika-vin11t43:3_0": "408.Dutiyenāti vācāsaṅkhātena samuṭṭhānena.",
  "tika-vin11t43:4_0": "409-10.Samādisati katheti ce.",
  "tika-vin11t43:4_1": "Sabbathā vipannanti adesitavatthukatādinā sabbappakārena vipannappadesaṁ.",
  "tika-vin11t43:4_2": "Kuṭinti saññācikāya kuṭiṁ.",
  "tika-vin11t43:4_3": "Yathāha parivāre “tassa kuṭiṁ karonti adesitavatthukaṁ pamāṇātikkantaṁ sārambhaṁ aparikkamana”nti.",
  "tika-vin11t43:4_4": "Padasodhammaṁ mūlaṁ samuṭṭhānaṁ yassa pācittiyassāti tathā vuttaṁ,",
  "tika-vin11t43:4_5": "tena padasodhammamūlena,",
  "tika-vin11t43:4_6": "sahatthe cetaṁ karaṇavacanaṁ.",
  "tika-vin11t43:5_0": "411.Tatiyena samuṭṭhānenāti kāyavācāsaṅkhātena samuṭṭhānena.",
  "tika-vin11t43:6_0": "412.Saṁvidahitvānāti saddhiṁ vidahitvā, “kuṭiṁ karomā”ti aññehi saddhiṁ mantetvāti attho.",
  "tika-vin11t43:7_0": "413.Vatvāti attano atthāya viññāpetvā.",
  "tika-vin11t43:7_1": "Bhikkhuninti bhikkhūnaṁ bhuñjanaṭṭhāne ṭhatvā “idha sūpaṁ detha,",
  "tika-vin11t43:7_2": "idha odanaṁ dethā”ti vosāsamānaṁ upāsakānaṁ vatvā dāpentiṁ bhikkhuniṁ.",
  "tika-vin11t43:7_3": "Na nivāretvāti “apasakka tāva, bhagini,",
  "tika-vin11t43:7_4": "yāva bhikkhū bhuñjantī”ti anapasādetvā bhuñjatoti yojanā.",
  "tika-vin11t43:8_0": "414. Catutthena kāyacittasamuṭṭhānena kati āpattiyo siyunti yojanā.",
  "tika-vin11t43:9_0": "417.Pañcamenāti vācācittasamuṭṭhānena. Vadanti vadanto samudācaranto.",
  "tika-vin11t43:10_0": "418.Kuṭinti nidassanamattaṁ,",
  "tika-vin11t43:10_1": "adesitavatthukaṁ pamāṇātikkantaṁ sārambhaṁ aparikkamanaṁ senāsanampi gahaṇaṁ veditabbaṁ.",
  "tika-vin11t43:11_0": "419.Vāceti padaso dhammanti ettha “anupasampanna”nti seso. Yathāha –",
  "tika-vin11t43:11_1": "“bhikkhu akappiyasaññī anupasampannaṁ padaso dhammaṁ vācetī”ti.",
  "tika-vin11t43:11_2": "Davakamyatā vadantassāti jātiādīhi akkosavatthūhi kīḷādhippāyena vadantassa.",
  "tika-vin11t43:11_3": "Davakamyatāti ca “paṭisaṅkhā yoniso”tiādīsu viya ya-kāralopena niddeso.",
  "tika-vin11t43:12_0": "420.",
  "tika-vin11t43:12_1": "Chaṭṭhena kāyavācācittasamuṭṭhānena.",
  "tika-vin11t43:12_2": "Saṁvidahitvānāti saṁvidhāya,",
  "tika-vin11t43:12_3": "“tvañca ahañca ekato avaharissāmā”ti sammantanaṁ katvā.",
  "tika-vin11t43:12_4": "Bhaṇḍaṁ haratīti “bhāriyaṁ tvaṁ ekaṁ passaṁ gaṇha,",
  "tika-vin11t43:12_5": "ahaṁ ima”nti vatvā tena saha ṭhānā cāveti ce.",
  "tika-vin11t43:13_0": "423.Idha imasmiṁ sāsane.",
  "tika-vin11t43:13_1": "Vimatūparamaṁ paramanti ettha “kappiyaṁ nu kho,",
  "tika-vin11t43:13_2": "akappiya”nti vā “āpatti nu kho,",
  "tika-vin11t43:13_3": "anāpattī”ti vā “dhammo nu kho,",
  "tika-vin11t43:13_4": "adhammo”ti vā evamādinā nayena vividhenākārena pavattā vimati vicikicchā vimati.",
  "tika-vin11t43:13_5": "Vimatiṁ uparameti vināsetīti vimatūparamaṁ.",
  "tika-vin11t43:13_6": "Paramaṁ uttamaṁ.",
  "tika-vin11t43:13_7": "Uttaranti vibhaṅgakhandhakāgatānaṁ nidānādivinicchayānaṁ pañhauttarabhāvena ṭhitattā uttaraṁ.",
  "tika-vin11t43:13_8": "Imaṁ uttaraṁ nāma pakaraṇaṁ yo uttarati paññāya ogāhetvā pariyosāpeti.",
  "tika-vin11t43:13_9": "Idha “uttaraṁ uttara”nti padadvaye ekaṁ guṇanidassanaṁ,",
  "tika-vin11t43:13_10": "ekaṁ satthanidassananti gahetabbaṁ.",
  "tika-vin11t43:13_11": "Sunayena yuto so puggalo vinayaṁ piṭakaṁ uttaratīti sambandho.",
  "tika-vin11t43:13_12": "Kiṁ visiṭṭhanti āha “sunaya”ntiādi.",
  "tika-vin11t43:13_13": "Suṭṭhu cārittavārittadaḷhīkaraṇasithilakaraṇabhedā paññattianaupaññattādinayā etthāti sunayo, taṁ.",
  "tika-vin11t43:13_14": "Suṭṭhu nīyati vinicchayo etenāti sunayo,",
  "tika-vin11t43:13_15": "uttaravinicchayo, tena.",
  "tika-vin11t43:13_16": "Vinicchayāvabodhena saṁyutto samannāgato.",
  "tika-vin11t43:13_17": "Dukkhena uttarīyatīti duttaraṁ.",
  "tika-vin11t43:13_18": "Pātimokkhasaṁvarasīladīpakattena samādhipaññānibbānasaṅkhātauttarappattiyā patiṭṭhābhāvato uttaraṁ uttarati ogāhetvā pariyosānaṁ pāpuṇātīti attho.",
  "tika-vin11t43:14_0": "Idha yo vimatūparamaṁ paramaṁ uttaraṁ uttaraṁ nāma pakaraṇaṁ uttarati,",
  "tika-vin11t43:14_1": "sunayena yuto so puggalo sunayaṁ duttaraṁ uttaraṁ vinayaṁ uttaratīti yojanā.",
  "tika-vin11t43:14_2": "Ca-saddena satthantarasamuccayatthena imamatthaṁ dīpeti.",
  "tika-vin11t43:14_3": "Seyyathidaṁ,",
  "tika-vin11t43:14_4": "idha yo sunayaṁ duttaraṁ uttaraṁ vinayaṁ uttarati,",
  "tika-vin11t43:14_5": "sunayena yuto so puggalo vimatūparamaṁ paramaṁ uttaraṁ uttaraṁ nāma pakaraṇaṁ uttaratīti.",
  "tika-vin11t43:14_6": "Iminā yo uttaraṁ jānāti,",
  "tika-vin11t43:14_7": "so vinayaṁ jānāti.",
  "tika-vin11t43:14_8": "Yo vinayaṁ jānāti,",
  "tika-vin11t43:14_9": "so uttaraṁ jānātīti uttarapakaraṇassa vinayapiṭakajānane accantūpakāritā vibhāvitāti daṭṭhabbaṁ.",
  "tika-vin11t43:15_0": "Iti uttare līnatthapakāsaniyā",
  "tika-vin11t43:16_0": "Āpattisamuṭṭhānakathāvaṇṇanā niṭṭhitā."
}