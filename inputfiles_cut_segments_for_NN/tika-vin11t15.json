{
  "tika-vin11t15:0_0": "Sikkhākaraṇīyakathāvaṇṇanā",
  "tika-vin11t15:1_0": "2438.",
  "tika-vin11t15:1_1": "Pāṭidesanīyānantaraṁ uddiṭṭhāni pañcasattati sekhiyāni mahāvibhaṅge vuttavinicchayānevāti tadeva atidisanto āha “sekhiyā pana ye dhammā”tiādi.",
  "tika-vin11t15:1_2": "Ye pana pañcasattati sekhiyā dhammā pāṭidesanīyānantaraṁ uddiṭṭhā,",
  "tika-vin11t15:1_3": "tesaṁ atthavinicchayo mahāvibhaṅge vuttovāti yojanā,",
  "tika-vin11t15:1_4": "atthikehi tatova gahetabbo,",
  "tika-vin11t15:1_5": "na puna idha dassessāmīti adhippāyo.",
  "tika-vin11t15:2_0": "Iti vinayatthasārasandīpaniyā vinayavinicchayavaṇṇanāya",
  "tika-vin11t15:3_0": "Sikkhākaraṇīyakathāvaṇṇanā niṭṭhitā.",
  "tika-vin11t15:4_0": "2439-40.Savibhaṅgānaṁ ubhatovibhaṅgasahitānaṁ ubhatopātimokkhānaṁ bhikkhūnaṁ,",
  "tika-vin11t15:4_1": "bhikkhunīnañca pātimokkhānaṁ aṭṭhakathāsāro sabbaṭṭhakathānaṁ sārabhūto yo so attho visesato samantapāsādikāyaṁ vutto.",
  "tika-vin11t15:4_2": "Taṁ sabbaṁ sārabhūtaṁ atthaṁ samādāya yo vinayassavinicchayo bhikkhūnaṁ,",
  "tika-vin11t15:4_3": "bhikkhunīnañca hitatthāya mayā kato viracitoti sambandho.",
  "tika-vin11t15:5_0": "2441.No amhākaṁ paṭibhāṇajaṁ paṭibhāṇato jātaṁ imaṁ tu imaṁ vinayavinicchayaṁ pana ye jantuno sattā suṇanti,",
  "tika-vin11t15:5_1": "te jantuno janassa sattalokassa hite adhisīlasikkhāpakāsakattā upakārake sumatassa sobhaṇanti buddhādīhi matassa,",
  "tika-vin11t15:5_2": "sobhaṇehi vā buddhādīhi matassa paṭividdhassa amatamahānibbānassa ayane añjasabhūte janassa tāyane kāyikavācasikavītikkamapaṭipakkhattā",
  "tika-vin11t15:5_3": "apāyabhayanivāraṇaṭṭhena tāṇabhūte vinaye vinayapiṭake pakataññuno yathāsabhāvaṁ jānantā taññuno bhavanti",
  "tika-vin11t15:5_4": "taṁ taṁ kappiyākappiyaṁ sevitabbāsevitabbaṁ jānantā bhavantevāti attho.",
  "tika-vin11t15:6_0": "2442.",
  "tika-vin11t15:6_1": "Bahavo sārabhūtā nayā etthāti bahusāranayo,",
  "tika-vin11t15:6_2": "tasmiṁ bahusāranaye.",
  "tika-vin11t15:6_3": "Parame uttame vinaye vinayapiṭake visāradataṁ vesārajjaṁ asaṁhīrañāṇaṁ abhipatthayatā visesato icchantena",
  "tika-vin11t15:6_4": "buddhimatā ñāṇātisayamantena yatinā sabbakālaṁ tividhasikkhāparipūraṇe asithilapavattasammāvāyāmena bhikkhunā",
  "tika-vin11t15:6_5": "imasmiṁ vinayavinicchaye paramā uttaritarā mahatī ādaratā karaṇīyatamā visesena kātabbāyevāti attho.",
  "tika-vin11t15:7_0": "2443.",
  "tika-vin11t15:7_1": "Iccevaṁ sīlavisuddhisādhane vinayapiṭake vesārajjahetutāya imassa vinayavinicchayassa sīlavisuddhiādisattavisuddhiparamparāya",
  "tika-vin11t15:7_2": "adhigantabbassa amatamahānibbānassa pattiyāpi mūlabhūtataṁ dassetumāha “avagacchatī”tiādi.",
  "tika-vin11t15:8_0": "Yo pana bhikkhu atthayuttaṁ mahatā payojanatthena,",
  "tika-vin11t15:8_1": "abhidheyyatthena ca samannāgataṁ imaṁ vinayassavinicchayaṁ avagacchati avecca yāthāvato jānāti,",
  "tika-vin11t15:8_2": "so aparamparaṁ maraṇābhāvā amaraṁ jarāyābhāvā ajaraṁ rāgādikilesarajapaṭipakkhattā arajaṁ anekappakārarogānaṁ",
  "tika-vin11t15:8_3": "appavattihetuttā arujaṁ santipadaṁ sabbakilesadarathapariḷāhānaṁ vūpasamahetuttā santisaṅkhātaṁ nibbānapadaṁ",
  "tika-vin11t15:8_4": "adhigacchati sīlavisuddhiādisattavisuddhiparamparāya gantvā paṭivijjhatīti yojanā.",
  "tika-vin11t15:9_0": "Iti vinayatthasārasandīpaniyā vinayavinicchayavaṇṇanāya",
  "tika-vin11t15:10_0": "Bhikkhunivibhaṅgakathāvaṇṇanā niṭṭhitā.",
  "tika-vin11t15:11_0": "Khandhakakathā"
}