{
  "tika-vin02t24:0_0": "5. Khuddakavatthukkhandhakaṁ",
  "tika-vin02t24:1_0": "Khuddakavatthukathāvaṇṇanā",
  "tika-vin02t24:2_0": "243.",
  "tika-vin02t24:2_1": "Khuddakavatthukkhandhake aṭṭhapadākārenāti aṭṭhapadaphalakākārena,",
  "tika-vin02t24:2_2": "jūtaphalakasadisanti vuttaṁ hoti.",
  "tika-vin02t24:2_3": "Mallakamūlasaṇṭhānenāti kheḷamallakamūlasaṇṭhānena.",
  "tika-vin02t24:3_0": "245.Muttolambakādīnanti ādi-saddena kuṇḍalādiṁ saṅgaṇhāti.",
  "tika-vin02t24:3_1": "Palambakasuttanti yaññopacitākārena olambakasuttaṁ.",
  "tika-vin02t24:4_0": "246.Cikkalenāti silesena.",
  "tika-vin02t24:5_0": "248.Sādhugītanti aniccatādipaṭisaṁyuttagītaṁ.",
  "tika-vin02t24:6_0": "249.Caturassena vattenāti paripuṇṇena uccāraṇavattena.",
  "tika-vin02t24:6_1": "Taraṅgavattādīnaṁ uccāraṇavidhānāni naṭṭhappayogāni.",
  "tika-vin02t24:6_2": "Bāhiralominti bhāvanapuṁsakaniddeso,",
  "tika-vin02t24:6_3": "yathā tassa uṇṇapāvārassa bahiddhā lomāni dissanti,",
  "tika-vin02t24:6_4": "tathā dhārentassa dukkaṭanti vuttaṁ hoti.",
  "tika-vin02t24:7_0": "251.Imāni cattāri ahirājakulānīti idaṁ daṭṭhavise sandhāya vuttaṁ.",
  "tika-vin02t24:7_1": "Ye hi keci daṭṭhavisā,",
  "tika-vin02t24:7_2": "sabbe te imesaṁ catunnaṁ ahirājakulānaṁ abbhantaragatāva honti.",
  "tika-vin02t24:7_3": "Attaguttiyāti attano guttatthāya.",
  "tika-vin02t24:7_4": "Attarakkhāyāti attano rakkhaṇatthāya.",
  "tika-vin02t24:7_5": "Attaparittaṁkātunti attano parittāṇatthāya attaparittaṁ nāma kātuṁ anujānāmīti attho.",
  "tika-vin02t24:8_0": "Idāni yathā taṁ parittaṁ kātabbaṁ,",
  "tika-vin02t24:8_1": "taṁ dassetuṁ “evañca pana bhikkhave”tiādimāha.",
  "tika-vin02t24:8_2": "Tattha virūpakkhehīti virūpakkhanāgakulehi.",
  "tika-vin02t24:8_3": "Sesesupi eseva nayo.",
  "tika-vin02t24:8_4": "Sahayoge cetaṁ karaṇavacanaṁ,",
  "tika-vin02t24:8_5": "etehi saha mayhaṁ mittabhāvoti vuttaṁ hoti apādakehīti apādakasattehi.",
  "tika-vin02t24:8_6": "Sesesupi eseva nayo.",
  "tika-vin02t24:8_7": "Sabbe sattāti ito pubbe ettakena ṭhānena odissakamettaṁ kathetvā idāni anodissakamettaṁ kathetuṁ idamāraddhaṁ.",
  "tika-vin02t24:8_8": "Tattha sattā pāṇā bhūtāti sabbānetāni puggalavevacanāneva.",
  "tika-vin02t24:8_9": "Bhadrāni passantūti bhadrāni ārammaṇāni passantu.",
  "tika-vin02t24:8_10": "Mā kañci pāpamāgamāti kañci sattaṁ pāpakaṁ lāmakaṁ mā āgacchatu.",
  "tika-vin02t24:9_0": "Appamāṇo buddhoti ettha buddhoti buddhaguṇā veditabbā,",
  "tika-vin02t24:9_1": "te hi appamāṇā nāma.",
  "tika-vin02t24:9_2": "Sesadvayesupi eseva nayo,",
  "tika-vin02t24:9_3": "pamāṇavantānīti guṇappamāṇena yuttāni.",
  "tika-vin02t24:9_4": "Uṇṇanābhīti lomasanābhiko makkaṭako.",
  "tika-vin02t24:9_5": "Sarabūti gharagoḷikā.",
  "tika-vin02t24:9_6": "Katā me rakkhā kataṁ me parittanti mayā ettakassa janassa rakkhā ca parittāṇañca kataṁ.",
  "tika-vin02t24:9_7": "Paṭikkamantu bhūtānīti sabbepi me kataparittāṇā sattā apagacchantu,",
  "tika-vin02t24:9_8": "mā maṁ viheṭhayiṁsūti attho.",
  "tika-vin02t24:9_9": "Sohanti yassa mama etehi sabbehipi mettaṁ,",
  "tika-vin02t24:9_10": "so ahaṁ bhagavato namo karomi,",
  "tika-vin02t24:9_11": "vipassīādīnañca sattannaṁ sammāsambuddhānaṁ namo karomīti sambandho.",
  "tika-vin02t24:10_0": "Aññamhi chetabbamhīti rāgānusayaṁ sandhāya vadati.",
  "tika-vin02t24:10_1": "Tādisaṁ vā dukkhanti muṭṭhiādīhi dukkhaṁ uppādentassa.",
  "tika-vin02t24:11_0": "252.Jālāni parikkhipāpetvāti parissayamocanatthañceva pamādena gaḷitānaṁ ābharaṇādīnaṁ rakkhaṇatthañca jālāni karaṇḍakākārena parikkhipāpetvā.",
  "tika-vin02t24:11_1": "Candanagaṇṭhi āgantvā jāle laggāti eko kira rattacandanarukkho gaṅgāya uparitīre jāto gaṅgodakena dhotamūlo",
  "tika-vin02t24:11_2": "patitvā tattha tattha pāsāṇesu sambhijjamāno vippakiri.",
  "tika-vin02t24:11_3": "Tato ekā ghaṭappamāṇā ghaṭikā pāsāṇesu ghaṁsiyamānā udakaūmīhi pothiyamānā maṭṭhā hutvā anupubbena vuyhamānā",
  "tika-vin02t24:11_4": "sevālapariyonaddhā āgantvā tasmiṁ jāle laggi.",
  "tika-vin02t24:11_5": "Taṁ sandhāyetaṁ vuttaṁ.",
  "tika-vin02t24:11_6": "Lekhanti likhitagahitaṁ cuṇṇaṁ.",
  "tika-vin02t24:11_7": "Uḍḍitvāti veḷuparamparāya uddhaṁ pāpetvā,",
  "tika-vin02t24:11_8": "uṭṭhāpetvāti vuttaṁ hoti.",
  "tika-vin02t24:11_9": "Oharatūti iddhiyā otāretvā gaṇhatu.",
  "tika-vin02t24:12_0": "Pūraṇakassapādayo cha satthāro.",
  "tika-vin02t24:12_1": "Tattha pūraṇoti tassa satthupaṭiññassa nāmaṁ.",
  "tika-vin02t24:12_2": "Kassapoti gottaṁ.",
  "tika-vin02t24:12_3": "So kira aññatarassa kulassa ekūnadāsasataṁ pūrayamāno jāto.",
  "tika-vin02t24:12_4": "Tenassa “pūraṇo”ti nāmaṁ akaṁsu.",
  "tika-vin02t24:12_5": "Maṅgaladāsattā cassa kataṁ “dukkaṭa”nti vattā natthi,",
  "tika-vin02t24:12_6": "akataṁ vā “na kata”nti.",
  "tika-vin02t24:12_7": "So “kimahaṁ ettha vasāmī”ti palāyi.",
  "tika-vin02t24:12_8": "Athassa corā vatthāni acchindiṁsu.",
  "tika-vin02t24:12_9": "So paṇṇena vā tiṇena vā paṭicchādetumpi ajānanto jātarūpeneva ekaṁ gāmaṁ pāvisi.",
  "tika-vin02t24:12_10": "Manussā taṁ disvā “ayaṁ samaṇo arahā appiccho,",
  "tika-vin02t24:12_11": "natthi iminā sadiso”ti pūvabhattādīni gahetvā upasaṅkamanti.",
  "tika-vin02t24:12_12": "So “mayhaṁ sāṭakaṁ anivatthabhāvena idaṁ uppanna”nti tato paṭṭhāya sāṭakaṁ labhitvāpi na nivāsesi,",
  "tika-vin02t24:12_13": "tadeva pabbajjaṁ aggahesi.",
  "tika-vin02t24:12_14": "Tassa santike aññepi aññepīti pañcasatā manussā pabbajiṁsu.",
  "tika-vin02t24:12_15": "Evamayaṁ gaṇācariyo hutvā “satthā”ti loke pākaṭo ahosi.",
  "tika-vin02t24:13_0": "Makkhalīti tassa nāmaṁ.",
  "tika-vin02t24:13_1": "Gosālāya jātattā gosāloti dutiyanāmaṁ.",
  "tika-vin02t24:13_2": "Taṁ kira sakaddamāya bhūmiyā telaghaṭaṁ gahetvā gacchantaṁ “tāta mā khalī”ti sāmiko āha.",
  "tika-vin02t24:13_3": "So pamādena khalitvā patitvā sāmikassa bhayena palāyituṁ āraddho.",
  "tika-vin02t24:13_4": "Sāmiko upadhāvitvā sāṭakakaṇṇe aggahesi,",
  "tika-vin02t24:13_5": "so sāṭakaṁ chaḍḍetvā acelako hutvā palāyi.",
  "tika-vin02t24:13_6": "Sesaṁ pūraṇasadisameva.",
  "tika-vin02t24:14_0": "Ajitoti tassa nāmaṁ.",
  "tika-vin02t24:14_1": "Kesakambalaṁ dhāretīti kesakambalo.",
  "tika-vin02t24:14_2": "Iti nāmadvayaṁ saṁsanditvā “ajito kesakambalo”ti vuccati.",
  "tika-vin02t24:14_3": "Tattha kesakambalo nāma manussānaṁ kesehi katakambalo.",
  "tika-vin02t24:14_4": "Tato paṭikiṭṭhataraṁ vatthaṁ nāma natthi.",
  "tika-vin02t24:14_5": "Yathāha “seyyathāpi,",
  "tika-vin02t24:14_6": "bhikkhave,",
  "tika-vin02t24:14_7": "yāni kānici tantāvutānaṁ vatthānaṁ,",
  "tika-vin02t24:14_8": "kesakambalo tesaṁ paṭikiṭṭho akkhāyati.",
  "tika-vin02t24:14_9": "Kesakambalo,",
  "tika-vin02t24:14_10": "bhikkhave,",
  "tika-vin02t24:14_11": "sīte sīto uṇhe uṇho dubbaṇṇo duggandho dukkhasamphasso”ti.",
  "tika-vin02t24:15_0": "Pakudhoti tassa nāmaṁ.",
  "tika-vin02t24:15_1": "Kaccāyanoti gottaṁ.",
  "tika-vin02t24:15_2": "Iti nāmagottaṁ saṁsanditvā “pakudho kaccāyano”ti vuccati.",
  "tika-vin02t24:15_3": "Sītūdakapaṭikkhittako esa,",
  "tika-vin02t24:15_4": "vaccaṁ katvāpi udakakiccaṁ na karoti,",
  "tika-vin02t24:15_5": "uṇhodakaṁ vā kañjiyaṁ vā labhitvā karoti,",
  "tika-vin02t24:15_6": "nadiṁ vā maggodakaṁ vā atikkamma “sīlaṁ me bhinna”nti vālikathūpaṁ katvā sīlaṁ adhiṭṭhāya gacchati.",
  "tika-vin02t24:15_7": "Evarūpanissirikaladdhiko esa.",
  "tika-vin02t24:16_0": "Sañcayoti tassa nāmaṁ.",
  "tika-vin02t24:16_1": "Belaṭṭhassa putto belaṭṭhaputto.",
  "tika-vin02t24:16_2": "“Amhākaṁ gaṇṭhanakileso palibundhanakileso natthi,",
  "tika-vin02t24:16_3": "kilesagaṇṭhirahitā maya”nti evaṁvāditāya laddhanāmavasena nigaṇṭho.",
  "tika-vin02t24:16_4": "Nāṭassa puttoti nāṭaputto.",
  "tika-vin02t24:17_0": "Piṇḍolabhāradvājoti piṇḍaṁ ulamāno pariyesamāno pabbajitoti piṇḍolo.",
  "tika-vin02t24:17_1": "So kira parijiṇṇabhogo brāhmaṇo hutvā mahantaṁ bhikkhusaṅghassa lābhasakkāraṁ disvā piṇḍatthāya nikkhamitvā pabbajito.",
  "tika-vin02t24:17_2": "So mahantaṁ kapallapattaṁ “patta”nti gahetvā carati,",
  "tika-vin02t24:17_3": "kapallapūraṁ yāguṁ pivati,",
  "tika-vin02t24:17_4": "bhattaṁ bhuñjati,",
  "tika-vin02t24:17_5": "pūvakhajjakañca khādati.",
  "tika-vin02t24:17_6": "Athassa mahagghasabhāvaṁ satthu ārocayiṁsu.",
  "tika-vin02t24:17_7": "Satthā tassa pattatthavikaṁ nānujāni.",
  "tika-vin02t24:17_8": "Thero heṭṭhāmañce pattaṁ nikujjitvā ṭhapeti.",
  "tika-vin02t24:17_9": "So ṭhapentopi ghaṁsentova paṇāmetvā ṭhapeti,",
  "tika-vin02t24:17_10": "gaṇhantopi ghaṁsentova ākaḍḍhitvā gaṇhāti.",
  "tika-vin02t24:17_11": "Taṁ gacchante gacchante kāle ghaṁsanena parikkhīṇaṁ nāḷikodanamattasseva gaṇhanakaṁ jātaṁ.",
  "tika-vin02t24:17_12": "Tato satthu ārocesuṁ.",
  "tika-vin02t24:17_13": "Athassa satthā pattatthavikaṁ anujāni.",
  "tika-vin02t24:17_14": "Thero aparena samayena indriyabhāvanaṁ bhāvento aggaphale arahatte patiṭṭhāsi.",
  "tika-vin02t24:17_15": "Iti so pubbe savisesaṁ piṇḍatthāya ulatīti piṇḍolo.",
  "tika-vin02t24:17_16": "Gottena pana bhāradvājoti ubhayaṁ ekato katvā “piṇḍolabhāradvājo”ti vuccati.",
  "tika-vin02t24:18_0": "“Atha kho āyasmā piṇḍolabhāradvājo…pe…",
  "tika-vin02t24:18_1": "etadavocā”ti kasmā evamāhaṁsu?",
  "tika-vin02t24:18_2": "So kira seṭṭhi neva sammādiṭṭhi,",
  "tika-vin02t24:18_3": "na micchādiṭṭhi,",
  "tika-vin02t24:18_4": "majjhattadhātuko.",
  "tika-vin02t24:18_5": "So cintesi “mayhaṁ gehe candanaṁ bahu,",
  "tika-vin02t24:18_6": "kiṁ nu kho iminā karissāmī”ti.",
  "tika-vin02t24:18_7": "Athassa etadahosi “imasmiṁ loke ‘mayaṁ arahanto,",
  "tika-vin02t24:18_8": "mayaṁ arahanto’ti vattāro bahū,",
  "tika-vin02t24:18_9": "ahaṁ ekaṁ arahantampi na jānāmi,",
  "tika-vin02t24:18_10": "gehe bhamaṁ yojetvā pattaṁ likhāpetvā sikkāya ṭhapetvā veḷuparamparāya saṭṭhihatthamatte ākāse olambāpetvā ‘sace arahā atthi,",
  "tika-vin02t24:18_11": "ākāsenāgantvā gaṇhātū’ti vakkhāmi.",
  "tika-vin02t24:18_12": "Yo taṁ gahessati,",
  "tika-vin02t24:18_13": "tassa saputtadāro saraṇaṁ gamissāmī”ti.",
  "tika-vin02t24:18_14": "So cintitaniyāmeneva pattaṁ likhāpetvā veḷuparamparāya ussāpetvā “yo imasmiṁ loke arahā,",
  "tika-vin02t24:18_15": "so ākāsena āgantvā imaṁ pattaṁ gaṇhātū”ti āha.",
  "tika-vin02t24:19_0": "Tadā cha satthāro “amhākaṁ esa anucchaviko,",
  "tika-vin02t24:19_1": "amhākameva naṁ dehī”ti vadiṁsu.",
  "tika-vin02t24:19_2": "So “ākāsenāgantvā gaṇhathā”ti āha.",
  "tika-vin02t24:19_3": "Chaṭṭhe divase nigaṇṭho nāṭaputto antevāsike pesesi “gacchatha seṭṭhiṁ evaṁ vadetha ‘amhākaṁ ācariyasseva anucchaviko,",
  "tika-vin02t24:19_4": "mā appamattakassa kāraṇā ākāsena āgamanaṁ kari,",
  "tika-vin02t24:19_5": "dehi kira te patta’nti”.",
  "tika-vin02t24:19_6": "Te gantvā seṭṭhiṁ tathā vadiṁsu.",
  "tika-vin02t24:19_7": "Seṭṭhi “ākāsenāgantvā gaṇhituṁ samatthova gaṇhātū”ti āha.",
  "tika-vin02t24:19_8": "Nāṭaputto sayaṁ gantukāmo hutvā antevāsikānaṁ saññaṁ adāsi “ahaṁ ekaṁ hatthañca pādañca ukkhipitvā uppatitukāmo viya bhavissāmi,",
  "tika-vin02t24:19_9": "tumhe maṁ ‘ācariya kiṁ karotha,",
  "tika-vin02t24:19_10": "dārumayapattassa kāraṇā paṭicchannaṁ arahattaguṇaṁ mahājanassa mā dassayitthā’ti vatvā maṁ hatthesu ca",
  "tika-vin02t24:19_11": "pādesu ca gahetvā ākaḍḍhantā bhūmiyaṁ pāteyyāthā”ti.",
  "tika-vin02t24:19_12": "So tattha gantvā seṭṭhiṁ āha “mahāseṭṭhi ayaṁ patto aññesaṁ nānucchaviko,",
  "tika-vin02t24:19_13": "mā te appamattakassa kāraṇā mama ākāse uppatanaṁ rucci,",
  "tika-vin02t24:19_14": "dehi me patta”nti. Bhante,",
  "tika-vin02t24:19_15": "ākāsena uppatitvāva gaṇhathāti.",
  "tika-vin02t24:19_16": "Tato nāṭaputto “tena hi apetha apethā”ti antevāsike apanetvā “ākāse uppatissāmī”ti ekaṁ hatthañca pādañca ukkhipi.",
  "tika-vin02t24:19_17": "Atha naṁ antevāsikā “ācariya,",
  "tika-vin02t24:19_18": "kiṁ nāmetaṁ karotha,",
  "tika-vin02t24:19_19": "chavassa dārumayapattassa kāraṇā paṭicchannaguṇena tumhehi mahājanassa dassitena ko attho”ti taṁ hatthapādesu gahetvā ākaḍḍhitvā bhūmiyaṁ pātesuṁ.",
  "tika-vin02t24:19_20": "So seṭṭhiṁ āha “mahāseṭṭhi,",
  "tika-vin02t24:19_21": "ime me uppatituṁ na denti,",
  "tika-vin02t24:19_22": "dehi me patta”nti.",
  "tika-vin02t24:19_23": "Uppatitvāva gaṇhatha bhanteti.",
  "tika-vin02t24:19_24": "Evaṁ titthiyā cha divasāni vāyamitvāpi pattaṁ na labhiṁsuyeva.",
  "tika-vin02t24:20_0": "Atha sattame divase āyasmato ca moggallānassa āyasmato ca piṇḍolabhāradvājassa “rājagahe piṇḍāya carissāmā”ti",
  "tika-vin02t24:20_1": "gantvā ekasmiṁ piṭṭhipāsāṇe ṭhatvā cīvaraṁ pārupanakāle dhuttakā kathaṁ samuṭṭhāpesuṁ “hambho pubbe cha",
  "tika-vin02t24:20_2": "satthāro ‘mayaṁ arahantāmhā’ti vicariṁsu,",
  "tika-vin02t24:20_3": "rājagahaseṭṭhino pana ajja sattamo divaso pattaṁ ussāpetvā ṭhapayato ‘sace arahā atthi,",
  "tika-vin02t24:20_4": "ākāsenāgantvā gaṇhātū’ti vadantassa,",
  "tika-vin02t24:20_5": "ekopi ‘ahaṁ arahā’ti ākāse uppatanto natthi,",
  "tika-vin02t24:20_6": "ajja no loke arahantānaṁ natthibhāvo ñāto”ti.",
  "tika-vin02t24:20_7": "Taṁ kathaṁ sutvā āyasmā mahāmoggallāno āyasmantaṁ piṇḍolabhāradvājaṁ āha “sutaṁ te,",
  "tika-vin02t24:20_8": "āvuso bhāradvāja,",
  "tika-vin02t24:20_9": "imesaṁ vacanaṁ,",
  "tika-vin02t24:20_10": "ime buddhasāsanaṁ pariggaṇhantā viya vadanti,",
  "tika-vin02t24:20_11": "tvañca mahiddhiko mahānubhāvo,",
  "tika-vin02t24:20_12": "gacchetaṁ pattaṁ ākāsena gantvā gaṇhāhī”ti.",
  "tika-vin02t24:20_13": "“Āvuso moggallāna,",
  "tika-vin02t24:20_14": "tvaṁ ‘iddhimantānaṁ aggo’ti pākaṭo,",
  "tika-vin02t24:20_15": "tvaṁ etaṁ gaṇha,",
  "tika-vin02t24:20_16": "tayi pana aggaṇhante ahaṁ gaṇhissāmī”ti āha.",
  "tika-vin02t24:20_17": "Atha āyasmā mahāmoggallāno “gaṇhāvuso”ti āha.",
  "tika-vin02t24:20_18": "Iti te lokassa arahantehi asuññabhāvadassanatthaṁ evamāhaṁsu.",
  "tika-vin02t24:21_0": "Tikkhattuṁ rājagahaṁ anupariyāyīti tikkhattuṁ rājagahaṁ anugantvā paribbhami.",
  "tika-vin02t24:21_1": "“Sattakkhattu”ntipi vadanti.",
  "tika-vin02t24:21_2": "Thero kira abhiññāpādakaṁ jhānaṁ samāpajjitvā uṭṭhāya tigāvutaṁ piṭṭhipāsāṇaṁ antantena paricchindanto",
  "tika-vin02t24:21_3": "tūlapicu viya ākāse uṭṭhāpetvā rājagahanagarassa upari sattakkhattuṁ anupariyāyi.",
  "tika-vin02t24:21_4": "So tigāvutappamāṇassa nagarassa apidhānaṁ viya paññāyi.",
  "tika-vin02t24:21_5": "Nagaravāsino “pāsāṇo no avattharitvā gaṇhātī”ti bhītā suppādīni matthake katvā tattha tattha nilīyiṁsu.",
  "tika-vin02t24:21_6": "Sattame vāre thero piṭṭhipāsāṇaṁ bhinditvā attānaṁ dasseti.",
  "tika-vin02t24:21_7": "Mahājano theraṁ disvā “bhante piṇḍolabhāradvāja,",
  "tika-vin02t24:21_8": "tava pāsāṇaṁ gāḷhaṁ katvā gaṇha,",
  "tika-vin02t24:21_9": "mā no sabbe nāsayī”ti āha.",
  "tika-vin02t24:21_10": "Thero pāsāṇaṁ pādantena khipitvā vissajjesi.",
  "tika-vin02t24:21_11": "So gantvā yathāṭhāneyeva patiṭṭhāsi.",
  "tika-vin02t24:21_12": "Thero seṭṭhissa gehamatthake aṭṭhāsi.",
  "tika-vin02t24:21_13": "Taṁ disvā seṭṭhi urena nipajjitvā “otara sāmī”ti vatvā ākāsato otiṇṇaṁ theraṁ nisīdāpetvā pattaṁ gahetvā catumadhurapuṇṇaṁ katvā therassa adāsi.",
  "tika-vin02t24:21_14": "Thero pattaṁ gahetvā vihārābhimukho pāyāsi.",
  "tika-vin02t24:21_15": "Athassa ye araññagatā pāṭihāriyaṁ nāddasaṁsu,",
  "tika-vin02t24:21_16": "te sannipatitvā “bhante,",
  "tika-vin02t24:21_17": "amhākampi pāṭihāriyaṁ dassehī”ti theraṁ anubandhiṁsu.",
  "tika-vin02t24:21_18": "So tesaṁ tesaṁ pāṭihāriyaṁ dassento vihāraṁ agamāsi.",
  "tika-vin02t24:21_19": "Satthā taṁ anubandhitvā unnādentassa mahājanassa saddaṁ sutvā “ānanda,",
  "tika-vin02t24:21_20": "kasseso saddo”ti pucchi.",
  "tika-vin02t24:21_21": "Tena vuttaṁ “assosi kho bhagavā…pe…",
  "tika-vin02t24:21_22": "kiṁ nu kho so, ānanda,",
  "tika-vin02t24:21_23": "uccāsaddo mahāsaddo”ti.",
  "tika-vin02t24:22_0": "Vikubbaniddhiyā pāṭihāriyaṁ paṭikkhittanti ettha vikubbaniddhi nāma “so pakativaṇṇaṁ vijahitvā kumārakavaṇṇaṁ vā dasseti nāgavaṇṇaṁ vā,",
  "tika-vin02t24:22_1": "vividhampi senābyūhaṁ dassetī”ti evamāgatā pakativaṇṇavijahanavikāravasena pavattā iddhi.",
  "tika-vin02t24:22_2": "Adhiṭṭhāniddhi pana “pakatiyā eko bahukaṁ āvajjati sataṁ vā sahassaṁ vā satasahassaṁ vā,",
  "tika-vin02t24:22_3": "āvajjitvā ñāṇena adhiṭṭhāti ‘bahuko homī”’ti evaṁ vibhajitvā dassitā adhiṭṭhānavasena nipphannā iddhi.",
  "tika-vin02t24:23_0": "253-254.Na acchupiyantīti na suphassitāni honti.",
  "tika-vin02t24:23_1": "Rūpakākiṇṇānīti itthirūpādīhi ākiṇṇāni.",
  "tika-vin02t24:23_2": "Bhūmiādhāraketi valayādhārake.",
  "tika-vin02t24:23_3": "Dāruādhārakadaṇḍādhārakesūti ekadārunā kataādhārake bahūhi daṇḍakehi kataādhārake vāti attho,",
  "tika-vin02t24:23_4": "tīhi daṇḍehi kato pana na vaṭṭati.",
  "tika-vin02t24:23_5": "Bhūmiyaṁ pana nikkujjitvā ekameva ṭhapetabbanti ettha dve ṭhapentena upari ṭhapitapattaṁ ekena passena bhūmiyaṁ phusāpetvā ṭhapetuṁ vaṭṭatīti vadanti.",
  "tika-vin02t24:23_6": "Ālindakamiḍḍhikādīnanti pamukhamiḍḍhikānaṁ.",
  "tika-vin02t24:23_7": "Parivattitvā tattheva patiṭṭhātīti ettha “parivattitvā tatiyavāre tattheva miḍḍhiyā patiṭṭhātī”ti gaṇṭhipadesu vuttaṁ.",
  "tika-vin02t24:23_8": "Paribhaṇḍaṁ nāma gehassa bahi kuṭṭapādassa thirabhāvatthaṁ katā tanukamiḍḍhikā vuccati.",
  "tika-vin02t24:23_9": "Tanukamiḍḍhikāyāti khuddakamiḍḍhikāya.",
  "tika-vin02t24:23_10": "Miḍḍhantepi ādhārake ṭhapetuṁ vaṭṭati.",
  "tika-vin02t24:23_11": "“Anujānāmi,",
  "tika-vin02t24:23_12": "bhikkhave,",
  "tika-vin02t24:23_13": "ādhāraka”nti hi vacanato miḍḍhādīsu yattha katthaci ādhārakaṁ ṭhapetvā tattha pattaṁ ṭhapetuṁ vaṭṭati ādhārake ṭhapanokāsassa aniyamitattāti vadanti.",
  "tika-vin02t24:23_14": "“Pattamāḷo nāma vaṭṭetvā pattānaṁ agamanatthaṁ vaṭṭaṁ vā caturassaṁ vā iṭṭhakādīhi parikkhipitvā kato”ti gaṇṭhipadesu vuttaṁ.",
  "tika-vin02t24:24_0": "255.Ghaṭikanti upari yojitaṁ aggaḷaṁ.",
  "tika-vin02t24:24_1": "Tāvakālikaṁ paribhuñjituṁ vaṭṭatīti sakideva gahetvā tena āmisaṁ paribhuñjitvā chaḍḍetuṁ vaṭṭatīti adhippāyo.",
  "tika-vin02t24:24_2": "Ghaṭikaṭāheti bhājanakapāle.",
  "tika-vin02t24:24_3": "Abhuṁ meti ettha bhavatīti bhū, vaḍḍhi.",
  "tika-vin02t24:24_4": "Na bhūti abhū, avaḍḍhi.",
  "tika-vin02t24:24_5": "Bhayavasena pana sā itthī “abhu”nti āha,",
  "tika-vin02t24:24_6": "vināso mayhanti attho.",
  "tika-vin02t24:24_7": "Chavasīsassa pattanti chavasīsamayaṁ pattaṁ.",
  "tika-vin02t24:24_8": "Pakativikārasambandhe cetaṁ sāmivacanaṁ,",
  "tika-vin02t24:24_9": "abhedepi vā bhedūpacārenāyaṁ vohāro “silāputtakassa sarīra”ntiādīsu viya.",
  "tika-vin02t24:25_0": "Cabbetvāti khāditvā.",
  "tika-vin02t24:25_1": "Ekaṁ udakagaṇḍusaṁ gahetvāti vāmahattheneva pattaṁ ukkhipitvā mukhena gaṇḍusaṁ gahetvā.",
  "tika-vin02t24:25_2": "Ucchiṭṭhahatthenāti sāmisena hatthena.",
  "tika-vin02t24:25_3": "Ettāvatāti ekagaṇḍusagahaṇamattena.",
  "tika-vin02t24:25_4": "Luñcitvāti tato maṁsaṁ uddharitvā.",
  "tika-vin02t24:25_5": "Etesu sabbesu paṇṇattiṁ jānātu vā mā vā,",
  "tika-vin02t24:25_6": "āpattiyeva.",
  "tika-vin02t24:26_0": "256.Kiṇṇacuṇṇenāti surākiṇṇacuṇṇena.",
  "tika-vin02t24:26_1": "“Anuvātaṁ paribhaṇḍanti kilañjādīsu karontī”ti gaṇṭhipadesu vuttaṁ.",
  "tika-vin02t24:26_2": "Bidalakanti duguṇakaraṇasaṅkhātassa kiriyāvisesassa adhivacanaṁ.",
  "tika-vin02t24:26_3": "Kassa duguṇakaraṇaṁ?",
  "tika-vin02t24:26_4": "Yena kilañjādinā mahantaṁ kathinaṁ atthataṁ, tassa.",
  "tika-vin02t24:26_5": "Tañhi daṇḍakathinappamāṇena pariyante saṁharitvā duguṇaṁ kātabbaṁ.",
  "tika-vin02t24:26_6": "Paṭiggahanti aṅgulikañcukaṁ.",
  "tika-vin02t24:27_0": "257-259.Pāti nāma paṭiggahaṇasaṇṭhānena kato bhājanaviseso. Na sammatīti nappahoti.",
  "tika-vin02t24:28_0": "260-262.Nīcavatthukaṁ cinitunti bahikuṭṭassa samantato nīcavatthukaṁ katvā cinituṁ.",
  "tika-vin02t24:28_1": "Arahaṭaghaṭiyantaṁ nāma sakaṭacakkasaṇṭhānaṁ are are ghaṭikāni bandhitvā ekena dvīhi vā paribbhamiyamānaṁ yantaṁ.",
  "tika-vin02t24:29_0": "263.Āviddhapakkhapāsakanti kaṇṇikamaṇḍalassa samantā ṭhapitapakkhapāsakaṁ.",
  "tika-vin02t24:29_1": "Maṇḍaleti kaṇṇikamaṇḍale.",
  "tika-vin02t24:29_2": "Pakkhapāsake ṭhapetvāti samantā pakkhapāsakaphalakāni ṭhapetvā.",
  "tika-vin02t24:30_0": "264.",
  "tika-vin02t24:30_1": "“Namatakaṁ santhatasadisa”nti gaṇṭhipadesu vuttaṁ.",
  "tika-vin02t24:30_2": "Cammakhaṇḍaparihārena paribhuñjitabbanti anadhiṭṭhahitvā paribhuñjitabbaṁ.",
  "tika-vin02t24:30_3": "Ettheva paviṭṭhānīti maḷorikāya eva antogadhāni.",
  "tika-vin02t24:30_4": "Pubbe pattasaṅgopanatthaṁ ādhārako anuññāto,",
  "tika-vin02t24:30_5": "idāni bhuñjanatthaṁ.",
  "tika-vin02t24:31_0": "265.Nikkujjitabboti tena dinnassa deyyadhammassa appaṭiggahaṇatthaṁ pattanikkujjanakammavācāya nikkujjitabbo,",
  "tika-vin02t24:31_1": "na adhomukhaṭhapanena.",
  "tika-vin02t24:31_2": "Tenevāha “evañca pana,",
  "tika-vin02t24:31_3": "bhikkhave,",
  "tika-vin02t24:31_4": "nikkujjitabbo”tiādi.",
  "tika-vin02t24:31_5": "Alābhāyāti catunnaṁ paccayānaṁ alābhatthāya.",
  "tika-vin02t24:31_6": "Anatthāyāti upaddavāya avaḍḍhiyā.",
  "tika-vin02t24:32_0": "266.Pasādessāmāti āyācissāma.",
  "tika-vin02t24:32_1": "Etadavocāti “appatirūpaṁ mayā kataṁ,",
  "tika-vin02t24:32_2": "bhagavā pana mahantepi aguṇe acintetvā mayhaṁ accayaṁ paṭiggaṇhissatī”ti maññamāno etaṁ “accayo maṁ bhante”tiādivacanaṁ avoca.",
  "tika-vin02t24:32_3": "Tattha ñāyapaṭipattiṁ aticca eti pavattatīti accayo, aparādho.",
  "tika-vin02t24:32_4": "Maṁ accagamāti maṁ atikkamma abhibhavitvā pavatto.",
  "tika-vin02t24:32_5": "Purisena madditvā abhibhavitvā pavattitopi hi aparādho atthato purisaṁ aticca abhibhavitvā pavatto nāma hoti.",
  "tika-vin02t24:32_6": "Paṭiggaṇhātūti khamatu.",
  "tika-vin02t24:32_7": "Āyatiṁ saṁvarāyāti anāgate saṁvaraṇatthāya puna evarūpassa aparādhassa dosassa khalitassa akaraṇatthāya.",
  "tika-vin02t24:32_8": "Tagghāti ekaṁsena.",
  "tika-vin02t24:32_9": "Yathādhammaṁ paṭikarosīti yathā dhammo ṭhito,",
  "tika-vin02t24:32_10": "tatheva karosi,",
  "tika-vin02t24:32_11": "khamāpesīti vuttaṁ hoti.",
  "tika-vin02t24:32_12": "Taṁ te mayaṁ paṭiggaṇhāmāti taṁ tava aparādhaṁ mayaṁ khamāma.",
  "tika-vin02t24:32_13": "Vuḍḍhi hesā,",
  "tika-vin02t24:32_14": "āvuso vaḍḍha,",
  "tika-vin02t24:32_15": "ariyassa vinayeti esā,",
  "tika-vin02t24:32_16": "āvuso vaḍḍha,",
  "tika-vin02t24:32_17": "ariyassa vinaye buddhassa bhagavato sāsane vuḍḍhi nāma. Katamā?",
  "tika-vin02t24:32_18": "Accayaṁ accayato disvā yathādhammaṁ paṭikaritvā āyatiṁ saṁvarāpajjanā.",
  "tika-vin02t24:32_19": "Desanaṁ pana puggalādhiṭṭhānaṁ karonto “yo accayaṁ accayato disvā yathādhammaṁ paṭikaroti,",
  "tika-vin02t24:32_20": "āyatiṁ saṁvaraṁ āpajjatī”ti āha.",
  "tika-vin02t24:33_0": "268.",
  "tika-vin02t24:33_1": "Bodhirājakumāravatthumhi kokanadoti kokanadaṁ vuccati padumaṁ,",
  "tika-vin02t24:33_2": "so ca maṅgalapāsādo olokanapadumaṁ dassetvā kato,",
  "tika-vin02t24:33_3": "tasmā “kokanado”ti saṅkhaṁ labhi.",
  "tika-vin02t24:33_4": "Yāva pacchimasopānakaḷevarāti ettha pacchimasopānakaḷevaranti paṭhamasopānaphalakaṁ vuttaṁ tassa sabbapacchā dussena santhatattā.",
  "tika-vin02t24:33_5": "Uparimasopānaphalakato paṭṭhāya hi sopānaṁ santhataṁ.",
  "tika-vin02t24:33_6": "Addasā khoti olokanatthaṁyeva dvārakoṭṭhake ṭhito addasa.",
  "tika-vin02t24:34_0": "Bhagavā tuṇhī ahosīti “kissa nu kho atthāya rājakumārena ayaṁ mahāsakkāro kato”ti āvajjento puttapatthanāya katabhāvaṁ aññāsi.",
  "tika-vin02t24:34_1": "So hi rājaputto aputtako.",
  "tika-vin02t24:34_2": "Sutañcānena ahosi “buddhānaṁ kira adhikāraṁ katvā manasā icchitaṁ labhantī”ti.",
  "tika-vin02t24:34_3": "So “sacāhaṁ puttaṁ labhissāmi,",
  "tika-vin02t24:34_4": "sammāsambuddho imaṁ celapaṭikaṁ akkamissati.",
  "tika-vin02t24:34_5": "No ce labhissāmi,",
  "tika-vin02t24:34_6": "na akkamissatī”ti patthanaṁ katvā santharāpesi.",
  "tika-vin02t24:34_7": "Atha bhagavā “nibbattissati nu kho etassa putto”ti āvajjetvā “na nibbattissatī”ti addasa.",
  "tika-vin02t24:34_8": "Pubbe kira so ekasmiṁ dīpe vasamāno samānacchandena sakuṇapotake khādi.",
  "tika-vin02t24:34_9": "Sacassa mātugāmo puññavā bhaveyya,",
  "tika-vin02t24:34_10": "puttaṁ labheyya.",
  "tika-vin02t24:34_11": "Ubhohi pana samānacchandehi hutvā pāpakammaṁ kataṁ,",
  "tika-vin02t24:34_12": "tenassa putto na nibbattissatīti aññāsi.",
  "tika-vin02t24:34_13": "Dusse pana akkante “buddhānaṁ adhikāraṁ katvā patthitaṁ labhantīti loke anussavo,",
  "tika-vin02t24:34_14": "mayā ca mahāadhikāro kato,",
  "tika-vin02t24:34_15": "na ca puttaṁ labhāmi,",
  "tika-vin02t24:34_16": "tucchaṁ idaṁ vacana”nti micchāgahaṇaṁ gaṇheyya.",
  "tika-vin02t24:34_17": "Titthiyāpi “natthi samaṇānaṁ akattabbaṁ nāma,",
  "tika-vin02t24:34_18": "celapaṭikaṁ maddantā āhiṇḍantī”ti ujjhāyeyyuṁ.",
  "tika-vin02t24:34_19": "Etarahi ca akkamantesu bahū bhikkhū paracittaviduno,",
  "tika-vin02t24:34_20": "te bhabbataṁ jānitvā akkamissanti,",
  "tika-vin02t24:34_21": "abhabbataṁ jānitvā na akkamissanti.",
  "tika-vin02t24:34_22": "Anāgate pana upanissayo mando bhavissati,",
  "tika-vin02t24:34_23": "anāgataṁ na jānissanti,",
  "tika-vin02t24:34_24": "tesu akkamantesu sace patthitaṁ ijjhissati,",
  "tika-vin02t24:34_25": "iccetaṁ kusalaṁ.",
  "tika-vin02t24:34_26": "No ce ijjhissati,",
  "tika-vin02t24:34_27": "“pubbe bhikkhusaṅghassa adhikāraṁ katvā icchiticchitaṁ labhanti,",
  "tika-vin02t24:34_28": "idāni na labhanti,",
  "tika-vin02t24:34_29": "teyeva maññe bhikkhū paṭipattipūrakā ahesuṁ,",
  "tika-vin02t24:34_30": "ime pana paṭipattiṁ pūretuṁ na sakkontī”ti manussā vippaṭisārino bhavissantīti imehi tīhi kāraṇehi bhagavā akkamituṁ anicchanto tuṇhī ahosi.",
  "tika-vin02t24:34_31": "Pacchimaṁ janataṁ tathāgato anukampatīti idaṁ pana thero vuttesu kāraṇesu tatiyaṁ kāraṇaṁ sandhāyāha.",
  "tika-vin02t24:34_32": "Maṅgalaṁ icchantīti maṅgalikā.",
  "tika-vin02t24:35_0": "269.Bījaninti caturassabījaniṁ. Tālavaṇṭanti tālapattādīhi kataṁ maṇḍalikabījaniṁ.",
  "tika-vin02t24:36_0": "270-275.“Ekapaṇṇacchattaṁ nāma tālapatta”nti gaṇṭhipadesu vuttaṁ.",
  "tika-vin02t24:36_1": "Kammasatenāti ettha sata-saddo anekapariyāyo,",
  "tika-vin02t24:36_2": "anekena kammenāti attho,",
  "tika-vin02t24:36_3": "mahatā ussāhenāti vuttaṁ hoti.",
  "tika-vin02t24:36_4": "Rudhīti khuddakavaṇaṁ.",
  "tika-vin02t24:37_0": "278.",
  "tika-vin02t24:37_1": "“Akāyabandhanena sañcicca asañcicca vā gāmappavesane āpatti.",
  "tika-vin02t24:37_2": "Saritaṭṭhānato bandhitvā pavisitabbaṁ nivattitabbaṁ vā”ti gaṇṭhipadesu vuttaṁ.",
  "tika-vin02t24:37_3": "Murajavaṭṭisaṇṭhānaṁ veṭhetvā katanti bahū rajjuke ekato katvā nānāvaṇṇehi suttehi veṭhetvā murajavaṭṭisadisaṁ kataṁ.",
  "tika-vin02t24:37_4": "Teneva dutiyapārājikavaṇṇanāyaṁ vuttaṁ “bahū rajjuke ekato katvā ekena nirantaraṁ veṭhetvā kataṁ bahurajjukanti na vattabbaṁ,",
  "tika-vin02t24:37_5": "taṁ vaṭṭatī”ti.",
  "tika-vin02t24:37_6": "Tattha yaṁ vattabbaṁ,",
  "tika-vin02t24:37_7": "taṁ heṭṭhā vuttameva.",
  "tika-vin02t24:37_8": "Muddikakāyabandhanaṁ nāma caturassaṁ akatvā sajjitaṁ.",
  "tika-vin02t24:37_9": "Pāmaṅgadasā caturassā.",
  "tika-vin02t24:37_10": "Mudiṅgasaṇṭhānenāti varakasīsākārena.",
  "tika-vin02t24:37_11": "Pāsantoti dasāmūlaṁ.",
  "tika-vin02t24:38_0": "280-282.Muṇḍavaṭṭīti mallakammakarādayo.",
  "tika-vin02t24:38_1": "Pamāṇaṅgulenāti vaḍḍhakīaṅgulaṁ sandhāya vuttaṁ.",
  "tika-vin02t24:38_2": "Sesamettha pāḷito aṭṭhakathāto ca suviññeyyameva.",
  "tika-vin02t24:39_0": "Khuddakavatthukkhandhakavaṇṇanā niṭṭhitā."
}