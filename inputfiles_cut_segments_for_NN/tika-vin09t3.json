{
  "tika-vin09t3:0_0": "Aniyatakaṇḍaṁ",
  "tika-vin09t3:1_0": "1. Paṭhamāniyatasikkhāpadavaṇṇanā",
  "tika-vin09t3:2_0": "Aniyate āditova idaṁ pakiṇṇakaṁ.",
  "tika-vin09t3:2_1": "Seyyathidaṁ – idaṁ aniyatakaṇḍaṁ nippayojanaṁ tattha apubbābhāvatoti ce? Na,",
  "tika-vin09t3:2_2": "garukalahukabhedabhinnāpattiropanāropanakkamalakkhaṇadīpanappayojanato.",
  "tika-vin09t3:2_3": "Ettha hi ‘‘sā ce evaṁ vadeyya ‘ayyo mayā…pe… so ca taṁ paṭijānāti,",
  "tika-vin09t3:2_4": "āpattiyā kāretabbo’’’tiādinā (pārā. 446) āpattiyā garukāya,",
  "tika-vin09t3:2_5": "lahukāya ca āropanakkamalakkhaṇaṁ,",
  "tika-vin09t3:2_6": "‘‘na kāretabbo’’ti iminā anāropanakkamalakkhaṇañca dassitaṁ. Lakkhaṇadīpanato ādimhi, ante vā uddisitabbanti ce? Na, asambhavato.",
  "tika-vin09t3:2_7": "Kathaṁ na tāva ādimhi sambhavati, yesamidaṁ lakkhaṇaṁ,",
  "tika-vin09t3:2_8": "tesaṁ sikkhāpadānaṁ adassitattā. Na ante garukamissakattā.",
  "tika-vin09t3:2_9": "Tasmā garukalahukānaṁ majjhe eva uddisitabbataṁ arahati ubhayamissakattā.",
  "tika-vin09t3:2_10": "Yā tattha pācittiyasaṅkhātā lahukāpatti dassitā, sāpi garukāti kathitā.",
  "tika-vin09t3:2_11": "Tenevāha ‘‘methunadhammasannissitakilesasaṅkhātena rahassādenā’’tiādi.",
  "tika-vin09t3:2_12": "Tasmā garukānaṁ eva anantaraṁ uddiṭṭhantipi eke.",
  "tika-vin09t3:2_13": "Evaṁ sati paṭhamāniyatamevālaṁ tāvatā lakkhaṇadīpanasiddhito, kiṁ dutiyenāti ce? Na,",
  "tika-vin09t3:2_14": "okāsaniyamapaccayamicchāgāhanivāraṇappayojanato.",
  "tika-vin09t3:2_15": "‘‘Paṭicchanne āsane alaṁkammaniye’’ti okāsaniyamato hi tabbiparīte okāse idaṁ lakkhaṇaṁ na vikappitanti micchāgāho hoti.",
  "tika-vin09t3:2_16": "Taṁnivāraṇato dutiyāniyatampi sātthakamevāti adhippāyo. Kasmā? Okāsabhedato, rahobhedadīpanato,",
  "tika-vin09t3:2_17": "rahonisajjassādabhedadīpanato.",
  "tika-vin09t3:2_18": "Okāsaniyamabhāve ca rahonisajjassādabhedo jāto.",
  "tika-vin09t3:2_19": "Dvinnaṁ rahonisajjasikkhāpadānaṁ nānāttajānanañca siyā tathā kāyasaṁsaggabhedadīpanato.",
  "tika-vin09t3:2_20": "Nālaṁ kammaniyepi hi okāse appaṭicchanne,",
  "tika-vin09t3:2_21": "paṭicchannepi vā nisinnāya vātapānakavāṭacchiddādīhi nikkhantakesādiggahaṇena kāyasaṁsaggo labbhatīti evamādayopi nayā vitthārato veditabbā.",
  "tika-vin09t3:3_0": "Tatridaṁ mukhamattanidassanaṁ – okāsabhedatoti alaṁkammaniyanālaṁkammaniyabhedato.",
  "tika-vin09t3:3_1": "Paṭicchannampi hi ekaccaṁ nālaṁkammaniyaṁ vātapānādinā antaritattā ,",
  "tika-vin09t3:3_2": "ubhayappaṭicchannampi ekaccaṁ nālaṁkammaniyaṁ vijānataṁ ajjhokāsattā.",
  "tika-vin09t3:3_3": "Rahobhedadīpanatoti ettha rahabhāvasāmaññepi raho dvidhā paṭicchannāpaṭicchannabhedatoti adhippāyo.",
  "tika-vin09t3:3_4": "Rahonisajjassādabhedadīpanatoti methunassādavasena nisajjā,",
  "tika-vin09t3:3_5": "duṭṭhullassādavasena nisajjāti tādisassa bhedassa dīpanatoti attho.",
  "tika-vin09t3:3_6": "‘‘Idha āgatanayattā bhikkhunipātimokkhe idaṁ kaṇḍaṁ parihīnanti veditabba’’nti vadanti.",
  "tika-vin09t3:3_7": "‘‘Aṭṭhuppattiyā tattha anuppannattā’’ti eke,",
  "tika-vin09t3:3_8": "taṁ anekantabhāvadīpanato ayuttaṁ.",
  "tika-vin09t3:3_9": "Sabbabuddhakāle hi bhikkhūnaṁ pañca,",
  "tika-vin09t3:3_10": "bhikkhunīnaṁ cattāro ca uddesā santi.",
  "tika-vin09t3:3_11": "Pātimokkhuddesapaññattiyā asādhāraṇattā tattha niddiṭṭhasaṅghādisesapācittiyānanti eke.",
  "tika-vin09t3:3_12": "Tāsañhi bhikkhunīnaṁ ubbhajāṇumaṇḍalika (pāci. 658) -aṭṭhavatthuka (pāci.",
  "tika-vin09t3:3_13": "675) -vasena kāyasaṁsaggaviseso pārājikavatthu,",
  "tika-vin09t3:3_14": "‘‘hatthaggahaṇaṁ vā sādiyeyya,",
  "tika-vin09t3:3_15": "kāyaṁ vā tadatthāya upasaṁhareyyā’’ti (pāci. 675) vacanato sādiyanampi, ‘‘santiṭṭheyya vā’’ti (pāci. 675) vacanato ṭhānampi,",
  "tika-vin09t3:3_16": "‘‘saṅketaṁ vā gaccheyyā’’ti (pāci. 675) vacanato gamanampi,",
  "tika-vin09t3:3_17": "‘‘channaṁ vā anupaviseyyā’’ti (pāci.",
  "tika-vin09t3:3_18": "675) vacanato paṭicchannaṭṭhānappavesopi hoti,",
  "tika-vin09t3:3_19": "tathā ‘‘rattandhakāre appadīpe,",
  "tika-vin09t3:3_20": "paṭicchanne okāse ajjhokāse ekenekā santiṭṭheyya vā sallapeyya vā’’ti (pāci.",
  "tika-vin09t3:3_21": "839) vacanato duṭṭhullavācāpi pācittiyavatthukanti katvā tāsaṁ aññathā aniyatakaṇḍassa avattabbatāpattito na vuttanti tesaṁ adhippāyo. Pakiṇṇakaṁ.",
  "tika-vin09t3:4_0": "‘‘Desanāvuṭṭhānagāminīnaṁ āpattīnaṁ vasena alajjiādayo lajjīnaṁ codessantī’’ti āgatattā lajjipaggahatthāya patirūpāyapi upāsikāya vacanena akatvā bhikkhusseva paṭiññāya kātabbanti āpattiyo pana lakkhaṇadassanatthaṁ paññattaṁ vitthāranayameva gahetvā vattuṁ yuttaṁ ‘‘ime kho panāyasmanto dve aniyatā dhammā’’ti (pārā.",
  "tika-vin09t3:4_1": "443) uddesadassanattāti likhitaṁ.",
  "tika-vin09t3:4_2": "Sotassa rahoti ettha rahoti vacanasāmaññato vuttaṁ.",
  "tika-vin09t3:4_3": "Duṭṭhullasāmaññato duṭṭhullārocanappaṭicchādanasikkhāpadesu pārājikavacanaṁ viya.",
  "tika-vin09t3:4_4": "Tasmā ‘‘cakkhusseva pana raho ‘raho’ti idha adhippeto’’ti vuttaṁ. Kathaṁ paññāyatīti ce?",
  "tika-vin09t3:4_5": "‘‘Mātugāmo nāma…pe… antamaso tadahujātāpi dārikā’’ti (pārā.",
  "tika-vin09t3:4_6": "445) vuttattā duṭṭhullobhāsanaṁ idha nādhippetanti dīpitamevāti.",
  "tika-vin09t3:4_7": "Antodvādasahatthepīti pi-saddena apihitakavāṭassa gabbhassa dvāre nisinnopīti attho.",
  "tika-vin09t3:4_8": "Acelakavagge rahopaṭicchannāsanasikkhāpade (pāci.",
  "tika-vin09t3:4_9": "288) ‘‘yo koci viññū puriso dutiyo hotī’’ti imassa anurūpato ‘‘itthīnaṁ pana satampi anāpattiṁ na karotiyevā’’ti vuttaṁ.",
  "tika-vin09t3:4_10": "‘‘Alaṁkammaniyeti sakkā hoti methunaṁ dhammaṁ paṭisevitu’’nti (pārā.",
  "tika-vin09t3:4_11": "445) vibhaṅge vacanato rahonisajjassādo cettha methunadhammasannissitakileso,",
  "tika-vin09t3:4_12": "na dutiye viya duṭṭhullavācassādakileso.",
  "tika-vin09t3:4_13": "Tasmā ca paññāyati sotassa raho nādhippetoti.",
  "tika-vin09t3:5_0": "Tiṇṇaṁ dhammānaṁ aññatarena vadeyyāti rahonisajjasikkhāpadavasena nisinnassa tassānusārena pācittiyameva avatvā pārājikasaṅghādisesāyapi āpattiyā bhedadassanatthaṁ vuttaṁ.",
  "tika-vin09t3:5_1": "Puna āpattippaṭijānanaṁ avatvā kasmā ‘‘nisajjaṁ bhikkhu paṭijānamāno’’ti vatthuppaṭijānanaṁ vuttanti?",
  "tika-vin09t3:5_2": "Vuccate – āpattiyā codite vinayadharena ‘‘kismiṁ vatthusmi’’nti pucchite cuditakena ‘‘imasmiṁ vatthusmi’’nti vutte vinayadharena ‘‘īdisaṁ nāma akāsī’’ti pucchite so vatthuṁ paṭijānamānova kāretabboti dassanatthaṁ ‘‘nisajjaṁ bhikkhu paṭijānamāno’’ti vuttaṁ.",
  "tika-vin09t3:5_3": "Yadi evaṁ nisajjaṁ paṭijānamānopi āpattiyāva kāretabboti? Anurūpameva.",
  "tika-vin09t3:5_4": "Evaṁ pana gahetabbaṁ – tiṇṇampi āpattīnaṁ vatthūni aggahetvā idha sikkhāpadavasena nisajjameva vuttaṁ.",
  "tika-vin09t3:5_5": "Tasmiṁ gahitepi hi āpatti gahitāva hotīti.",
  "tika-vin09t3:5_6": "Yena vā sāti ettha vā-saddo ‘‘tena so bhikkhu kāretabbo vā’’ti yojetabbo. So ca vikappattho.",
  "tika-vin09t3:5_7": "Tasmā ‘‘kāretabbo vā paṭijānamāno,",
  "tika-vin09t3:5_8": "na vā kāretabbo appaṭijānamāno’’ti attho.",
  "tika-vin09t3:5_9": "Tena vuttaṁ ‘‘paṭijānamāno vā’’tiādi.",
  "tika-vin09t3:5_10": "Rahonisajjasikkhāpadavasena nisajjapaccayā āpattiyā vuttattā sesesupi sesasikkhāpadavasena āpatti gahetabbā.",
  "tika-vin09t3:5_11": "‘‘Samuṭṭhānādīni paṭhamapārājikasadisānevā’’ti vuttattā idha duṭṭhullobhāsanassa anadhippetabhāvo veditabbo.",
  "tika-vin09t3:6_0": "Paṭhamāniyatasikkhāpadavaṇṇanā niṭṭhitā.",
  "tika-vin09t3:7_0": "2. Dutiyāniyatasikkhāpadavaṇṇanā",
  "tika-vin09t3:8_0": "Saṅghādisesenavāti kāyasaṁsaggaduṭṭhullobhāsanena.",
  "tika-vin09t3:8_1": "Tasmā evaṁ kāyasaṁsaggavāro pāḷiyampi vutto.",
  "tika-vin09t3:8_2": "Anandho abadhiroti anandho kāyasaṁsaggaṁ passati, abadhiro duṭṭhullaṁ suṇāti,",
  "tika-vin09t3:8_3": "tasmā eva adinnādānasadisānevāti vutta’’nti likhitaṁ.",
  "tika-vin09t3:8_4": "Ettha ca kāyavācācittato samuṭṭhānaṁ kathanti ce?",
  "tika-vin09t3:8_5": "Kāyasaṁsaggañhi samāpajjanto duṭṭhullampi bhaṇati,",
  "tika-vin09t3:8_6": "duṭṭhullaṁ bhaṇanto nisīdati cāti sambhavati,",
  "tika-vin09t3:8_7": "duṭṭhullameva vā sandhāya vuttaṁ.",
  "tika-vin09t3:8_8": "Tañhi adinnādānasamuṭṭhānanti.",
  "tika-vin09t3:9_0": "Yo desanaṁ sabbavidūpamova;",
  "tika-vin09t3:10_0": "Nānānayākāravicittabhedaṁ;",
  "tika-vin09t3:11_0": "Ñātuṁ upāyāna mano satimā;",
  "tika-vin09t3:12_0": "Taṁ lābhahetuṁ na karoti puññanti.",
  "tika-vin09t3:13_0": "Dutiyāniyatasikkhāpadavaṇṇanā niṭṭhitā.",
  "tika-vin09t3:14_0": "Aniyatavaṇṇanā niṭṭhitā."
}