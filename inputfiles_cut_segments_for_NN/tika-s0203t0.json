{
  "tika-s0203t0:0_0": "Namo tassa bhagavato arahato sammāsambuddhassa",
  "tika-s0203t0:1_0": "Majjhimanikāye",
  "tika-s0203t0:2_0": "Uparipaṇṇāsa-ṭīkā",
  "tika-s0203t0:3_0": "1. Devadahavaggo",
  "tika-s0203t0:4_0": "1. Devadahasuttavaṇṇanā",
  "tika-s0203t0:5_0": "1.",
  "tika-s0203t0:5_1": "Dibbanti kāmaguṇehi kīḷanti, laḷanti,",
  "tika-s0203t0:5_2": "tesu vā viharanti,",
  "tika-s0203t0:5_3": "vijayasamatthatāyogena paccatthike vijetuṁ icchanti;",
  "tika-s0203t0:5_4": "issariyaṭṭhānādisakkāradānaggahaṇaṁ taṁtaṁatthānusāsanañca karontā voharanti,",
  "tika-s0203t0:5_5": "puññānubhāvappattāya jutiyā jotenti vāti devā vuccanti rājāno.",
  "tika-s0203t0:5_6": "Tathā hi te catūhi saṅgahavatthūhi janaṁ rañjayantā sayaṁ yathāvuttehi visesehi rājanti dibbanti sobhantīti ca,",
  "tika-s0203t0:5_7": "“rājāno”ti vuccanti.",
  "tika-s0203t0:5_8": "Tatthāti tasmiṁ nigamadese.",
  "tika-s0203t0:5_9": "Sāti pokkharaṇī.",
  "tika-s0203t0:5_10": "Tanti taṁ,",
  "tika-s0203t0:5_11": "“devadaha”nti laddhanāmaṁ pokkharaṇiṁ upādāya,",
  "tika-s0203t0:5_12": "tassa adūrabhavattāti keci.",
  "tika-s0203t0:5_13": "Sabbaṁ sukhādibhedaṁ vedayitaṁ.",
  "tika-s0203t0:5_14": "Pubbeti purimajātiyaṁ.",
  "tika-s0203t0:5_15": "Katakammapaccayāti katassa kammassa paccayabhāvato jātaṁ kammaṁ paṭicca.",
  "tika-s0203t0:5_16": "Tena sabbāpi vedanā kammaphalabhūtā eva anubhavitabbāti dasseti.",
  "tika-s0203t0:5_17": "Tenāha “iminā”tiādi.",
  "tika-s0203t0:5_18": "Aniyametvā vuttanti, “santi,",
  "tika-s0203t0:5_19": "bhikkhave,",
  "tika-s0203t0:5_20": "eke samaṇabrāhmaṇā evaṁvādino”ti evaṁ ime nāmāti avisesetvā vuttamatthaṁ.",
  "tika-s0203t0:5_21": "Niyametvāti,",
  "tika-s0203t0:5_22": "“evaṁvādino,",
  "tika-s0203t0:5_23": "bhikkhave,",
  "tika-s0203t0:5_24": "nigaṇṭhā”ti evaṁ visesetvā dasseti.",
  "tika-s0203t0:6_0": "Kalisāsananti parājayaṁ.",
  "tika-s0203t0:6_1": "Kalīti hi anattho vuccati,",
  "tika-s0203t0:6_2": "kalīti sasati vippharatīti kalisāsanaṁ, parājayo.",
  "tika-s0203t0:6_3": "Kalīti vā kodhamānādikilesajāti,",
  "tika-s0203t0:6_4": "tāya pana ayuttavāditā kalisāsanaṁ.",
  "tika-s0203t0:6_5": "Taṁ āropetukāmo vibhāvetukāmo.",
  "tika-s0203t0:6_6": "Ye kammaṁ kataṁ akataṁ vāti na jānanti,",
  "tika-s0203t0:6_7": "te kathaṁ taṁ edisanti jānissanti.",
  "tika-s0203t0:6_8": "Ye ca kammaṁ pabhedato na jānanti,",
  "tika-s0203t0:6_9": "te kathaṁ tassa vipākaṁ jānissanti;",
  "tika-s0203t0:6_10": "vipākapariyositabhāvaṁ jānissanti,",
  "tika-s0203t0:6_11": "ye ca pāpassa kammassa paṭipakkhameva na jānanti;",
  "tika-s0203t0:6_12": "te kathaṁ tassa pahānaṁ kusalakammassa ca sampādanavidhiṁ jānissantīti imamatthaṁ dassento,",
  "tika-s0203t0:6_13": "“uttari pucchāyapi eseva nayo”ti āha.",
  "tika-s0203t0:7_0": "2.",
  "tika-s0203t0:7_1": "Kiñcāpi cūḷadukkhakkhandhepi,",
  "tika-s0203t0:7_2": "“evaṁ sante”ti iminā tesaṁ nigaṇṭhānaṁ ajānanabhāvo eva ujukaṁ pakāsito heṭṭhā desanāya tathā pavattattā.",
  "tika-s0203t0:7_3": "Tathā hi aṭṭhakathāyaṁ vuttaṁ –",
  "tika-s0203t0:7_4": "“evaṁ santeti tumhākaṁ evaṁ ajānanabhāve satī”ti,",
  "tika-s0203t0:7_5": "tathāpi tattha uparidesanāya sambaddho evamattho vuccamāno yujjati,",
  "tika-s0203t0:7_6": "na aññathāti dassetuṁ idha,",
  "tika-s0203t0:7_7": "“mahānigaṇṭhassa vacane sacce santeti attho”ti vuttaṁ.",
  "tika-s0203t0:7_8": "Ettakassa ṭhānassāti yathāvuttassa pañcaparimāṇassa kāraṇassa.",
  "tika-s0203t0:8_0": "3.",
  "tika-s0203t0:8_1": "Anekavāraṁ visarañjanaṁ idha gāḷhāpalepanaṁ,",
  "tika-s0203t0:8_2": "na sāṭakassa viya littatāti āha –",
  "tika-s0203t0:8_3": "“bahalūpa…pe…",
  "tika-s0203t0:8_4": "littena viyā”ti.",
  "tika-s0203t0:8_5": "Vuttameva,",
  "tika-s0203t0:8_6": "na puna vattabbaṁ,",
  "tika-s0203t0:8_7": "tattha vuttanayeneva veditabbanti adhippāyo.",
  "tika-s0203t0:9_0": "Imesaṁ nigaṇṭhānaṁ tādisassa tesaṁ abhāvato,",
  "tika-s0203t0:9_1": "“jānanakālo siyā”ti parikappavasena vadati.",
  "tika-s0203t0:9_2": "Tena evaṁ jānituṁ tehi sakkā siyā,",
  "tika-s0203t0:9_3": "tesañca dassanaṁ saccaṁ siyā.",
  "tika-s0203t0:9_4": "Yasmā tesaṁ dassanaṁ asaccaṁ,",
  "tika-s0203t0:9_5": "tasmā te na jāniṁsūti dasseti.",
  "tika-s0203t0:9_6": "Catūsu kālesūti vaṇamukhassa parikantanakālo,",
  "tika-s0203t0:9_7": "sallassa esanakālo,",
  "tika-s0203t0:9_8": "abbuhanakālo,",
  "tika-s0203t0:9_9": "vaṇamukhe agadaṅgāraodahanakāloti imesu catūsu kālesu.",
  "tika-s0203t0:9_10": "Suddhanteti suddhakoṭṭhāse,",
  "tika-s0203t0:9_11": "dukkhassa anavasesato nijjīraṇaṭṭhena niddukkhabhāveti attho.",
  "tika-s0203t0:9_12": "Ekāya upamāyāti,",
  "tika-s0203t0:9_13": "“sallena viddhassa hi viddhakāle vedanāya pākaṭakālo viyā”ti imāya ekāya upamāya.",
  "tika-s0203t0:9_14": "Tayo atthāti pubbe ahuvamhā vā no vā,",
  "tika-s0203t0:9_15": "pāpakammaṁ akarimhā vā no vā,",
  "tika-s0203t0:9_16": "evarūpaṁ vā pāpakammaṁ akarimhāti ime tayo atthā.",
  "tika-s0203t0:9_17": "Catūhi upamāhīti vaṇamukhaparikantanādīhi catūhi upamāhi.",
  "tika-s0203t0:9_18": "Eko atthoti,",
  "tika-s0203t0:9_19": "“ettakaṁ dukkhaṁ nijjiṇṇa”ntiādinā vutto eko attho.",
  "tika-s0203t0:9_20": "So hi dukkhanijjīraṇabhāvasāmaññā eko atthoti vutto.",
  "tika-s0203t0:10_0": "4.Imepana nigaṇṭhā.",
  "tika-s0203t0:10_1": "Āsaṅkāya viddhosmīti saññaṁ uppādetvā.",
  "tika-s0203t0:10_2": "Paccāharitunti paccāvattituṁ,",
  "tika-s0203t0:10_3": "pariharitunti attho.",
  "tika-s0203t0:11_0": "5.Atītavādaṁ saddahantānanti,",
  "tika-s0203t0:11_1": "“atthi kho, bho,",
  "tika-s0203t0:11_2": "nigaṇṭhā pubbe pāpakammaṁ kata”nti evaṁ atītaṁsaṁ ārabbha pavattaṁ mahānigaṇṭhassa vādaṁ saddahantānaṁ.",
  "tika-s0203t0:11_3": "Bhūtattāti yathābhūtattā kiṁ aviparītameva atthaṁ ārammaṇaṁ katvā pavattāti pucchati.",
  "tika-s0203t0:11_4": "Sesapadesupi eseva nayo.",
  "tika-s0203t0:11_5": "Saha dhammenāti sahadhammo,",
  "tika-s0203t0:11_6": "so eva sahadhammiko yathā “venayiko”ti.",
  "tika-s0203t0:11_7": "“Dhammo”ti ettha kāraṇaṁ adhippetanti āha –",
  "tika-s0203t0:11_8": "“sahetukaṁ sakāraṇa”nti.",
  "tika-s0203t0:11_9": "Paṭiharati paṭivattetīti paṭihāro,",
  "tika-s0203t0:11_10": "vādo eva paṭihāro vādapaṭihāro; taṁ,",
  "tika-s0203t0:11_11": "uttaranti attho. Tenāha –",
  "tika-s0203t0:11_12": "“paccāgamanakavāda”nti,",
  "tika-s0203t0:11_13": "codanaṁ parivattetvā paṭipākatikakaraṇanti attho.",
  "tika-s0203t0:11_14": "Tesanti idaṁ āvuttivasena gahetabbaṁ,",
  "tika-s0203t0:11_15": "“tesaṁ saddhāchedakavādaṁ nāma tesaṁ dassetī”ti.",
  "tika-s0203t0:12_0": "6.Avijjā aññāṇā sammohāti pariyāyavacanametaṁ.",
  "tika-s0203t0:12_1": "Avijjāti vā avijjāya karaṇabhūtāya.",
  "tika-s0203t0:12_2": "Aññāṇenāti ajānanena.",
  "tika-s0203t0:12_3": "Sammohenāti sammuyhanena mahāmuḷhatāya.",
  "tika-s0203t0:12_4": "Sāmaṁyeva opakkamikā etarahi attano upakkamahetu dukkhavedanaṁ vediyamānaṁ –",
  "tika-s0203t0:12_5": "“yaṁkiñcāyaṁ…pe…",
  "tika-s0203t0:12_6": "pubbekatahetū”ti viparītato saddahatha.",
  "tika-s0203t0:12_7": "Pubbekatahetuvādasaññitaṁ vipallāsaggāhaṁ gaṇhatha.",
  "tika-s0203t0:13_0": "7.Diṭṭhadhammo vuccati paccakkhabhūto,",
  "tika-s0203t0:13_1": "tattha veditabbaṁ phalaṁ diṭṭhadhammavedanīyaṁ. Tenāha –",
  "tika-s0203t0:13_2": "“imasmiṁyeva attabhāve vipākadāyaka”nti.",
  "tika-s0203t0:13_3": "Payogenāti kāyikena payogena vā vācasikena vā payogena.",
  "tika-s0203t0:13_4": "Padhānenāti padahanena cetasikena ussāhanena.",
  "tika-s0203t0:13_5": "Āsanne bhavantare vipācetuṁ na sakkā,",
  "tika-s0203t0:13_6": "pageva dūreti dassetuṁ,",
  "tika-s0203t0:13_7": "“dutiye vā tatiye vā attabhāve”ti vuttaṁ.",
  "tika-s0203t0:13_8": "Nibbattakabhāvato sukhavedanāya hitanti sukhavedanīyaṁ.",
  "tika-s0203t0:13_9": "Sā pana vipākavedanābhāvato ekantato iṭṭhārammaṇā eva hotīti āha “iṭṭhārammaṇavipākadāyaka”nti.",
  "tika-s0203t0:13_10": "Viparītanti aniṭṭhārammaṇavipākadāyakaṁ.",
  "tika-s0203t0:13_11": "Nipphanneti saddhiṁ aññena kammena nibbatte.",
  "tika-s0203t0:13_12": "Samparāyavedanīyassāti upapajjavedanīyassa aparāpariyavedanīyassa.",
  "tika-s0203t0:13_13": "Evaṁ santepīti kāmaṁ paripakkavedanīyanti diṭṭhadhammavedanīyameva vuccati,",
  "tika-s0203t0:13_14": "tathāpi atthettha atisayo diṭṭhadhammavisesabhāvato paripakkavedanīyassāti dassetuṁ,",
  "tika-s0203t0:13_15": "“ayametthā”tiādi vuttaṁ.",
  "tika-s0203t0:13_16": "Yasmiṁ divase kataṁ,",
  "tika-s0203t0:13_17": "tato sattadivasabbhantare.",
  "tika-s0203t0:14_0": "Tatrāti tasmiṁ paripakkavedanīyakammassa sattadivasabbhantare vipākadāne.",
  "tika-s0203t0:14_1": "Ekavāraṁ kasitvā nisīdi chātajjhatto hutvā.",
  "tika-s0203t0:14_2": "Āgacchantī āha –",
  "tika-s0203t0:14_3": "“ussūre bhattaṁ āharīyitthā”ti domanassaṁ anuppādetvā yathā katapuññaṁ anumodati.",
  "tika-s0203t0:14_4": "Vijjotamānaṁ disvā,",
  "tika-s0203t0:14_5": "“kiṁ nu kho idampi tappakāro,",
  "tika-s0203t0:14_6": "mama cittavikappamattaṁ,",
  "tika-s0203t0:14_7": "udāhu suvaṇṇamevā”ti vīmaṁsanto yaṭṭhiyā paharitvā.",
  "tika-s0203t0:15_0": "Vāḷayakkhasañcaraṇattā rājagahūpacārassa nagare sahassabhaṇḍikaṁ cāresuṁ.",
  "tika-s0203t0:15_1": "Uppannarāgo cūḷāya ḍaṁsi.",
  "tika-s0203t0:15_2": "Rañño ācikkhitvāti taṁ pavattiṁ rañño ācikkhitvā.",
  "tika-s0203t0:15_3": "Mallikāya vatthu dhammapadavatthumhi āgatena nayena kathetabbaṁ.",
  "tika-s0203t0:16_0": "Maraṇasantikepi kataṁ,",
  "tika-s0203t0:16_1": "pageva tato puretaraṁ atītattabhāvesu ca kataṁ.",
  "tika-s0203t0:16_2": "Idha nibbattitavipākoti vutto avassaṁbhāvibhāvato.",
  "tika-s0203t0:16_3": "Samparāyavedanīyameva bhavantare vipākadāyakabhāvato.",
  "tika-s0203t0:16_4": "Idha nibbattitaguṇotveva vutto,",
  "tika-s0203t0:16_5": "na idha nibbattitavipākoti vimuttibhāvato.",
  "tika-s0203t0:16_6": "Paripakkavedanīyanti veditabbaṁ heṭṭhā vuttaparipakkavedanīyalakkhaṇānativattanato.",
  "tika-s0203t0:16_7": "Sabbalahuṁ phaladāyikāti etena phaluppādanasamatthatāyogena kammassa paripakkavedanīyatāti dasseti.",
  "tika-s0203t0:17_0": "Catuppañcakkhandhaphalatāya saññābhavūpagaṁ kammaṁ bahuvedanīyanti vuttaṁ.",
  "tika-s0203t0:17_1": "Ekakhandhaphalattā asaññābhavūpagaṁ kammaṁ appavedanīyaṁ.",
  "tika-s0203t0:17_2": "Keci pana,",
  "tika-s0203t0:17_3": "“arūpāvacarakammaṁ bahukālaṁ veditabbaphalattā bahuvedanīyaṁ,",
  "tika-s0203t0:17_4": "itaraṁ appavedanīyaṁ.",
  "tika-s0203t0:17_5": "Rūpārūpāvacarakammaṁ vā bahuvedanīyaṁ,",
  "tika-s0203t0:17_6": "parittakammaṁ appavedanīya”nti vadanti.",
  "tika-s0203t0:17_7": "Savipākaṁ kammanti paccayantarasamavāye vipākuppādanasamatthaṁ,",
  "tika-s0203t0:17_8": "na āraddhavipākameva.",
  "tika-s0203t0:17_9": "Avipākaṁ kammanti paccayavekallena vipaccituṁ asamatthaṁ ahosikammādibhedaṁ.",
  "tika-s0203t0:18_0": "8.Diṭṭhadhammavedanīyādīnanti diṭṭhadhammavedanīyādīnaṁ dasannaṁ kammānaṁ upakkamena kammānaṁ aññāthābhāvassa",
  "tika-s0203t0:18_1": "anāpādanīyattā yathāsabhāveneva kammāni tiṭṭhanti.",
  "tika-s0203t0:18_2": "Tattha nigaṇṭhānaṁ upakkamo nippayojanoti āha “aphalo”ti.",
  "tika-s0203t0:18_3": "Nigaṇṭhānaṁ padahanassa micchāvāyāmassa nipphalabhāvappavedano padhānacchedakavādo.",
  "tika-s0203t0:18_4": "Parehi vuttakāraṇehīti yehi kāraṇehi nigaṇṭhānaṁ vādesu dosaṁ dassenti.",
  "tika-s0203t0:18_5": "Tehi parehi vuttakāraṇehi.",
  "tika-s0203t0:18_6": "Na hi lakkhaṇayuttena hetunā vinā paravādesu dosaṁ dassetuṁ sakkā.",
  "tika-s0203t0:18_7": "Tenāha “sakāraṇā hutvā”ti.",
  "tika-s0203t0:18_8": "Nigaṇṭhānaṁ vādā ca anuvādā cāti nigaṇṭhehi vuccamānā sakasakasamayappavedikā vādāceva sāvakehi vuccamānā tesaṁ anuvādā ca.",
  "tika-s0203t0:18_9": "Viññūhi garahitabbaṁ kāraṇaṁ āgacchantīti,",
  "tika-s0203t0:18_10": "“ayamettha doso”ti tattha tattha viññūhi paṇḍitehi garahārahaṁ kāraṇaṁ upagacchanti,",
  "tika-s0203t0:18_11": "pāpuṇantīti attho.",
  "tika-s0203t0:18_12": "Tassatthotiādīsu ayaṁ saṅkhepattho,",
  "tika-s0203t0:18_13": "“vuttanayena parehi vuttena kāraṇena sakāraṇā hutvā dosadassanavasena nigaṇṭhānaṁ vādā anuppattā,",
  "tika-s0203t0:18_14": "tato eva taṁ vādaṁ appasādanīyabhāvadassanena sosentā hetusampattivohārasukkhanena milāpentā dukkaṭakammakārinotiādayo",
  "tika-s0203t0:18_15": "dasa gārayhāpadesā upagacchantī”ti.",
  "tika-s0203t0:19_0": "9.Saṅgatibhāvahetūti tattha tattha yadicchāya samuṭṭhitasaṅgatinimittaṁ.",
  "tika-s0203t0:19_1": "Sā pana saṅgati niyatilakkhaṇāti āha “niyatibhāvakāraṇā”ti.",
  "tika-s0203t0:19_2": "Acchejjasuttāvutaabhejjamaṇi viya hi paṭiniyatatā niyatipavattīti.",
  "tika-s0203t0:19_3": "Chaḷabhijātihetūti kaṇhābhijāti nīlābhijāti lohitābhijāti haliddābhijāti sukkābhijāti paramasukkābhijātīti imāsu abhijātīsu jātinimittaṁ.",
  "tika-s0203t0:19_4": "Pāpasaṅgatikāti nihīnasaṅgatikā.",
  "tika-s0203t0:20_0": "10.Anaddhabhūtanti ettha adhi-saddena samānattho addha-saddoti āha –",
  "tika-s0203t0:20_1": "“anaddhabhūtanti anadhibhūta”nti.",
  "tika-s0203t0:20_2": "Yathā āpāyiko attabhāvo mahatā dukkhena abhibhuyyati,",
  "tika-s0203t0:20_3": "na tathā ayanti āha –",
  "tika-s0203t0:20_4": "“dukkhena anadhibhūto nāma manussattabhāvo vuccatī”ti.",
  "tika-s0203t0:20_5": "“Acelako hotī”tiādinā vuttāya nānappakārāya dukkarakārikāya kilamathena.",
  "tika-s0203t0:20_6": "Yadi evaṁ kathaṁ dhutaṅgadharāti āha “ye panā”tiādi.",
  "tika-s0203t0:20_7": "Niyyānikasāsanasmiñhi vīriyanti vivaṭṭasannissitaṁ katvā pavattiyamānaṁ vīriyaṁ sarīraṁ khedantampi sammāvāyāmo nāma hoti ñāyāraddhabhāvato.",
  "tika-s0203t0:21_0": "Theroti ettha āgatamahārakkhitatthero.",
  "tika-s0203t0:21_1": "Tisso sampattiyo manussadevanibbānasampattiyo,",
  "tika-s0203t0:21_2": "sīlasamādhipaññāsampattiyo vā.",
  "tika-s0203t0:21_3": "Khuraggeyevāti khure sīsagge eva,",
  "tika-s0203t0:21_4": "khure sīsaggato apanīte evāti adhippāyo. Ayanti,",
  "tika-s0203t0:21_5": "“issarakule nibbatto”tiādinā vutto.",
  "tika-s0203t0:21_6": "Na sabbe eva sakkārapubbakaṁ pabbajitvā arahattaṁ pāpuṇantīti āha “yo dāsikucchiya”ntiādi.",
  "tika-s0203t0:21_7": "Rajatamuddikanti rajatamayaṁ aṅgulimuddikaṁ.",
  "tika-s0203t0:21_8": "Gorakapiyaṅgumattenapīti kapitthachallikaṅgupupphagandhamattenapi.",
  "tika-s0203t0:22_0": "Dhammena ñāyena āgatasukhaṁ dhammasukhanti āha –",
  "tika-s0203t0:22_1": "“saṅghato vā…pe…",
  "tika-s0203t0:22_2": "paccayasukha”nti.",
  "tika-s0203t0:22_3": "Amucchitoti anajjhāpanno.",
  "tika-s0203t0:22_4": "Idāni taṁ anajjhāpannataṁ tassa ca phalaṁ dassetuṁ “dhammikaṁ hī”tiādi vuttaṁ.",
  "tika-s0203t0:22_5": "Imassāti samudayassa.",
  "tika-s0203t0:22_6": "So hi pañcakkhandhassa dukkhassa kāraṇabhūtattā āsanno paccakkho katvā vutto.",
  "tika-s0203t0:22_7": "Tenāha “paccuppannāna”ntiādi.",
  "tika-s0203t0:22_8": "Saṅkhāranti yathāraddhāya sātisayaṁ karaṇato saṅkhāranti laddhanāmaṁ balavavīriyaṁ ussoḷhiṁ.",
  "tika-s0203t0:22_9": "Padahatoti payuñjantassa pavattentassa.",
  "tika-s0203t0:22_10": "Maggena virāgo hotīti ariyamaggena dukkhanidānassa virajjanā hoti.",
  "tika-s0203t0:22_11": "Tenāha “idaṁ vuttaṁ hotī”ti.",
  "tika-s0203t0:22_12": "Iminā sukhāpaṭipadā khippābhiññā kathitā akasireneva sīghataraṁ maggapajānatāya bodhitattā.",
  "tika-s0203t0:22_13": "Majjhattatākāroti vīriyūpekkhamāha.",
  "tika-s0203t0:22_14": "Saṅkhāraṁ tattha padahatīti padhānasaṅkhāraṁ tattha dukkhanidānassa virajjananimittaṁ virajjanatthaṁ padahati. Kathaṁ?",
  "tika-s0203t0:22_15": "Maggappadhānena catukiccappadhāne ariyamagge vāyāmena padahati vāyamati.",
  "tika-s0203t0:22_16": "Ajjhupekkhatoti vīriyassa anaccāraddhanātisithilatāya vīriyasamatāyojane byāpārākaraṇena ajjhupekkhato.",
  "tika-s0203t0:22_17": "Tenāha “upekkhaṁ bhāventassā”ti.",
  "tika-s0203t0:22_18": "Upekkhābhāvanā ca nāmettha tathāpavattā ariyamaggabhāvanā evāti āha –",
  "tika-s0203t0:22_19": "“maggabhāvanāya bhāvetī”ti.",
  "tika-s0203t0:23_0": "Ettha ca evaṁ pāḷiyā padayojanā veditabbā, –",
  "tika-s0203t0:23_1": "“so evaṁ pajānāti. Kathaṁ?",
  "tika-s0203t0:23_2": "Saṅkhāraṁ me padahato saṅkhārapadahanā imassa dukkhanidānassa virāgo hoti,",
  "tika-s0203t0:23_3": "ajjhupekkhato me upekkhanā imassa dukkhanidānassa virāgo hotī”ti.",
  "tika-s0203t0:23_4": "Paṭipajjamānassa cāyaṁ pubbabhāgavīmaṁsassāti gahetabbaṁ.",
  "tika-s0203t0:23_5": "Tattha saṅkhārappadhānāti sammasanapadena sukheneva khippataraṁ bhāvanāussukkāpanavīriyaṁ dassitanti sukhāpaṭipadā khippābhiññā dassitā.",
  "tika-s0203t0:23_6": "Ajjhupekkhatoti ettha kassaci nātidaḷhaṁ katvā pavattitavīriyenapi dukkhanidānassa virāgo hoti vipassanamanuyuñjatīti dassitaṁ.",
  "tika-s0203t0:23_7": "Ubhayatthāpi catutthīyeva paṭipadā vibhāvitāti daṭṭhabbaṁ. Idāni,",
  "tika-s0203t0:23_8": "“yassa hi khvāssa…pe…",
  "tika-s0203t0:23_9": "upekkhaṁ tattha bhāvetī”ti vārehi tāsaṁyeva paṭipadānaṁ vasena tesaṁ puggalānaṁ paṭipatti dassitā.",
  "tika-s0203t0:23_10": "Vaṭṭadukkhanidānassa parijiṇṇaṁ imehi vārehi dukkhakkhayo vibhāvito.",
  "tika-s0203t0:24_0": "11.Baddhacittoti sambaddhacitto.",
  "tika-s0203t0:24_1": "Bahalacchandoti bahalataṇhāchando.",
  "tika-s0203t0:24_2": "Aticaritvāti atikkamitvā.",
  "tika-s0203t0:24_3": "Naṭasatthavidhinā naccanakā naṭā,",
  "tika-s0203t0:24_4": "naccakā itare.",
  "tika-s0203t0:24_5": "Somanassaṁ uppajjati,",
  "tika-s0203t0:24_6": "“īdisaṁ nāma itthiṁ pariccaji”nti.",
  "tika-s0203t0:24_7": "Chijjāti dvidhā hotu.",
  "tika-s0203t0:24_8": "Bhijjāti bhijjatu.",
  "tika-s0203t0:24_9": "“Chijja vā bhijjavā”ti padadvayenapi vināsameva vadati.",
  "tika-s0203t0:24_10": "Ñatvāti pubbabhāgañāṇena jānitvā.",
  "tika-s0203t0:24_11": "Tadubhayanti saṅkhārapadahanaupekkhābhāvanaṁ.",
  "tika-s0203t0:25_0": "12.Pesentassāti vāyamantassa. Taṁ sandhāyāti dukkhāya paṭipadāya niyyānataṁ sandhāya.",
  "tika-s0203t0:26_0": "Usukāro viya yogī tejanassa viya cittassa ujukaraṇato.",
  "tika-s0203t0:26_1": "Gomuttavaṅkaṁ,",
  "tika-s0203t0:26_2": "candalekhākuṭilaṁ,",
  "tika-s0203t0:26_3": "naṅgalakoṭijimhaṁ cittaṁ.",
  "tika-s0203t0:26_4": "Alātā viya vīriyaṁ ātāpana-paritāpanato.",
  "tika-s0203t0:26_5": "Kañcikatelaṁviya saddhā sinehanato.",
  "tika-s0203t0:26_6": "Namanadaṇḍako viya lokuttaramaggo nibbānārammaṇe cittassa nāmanato.",
  "tika-s0203t0:26_7": "Lokuttaramaggena cittassa ujukaraṇaṁ bhāvanābhisamayato daṭṭhabbaṁ.",
  "tika-s0203t0:26_8": "Antadvayavajjitā majjhimā paṭipattīti katvā kilesagaṇavijjhanaṁ pahānābhisamayo.",
  "tika-s0203t0:26_9": "Itarā pana paṭipadā dandhābhiññāti imesaṁ dvinnaṁ bhikkhūnaṁ imāsu dvīsu yathāvuttāsu khippābhiññāsu kathitāsu,",
  "tika-s0203t0:26_10": "itarāpi kathitāva honti lakkhaṇahāranayena paṭipadāsāmaññato.",
  "tika-s0203t0:26_11": "Sahāgamanīyāpi vā paṭipadā kathitāva,",
  "tika-s0203t0:26_12": "“na heva anaddhabhūtaṁ atthāna”ntiādinā pubbabhāgapaṭipadāya kathitattā.",
  "tika-s0203t0:26_13": "“Āgamanīyapaṭipadā pana na kathitā”ti idaṁ savisesaṁ ajjhupekkhassa akathitataṁ sandhāya vuttanti daṭṭhabbaṁ.",
  "tika-s0203t0:26_14": "Nikkhamanadesananti nikkhamanupāyaṁ desanaṁ.",
  "tika-s0203t0:26_15": "Sesaṁ suviññeyyameva.",
  "tika-s0203t0:27_0": "Devadahasuttavaṇṇanāya līnatthappakāsanā samattā.",
  "tika-s0203t0:28_0": "2. Pañcattayasuttavaṇṇanā",
  "tika-s0203t0:29_0": "21.Eketi ettha eka-saddo aññattho,",
  "tika-s0203t0:29_1": "na gaṇanādiatthoti taṁ dassento “ekacce”ti āha.",
  "tika-s0203t0:29_2": "Yaṁ pana pāḷiyaṁ “santī”ti vuttaṁ.",
  "tika-s0203t0:29_3": "Tena tesaṁ diṭṭhigatikānaṁ vijjamānatāya avicchinnatā;",
  "tika-s0203t0:29_4": "tato ca nesaṁ micchāgahaṇato sithilakaraṇavivecanehi attano desanāya kiccakāritā avitathatā ca dīpitā hoti.",
  "tika-s0203t0:29_5": "Paramatthasamaṇabrāhmaṇesu aparantakappikatāya lesopi natthīti āha “paribbajupagatabhāvenā”tiādi.",
  "tika-s0203t0:29_6": "Sassatādivasena aparantaṁ kappentīti aparantakappino,",
  "tika-s0203t0:29_7": "te eva aparantakappikā.",
  "tika-s0203t0:29_8": "Yasmā tehi aparantaṁ purimatarasiddhehi taṇhādiṭṭhikappehi kappetvā āsevanabalavatāya ca vikappetvā aparabhāgasiddhehi",
  "tika-s0203t0:29_9": "abhinivesabhūtehi taṇhādiṭṭhiggāhehi gaṇhanti abhinivisanti parāmasanti;",
  "tika-s0203t0:29_10": "tasmā vuttaṁ –",
  "tika-s0203t0:29_11": "“aparantaṁ kappetvā vikappetvā gaṇhantī”ti.",
  "tika-s0203t0:29_12": "Taṇhupādānavasena kappanagahaṇāni veditabbāni.",
  "tika-s0203t0:29_13": "Taṇhāpaccayā hi upādānaṁ.",
  "tika-s0203t0:29_14": "Vuttampi cetaṁ mahāniddese uddānato saṅkhepato.",
  "tika-s0203t0:29_15": "Taṇhādiṭṭhivasenāti taṇhāya diṭṭhiyā ca vasena.",
  "tika-s0203t0:29_16": "Diṭṭiyā vā upanissayabhūtāya sahajātāya abhinandanakāya ca taṇhāya sassatādiākārena abhinivisantassa micchāgāhassa ca vasena.",
  "tika-s0203t0:29_17": "Anāgatadhammavisayāya adhippetattā anāgatakālavācako idha apara-saddo.",
  "tika-s0203t0:29_18": "Rūpādikhandhavinimuttassa kappanavatthuno abhāvā anta-saddo bhāgavācakoti āha –",
  "tika-s0203t0:29_19": "“anāgataṁ khandhakoṭṭhāsa”nti.",
  "tika-s0203t0:29_20": "Kappetvāti ca tasmiṁ aparante taṇhāya nābhinivesānaṁ samattanaṁ pariniṭṭhāpanamāha.",
  "tika-s0203t0:29_21": "Ṭhitāti tassā laddhiyā avijahanaṁ.",
  "tika-s0203t0:30_0": "Anugatāti ārammaṇakaraṇavasena anu anu gatā aparante pavattā.",
  "tika-s0203t0:30_1": "Ārabbhāti ālambitvā.",
  "tika-s0203t0:30_2": "Visayo hi tassā diṭṭhiyā aparanto.",
  "tika-s0203t0:30_3": "Visayabhāvato eva hi so tassā āgamanaṭṭhānaṁ ārammaṇapaccayo cāti vuttaṁ “āgamma paṭiccā”ti.",
  "tika-s0203t0:30_4": "Adhivacanapadānīti paññattipadāni,",
  "tika-s0203t0:30_5": "dāsādīsu sirivaḍḍhakādisaddo viya vacanamattameva adhikāraṁ katvā pavattiyā adhivacanaṁ paññatti.",
  "tika-s0203t0:30_6": "Atha vā adhi-saddo uparibhāve,",
  "tika-s0203t0:30_7": "vuccatīti vacanaṁ,",
  "tika-s0203t0:30_8": "upari vacanaṁ adhivacanaṁ,",
  "tika-s0203t0:30_9": "upādānabhūtarūpādīnaṁ upari paññāpiyamānā upādāpaññattīti attho,",
  "tika-s0203t0:30_10": "tasmā paññattidīpakapadānīti attho.",
  "tika-s0203t0:30_11": "Paññattimattañhetaṁ vuccati, yadidaṁ,",
  "tika-s0203t0:30_12": "“attā loko”ti ca,",
  "tika-s0203t0:30_13": "na rūpavedanādayo viya paramattho.",
  "tika-s0203t0:30_14": "Adhikavuttitāya vā adhimuttiyoti diṭṭhiyo vuccanti.",
  "tika-s0203t0:30_15": "Adhikañhi sabhāvadhammesu sassatādiṁ pakatiādiṁ drabyādiṁ jīvādiṁ kāyādiñca abhūtamatthaṁ ajjhāropetvā diṭṭhiyo pavattantīti.",
  "tika-s0203t0:30_16": "Abhivadantīti,",
  "tika-s0203t0:30_17": "“idameva saccaṁ moghamañña”nti abhinivisitvā vadanti,",
  "tika-s0203t0:30_18": "“ayaṁ dhammo,",
  "tika-s0203t0:30_19": "nāyaṁ dhammo”tiādinā vivadanti.",
  "tika-s0203t0:30_20": "Abhivadanakiriyāya ajjāpi avicchedabhāvadassanatthaṁ vattamānakālavacanaṁ.",
  "tika-s0203t0:31_0": "Saññā etassa atthīti saññīti āha “saññāsamaṅgī”ti.",
  "tika-s0203t0:31_1": "Natthi etassa rogo bhaṅgoti arogoti arogasaddassa niccapariyāyatā veditabbā.",
  "tika-s0203t0:31_2": "Rogarahitatāsīsena vā nibbikāratāya niccataṁ paṭijānāti diṭṭhigatikoti āha “arogoti nicco”ti. Imināti,",
  "tika-s0203t0:31_3": "“saññī attā arogo paraṁ maraṇā”ti iminā vacanena.",
  "tika-s0203t0:31_4": "Soḷasa saññīvādāti –",
  "tika-s0203t0:31_5": "rūpīcatukkaṁ,",
  "tika-s0203t0:31_6": "arūpīcatukkaṁ,",
  "tika-s0203t0:31_7": "antavācatukkaṁ,",
  "tika-s0203t0:31_8": "ekantasukhīcatukkanti –",
  "tika-s0203t0:31_9": "imesaṁ catunnaṁ catukkānaṁ vasena soḷasa saññīvādā kathitā.",
  "tika-s0203t0:31_10": "Imesuyeva purimānaṁ dvinnaṁ catukkānaṁ vasena aṭṭha saññīvādā aṭṭha ca nevasaññīnāsaññīvādā veditabbā.",
  "tika-s0203t0:31_11": "Satta ucchedavādāti manussattabhāve kāmāvacaradevattabhāve rūpāvacaradevattabhāve catubbidhāruppattabhāve",
  "tika-s0203t0:31_12": "cavitvā sattassa ucchedapaññāpanavasena satta ucchedavādā kathitā.",
  "tika-s0203t0:31_13": "Asato vināsāsambhavato atthibhāvanibandhano ucchedavādoti vuttaṁ “satoti vijjamānassā”ti.",
  "tika-s0203t0:31_14": "Yāvāyaṁ attā na ucchijjati,",
  "tika-s0203t0:31_15": "tāva vijjati evāti gahaṇato nirudayavināso idha ucchedoti adhippetoti āha “upaccheda”nti.",
  "tika-s0203t0:31_16": "Visesena nāso vināso, abhāvo,",
  "tika-s0203t0:31_17": "so pana maṁsacakkhu-paññācakkhu-dassanapathātikkamovāti āha “adassana”nti.",
  "tika-s0203t0:31_18": "Adassane hi nāsa-saddo loke niruḷho.",
  "tika-s0203t0:31_19": "Bhavavigamanti sabhāvāpagamanaṁ yo hi nirudayavināsavasena ucchijjati,",
  "tika-s0203t0:31_20": "na so attano sabhāveneva tiṭṭhati.",
  "tika-s0203t0:32_0": "Pañca diṭṭhadhammanibbānavādāti pañcakāmaguṇasukhamanubhogavasena catubbidharūpajjhānasukhaparibhogavasena ca diṭṭhadhamme nibbānappattipaññāpanavādā.",
  "tika-s0203t0:32_1": "Diṭṭhadhammoti dassanabhūtena ñāṇena upaladdhadhammo.",
  "tika-s0203t0:32_2": "Tattha yo anindriyavisayo,",
  "tika-s0203t0:32_3": "sopi supākaṭabhāvena indriyavisayo viya hotīti āha –",
  "tika-s0203t0:32_4": "“diṭṭhadhammoti paccakkhadhammo vuccatī”ti.",
  "tika-s0203t0:32_5": "Teneva ca,",
  "tika-s0203t0:32_6": "“tattha tattha paṭiladdhaattabhāvassetaṁ adhivacana”nti vuttaṁ.",
  "tika-s0203t0:32_7": "Saññīti ādivasena tīhākārehi santanti saññī asaññī nevasaññīnāsaññīti imehi ākārehi vijjamānaṁ,",
  "tika-s0203t0:32_8": "sadā upalabbhamānaṁ sassatanti attho.",
  "tika-s0203t0:32_9": "Saññī attātiādīni tīṇi dassanāni.",
  "tika-s0203t0:32_10": "Santaatthavasena ekanti sassatassa attano vasena ekaṁ dassanaṁ.",
  "tika-s0203t0:32_11": "Itarāni dveti ucchedavāda-diṭṭhadhammanibbānavādasaññitāni dve dassanāni.",
  "tika-s0203t0:32_12": "Tīṇi hutvā pañca hontīti idaṁ,",
  "tika-s0203t0:32_13": "“santaatthavasena eka”nti saṅgahavasena vuttassa saññīti ādivibhāgavasena vuttattā suviññeyyanti aṭṭhakathāyaṁ na uddhaṭaṁ.",
  "tika-s0203t0:33_0": "22.Rūpīṁvāti ettha yadi rūpaṁ assa atthīti rūpīti ayamattho adhippeto.",
  "tika-s0203t0:33_1": "Evaṁ sati rūpavinimuttena attanā bhavitabbaṁ saññāya viya rūpassapi attaniyattā.",
  "tika-s0203t0:33_2": "Na hi saññī attāti ettha saññā attā.",
  "tika-s0203t0:33_3": "Tathā hi vuttaṁ sumaṅgalavilāsiniyaṁ “tattha pavattasaññañcassa saññāti gahetvāti vutta”nti.",
  "tika-s0203t0:33_4": "Evaṁ sante,",
  "tika-s0203t0:33_5": "“kasiṇarūpaṁ attāti gaṇhātī”ti idaṁ kathanti?",
  "tika-s0203t0:33_6": "Na kho panetaṁ evaṁ daṭṭhabbaṁ –",
  "tika-s0203t0:33_7": "“rūpaṁ assa atthīti rūpī”ti,",
  "tika-s0203t0:33_8": "atha kho “ruppanasīlo rūpī”ti.",
  "tika-s0203t0:33_9": "Ruppanañcettha rūpasarikkhatāya kasiṇarūpassa vaḍḍhitāvaḍḍhitakālavasena visesāpatti,",
  "tika-s0203t0:33_10": "sā ca natthīti na sakkā vattuṁ parittavipulatādivisesasabbhāvato.",
  "tika-s0203t0:33_11": "Yadi evaṁ imassa vādassa sassatadiṭṭhisaṅgaho na yujjatīti?",
  "tika-s0203t0:33_12": "No na yujjati kāyabhedato uddhaṁ attano nibbikāratāya tena adhippetattā.",
  "tika-s0203t0:33_13": "Tathā hi vuttaṁ “arogo paraṁ maraṇā”ti.",
  "tika-s0203t0:33_14": "Atha vā “rūpaṁ assa atthīti rūpī”ti vuccamānepi na doso.",
  "tika-s0203t0:33_15": "Kappanāsiddhenapi hi bhedena sāminiddesadassanato yathā “silāputtakassa sarīra”nti.",
  "tika-s0203t0:33_16": "Ruppanaṁ vā ruppanasabhāvo rūpaṁ,",
  "tika-s0203t0:33_17": "taṁ etassa atthīti rūpī,",
  "tika-s0203t0:33_18": "attā “rūpino dhammā”tiādīsu viya.",
  "tika-s0203t0:33_19": "Evañca katvā rūpasabhāvattā attano “rūpaṁ attā”ti vacanaṁ ñāyāgatamevāti “kasiṇarūpaṁ attāti gaṇhātī”ti vuttaṁ.",
  "tika-s0203t0:33_20": "Arūpinti ettāpi vuttanayānusārena yathārahaṁ attho vattabbo.",
  "tika-s0203t0:33_21": "Santasukhumaṁ muñcitvā tabbiparītassa gahaṇe kāraṇaṁ natthīti lābhī,",
  "tika-s0203t0:33_22": "“kasiṇarūpaṁ attā”ti gaṇhātīti lābhitakkino ṭhapetvā,",
  "tika-s0203t0:33_23": "sesatakkī lābhiggahaṇeneva gahitā.",
  "tika-s0203t0:33_24": "Anussutitakkikopi suddhatakkikopi vā niraṅkusattā takkanassa kasiṇarūpampi attāti kadācipi gaṇheyyāti vuttaṁ –",
  "tika-s0203t0:33_25": "“ubhopi rūpāni gaṇhātiyevā”ti.",
  "tika-s0203t0:33_26": "Suddhatakkikassa ubhayaggahaṇaṁ na kataṁ,",
  "tika-s0203t0:33_27": "tasmā sāsaṅkavacanaṁ.",
  "tika-s0203t0:34_0": "Kasiṇugghāṭimākāsa-paṭhamāruppaviññāṇa-natthibhāvaākiñcaññāyatanāni arūpasamāpattinimittaṁ.",
  "tika-s0203t0:34_1": "Ṭhapetvā saññākkhandhanti idaṁ saññāya attaniyataṁ hadaye katvā vuttaṁ.",
  "tika-s0203t0:34_2": "“Rūpiṁ vā”ti ettha vuttanayena pana atthe vuccamāne saññākkhandhaṁ bahiddhā akatvā “arūpadhamme”icceva vattabbaṁ siyā.",
  "tika-s0203t0:34_3": "Missakaggāhavasenāti rūpārūpasamāpattīnaṁ nimittāni ekajjhaṁ katvā,",
  "tika-s0203t0:34_4": "“eko attā”ti,",
  "tika-s0203t0:34_5": "tattha pavattasaññañcassa,",
  "tika-s0203t0:34_6": "“saññā”ti gahaṇavasena.",
  "tika-s0203t0:34_7": "Ayañhi diṭṭhigatiko rūpārūpasamāpattilābhitāya taṁnimittaṁ rūpabhāvena arūpabhāvena ca gahetvā upatiṭṭhati, tasmā,",
  "tika-s0203t0:34_8": "“rūpī arūpī cā”ti abhinivesaṁ janeti ajjhattavādino viya takkamatteneva vā rūpārūpadhamme missakavasena gahetvā,",
  "tika-s0203t0:34_9": "“rūpī ca arūpīca attā hotī”ti.",
  "tika-s0203t0:34_10": "Takkagāhenevāti saṅkhārāvasesasukhumabhāvappattadhammā viya ca accantasukhumabhāvapattiyā sakiccasādhanāsamatthatāya",
  "tika-s0203t0:34_11": "thambhakuṭṭahatthapādānaṁ saṅghāto viya neva rūpī,",
  "tika-s0203t0:34_12": "rūpasabhāvānativattanato na arūpīti evaṁ pavattatakkagāhena.",
  "tika-s0203t0:34_13": "Lābhivasenapi vā antānantikacatutthavāde vakkhamānanayena aññamaññapaṭipakkhavasena attho veditabbo.",
  "tika-s0203t0:34_14": "Kevalaṁ pana tattha desakālabhedavasena tatiyacatutthavādā icchitā;",
  "tika-s0203t0:34_15": "idha kālavatthu bhedavasenāti ayameva viseso.",
  "tika-s0203t0:34_16": "Kālabhedavasena cettha tatiyavādassa pavatti rūpārūpanimittānaṁ saha anupaṭṭhānato;",
  "tika-s0203t0:34_17": "catutthavādassa pana vatthubhedavasena pavatti rūpārūpadhammānaṁ samūhato,",
  "tika-s0203t0:34_18": "“eko attā”ti takkavasenāti tattha vakkhamānanayānusārena veditabbaṁ.",
  "tika-s0203t0:35_0": "Yadipi aṭṭhasamāpattilābhino diṭṭhigatikassa vasena samāpattibhedena saññānānattasambhavato dutiyadiṭṭhipi samāpannakavasena labbhati;",
  "tika-s0203t0:35_1": "tathāpi samāpattiyaṁ ekarūpeneva saññāya upaṭṭhānato,",
  "tika-s0203t0:35_2": "“paṭhamadiṭṭhi samāpannakavārena kathitā”ti āha.",
  "tika-s0203t0:35_3": "Tenevettha samāpannakaggahaṇaṁ kataṁ.",
  "tika-s0203t0:35_4": "Ekasamāpattilābhino eva vā vasena attho veditabbo.",
  "tika-s0203t0:35_5": "Samāpatti bhedena saññābhedasambhavepi bahiddhā puthuttārammaṇe saññānānattena oḷārikena nānattasaññīti,",
  "tika-s0203t0:35_6": "“dutiyadiṭṭhi asamāpannakavārenā”ti āha.",
  "tika-s0203t0:35_7": "Avaḍḍhitakasiṇavasena parittasaññitaṁ,",
  "tika-s0203t0:35_8": "vaḍḍhitakasiṇavasena appamāṇasaññitaṁ dassetuṁ,",
  "tika-s0203t0:35_9": "“tatiyadiṭṭhi suppamattena vā sarāvamattena vā”tiādi vuttaṁ.",
  "tika-s0203t0:35_10": "“Aṅguṭṭhappamāṇo vā attā yavappamāṇo,",
  "tika-s0203t0:35_11": "aṇumatto vā attā”tiādidassanavasena paritto saññīti parittasaññī.",
  "tika-s0203t0:35_12": "Kapilakaṇādādayo viya attano sabbagatabhāvapaṭijānanavasena appamāṇo saññīti appamāṇasaññīti evampettha attho daṭṭhabbo.",
  "tika-s0203t0:36_0": "Etanti,",
  "tika-s0203t0:36_1": "“rūpiṁ vā”tiādinā yathāvuttaattavādaṁ.",
  "tika-s0203t0:36_2": "Ekesanti ekaccānaṁ.",
  "tika-s0203t0:36_3": "Upātivattatanti atikkamantānaṁ.",
  "tika-s0203t0:36_4": "Niddhāraṇe cetaṁ sāmivacanaṁ.",
  "tika-s0203t0:36_5": "Viññāṇakasiṇameke abhivadantīti yojanā. Tenāha –",
  "tika-s0203t0:36_6": "“saññaṁ…pe…",
  "tika-s0203t0:36_7": "abhivadantī”ti.",
  "tika-s0203t0:36_8": "Tattha “saññaṁ ṭhapetvā sesāni tīṇī”ti idaṁ saññāya catukkampi paripuṇṇameva gahetvā,",
  "tika-s0203t0:36_9": "apare aṭṭhakanti vadanti.",
  "tika-s0203t0:36_10": "Tadubhayanti taṁ saññāaṭṭhakanti vuttaṁ ubhayaṁ.",
  "tika-s0203t0:36_11": "Parato āvi bhavissatīti,",
  "tika-s0203t0:36_12": "“catasso rūpasaññī”tiādinā upari pakāsessati.",
  "tika-s0203t0:36_13": "Vakkhati hi –",
  "tika-s0203t0:36_14": "“koṭṭhāsato aṭṭha,",
  "tika-s0203t0:36_15": "atthato pana satta saññā hontī”ti. Etthāti,",
  "tika-s0203t0:36_16": "“etaṁ vā panā”ti etasmiṁ vākye.",
  "tika-s0203t0:36_17": "Samatikkamituṁ sakkonti tattha ādīnavadassanena taduddhaṁ ānisaṁsadassanena ca brūhitasaddhādi guṇattā,",
  "tika-s0203t0:36_18": "vipariyāyena asakkuṇanaṁ veditabbaṁ.",
  "tika-s0203t0:36_19": "Ye sakkonti,",
  "tika-s0203t0:36_20": "teva gahitā tesaṁyeva vasena vakkhamānassa visesassa vattuṁ sakkuṇeyyattā.",
  "tika-s0203t0:36_21": "Sakkontānañca nesaṁ upātivattanaṁ attano ñāṇabalānurūpanti imamatthaṁ upamāya dassetuṁ,",
  "tika-s0203t0:36_22": "“tesaṁ panā”tiādi vuttaṁ.",
  "tika-s0203t0:36_23": "Tattha appamāṇanti appamāṇārammaṇo,",
  "tika-s0203t0:36_24": "appamāṇārammaṇatā cassa āgamanavasena veditabbā anantārammaṇato vā.",
  "tika-s0203t0:36_25": "Na hi ārammaṇe anantanti paramānantassa pamāṇaṁ vā gaṇhāti.",
  "tika-s0203t0:36_26": "Sukhadukkhehi aniñjanato rūpavirāgabhāvanāvisesatāya ca āneñjaṁ patvā tiṭṭhati,",
  "tika-s0203t0:36_27": "ayaṁ no attāti abhivadantā tiṭṭhanti.",
  "tika-s0203t0:36_28": "Viññāṇakasiṇameketi viññāṇañcāyatanaṁ eke diṭṭhigatikā attāti vadanti. Tenāha –",
  "tika-s0203t0:36_29": "“viññāṇañcāyatanaṁ tāva dassetu”nti.",
  "tika-s0203t0:36_30": "Tassa pana ārammaṇabhūtaṁ kasiṇugghāṭimākāse pavattaviññāṇanti apare.",
  "tika-s0203t0:36_31": "Tañhi kasiṇaṁ manasikāravasena,",
  "tika-s0203t0:36_32": "“viññāṇakasiṇa”nti,",
  "tika-s0203t0:36_33": "viññāṇañca taṁ ārammaṇaṭṭhena āyatanañcāti,",
  "tika-s0203t0:36_34": "“viññāṇañcāyatana”nti ca vuccati.",
  "tika-s0203t0:36_35": "Ākiñcaññāyatanameketi etthāpi eseva nayo.",
  "tika-s0203t0:37_0": "Tayidanti ya-kāro padasandhikaroti āha “taṁ ida”nti.",
  "tika-s0203t0:37_1": "Diṭṭhigatanti yathā vuttaṁ “saññī attā”ti evaṁ vuttaṁ diṭṭhiṁ.",
  "tika-s0203t0:37_2": "Diṭṭhiyeva hi diṭṭhigataṁ “muttagataṁ,",
  "tika-s0203t0:37_3": "saṅkhāragata”ntiādīsu viya.",
  "tika-s0203t0:37_4": "Gantabbābhāvato vā diṭṭhiyā gatamattaṁ diṭṭhigataṁ,",
  "tika-s0203t0:37_5": "diṭṭhiyā gahaṇamattanti attho.",
  "tika-s0203t0:37_6": "Diṭṭhipakāro vā diṭṭhigataṁ.",
  "tika-s0203t0:37_7": "Lokiyā hi vidhayuttagatapakārasadde samānatthe icchanti.",
  "tika-s0203t0:37_8": "Diṭṭhipaccayo diṭṭhikāraṇaṁ,",
  "tika-s0203t0:37_9": "avijjādi diṭṭhiṭṭhānanti attho.",
  "tika-s0203t0:37_10": "Tattha avijjāpi hi diṭṭhiṭṭhānaṁ upanissayādibhāvato. Yathāha –",
  "tika-s0203t0:37_11": "“assutavā,",
  "tika-s0203t0:37_12": "bhikkhave,",
  "tika-s0203t0:37_13": "puthujjano ariyānaṁ adassāvī ariyadhammassa akovido”tiādi.",
  "tika-s0203t0:37_14": "Phassopi diṭṭhiṭṭhānaṁ.",
  "tika-s0203t0:37_15": "Yathāha “tadapi phassapaccayā”ti.",
  "tika-s0203t0:37_16": "Saññāpi diṭṭhiṭṭhānaṁ.",
  "tika-s0203t0:37_17": "Yathāha “saññānidānā hi papañcasaṅkhā”ti.",
  "tika-s0203t0:37_18": "Vitakkopi diṭṭhiṭṭhānaṁ. Yathāha –",
  "tika-s0203t0:37_19": "“takkañca diṭṭhīsu pakappayitvā,",
  "tika-s0203t0:37_20": "saccaṁ musāti dvayadhammamāhū”ti.",
  "tika-s0203t0:37_21": "Ayonisomanasikāropi diṭṭhiṭṭhānaṁ. Yathāha –",
  "tika-s0203t0:37_22": "“tassevaṁ manasikaroto channaṁ diṭṭhīnaṁ aññatarā diṭṭhi uppajjati,",
  "tika-s0203t0:37_23": "atthi me attāti tassa saccato thetato diṭṭhi uppajjatī”ti.",
  "tika-s0203t0:37_24": "Diṭṭhārammaṇanti diṭṭhiārammaṇabhūtaṁ upādānakkhandhapañcakaṁ. Tenāha –",
  "tika-s0203t0:37_25": "“rūpaṁ attato samanupassatī”tiādi.",
  "tika-s0203t0:37_26": "Rūpavedanādivinimuttassa diṭṭhiyā ārammaṇassa abhāvato anādiyitvā idameva dasseti –",
  "tika-s0203t0:37_27": "“iminā paccayena idaṁ nāma dassanaṁ gahita”nti.",
  "tika-s0203t0:37_28": "Iminā paccayenāti vā ettha paccayaggahaṇena ārammaṇampi gahitamevāti daṭṭhabbaṁ.",
  "tika-s0203t0:38_0": "Tadevāti diṭṭhigatañceva diṭṭhipaccayañca.",
  "tika-s0203t0:38_1": "Rūpasaññānanti ettha iti-saddo ādiattho.",
  "tika-s0203t0:38_2": "Evaṁ-saddo pakārattho,",
  "tika-s0203t0:38_3": "“yadi rūpasaññāna”ntiādinā pakārena vuttasaññānanti attho.",
  "tika-s0203t0:38_4": "Nirupakkilesā nīvaraṇādi upakkilesavimuttito.",
  "tika-s0203t0:38_5": "Uttamā paṇītabhāvappattito,",
  "tika-s0203t0:38_6": "tato eva seṭṭhā,",
  "tika-s0203t0:38_7": "seṭṭhattā eva uttaritarābhāvato anuttariyā.",
  "tika-s0203t0:38_8": "Akkhāyatīti upaṭṭhāti.",
  "tika-s0203t0:38_9": "Ākiñcaññāyatanasaññāya visuṁ vuccamānattā catutthāruppasaññāya ca imasmiṁ saññīvāde anotaraṇato,",
  "tika-s0203t0:38_10": "“yadi āruppasaññānanti iminā ākāsānañcāyatana-viññāṇañcāyatanasaññā”icceva vuttaṁ.",
  "tika-s0203t0:38_11": "Itarehi pana dvīhīti,",
  "tika-s0203t0:38_12": "“yadi ekattasaññānaṁ,",
  "tika-s0203t0:38_13": "yadi nānattasaññāna”nti imehi dvīhi padehi.",
  "tika-s0203t0:38_14": "Samāpannakavāro ca tathā idha kathitoti adhippāyo.",
  "tika-s0203t0:38_15": "Koṭṭhāsato aṭṭha saññā catukkadvayasaṅgahato.",
  "tika-s0203t0:38_16": "Ekattasaññīpadaṁ ṭhapetvā atthato pana satta saññā honti aggahitaggahaṇenāti adhippāyo. Tenāha –",
  "tika-s0203t0:38_17": "“samāpannaka…pe…",
  "tika-s0203t0:38_18": "saṅgahitoyevā”ti.",
  "tika-s0203t0:39_0": "Saññāgatanti saññāvasena gataṁ,",
  "tika-s0203t0:39_1": "saññāsaṅgahaṁ gataṁ vā.",
  "tika-s0203t0:39_2": "Tassa pana adiṭṭhigatassapi upalabbhamānattā,",
  "tika-s0203t0:39_3": "“saddhiṁ diṭṭhigatenā”ti vuttaṁ.",
  "tika-s0203t0:39_4": "Paccayehi samāgantvā katanti saha kāraṇabhūtehi paccayehi teneva saha kāraṇabhāvena samāgantvā nibbattitaṁ;",
  "tika-s0203t0:39_5": "paṭiccasamuppannanti attho.",
  "tika-s0203t0:39_6": "Saṅkhatattā oḷārikaṁ uppādavayaññathattasabbhāvato.",
  "tika-s0203t0:39_7": "Yassa hi uppādo paññāyati,",
  "tika-s0203t0:39_8": "vayo paññāyati,",
  "tika-s0203t0:39_9": "ṭhitassa aññathattaṁ paññāyati,",
  "tika-s0203t0:39_10": "taṁ khaṇe khaṇe bhijjanasabhāvato passantassa pākaṭabhūtavikāraṁ oḷārikaṁ siyā.",
  "tika-s0203t0:39_11": "Na cettha maggaphaladhammā nidassetabbā tesaṁ tathā ananupassitabbato;",
  "tika-s0203t0:39_12": "tesampi saṅkhatabhāvena itarehi samānayogakkhamatāya dunnivārayabhāvato.",
  "tika-s0203t0:39_13": "Tathā hi “asesavirāganirodhā”ti vacanato maggassapi nissaraṇabhāvena “atthi kho pana saṅkhārānaṁ nirodho”ti",
  "tika-s0203t0:39_14": "nibbānamevettha paṭiyogabhāvena uddhaṭaṁ “nirujjhanti etthā”ti katvā.",
  "tika-s0203t0:39_15": "Nirodhasaṅkhātaṁ nibbānaṁ nāma atthīti ettha, – “atthi,",
  "tika-s0203t0:39_16": "bhikkhave,",
  "tika-s0203t0:39_17": "ajātaṁ abhūtaṁ asaṅkhata”nti suttapadaṁ ānetvā vattabbaṁ.",
  "tika-s0203t0:39_18": "Nibbānadassīti sacchikiriyābhisamayavasena nibbānadassī,",
  "tika-s0203t0:39_19": "tato eva itarābhisamayatthasiddhiyā taṁ saṅkhataṁ atikkanto.",
  "tika-s0203t0:40_0": "23.Aṭṭhasu asaññīvādesūti idaṁ brahmajāle āgatanayena vuttameva hi sandhāya heṭṭhā,",
  "tika-s0203t0:40_1": "“saññīti iminā aṭṭha asaññīvādā kathitā”ti vuttaṁ.",
  "tika-s0203t0:40_2": "Idha pana cattāro vādā eva uddhaṭā.",
  "tika-s0203t0:40_3": "Tenāha “asaññī”tiādi.",
  "tika-s0203t0:40_4": "Esa nayo parato “aṭṭhasu nevasaññīnāsaññīvādesū”ti etthāpi.",
  "tika-s0203t0:40_5": "Saññāya sati tāya vedanāgāhasabbhāvato “ābādhanaṭṭhena saññā rogo”ti vuttaṁ.",
  "tika-s0203t0:40_6": "Dukkhatāsūlayogato kilesāsucipaggharaṇato uppādajarābhaṅgehi uddhumātapakkapabhijjanato ca saññā gaṇḍo;",
  "tika-s0203t0:40_7": "svāyamattho dosaduṭṭhatāya eva hotīti āha –",
  "tika-s0203t0:40_8": "“sadosaṭṭhena gaṇḍo”ti.",
  "tika-s0203t0:40_9": "Pīḷājananato antotudanato duruddharaṇato ca saññā sallaṁ;",
  "tika-s0203t0:40_10": "svāyamattho attabhāvaṁ anupavisitvā avaṭṭhānenāti āha “anupaviṭṭhaṭṭhena salla”nti.",
  "tika-s0203t0:40_11": "Paṭisandhiggahaṇe viññāṇaṁ kutoci āgataṁ viya hotīti vuttaṁ “paṭisandhivasena āgati”nti.",
  "tika-s0203t0:40_12": "Gatinti pavattiṁ.",
  "tika-s0203t0:40_13": "Sā pana tāsu tāsu gatīsu vutti hotīti vuttaṁ –",
  "tika-s0203t0:40_14": "“cutivasena gati”nti;",
  "tika-s0203t0:40_15": "vaḍḍhanavasena ghanapabandhavasenāti attho.",
  "tika-s0203t0:40_16": "Tenāha “aparāpara”nti.",
  "tika-s0203t0:40_17": "Aparāparañhi pabandhavasena pavattamānaṁ viññāṇaṁ nandūpasecanaṁ;",
  "tika-s0203t0:40_18": "itaraṁ khandhattayaṁ vā nissāya abhivuddhiṁ patiṭṭhaṁ mahantañca pāpuṇātīti.",
  "tika-s0203t0:40_19": "Pavaḍḍhavasena vā gatiṁ,",
  "tika-s0203t0:40_20": "nikkhepavasena cutiṁ,",
  "tika-s0203t0:40_21": "tato aparāparañca rūpapavattanavasena upapattiṁ,",
  "tika-s0203t0:40_22": "indriyaparipākavasena vuḍḍhiṁ tassa tassa kammassa katūpacitabhāvena viruḷhiṁ;",
  "tika-s0203t0:40_23": "tassa kammassa phalanibbattiyā vepullanti yojetabbaṁ.",
  "tika-s0203t0:41_0": "Kāmañcātiādinā “aññatra rūpā”tiādikā codanā lakkhaṇavasena vuttāti dassetvā ayañca nayo codanāya avisiṭṭhavisayatāya siyā;",
  "tika-s0203t0:41_1": "visiṭṭhavisayā panāyaṁ codanāti dassetuṁ,",
  "tika-s0203t0:41_2": "“ayaṁ pana pañho”tiādi vuttaṁ.",
  "tika-s0203t0:41_3": "Ettake khandheti yathāvutte rūpavedanādike cattāro khandhe.",
  "tika-s0203t0:41_4": "Aññatra rūpāti iminā yattha katthaci rūpena vinā viññāṇassa pavatti natthīti dīpitaṁ hoti.",
  "tika-s0203t0:41_5": "Bhavavisesacodanāya sabhāvato eva viññāṇena vinā rūpassapi pavatti natthīti dīpitaṁ hotīti āha –",
  "tika-s0203t0:41_6": "“arūpabhavepi rūpaṁ,",
  "tika-s0203t0:41_7": "asaññābhave ca viññāṇaṁ atthī”ti.",
  "tika-s0203t0:41_8": "Nirodhasamāpannassāti saññāvedayitanirodhaṁ samāpannassapi viññāṇaṁ atthi.",
  "tika-s0203t0:41_9": "Byañjanacchāyāya ce atthaṁ paṭibāhasīti yadi saddatthameva gahetvā adhippāyaṁ na gaṇhasi neyyatthaṁ suttanti.",
  "tika-s0203t0:41_10": "Ettha ca asaññabhave nibbattasattavasena paṭhamavādo;",
  "tika-s0203t0:41_11": "saññaṁ attato samanupassatīti ettha vuttanayena saññaṁyeva attāti gahetvā tassa kiñcanabhāvena ṭhitāya",
  "tika-s0203t0:41_12": "aññāya saññāya abhāvato asaññīti pavatto dutiyavādo;",
  "tika-s0203t0:41_13": "tathā saññāya saha rūpadhamme sabbe eva vā rūpārūpadhamme attāti gahetvā pavatto tatiyavādo;",
  "tika-s0203t0:41_14": "takkaggāhavaseneva pavatto catutthavādo.",
  "tika-s0203t0:41_15": "Tesu yaṁ vattabbaṁ,",
  "tika-s0203t0:41_16": "taṁ heṭṭhā vuttanayeneva veditabbaṁ.",
  "tika-s0203t0:41_17": "Nevasaññīnāsaññīvādepi asaññabhave nibbattassa sattassa cutipaṭisandhīsu;",
  "tika-s0203t0:41_18": "sabbattha vā paṭusaññākiccaṁ kātuṁ asamatthāya sukhumāya saññāya atthibhāvapaṭijānanavasena paṭhamavādo;",
  "tika-s0203t0:41_19": "asaññīvāde vuttanayena sukhumāya saññāya vasena sañjānanasabhāvatāpaṭijānanavasena ca dutiyavādādayo pavattāti.",
  "tika-s0203t0:41_20": "Evamettha etesaṁ vādānaṁ sabbhāvo veditabbo.",
  "tika-s0203t0:41_21": "Sesaṁ vuttanayameva.",
  "tika-s0203t0:42_0": "24.",
  "tika-s0203t0:42_1": "Yattha na saññā,",
  "tika-s0203t0:42_2": "tattha ñāṇassa sambhavo eva natthīti āha –",
  "tika-s0203t0:42_3": "“asaññā sammoho”ti,",
  "tika-s0203t0:42_4": "asaññabhāvo nāma sammohappavattīti attho.",
  "tika-s0203t0:42_5": "Yathā niyyantīti niyyāniyāti bahulaṁ vacanato kattusādhano niyyāniyasaddo,",
  "tika-s0203t0:42_6": "evaṁ idha viññātabbasaddoti āha –",
  "tika-s0203t0:42_7": "“vijānātītiviññātabba”nti,",
  "tika-s0203t0:42_8": "vijānanaṁ viññāṇanti attho.",
  "tika-s0203t0:42_9": "Tena diṭṭhasutamutaviññātabbamattenāti diṭṭhasutamutaviññāṇappamāṇenāti attho daṭṭhabbo. Tenāha –",
  "tika-s0203t0:42_10": "“pañcadvārikasaññāpavattimattenā”ti,",
  "tika-s0203t0:42_11": "nibbikappabhāvato pañcadvārikasaññāpavattisamena bhāvanābhinīhārenāti attho.",
  "tika-s0203t0:42_12": "Oḷārikasaṅkhārappavattimattenāti oḷārikānaṁ saṅkhārānaṁ pavattiyā.",
  "tika-s0203t0:42_13": "Oḷārikasaṅkhārāti cettha ākiñcaññāyatanapariyosānā samāpattidhammā adhippetā.",
  "tika-s0203t0:42_14": "Upasampadanti ye saññāya,",
  "tika-s0203t0:42_15": "asaññibhāve ca dosaṁ disvā nevasaññānāsaññāyatanaṁ vaṇṇentāpi rūpajjhānapaṭilābhamattena tassa sampādanaṁ paṭilābhaṁ adhigamaṁ paññapenti,",
  "tika-s0203t0:42_16": "tesaṁ tassa byasanaṁ akkhāyati anupāyabhāvato.",
  "tika-s0203t0:42_17": "Tenāha “vināso”tiādi.",
  "tika-s0203t0:42_18": "Vuṭṭhānanti sadisasamāpajjanapubbakaṁ parivuṭṭhānaṁ.",
  "tika-s0203t0:42_19": "Samāpatti eva tesaṁ natthi anadhigatattā.",
  "tika-s0203t0:42_20": "Oḷārikasaṅkhārappavattiyā antamaso ākiñcaññāyatanasaṅkhārappavattiyāpi pattabbanti na akkhāyati tepi samatikkamitvā pattabbato.",
  "tika-s0203t0:42_21": "Saṅkhārānanti niddhāraṇe sāmivacanaṁ.",
  "tika-s0203t0:42_22": "Avasesāti ito paraṁ sukhumabhāvo nāma natthīti sukhumabhāvāpattiyā avasesā. Tenāha –",
  "tika-s0203t0:42_23": "“bhāvanāvasena sabbasukhumabhāvaṁ pattā saṅkhārā”ti.",
  "tika-s0203t0:42_24": "Etanti nevasaññānāsaññāyatanaṁ,",
  "tika-s0203t0:42_25": "pattabbaṁ nāma hoti tādisasaṅkhārappattiyaṁ tabbohārato.",
  "tika-s0203t0:42_26": "Saṅkhataṁ samecca sambhuyya paccayehi katattā.",
  "tika-s0203t0:43_0": "25.",
  "tika-s0203t0:43_1": "“Ye te samaṇabrāhmaṇā sato sattassa ucchedaṁ vināsaṁ vibhavaṁ paññapentī”ti vakkhamānattā sabuddhiyaṁ viparivattamāne ekajjhaṁ gahetvā,",
  "tika-s0203t0:43_2": "“tatrā”ti bhagavatā vuttanti āha –",
  "tika-s0203t0:43_3": "“tatrāti sattasu ucchedavādesu bhumma”nti.",
  "tika-s0203t0:43_4": "Uddhaṁ saranti uddhaṁ gataṁ sarantāti taṁ dassento āha “uddhaṁ vuccatī”tiādi.",
  "tika-s0203t0:43_5": "Sarantāti yattha patthenti na labhanti,",
  "tika-s0203t0:43_6": "taṁ jānantā.",
  "tika-s0203t0:43_7": "Āsattinti āsīsanaṁ.",
  "tika-s0203t0:43_8": "Peccāti paraloke.",
  "tika-s0203t0:43_9": "Vāṇijūpamā viyāti bhavapariyāpannaphalavisesāpekkhāya paṭipajjanato.",
  "tika-s0203t0:43_10": "Sakkāyassa bhayāti santo kāyoti sakkāyo,",
  "tika-s0203t0:43_11": "paramatthato vijjamāno dhammasamūhoti katvā upādānakkhandhapañcakaṁ,",
  "tika-s0203t0:43_12": "tato bhāyanena.",
  "tika-s0203t0:43_13": "Mā khīyi mā parikkhayaṁ agamāsi.",
  "tika-s0203t0:43_14": "Mā osīdi mā heṭṭhā bhassi.",
  "tika-s0203t0:43_15": "Abbhanti ākāsaṁ mā undriyi mā bhijjitvā pati.",
  "tika-s0203t0:43_16": "Gaddulena baddho gaddulabaddho.",
  "tika-s0203t0:43_17": "Daḷhathambho viya khīlo viya ca sakkāyo dummocanīyato.",
  "tika-s0203t0:43_18": "Sā viya diṭṭhigatiko tassa anuparivattanato.",
  "tika-s0203t0:43_19": "Daṇḍako viya diṭṭhi chedanakaraṇāya asamatthabhāvakaraṇato.",
  "tika-s0203t0:43_20": "Rajju viya taṇhā bandhanato ca,",
  "tika-s0203t0:43_21": "ārammaṇakaraṇavasena samannāgamanavasena ca sambaddhabhāvato.",
  "tika-s0203t0:43_22": "Tena vuttaṁ –",
  "tika-s0203t0:43_23": "“diṭṭhidaṇḍake pavesitāya taṇhārajjuyā”ti.",
  "tika-s0203t0:44_0": "26.",
  "tika-s0203t0:44_1": "Bhagavā attano desanāvilāsena veneyyajjhāsayavasena (catucattārīsa aparantakappikavādā tattha tattha",
  "tika-s0203t0:44_2": "antogadhāti) uddesavasena pañceva saṅgahetvā yathuddesaṁ nigamento,",
  "tika-s0203t0:44_3": "“imānevapañcāyatanānī”ti āha.",
  "tika-s0203t0:44_4": "Tattha dukkhassa nimittabhāvato diṭṭhigatānaṁ kāraṇaṭṭhena āyatanatthoti vuttaṁ –",
  "tika-s0203t0:44_5": "“imāneva pañca kāraṇānī”ti.",
  "tika-s0203t0:44_6": "Saññīādivasena tīṇi ucchedavādoti cattāri bhājitāni.",
  "tika-s0203t0:44_7": "Itaraṁ pana diṭṭhadhammanibbānaṁ kuhiṁ paviṭṭhaṁ?",
  "tika-s0203t0:44_8": "Sarūpato abhājitattā yathābhājitesu vādesu kattha antogadhanti pucchati.",
  "tika-s0203t0:44_9": "Uddese pana sarūpato gahitameva,",
  "tika-s0203t0:44_10": "“diṭṭhadhammanibbānaṁ vā paneke abhivadantī”ti.",
  "tika-s0203t0:44_11": "Itaro ekattasaññīvāde nānattasaññīvāde antogadhanti dassento “ekatta…pe…",
  "tika-s0203t0:44_12": "veditabba”nti āha yathāsukhañcetaṁ vuttaṁ.",
  "tika-s0203t0:44_13": "Paṭhamo hi diṭṭhadhammanibbānavādo nānattasaññīvāde antogadho,",
  "tika-s0203t0:44_14": "itare cattāro ekattasaññīvāde.",
  "tika-s0203t0:45_0": "27.Atītakoṭṭhāsasaṅkhātanti atītaṁ khandhakoṭṭhāsasaṅkhātaṁ pubbantaṁ.",
  "tika-s0203t0:45_1": "Pubbe nivutthadhammavisayā kappanā idhādhippetā,",
  "tika-s0203t0:45_2": "tasmā atītakālavācako idha pubbasaddo,",
  "tika-s0203t0:45_3": "rūpādikhandhavinimuttañca kappanāvatthu natthi,",
  "tika-s0203t0:45_4": "antasaddo ca koṭṭhāsavācako.",
  "tika-s0203t0:45_5": "Tena vuttaṁ “atītakoṭṭhāsasaṅkhātaṁ pubbantaṁ kappetvā”ti.",
  "tika-s0203t0:45_6": "“Kappetvā”ti ca tasmiṁ pubbante taṇhāyanābhinivisānaṁ samatthanaṁ pariniṭṭhāpanaṁ vadati.",
  "tika-s0203t0:45_7": "Sesampīti “pubbantānudiṭṭhī”ti evamādikaṁ.",
  "tika-s0203t0:45_8": "Pubbe vuttappakāranti “aparantānudiṭṭhino”tiādīsu vuttappakāraṁ.",
  "tika-s0203t0:45_9": "Ekekasmiñca attāti āhito ahaṁmāno etthāti katvā,",
  "tika-s0203t0:45_10": "lokoti lokiyanti ettha puññapāpāni tabbipākā cāti katvā,",
  "tika-s0203t0:45_11": "taṁ taṁ gahaṇavisesaṁ upādāya paññāpanaṁ hotīti āha –",
  "tika-s0203t0:45_12": "“rūpādīsu aññataraṁ attāti ca lokoti ca gahetvā”ti.",
  "tika-s0203t0:45_13": "Sabbadābhāvena sassato.",
  "tika-s0203t0:45_14": "Amaro nicco dhuvoti tasseva vevacanāni.",
  "tika-s0203t0:45_15": "Maraṇābhāvena amaro,",
  "tika-s0203t0:45_16": "uppādābhāvena sabbakālaṁ vattanato nicco,",
  "tika-s0203t0:45_17": "thiraṭṭhena vikārābhāvena dhuvo,",
  "tika-s0203t0:45_18": "yathāhātiādinā yathāvuttamatthaṁ niddesapaṭisambhidāpāḷīhi vibhāveti.",
  "tika-s0203t0:45_19": "Ayañca attho “rūpaṁ attato samanupassati, vedanaṁ… saññaṁ… saṅkhāre…",
  "tika-s0203t0:45_20": "viññāṇaṁ attato samanupassatī”ti imissā pañcavidhāya sakkāyadiṭṭhiyā vasena vutto.",
  "tika-s0203t0:45_21": "“Rūpavanta”ntiādikāya pana pañcadasavidhāya sakkāyadiṭṭhiyā vasena cattāro cattāro khandhe,",
  "tika-s0203t0:45_22": "“attā”ti gahetvā tadaññaṁ –",
  "tika-s0203t0:45_23": "“loko”ti paññapentīti ayampi attho labbhati,",
  "tika-s0203t0:45_24": "tathā ekaṁ khandhaṁ,",
  "tika-s0203t0:45_25": "“attā”ti gahetvā tadaññe “loko”ti paññapentīti evamettha attho daṭṭhabbo.",
  "tika-s0203t0:45_26": "Eseva nayoti iminā yathā “rūpādīsu aññataraṁ attāti ca lokoti ca gahetvā sassato…pe…",
  "tika-s0203t0:45_27": "dhuvo”ti attho vutto;",
  "tika-s0203t0:45_28": "evaṁ asassato anicco adhuvo ucchijjati vinassati na hoti paraṁ maraṇā;",
  "tika-s0203t0:45_29": "nicco ca anicco ca nevanicco nāniccoti evamādimatthaṁ atidisati.",
  "tika-s0203t0:46_0": "Cattāro sassatavādāti lābhīvasena tayo,",
  "tika-s0203t0:46_1": "takkīvasena ekoti evaṁ cattāro.",
  "tika-s0203t0:46_2": "Pubbenivāsañāṇalābhī titthiyo mandapañño anekajātisatasahassamattaṁ anussarati,",
  "tika-s0203t0:46_3": "majjhimapañño dasa saṁvaṭṭavivaṭṭakappāni,",
  "tika-s0203t0:46_4": "tikkhapañño cattārīsa saṁvaṭṭavivaṭṭakappāni,",
  "tika-s0203t0:46_5": "na tato paraṁ.",
  "tika-s0203t0:46_6": "So evaṁ anussaranto attā ca loko cāti abhivadati.",
  "tika-s0203t0:46_7": "Takkī pana takkapariyāhataṁ vīmaṁsānucaritaṁ sayaṁpaṭibhānaṁ sassato attā ca loko cāti abhivadati.",
  "tika-s0203t0:46_8": "Tena vuttaṁ –",
  "tika-s0203t0:46_9": "“lābhīvasena tayo,",
  "tika-s0203t0:46_10": "takkīvasena ekoti evaṁ cattāro sassatavādā”ti.",
  "tika-s0203t0:46_11": "Eteneva ca adhiccasamuppattikavādo viya sassatavādo kasmā duvidhena na vibhattoti ce?",
  "tika-s0203t0:46_12": "Paṭikkhittattāti daṭṭhabbaṁ.",
  "tika-s0203t0:47_0": "Ettha ca,",
  "tika-s0203t0:47_1": "“sassato attā ca loko cā”ti vāde ayamayuttatāvibhāvanā –",
  "tika-s0203t0:47_2": "yadi hi parena parikappito attā,",
  "tika-s0203t0:47_3": "loko vā sassato siyā,",
  "tika-s0203t0:47_4": "tassa nibbikāratāya purimarūpāvijahanato kassaci visesādhānassa kātuṁ asakkuṇeyyatāya ahitato nivattanatthaṁ",
  "tika-s0203t0:47_5": "hite ca paṭipattiatthaṁ upadeso eva nippayojano siyā sassatavādino.",
  "tika-s0203t0:47_6": "Kathaṁ vā so upadeso pavattīyati vikārābhāvato;",
  "tika-s0203t0:47_7": "evañca attano ajaṭākāsassa viya dānādikiriyā hiṁsādikiriyā ca na sambhavati;",
  "tika-s0203t0:47_8": "tathā sukhassa dukkhassa ca anubhavananibandho eva sassatavādino na yujjati kammabaddhābhāvato,",
  "tika-s0203t0:47_9": "jātiādīnaṁ asambhavato kuto vimokkho.",
  "tika-s0203t0:47_10": "Atha pana dhammamattaṁ tassa uppajjati ceva vinassati ca,",
  "tika-s0203t0:47_11": "yassa vasenāyaṁ kiriyādivohāroti vadeyya.",
  "tika-s0203t0:47_12": "Evampi purimarūpāvijahanena avaṭṭhitassa attano dhammamattanti na sakkā sambhāvetuṁ;",
  "tika-s0203t0:47_13": "te vā panassa dhammā avatthābhūtā tato aññe vā siyuṁ anaññe vā,",
  "tika-s0203t0:47_14": "yadi aññe,",
  "tika-s0203t0:47_15": "na tāhi tassa uppannāhipi koci viseso atthi.",
  "tika-s0203t0:47_16": "Yo hi karoti paṭisaṁvedeti cavati upapajjati cāti icchitaṁ.",
  "tika-s0203t0:47_17": "Tasmā tadavattho eva yathāvuttadoso,",
  "tika-s0203t0:47_18": "kiñca dhammakappanāpi niratthakā siyā.",
  "tika-s0203t0:47_19": "Atha anaññe,",
  "tika-s0203t0:47_20": "uppādavināsavantīhi avatthāhi anaññassa attano tāsaṁ viya uppādavināsasambhavāpattito kuto niccatāvakāso.",
  "tika-s0203t0:47_21": "Tāsampi vā attano viya niccatāti bandhanavimokkhānaṁ asambhavo evāti na yujjati eva sassatavādo;",
  "tika-s0203t0:47_22": "na cettha koci vādī dhammānaṁ sassatabhāve parisuddhaṁ yuttiṁ vattuṁ samattho atthi;",
  "tika-s0203t0:47_23": "yuttirahitañca vacanaṁ na paṇḍitānaṁ cittamārādhetīti viññūhi chaḍḍito evāyaṁ sassatavādoti.",
  "tika-s0203t0:48_0": "Satta ucchedavādāti ettha te sarūpamattato heṭṭhā dassitā eva,",
  "tika-s0203t0:48_1": "tattha dve janā ucchedadiṭṭhiṁ gaṇhanti lābhī ca alābhī ca.",
  "tika-s0203t0:48_2": "Tattha lābhī nāma dibbacakkhuñāṇalābhī dibbena cakkhunā arahato cutiṁ disvā upapattiṁ apassanto.",
  "tika-s0203t0:48_3": "Yo vā puthujjanānampi cutimattameva daṭṭhuṁ sakkoti,",
  "tika-s0203t0:48_4": "pubbayogābhāvena parikammākaraṇena vā upapātaṁ daṭṭhuṁ na sakkoti.",
  "tika-s0203t0:48_5": "So “tattha tattheva attā ucchijjatī”ti ucchedadiṭṭhiṁ gaṇhāti. Alābhī –",
  "tika-s0203t0:48_6": "“ko paralokaṁ jānāti,",
  "tika-s0203t0:48_7": "ettako jīvavisayo,",
  "tika-s0203t0:48_8": "yāva indriyagocaro”ti attano dhītuyā hatthaggaṇhanakarājā viya kāmasukhagiddhatāya vā,",
  "tika-s0203t0:48_9": "“yathā rukkhapaṇṇāni rukkhato patitāni na paṭisandhiyanti,",
  "tika-s0203t0:48_10": "evaṁ sabbepi sattā appaṭisandhikamaraṇameva gacchanti,",
  "tika-s0203t0:48_11": "jalabubbuḷakūpamā sattā”ti takkamattavasena vā ucchedadiṭṭhiṁ gaṇhāti.",
  "tika-s0203t0:48_12": "Tattha yaṁ heṭṭhā vuttaṁ –",
  "tika-s0203t0:48_13": "“manussattabhāve kāmāvacaradevattabhāve rūpāvacaradevattabhāve catubbidhaarūpattabhāve cavitvā sattassa",
  "tika-s0203t0:48_14": "ucchedapaññāpanavasena satta ucchedavādā kathitā”ti.",
  "tika-s0203t0:48_15": "Tattha yuttaṁ tāva purimesu tīsu vādesu “kāyassa bhedā”ti vuttaṁ;",
  "tika-s0203t0:48_16": "pañcavokārabhavapariyāpannaṁ attabhāvaṁ ārabbha pavattattā tesaṁ vādānaṁ,",
  "tika-s0203t0:48_17": "na yuttaṁ catuvokārabhavapariyāpannaṁ attabhāvaṁ nissāya pavattesu catutthādīsu catūsu vādesu,",
  "tika-s0203t0:48_18": "“kāyassa bhedā”ti vuttaṁ.",
  "tika-s0203t0:48_19": "Na hi arūpīnaṁ kāyo atthīti?",
  "tika-s0203t0:48_20": "Saccametaṁ,",
  "tika-s0203t0:48_21": "rūpabhave pavattavohāreneva diṭṭhigatiko arūpabhavepi kāyavohāramāropetvā āha “kāyassa bhedā”ti.",
  "tika-s0203t0:48_22": "Yathā diṭṭhigatikehi diṭṭhiyo paññattā,",
  "tika-s0203t0:48_23": "tatheva bhagavā dassesīti.",
  "tika-s0203t0:48_24": "Arūpakāyabhāvato vā phassādidhammasamūhabhūte arūpattabhāve kāyaniddeso daṭṭhabbo.",
  "tika-s0203t0:49_0": "Etthāha –",
  "tika-s0203t0:49_1": "“kāmāvacaradevattabhāvādiniravasesavibhavapatiṭṭhāpakānaṁ dutiyavādādīnaṁ yutto aparantakappikabhāvo anāgataddhavisayattā tesaṁ vādānaṁ;",
  "tika-s0203t0:49_2": "na pana diṭṭhigatika-paccakkhabhūta-manussattabhāva-samucchedapatiṭṭhāpakassa paṭhamavādassa paccuppannavisayattā”ti.",
  "tika-s0203t0:49_3": "Yadi evaṁ yathā hi dutiyādivādānaṁ,",
  "tika-s0203t0:49_4": "purimapurimavādasaṅgahitasseva attano uttaruttarabhavopapattiyā samucchedanato yujjati aparantakappikatā,",
  "tika-s0203t0:49_5": "tathā ca “no ca kho, bho,",
  "tika-s0203t0:49_6": "ayaṁ attā ettāvatā sammā samucchinno hotī”tiādi vuttaṁ.",
  "tika-s0203t0:49_7": "Evaṁ anāgatasseva manussattabhāvasamucchedassa adhippetattā paṭhamavādassapi aparantakappikatā yujjati.",
  "tika-s0203t0:49_8": "Evaṁ sabbassapi pubbantato āgatassa ucchedapaññāpanavasena idha pubbantakappikesu desanā gatā.",
  "tika-s0203t0:49_9": "Ete ucchedavādā heṭṭhā aparantakappikesu desanā gatā.",
  "tika-s0203t0:49_10": "Ete ucchedavādā heṭṭhā aparantakappikesu tattha tattheva ucchijjati,",
  "tika-s0203t0:49_11": "na tato uddhaṁ pavatti atthīti dassanatthaṁ vuttā.",
  "tika-s0203t0:49_12": "Jalabubbuḷakūpamā hi sattāti tassa laddhi.",
  "tika-s0203t0:50_0": "Idhāti pubbantakappikesu.",
  "tika-s0203t0:50_1": "Idheva manussattabhāvādike ucchijjati vinaṭṭhavināsavasena.",
  "tika-s0203t0:50_2": "Evaṁ anāgate anuppattidassanaparānaṁ ucchedavādānaṁ aparantakappikesu gahaṇaṁ;",
  "tika-s0203t0:50_3": "pubbantato pana āgatassa attano idheva ucchedadassanaparānaṁ pubbantakappikesu gahaṇaṁ.",
  "tika-s0203t0:50_4": "Ito paraṁ na gacchatīti pana idaṁ atthato āpannassa atthassa dassanaṁ.",
  "tika-s0203t0:50_5": "Sattesu saṅkhāresu ca ekaccasassatanti pavatto ekaccasassatavādo.",
  "tika-s0203t0:50_6": "So pana brahmakāyika-khiḍḍāpadosika-manopadosikattabhāvato cavitvā idhāgatānaṁ takkino ca uppajjanavasena",
  "tika-s0203t0:50_7": "catubbidhoti āha “cattāro ekaccasassatavādā”ti.",
  "tika-s0203t0:50_8": "“Saṅkhārekaccasassatikā”ti idaṁ tehi sassatabhāvena gayhamānānaṁ dhammānaṁ yathāsabhāvadassanavasena vuttaṁ,",
  "tika-s0203t0:50_9": "na panekaccasassatikamatadassanavasena.",
  "tika-s0203t0:50_10": "Tassa hi sassatābhimataṁ asaṅkhatamevāti laddhi.",
  "tika-s0203t0:50_11": "Tathā hi vuttaṁ brahmajāle –",
  "tika-s0203t0:50_12": "“cittanti vā manoti vā viññāṇanti vā ayaṁ attā nicco dhuvo sassato avipariṇāmadhammo sassatisamaṁ tatheva ṭhassatī”ti.",
  "tika-s0203t0:50_13": "Na hi yassa bhāvassa paccayehi abhisaṅkhatabhāvaṁ paṭijānāti;",
  "tika-s0203t0:50_14": "tasseva niccadhuvādibhāvo anummattakena na sakkā paṭiññātuṁ. Etena,",
  "tika-s0203t0:50_15": "“uppādavayadhuvatāyuttabhāvā siyā niccā,",
  "tika-s0203t0:50_16": "siyā aniccā,",
  "tika-s0203t0:50_17": "siyā na vattabbā”tiādinā pavattassa sattabhaṅgavādassa ayuttatā vibhāvitā hoti.",
  "tika-s0203t0:51_0": "Tatthāyaṁ ayuttatāvibhāvanā – yadi,",
  "tika-s0203t0:51_1": "“yena sabhāvena yo dhammo atthīti vuccati,",
  "tika-s0203t0:51_2": "teneva sabhāvena so dhammo natthī”tiādinā vucceyya,",
  "tika-s0203t0:51_3": "siyā anekantavādo;",
  "tika-s0203t0:51_4": "atha aññena,",
  "tika-s0203t0:51_5": "siyā na anekantavādo;",
  "tika-s0203t0:51_6": "na cettha desantarādisambaddhabhāvo yutto vattuṁ tassa sabbalokasiddhattā vivādābhāvato.",
  "tika-s0203t0:51_7": "Ye pana vadanti –",
  "tika-s0203t0:51_8": "“yathā suvaṇṇaghaṭe makuṭe kate ghaṭabhāvo nassati,",
  "tika-s0203t0:51_9": "makuṭabhāvo uppajjati,",
  "tika-s0203t0:51_10": "suvaṇṇabhāvo tiṭṭhatiyeva,",
  "tika-s0203t0:51_11": "evaṁ sabbabhāvānaṁ koci dhammo nassati,",
  "tika-s0203t0:51_12": "koci uppajjati,",
  "tika-s0203t0:51_13": "sabhāvo pana tiṭṭhatī”ti.",
  "tika-s0203t0:51_14": "Te vattabbā –",
  "tika-s0203t0:51_15": "kiṁ taṁ suvaṇṇaṁ,",
  "tika-s0203t0:51_16": "yaṁ ghaṭe makuṭe ca avaṭṭhitaṁ?",
  "tika-s0203t0:51_17": "Yadi rūpādi,",
  "tika-s0203t0:51_18": "so saddo viya anicco,",
  "tika-s0203t0:51_19": "atha rūpādisamūho,",
  "tika-s0203t0:51_20": "samūho nāma sammutimattaṁ.",
  "tika-s0203t0:51_21": "Tassa vohāramattassa atthitā natthitā niccatā vā na vattabbā.",
  "tika-s0203t0:51_22": "Tassa paramatthasabhāvena anupalabbhanatoti anekantavādo na siyā.",
  "tika-s0203t0:51_23": "Dhammā ca dhammito aññe vā siyuṁ anaññe vā.",
  "tika-s0203t0:51_24": "Yadi aññe,",
  "tika-s0203t0:51_25": "na tesaṁ aniccatāya dhammī anicco aññattā.",
  "tika-s0203t0:51_26": "Na hi rūpā cakkhuviññāṇaṁ aññattā,",
  "tika-s0203t0:51_27": "na ca rūpe cakkhuviññāṇasaddo hoti;",
  "tika-s0203t0:51_28": "kiñca dhammakappanāpi niratthikā siyā dhammino niccāniccatāya asijjhanato atha anaññe;",
  "tika-s0203t0:51_29": "uppādavināsavantehi anaññassa dhammino tesaṁ viya uppādavināsasabbhāvato kuto niccatāvakāso,",
  "tika-s0203t0:51_30": "tesampi vā dhammino viya niccatāpatti siyā.",
  "tika-s0203t0:51_31": "Apica niccāniccanavattabbarūpo attā ca loko ca paramatthato vijjamānatāpaṭijānanato yathā niccādīnaṁ aññataraṁ rūpaṁ,",
  "tika-s0203t0:51_32": "yathā vā dīpādayo.",
  "tika-s0203t0:51_33": "Na hi dīpādīnaṁ udayabbayasabhāvānaṁ niccāniccanavattabbasabhāvatā sakkā vattuṁ jīvassa niccādīsu aññataraṁ",
  "tika-s0203t0:51_34": "rūpaṁ viyāti evaṁ sattabhaṅgassa viya sesabhaṅgānampi asambhavoyevāti sattabhaṅgavādassa ayuttatā veditabbāti.",
  "tika-s0203t0:52_0": "Ettha ca,",
  "tika-s0203t0:52_1": "“issaro nicco,",
  "tika-s0203t0:52_2": "aññe sattā aniccā”ti evaṁ pavattavādā sattekaccasassatavādā;",
  "tika-s0203t0:52_3": "seyyathāpi issaravādādayo.",
  "tika-s0203t0:52_4": "“Paramāṇavo niccā dhuvā,",
  "tika-s0203t0:52_5": "dviaṇukādayo aniccā”ti evaṁ pavattavādā saṅkhārekaccasassatavādā;",
  "tika-s0203t0:52_6": "seyyathāpi kaṇādavādādayo.",
  "tika-s0203t0:52_7": "Nanu ca “ekacce dhammā sassatā,",
  "tika-s0203t0:52_8": "ekacce asassatā”ti;",
  "tika-s0203t0:52_9": "etasmiṁ vāde cakkhādīnaṁ asassatatāsanniṭṭhānaṁ yathāsabhāvāvabodho eva,",
  "tika-s0203t0:52_10": "tayidaṁ kathaṁ micchādassananti,",
  "tika-s0203t0:52_11": "ko evamāha –",
  "tika-s0203t0:52_12": "“cakkhādīnaṁ asassatabhāvasanniṭṭhānaṁ micchādassana”nti?",
  "tika-s0203t0:52_13": "Asassatesuyeva pana kesañci dhammānaṁ sassatabhāvābhiniveso idha micchādassanaṁ;",
  "tika-s0203t0:52_14": "tena pana ekavāre pavattamānena cakkhādīnaṁ asassatabhāvāvabodho vidūsito saṁsaṭṭhabhāvato;",
  "tika-s0203t0:52_15": "visasaṁsaṭṭho viya sappimaṇḍo sakiccakāraṇāsamattatāya sammādassanapakkhe ṭhapetabbataṁ nārahati.",
  "tika-s0203t0:52_16": "Atha vā asassatabhāvena nicchitāpi cakkhuādayo samāropitajīvasabhāvā eva diṭṭhigati kehi gayhantīti tadavabodhassa",
  "tika-s0203t0:52_17": "micchādassanabhāvo na sakkā nivāretuṁ.",
  "tika-s0203t0:52_18": "Tathā hi vuttaṁ brahmajāle –",
  "tika-s0203t0:52_19": "“cakkhunti vā…pe…",
  "tika-s0203t0:52_20": "kāyoti vā ayaṁ me attā”tiādi.",
  "tika-s0203t0:52_21": "Evañca katvā asaṅkhatāya saṅkhatāya ca dhātuyā vasena yathākkamaṁ ekacce dhammā sassatā;",
  "tika-s0203t0:52_22": "ekacce asassatāti evaṁ pavatto vibhajjavādopi ekaccasassatavādo āpajjatīti evaṁpakārā codanā anokāsā hoti aviparītadhammasabhāvasampaṭipattibhāvato.",
  "tika-s0203t0:53_0": "Na maratīti amarā. Kā sā?",
  "tika-s0203t0:53_1": "“Evantipi me no”tiādinā nayena pariyantarahitā diṭṭhigatikassa diṭṭhi ca vācā ca,",
  "tika-s0203t0:53_2": "amarāya diṭṭhiyā vācāya vividho khepoti amarāvikkhepo.",
  "tika-s0203t0:53_3": "So etassa atthīti amarāvikkhepo.",
  "tika-s0203t0:53_4": "Atha vā amarāti ekā macchajāti,",
  "tika-s0203t0:53_5": "sā ummujjananimmujjanādivasena udake sandhāvamānā gāhaṁ na gacchati;",
  "tika-s0203t0:53_6": "evamevaṁ ayampi vādo ito cito ca sandhāvati,",
  "tika-s0203t0:53_7": "gāhaṁ nāgacchatīti amarāvikkhepo,",
  "tika-s0203t0:53_8": "so eva amarāvikkhepiko.",
  "tika-s0203t0:53_9": "Svāyaṁ vādo musāvādaanuyogachandarāgamohahetukatāya catudhā pavattoti āha –",
  "tika-s0203t0:53_10": "“cattāro amarāvikkhepikā vuttā”ti.",
  "tika-s0203t0:53_11": "Nanu cettha catubbidhopi amarāvikkhepiko kusalādike dhamme paralokattikādīni ca yathābhūtaṁ anavabujjhamāno,",
  "tika-s0203t0:53_12": "tattha tattha pañhaṁ puṭṭho pucchāya vikkhepanamattaṁ āpajjatīti tassa kathaṁ diṭṭhigatikabhāvo.",
  "tika-s0203t0:53_13": "Na hi avattukāmassa viya pucchitamatthaṁ ajānantassa vikkhepakaraṇamattena diṭṭhigatikatā yuttāti?",
  "tika-s0203t0:53_14": "Na hevaṁ pucchāvikkhepakaraṇamattena tassa diṭṭhigatikatā icchitā,",
  "tika-s0203t0:53_15": "atha kho micchābhinivesena.",
  "tika-s0203t0:53_16": "Sassatavasena micchābhiniviṭṭhoyeva hi mandabuddhitāya kusalādidhamme paralokattikādīni ca,",
  "tika-s0203t0:53_17": "yāthāvato appaṭipajjamāno attanā aviññātassa atthassa paraṁ viññāpetuṁ asamatthatāya musāvādādibhayena ca vikkhepaṁ āpajjatīti.",
  "tika-s0203t0:53_18": "Tathā hissa vādassa sassatadiṭṭhisaṅgaho vutto.",
  "tika-s0203t0:53_19": "Atha vā puññapāpānaṁ,",
  "tika-s0203t0:53_20": "tabbipākānañca anavabodhena,",
  "tika-s0203t0:53_21": "asaddahanena ca,",
  "tika-s0203t0:53_22": "“tabbisayāya pucchāya vikkhepakaraṇaṁyeva yuttaṁ sundarañcā”ti,",
  "tika-s0203t0:53_23": "khantiṁ ruciṁ uppādetvā abhinivisantassa uppannā visuṁyevekā esā diṭṭhi sattabhaṅgadiṭṭhi viyāti daṭṭhabbā.",
  "tika-s0203t0:53_24": "Tathā ceva vuttaṁ –",
  "tika-s0203t0:53_25": "“pariyantarahitā diṭṭhigatikassa diṭṭhi ceva vācā cā”ti.",
  "tika-s0203t0:53_26": "Kathaṁ panassā sassatadiṭṭhisaṅgaho?",
  "tika-s0203t0:53_27": "Ucchedavasena anabhinivesato.",
  "tika-s0203t0:53_28": "“Natthi koci dhammānaṁ yathābhūtavedī vivādabahulattā lokassa;",
  "tika-s0203t0:53_29": "‘evameva’nti pana saddantarena dhamme nijjhānanā anādikālikā loke”ti gāhavasena sassatalesopettha labbhatiyeva.",
  "tika-s0203t0:54_0": "Amati gacchati ettha sabhāvo osānanti anto, mariyādo,",
  "tika-s0203t0:54_1": "so etassa atthīti antavā.",
  "tika-s0203t0:54_2": "Tenāha “sapariyanto”ti.",
  "tika-s0203t0:54_3": "Avaḍḍhitakasiṇassa puggalassa evaṁ hotīti yojanā.",
  "tika-s0203t0:54_4": "Dutiyavādo “anantavā loko”ti vādo.",
  "tika-s0203t0:54_5": "Tatiyavādo “antavā ca anantavā cā”ti vādo.",
  "tika-s0203t0:54_6": "Catutthavādo “nevantavā nānantavā”ti vādo.",
  "tika-s0203t0:54_7": "Ete eva cattāro vādino sandhāya brahmajāle –",
  "tika-s0203t0:54_8": "“antānantikā antānantaṁ lokassa paññapenti catūhi vatthūhī”ti vuttaṁ.",
  "tika-s0203t0:54_9": "Tattha yuttaṁ tāva purimānaṁ tiṇṇaṁ vādīnaṁ antattañca anantattañca antānantattañca ārabbha pavattavādattā antānantikattaṁ.",
  "tika-s0203t0:54_10": "Pacchimassa pana tadubhayapaṭisedhavasena pavattavādattā kathamantānantikattanti?",
  "tika-s0203t0:54_11": "Tadubhayapaṭisedhavasena pavattavādattā eva.",
  "tika-s0203t0:54_12": "Yasmā paṭisedhavādopi antānantavisayo eva taṁ ārabbha pavattattā.",
  "tika-s0203t0:54_13": "Apare āhu –",
  "tika-s0203t0:54_14": "“yathā tatiyavāde sambhedavasena etasseva antavantatā anantatā ca sambhavati,",
  "tika-s0203t0:54_15": "evaṁ takkīvādepi kālabhedavasena ubhayasambhavato aññamaññapaṭisedhena ubhayaññeva vuccati. Kathaṁ?",
  "tika-s0203t0:54_16": "Antavantatāpaṭisedhena hi anantatā vuccati,",
  "tika-s0203t0:54_17": "anantatāpaṭisedhena ca antavantatā,",
  "tika-s0203t0:54_18": "antānantānañca tatiyavādabhāvo kālabhedassa adhippetattā.",
  "tika-s0203t0:54_19": "Idaṁ vuttaṁ hoti yasmā ayaṁ lokasaññito attā jhāyīhi adhigatavisesehi ananto kadāci sakkhi diṭṭho anusuyyati;",
  "tika-s0203t0:54_20": "tasmā nevantavā.",
  "tika-s0203t0:54_21": "Yasmā pana tehi eva kadāci antavā sakkhi diṭṭho anusuyyati,",
  "tika-s0203t0:54_22": "tasmā na pana anantavā”ti.",
  "tika-s0203t0:54_23": "Yathā ca anussutitakkīvasena,",
  "tika-s0203t0:54_24": "evaṁ jātissaratakkiādīnañca vasena yathāsambhavaṁ yojetabbaṁ.",
  "tika-s0203t0:54_25": "Ayañhi takkiko avaḍḍhitabhāvapubbakattā paṭibhāganimittānaṁ vaḍḍhitabhāvassa vaḍḍhitakālavasena apaccakkhakāritāya anussavādimatte ṭhatvā –",
  "tika-s0203t0:54_26": "“nevantavā”ti paṭikkhipati,",
  "tika-s0203t0:54_27": "avaḍḍhitakālavasena pana “nānanto”ti.",
  "tika-s0203t0:54_28": "Na pana antavantatānantatānaṁ accantamabhāvena yathā taṁ “nevasaññīnāsaññī”ti,",
  "tika-s0203t0:54_29": "avassañca etaṁ evaṁ viññātabbaṁ,",
  "tika-s0203t0:54_30": "aññathā vikkhepapakkhaṁyeva bhajeyya catutthavādo.",
  "tika-s0203t0:54_31": "Na hi antavantatānantatātadubhayavinimutto attano pakāro atthi,",
  "tika-s0203t0:54_32": "takkīvādī ca yuttimaggako,",
  "tika-s0203t0:54_33": "kālabhedavasena ca tadubhayampi ekasmiṁ na na yujjatīti.",
  "tika-s0203t0:54_34": "Anantaracatukkanti ekattasaññīti āgatasaññīcatukkaṁ.",
  "tika-s0203t0:55_0": "Ekantasukhīti ekanteneva sukhī.",
  "tika-s0203t0:55_1": "Taṁ panassa sukhaṁ dukkhena avomissaṁ hotīti āha “nirantarasukhī”ti.",
  "tika-s0203t0:55_2": "Ekantasukhamevāti idaṁ sukhabahulataṁ sandhāya vuttaṁ.",
  "tika-s0203t0:55_3": "Atītāsu sattasu jātīsūti idaṁ tato paraṁ jātissarañāṇena anussarituṁ na sakkāti katvā vuttaṁ.",
  "tika-s0203t0:55_4": "Tādisamevāti sukhasamaṅgimeva attabhāvaṁ.",
  "tika-s0203t0:55_5": "“Evaṁ sukhasamaṅgī”ti taṁ anussarantassa jātissarassa atītajātiyampi idha viya dukkhaphuṭṭhassa taṁ anussarantassa.",
  "tika-s0203t0:56_0": "Sabbesampīti lābhīnaṁ takkīnampi.",
  "tika-s0203t0:56_1": "Tathāti iminā “sabbesampī”ti idaṁ padaṁ ākaḍḍhati.",
  "tika-s0203t0:56_2": "Kāmāvacaraṁ nāma adukkhamasukhaṁ anuḷāraṁ avibhūtanti āha “catutthajjhānavasenā”ti.",
  "tika-s0203t0:56_3": "Catutthajjhānaṁ kāraṇabhūtaṁ etassa atthi,",
  "tika-s0203t0:56_4": "tena vā nibbattanti catutthajjhānikaṁ.",
  "tika-s0203t0:56_5": "Majjhattassāti majjhattabhūtassa majjhattavedanābahulassa.",
  "tika-s0203t0:56_6": "Majjhattabhūtaṭṭhānameva attano majjhattatāpattameva bhūtapubbaṁ anussarantassa.",
  "tika-s0203t0:56_7": "Ekaccasassatikāti ekaccasassatavādino vuttā.",
  "tika-s0203t0:56_8": "Puggalādhiṭṭhānena hi ekaccasassatikā.",
  "tika-s0203t0:56_9": "Esa nayo sesesupi.",
  "tika-s0203t0:56_10": "Adhiccasamuppannavādo sassatavādasamuddiṭṭhoti katvā “dve adhiccasamuppannikā”ti ca vuttaṁ.",
  "tika-s0203t0:57_0": "28.Diṭṭhuddhāranti yathāvuttānaṁ diṭṭhīnaṁ aniyyānikabhāvadassanavasena paduddharaṇaṁ.",
  "tika-s0203t0:57_1": "Paccattaṁyeva ñāṇanti aparappaccayaṁ attaniyeva ñāṇaṁ.",
  "tika-s0203t0:57_2": "Taṁ pana attapaccakkhaṁ hotīti āha “paccakkhañāṇa”nti.",
  "tika-s0203t0:57_3": "Suvaṇṇassa viya dosāpagamena upakkilesavigamena ñāṇassa visuddhanti āha “parisuddhanti nirupakkilesa”nti.",
  "tika-s0203t0:57_4": "Kilesandhakāravigamato sappabhāsamujjalameva hotīti vuttaṁ –",
  "tika-s0203t0:57_5": "“pariyodātanti pabhassara”nti bāhirasamayasmimpi honti jhānassa samijjhanato.",
  "tika-s0203t0:57_6": "Mayamidaṁ jānāmāti “sassato attā ca loko ca idameva saccaṁ moghamañña”nti ca micchāgāhavasena aññāṇabhāgameva",
  "tika-s0203t0:57_7": "paribrūhetvā tato eva yathāgahitaṁ gāhaṁ sandhāya –",
  "tika-s0203t0:57_8": "“mayamidaṁ atthaṁ tattha jānāmā”ti evaṁ tattha micchāgāhe avijjamānaṁ ñāṇakoṭṭhāsaṁ otārentiyeva anuppavesentiyeva.",
  "tika-s0203t0:57_9": "Na taṁ ñāṇaṁ,",
  "tika-s0203t0:57_10": "micchādassanaṁ nāmetaṁ,",
  "tika-s0203t0:57_11": "kiṁ pana taṁ micchādassanaṁ nāma?",
  "tika-s0203t0:57_12": "Sassato attā ca loko cātiādinā micchābhinivesabhāvato.",
  "tika-s0203t0:57_13": "Tenāha “tadapi…pe… attho”ti.",
  "tika-s0203t0:57_14": "Yaṁ taṁ diṭṭhiyā upanissayabhūtaṁ ñāṇaṁ,",
  "tika-s0203t0:57_15": "taṁ sandhāyāha –",
  "tika-s0203t0:57_16": "“jānanamattalakkhaṇattā ñāṇabhāgamattamevā”ti.",
  "tika-s0203t0:57_17": "Ñāṇampi hi diṭṭhiyā upanissayo hotiyeva lābhino itarassa ca tathā tathā micchābhinivesato.",
  "tika-s0203t0:57_18": "Anupātivattanato anatikkamanato.",
  "tika-s0203t0:57_19": "Asādhāraṇato na upātivattanti etenāti anupātivattanaṁ, tato.",
  "tika-s0203t0:57_20": "Upādānapaccayatoti upādānassa paccayabhāvato.",
  "tika-s0203t0:57_21": "Etena phalūpacāreneva upādānamāha.",
  "tika-s0203t0:57_22": "Yadi brahmajāle āgatā sabbāpi diṭṭhiyo idha kathitā honti,",
  "tika-s0203t0:57_23": "evaṁ sante idaṁ suttaṁ brahmajālasuttena ekasadisanti āha –",
  "tika-s0203t0:57_24": "“brahmajāle panā”tiādi.",
  "tika-s0203t0:57_25": "“Aññatra rūpaṁ aññatra vedanā sakkāyaṁyeva anuparidhāvantī”ti vacanato idha sakkāyadiṭṭhi āgatā.",
  "tika-s0203t0:57_26": "Brahmajālaṁ kathitameva hoti tattha āgatānaṁ dvāsaṭṭhiyāpi diṭṭhīnaṁ idhāgatattā.",
  "tika-s0203t0:57_27": "Sassatucchedābhiniveso attābhinivesapubbako,",
  "tika-s0203t0:57_28": "“attā sassato attā ucchedo”ti pavattanato.",
  "tika-s0203t0:58_0": "30.Dvāsaṭṭhi…pe…",
  "tika-s0203t0:58_1": "dassetunti kathaṁ panāyamattho “idha,",
  "tika-s0203t0:58_2": "bhikkhave,",
  "tika-s0203t0:58_3": "ekacco”tiādipāḷiyā dassito hotīti?",
  "tika-s0203t0:58_4": "Appahīnasakkāyadiṭṭhikassa pubbantāparantadiṭṭhiupādiyanajotanato.",
  "tika-s0203t0:58_5": "Pariccāgenāti vikkhambhanena.",
  "tika-s0203t0:58_6": "Catutthajjhānanirodhā tatiyajjhānaṁ upasampajja viharatīti ettha na parihīnacatutthajjhānassa tatiyajjhānaṁ bhavati,",
  "tika-s0203t0:58_7": "tatiyajjhānā vuṭṭhitassa pana catutthajjhānā vuṭṭhitassa ca tatiyaṁ paṭilomanayena sambhavati.",
  "tika-s0203t0:58_8": "Tenāha “ayaṁpanetthā”tiādi.",
  "tika-s0203t0:58_9": "Evaṁsampadamidaṁ veditabbanti “pavivekā pīti nirujjhatī”ti idaṁ,",
  "tika-s0203t0:58_10": "“nirāmisasukhassanirodhā”ti ettha viya vuṭṭhānanirodhavasena vuttanti veditabbanti attho.",
  "tika-s0203t0:58_11": "Hīnajjhānapariyādānakadomanassanti nīvaraṇasahagatadomanassamāha.",
  "tika-s0203t0:58_12": "Tañhi jhānapariyādānakaraṁ.",
  "tika-s0203t0:58_13": "Kammanīyabhāvoti samāpattiṁ patto viya samāpattisamāpajjanabhāve kammakkhamabhāvo.",
  "tika-s0203t0:58_14": "Somanassavidhurattā domanassaṁ viyāti domanassanti vuttaṁ.",
  "tika-s0203t0:58_15": "“Uppajjati pavivekā pītī”ti puna vuttā pīti jhānadvayapīti.",
  "tika-s0203t0:58_16": "Yaṁ ṭhānaṁ chāyā jahatīti yaṁ padesaṁ ātapena abhibhuyyamānaṁ chāyā jahati.",
  "tika-s0203t0:58_17": "Tattha ātape chāyāti padesena ātapasaññitānaṁ bhūtasaṅkhatānaṁ pahānaṭṭhānamāha.",
  "tika-s0203t0:58_18": "Tenāha “yasmiṁ ṭhāne”tiādi.",
  "tika-s0203t0:59_0": "31.Nirāmisaṁ sukhanti tatiyajjhānasukhaṁ dūrasamussāritakāmāmisattā.",
  "tika-s0203t0:60_0": "32.Adukkhamasukhanti catutthajjhānavedanaṁ, na yaṁ kiñci upekkhāvedanaṁ.",
  "tika-s0203t0:61_0": "33.Niggahaṇoti mamaṁkārabhāvena kiñcipi agaṇhanto.",
  "tika-s0203t0:61_1": "Nibbānassa sappāyanti nibbānādhigamassa,",
  "tika-s0203t0:61_2": "nibbānasseva vā avilomavasena ekantikupāyatāya sappāyaṁ.",
  "tika-s0203t0:61_3": "Tenāha “upakārabhūta”nti.",
  "tika-s0203t0:61_4": "Sabbatthāti sabbesu tebhūmakadhammesu.",
  "tika-s0203t0:61_5": "Etanti etaṁ yathāvuttasamathabhāvanāya kilesānaṁ vikkhambhanaṁ.",
  "tika-s0203t0:61_6": "Sabbattha nikantiyā asukkhāpitattā kathaṁ nibbānassa upakārapaṭipadā nāma jātaṁ?",
  "tika-s0203t0:61_7": "Na jāyate vātyadhippāyo.",
  "tika-s0203t0:61_8": "Sabbatthāti pubbantānudiṭṭhiādike sabbasmiṁ.",
  "tika-s0203t0:61_9": "Aggaṇhanavasenāti taṇhāgāhena aggahaṇavasena.",
  "tika-s0203t0:61_10": "Yattha hi taṇhāgāho vimocito,",
  "tika-s0203t0:61_11": "tattha diṭṭhimānaggāhā sukkhā viya honti tadekaṭṭhabhāvato.",
  "tika-s0203t0:61_12": "Tādisassa nibbānagāminī paṭipadā eva āsanne, na dūre.",
  "tika-s0203t0:61_13": "Tena vuttaṁ –",
  "tika-s0203t0:61_14": "“upakārapaṭipadā nāma jāta”nti.",
  "tika-s0203t0:61_15": "Tādisassa ca santohamasmītiādikā samanupassanā adhimānapakkhe tiṭṭhatīti āha –",
  "tika-s0203t0:61_16": "“abhivadatīti abhimānena upavadatī”ti.",
  "tika-s0203t0:61_17": "Idameva upādiyatīti niyamābhāvato “aṭṭhārasavidhampī”ti vuttaṁ.",
  "tika-s0203t0:61_18": "Sesapadepi eseva nayo.",
  "tika-s0203t0:61_19": "Diṭṭhupādāne sati sesaupādānasambhavo avuttasiddhoti tadeva uddhaṭaṁ.",
  "tika-s0203t0:62_0": "Se āyatane veditabbeti nirodhassa kāraṇaṁ nibbānaṁ veditabbaṁ.",
  "tika-s0203t0:62_1": "Dvinnaṁ āyatanānanti cakkhāyatanādīnaṁ dvinnaṁ āyatanānaṁ.",
  "tika-s0203t0:62_2": "Paṭikkhepena nibbānaṁ dassitaṁ veneyyajjhāsayavasena.",
  "tika-s0203t0:63_0": "Nagādhatīti na patiṭṭhāti.",
  "tika-s0203t0:63_1": "Atoti asmā nibbānā.",
  "tika-s0203t0:63_2": "Sarāti taṇhā.",
  "tika-s0203t0:63_3": "Saṅkhārapaṭikkhepenāti saṅkhārekadesabhūtānaṁ catunnaṁ mahābhūtānaṁ paṭikkhepena.",
  "tika-s0203t0:64_0": "Viññāṇanti visiṭṭhena ñāṇena jānitabbaṁ.",
  "tika-s0203t0:64_1": "Tato eva anidassanaṁ acakkhuviññeyyaṁ anindriyagocaraṁ.",
  "tika-s0203t0:64_2": "Anantanti antarahitaṁ,",
  "tika-s0203t0:64_3": "niccanti attho.",
  "tika-s0203t0:64_4": "Sabbato pabhanti kilesandhakārābhāvato ca samantato pabhassaraṁ.",
  "tika-s0203t0:64_5": "“Sabbato papa”nti vā pāṭho,",
  "tika-s0203t0:64_6": "sabbato patatitthanti attho.",
  "tika-s0203t0:64_7": "Cattārīsakammaṭṭhānasaṅkhātehi titthehi otaritvā anupavisitabbaṁ amatasaranti vuttaṁ hoti.",
  "tika-s0203t0:64_8": "Anupādā kañci dhammaṁ aggahetvā vimuccanti etthāti anupādāvimokkho, nibbānaṁ.",
  "tika-s0203t0:64_9": "Anupādā vimuccati etenāti anupādāvimokkho,",
  "tika-s0203t0:64_10": "aggamaggo.",
  "tika-s0203t0:64_11": "Anupādāvimokkhantikatāya pana arahattaphalaṁ anupādāvimokkhoti vuttaṁ.",
  "tika-s0203t0:64_12": "Sesaṁ suviññeyyameva.",
  "tika-s0203t0:65_0": "Pañcattayasuttavaṇṇanāya līnatthappakāsanā samattā.",
  "tika-s0203t0:66_0": "3. Kintisuttavaṇṇanā",
  "tika-s0203t0:67_0": "34.Bhavoti paritto.",
  "tika-s0203t0:67_1": "Abhavoti mahanto.",
  "tika-s0203t0:67_2": "Vuddhiattho hi ayaṁ a-kāro,",
  "tika-s0203t0:67_3": "“saṁvarāsaṁvaro,",
  "tika-s0203t0:67_4": "phalāphala”ntiādīsu viya,",
  "tika-s0203t0:67_5": "tasmā bhavābhavahetūti khuddakassa mahantassa vā bhavassa hetu,",
  "tika-s0203t0:67_6": "taṁ paccāsīsamānoti attho. Tenāha –",
  "tika-s0203t0:67_7": "“tasmiṁ tasmiṁ bhave sukhaṁ vedissāmī”tiādi.",
  "tika-s0203t0:68_0": "35.",
  "tika-s0203t0:68_1": "Lokuttarabodhipakkhiyadhamme uddissa puthujjanānaṁ vivādo sambhavatīti āha –",
  "tika-s0203t0:68_2": "“lokiyalokuttarāva kathitā”ti.",
  "tika-s0203t0:68_3": "Lokiyāpi hi bodhipakkhiyadhammā lokuttaradhammādhigamassa āsannakāraṇattā visesakāraṇanti yāva aññehi lokiyadhammehi abhivisiṭṭhoti katvā,",
  "tika-s0203t0:68_4": "“imesu sattatiṁsabodhipakkhiyadhammesū”ti avisesena vuttaṁ.",
  "tika-s0203t0:68_5": "Atthato nānaṁ hotīti atthato bhedo hoti bodhipakkhiyadhammānaṁ samadhigatattā.",
  "tika-s0203t0:68_6": "Na hi kāyādayo bhāvetabbā,",
  "tika-s0203t0:68_7": "satiyeva pana bhāvetabbāti.",
  "tika-s0203t0:68_8": "Byañjanato nānaṁ bhedaṁ.",
  "tika-s0203t0:68_9": "Imināpi kāraṇenāti imāyapi yuttiyā.",
  "tika-s0203t0:68_10": "Idāni taṁ yuttiṁ dassento –",
  "tika-s0203t0:68_11": "“atthañca byañjanañcā”tiādimāha.",
  "tika-s0203t0:68_12": "Tattha samānetvāti suttantarato samānetvā,",
  "tika-s0203t0:68_13": "suttantarapadehi ca samānetvā.",
  "tika-s0203t0:68_14": "Aññathāti aññato,",
  "tika-s0203t0:68_15": "bhūtato apagataṁ katvāti attho.",
  "tika-s0203t0:68_16": "Micchā ropitabhāvoti ayāthāvato ṭhapitabhāvo.",
  "tika-s0203t0:68_17": "Atthañca byañjanañca viññāpanakāraṇamevāti aviparītatthassa saddassa ca bujjhanahetutāya.",
  "tika-s0203t0:69_0": "37.",
  "tika-s0203t0:69_1": "Idha dhammavinayaṭṭhāne satiyeva satipaṭṭhānanti gahitā,",
  "tika-s0203t0:69_2": "atthato sameti nāma yāthāvato atthassa gahitattā.",
  "tika-s0203t0:69_3": "Asabhāvaniruttibhāvato byañjanato nānattanti taṁ liṅgabhedena vacanabhedena ca dassento,",
  "tika-s0203t0:69_4": "“satipaṭṭhānoti vā satipaṭṭhānāti vā micchā ropethā”ti āha.",
  "tika-s0203t0:69_5": "Appamattakanti aṇumattaṁ sallahukaṁ,",
  "tika-s0203t0:69_6": "na garutaraṁ adhanitaṁ katvā vattabbampi dhanitaṁ ghosavantaṁ katvā ropite vuttadosābhāvatoti tenāha –",
  "tika-s0203t0:69_7": "“nibbutiṁ pattuṁ sakkā hotī”ti.",
  "tika-s0203t0:70_0": "Byañjanassa micchāropanaṁ na visesantarāyakaraṁ hotīti ñāpanatthaṁ,",
  "tika-s0203t0:70_1": "catusu maggesu pañhaṁ kathetvāva parinibbuto.",
  "tika-s0203t0:70_2": "Suttantabyañjanaṁ sandhāyetaṁ vuttaṁ –",
  "tika-s0203t0:70_3": "“appamattakaṁ kho panā”ti.",
  "tika-s0203t0:71_0": "38.Atha catutthavāre vivādo kasmā jāto?",
  "tika-s0203t0:71_1": "Yāvatā nesaṁ vacanaṁ atthato ceva sameti byañjanato cāti adhippāyo.",
  "tika-s0203t0:71_2": "Saññāya vivādoti kiñcāpi sameti atthato ceva byañjanato ca,",
  "tika-s0203t0:71_3": "saññā pana nesaṁ avisuddhā,",
  "tika-s0203t0:71_4": "tāya saññāya vasena vivādo jātoti dassento “aha”ntiādimāha.",
  "tika-s0203t0:71_5": "Ahaṁ satipaṭṭhānanti vadāmi,",
  "tika-s0203t0:71_6": "ayaṁ satipaṭṭhānoti vadatīti evaṁ tesaṁ ñāṇaṁ hotīti imamatthaṁ,",
  "tika-s0203t0:71_7": "“eseva nayo”ti iminā atidisati.",
  "tika-s0203t0:72_0": "39.Na codanatthāya vegāyitabbanti sīghaṁ sīghaṁ na codanā kātabbāti attho.",
  "tika-s0203t0:72_1": "Tasmāti yasmā ekacco kodhanabhāvena evaṁ paṭipphari, tasmā.",
  "tika-s0203t0:72_2": "Anādānadiṭṭhīti ādiyitvā anabhinivisanato anādānadiṭṭhī adaḷhaggāhī.",
  "tika-s0203t0:72_3": "Pakkhipanto viyāti gilitvā pakkhipanto viya.",
  "tika-s0203t0:73_0": "Upaghātoti cittappaghāto pharasupaghāto viya.",
  "tika-s0203t0:73_1": "Vaṇaghaṭṭitassa viyāti vaṇe ghaṭṭitassa viya dukkhuppatti cittadukkhuppatti.",
  "tika-s0203t0:73_2": "Dve vāre vatvāpi visajjetīti suppaṭinissaggī evaṁ pageva coditamatte vissajjeti ceti adhippāyo.",
  "tika-s0203t0:73_3": "Kathanavasena ca kāyacittakilamatho.",
  "tika-s0203t0:73_4": "Evarūpoti sahasā avissajjentena codakassa vihesāvādo hutvāpi akkodhanādisabhāvo.",
  "tika-s0203t0:74_0": "Upekkhāti sakena kammena paññāyissatīti tasmiṁ puggale ajjhupekkhaṇā.",
  "tika-s0203t0:74_1": "Upekkhaṁ atimaññati nāma tassa anācārassa anajjhupekkhaṇato.",
  "tika-s0203t0:75_0": "40.Vacanasañcāroti pesuññavasena aññathāvacanupasaṁhāro.",
  "tika-s0203t0:75_1": "Diṭṭhipaḷāsoti yugaggāhavasena laddhi.",
  "tika-s0203t0:75_2": "Sā pana cittassa anārādhaniyabhāvo satthucittassa anārādhakabhāvo.",
  "tika-s0203t0:75_3": "Kalahoti adhikaraṇuppādavasena pavatto viggaho bhaṇḍanassa pubbabhāgo.",
  "tika-s0203t0:76_0": "Yena kāraṇenāti yena dhammena satthusāsanena.",
  "tika-s0203t0:76_1": "Tameva hi sandhāya vadati –",
  "tika-s0203t0:76_2": "“dhammoti sāraṇīyadhammo adhippeto”ti.",
  "tika-s0203t0:76_3": "Etthāti “dhammassa cānudhamma”nti ettha.",
  "tika-s0203t0:76_4": "Dhammoti sambuddhassa tassa tathā pavattaṁ byākaraṇaṁ yathā vivādāpannā saññattiṁ gacchanti. Tenāha –",
  "tika-s0203t0:76_5": "“tesaṁ bhikkhūnaṁ saññattikaraṇa”nti.",
  "tika-s0203t0:76_6": "Tadeva byākaraṇaṁ anudhammoti bhikkhunā vuccamāno anupavatto dhammo. Tenāha –",
  "tika-s0203t0:76_7": "“tadeva byākaroti nāmā”ti.",
  "tika-s0203t0:76_8": "Kocīti yo koci.",
  "tika-s0203t0:76_9": "Sahadhammiko sakāraṇo.",
  "tika-s0203t0:76_10": "Aññattho ayaṁ kiṁ saddoti āha “añño”ti.",
  "tika-s0203t0:76_11": "Assāti vuttanayena paṭipannabhikkhuno,",
  "tika-s0203t0:76_12": "tassa paṭipatti na kenaci garahaṇīyā hotīti attho.",
  "tika-s0203t0:76_13": "Sesaṁ sabbaṁ suviññeyyameva.",
  "tika-s0203t0:77_0": "Kintisuttavaṇṇanāya līnatthappakāsanā samattā.",
  "tika-s0203t0:78_0": "4. Sāmagāmasuttavaṇṇanā",
  "tika-s0203t0:79_0": "41.Dvedhikajātāti jātadvedhikā sañjātabhedā.",
  "tika-s0203t0:79_1": "Dvejjhajātāti duvidhabhāvaṁ pattā.",
  "tika-s0203t0:79_2": "Bhaṇḍanti paribhāsanti etenāti bhaṇḍanaṁ,",
  "tika-s0203t0:79_3": "viruddhacittatā.",
  "tika-s0203t0:79_4": "Tanti bhaṇḍanaṁ.",
  "tika-s0203t0:79_5": "Dhammavinayanti pāvacanaṁ.",
  "tika-s0203t0:79_6": "Vitujjantā mukhasattīhi.",
  "tika-s0203t0:79_7": "Sahitaṁ meti mayhaṁ vacanaṁ sahitaṁ siliṭṭhaṁ pubbāparasambandhaṁ atthayuttaṁ.",
  "tika-s0203t0:79_8": "Tenāha “atthasaṁhita”nti.",
  "tika-s0203t0:79_9": "Adhiciṇṇanti āciṇṇaṁ.",
  "tika-s0203t0:79_10": "Viparāvattanti virodhadassanavasena parāvattitaṁ,",
  "tika-s0203t0:79_11": "parāvattaṁ dūsitanti attho. Tenāha –",
  "tika-s0203t0:79_12": "“cirakālavasena…pe…",
  "tika-s0203t0:79_13": "nivatta”nti.",
  "tika-s0203t0:79_14": "Pariyesamāno cara,",
  "tika-s0203t0:79_15": "tattha tattha gantvā sikkhāhīti attho.",
  "tika-s0203t0:79_16": "Sace sakkosi,",
  "tika-s0203t0:79_17": "idānimeva mayā veṭhitadosaṁ nibbeṭhehi.",
  "tika-s0203t0:79_18": "Maraṇamevāti aññamaññaghātavasena maraṇameva.",
  "tika-s0203t0:80_0": "Nāṭaputtassa imeti nāṭaputtiyā.",
  "tika-s0203t0:80_1": "Te pana tassa sissāti āha “antevāsikesū”ti.",
  "tika-s0203t0:80_2": "Purimapaṭipattito paṭinivattanaṁ paṭivānaṁ,",
  "tika-s0203t0:80_3": "taṁ rūpaṁ sabhāvo etesanti paṭivānarūpā.",
  "tika-s0203t0:80_4": "Tenāha “nivattanasabhāvā”ti.",
  "tika-s0203t0:80_5": "Kathanaṁ atthassa ācikkhanaṁ.",
  "tika-s0203t0:80_6": "Pavedanaṁ tassa hetudāharaṇāni āharitvā bodhanaṁ.",
  "tika-s0203t0:80_7": "Na upasamāya saṁvattatīti anupasamasaṁvattanaṁ,",
  "tika-s0203t0:80_8": "tadeva anupasamasaṁvattanikaṁ, tasmiṁ.",
  "tika-s0203t0:80_9": "Samussitaṁ hutvā patiṭṭhāhetubhāvato thūpaṁ patiṭṭhāti āha –",
  "tika-s0203t0:80_10": "“bhinnathūpeti bhinnapatiṭṭhe”ti.",
  "tika-s0203t0:80_11": "Thūpoti vā dhammassa niyyānabhāvo veditabbo,",
  "tika-s0203t0:80_12": "aññadhamme abhibhuyya samussitaṭṭhena.",
  "tika-s0203t0:80_13": "So nigaṇṭhassa samaye kehici abhinnasammatopi bhinno vinaṭṭhoyeva sabbena sabbaṁ abhāvatoti bhinnathūpo.",
  "tika-s0203t0:80_14": "So eva niyyānabhāvo vaṭṭadukkhato muccitukāmānaṁ paṭisaraṇaṁ,",
  "tika-s0203t0:80_15": "taṁ ettha natthīti appaṭisaraṇo,",
  "tika-s0203t0:80_16": "tasmiṁ bhinnathūpe appaṭisaraṇeti evamettha attho veditabbo.",
  "tika-s0203t0:81_0": "Ācariyappamāṇanti ācariyamuṭṭhi hutvā pamāṇabhūtaṁ.",
  "tika-s0203t0:81_1": "Nānānīhārenāti nānākārena.",
  "tika-s0203t0:81_2": "“Vivādo na uppajjī”ti vatvā tassa anuppattikāraṇaṁ dassento,",
  "tika-s0203t0:81_3": "“satthā hi…pe…",
  "tika-s0203t0:81_4": "avivādakāraṇaṁ katvāva parinibbāyī”ti vatvā taṁ vivarituṁ “bhagavatā hī”tiādi vuttaṁ.",
  "tika-s0203t0:81_5": "Patiṭṭhā ca avassayo ca,",
  "tika-s0203t0:81_6": "“ayaṁ dhammo ayaṁ vinayo idaṁ satthusāsana”nti vinicchayane mahāpadesā,",
  "tika-s0203t0:81_7": "pañhabyākaraṇāni ca,",
  "tika-s0203t0:81_8": "yasmā tesu patiṭṭhāya te avassāya dhammavinayadharā ca nicchayaṁ gacchanti.",
  "tika-s0203t0:81_9": "Tathā hi suttantamahāpadesato vinaye kenaci pucchito attho catunnaṁ pañhabyākaraṇānaṁ vasena suvinicchitarūpo,",
  "tika-s0203t0:81_10": "tasmā dhammavinayo idha satthu kiccaṁ kātuṁ sakkotīti āha –",
  "tika-s0203t0:81_11": "“tenevā”tiādi,",
  "tika-s0203t0:81_12": "tasmā uḷārāya desanāya bhājananti adhippāyo.",
  "tika-s0203t0:82_0": "42.",
  "tika-s0203t0:82_1": "Paṭipaviṭṭhaṁ katvā āharitabbato,",
  "tika-s0203t0:82_2": "saccaṁ kāritabbato pābhataṁ mūlanti āha –",
  "tika-s0203t0:82_3": "“kathāpābhata”nti,",
  "tika-s0203t0:82_4": "dhammakathāya mūlakāraṇanti attho.",
  "tika-s0203t0:82_5": "Yesaṁ vasena vivādo uppanno,",
  "tika-s0203t0:82_6": "teyeva adhammavādino,",
  "tika-s0203t0:82_7": "tesaṁ tāva so ahitāya dukkhāya saṁvattatu,",
  "tika-s0203t0:82_8": "tato aññesaṁ devamanussānaṁ kathanti,",
  "tika-s0203t0:82_9": "codanā paramparāya saṁkilesavatthubhāvatoti parihāro. Tenāha –",
  "tika-s0203t0:82_10": "“kosambakakkhandhake viyā”tiādi.",
  "tika-s0203t0:83_0": "43.Abhiññā desitāti abhivisiṭṭhāya paññāya jānitvā bodhitā.",
  "tika-s0203t0:83_1": "Patissayamānarūpāti apadissa patissayamānā garukavasena nissayamānasabhāvā. Tenāha –",
  "tika-s0203t0:83_2": "“upanissāya viharantī”ti,",
  "tika-s0203t0:83_3": "garutaraṁ nissayaṁ katvā viharantīti attho.",
  "tika-s0203t0:83_4": "Parivāre paññattānīti,",
  "tika-s0203t0:83_5": "“ājīvahetu ājīvakāraṇā”ti,",
  "tika-s0203t0:83_6": "evaṁ niddhāretvā parivārapāḷiyaṁ āsaṅkaravasena ṭhapitāni.",
  "tika-s0203t0:83_7": "“Evañca pana,",
  "tika-s0203t0:83_8": "bhikkhave,",
  "tika-s0203t0:83_9": "imaṁ sikkhāpadaṁ uddiseyyā”ti vibhaṅgapāṭhavaseneva hi tāni bhagavatā paññattāni.",
  "tika-s0203t0:83_10": "Tāni ṭhapetvā sesāni sabbasikkhāpadāni adhipātimokkhaṁ nāmāti,",
  "tika-s0203t0:83_11": "idaṁ gobalībaddañāyena vuttanti daṭṭhabbaṁ tesampi adhipātimokkhabhāvato.",
  "tika-s0203t0:84_0": "Tatrāyaṁ nayoti tasmiṁ suppajahanāya appamattakabhāve ayaṁ vakkhamāno.",
  "tika-s0203t0:84_1": "Tānīti paṇītabhojanāni.",
  "tika-s0203t0:84_2": "Yo kocīti bhikkhu vā bhikkhunī vā.",
  "tika-s0203t0:84_3": "Dukkaṭavatthukanti yaṁ kiñci dukkaṭāpattivatthukaṁ.",
  "tika-s0203t0:84_4": "Tenāti suppajahanabhāvena mūlāpattivītikkamassa aṇumattatāya.",
  "tika-s0203t0:85_0": "Pubbabhāgamagganti lokiyamaggaṁ.",
  "tika-s0203t0:85_1": "Tatrāti tasmiṁ pubbabhāgamaggaṁ nissāya vivāduppāde.",
  "tika-s0203t0:85_2": "Obhāsañāṇanti obhāsassa uppattihetubhūtaṁ ñāṇaṁ.",
  "tika-s0203t0:85_3": "Tattha pana so maggasaññibhāvena maggo ca catubbidhoti sutattā,",
  "tika-s0203t0:85_4": "“paṭṭhamamaggo nāmā”tiādimāha.",
  "tika-s0203t0:85_5": "Evanti evaṁ asandiddhaṁ aparisaṅkitaṁ pariccattaṁ katvā kammaṭṭhānaṁ kathetuṁ na sakkoti.",
  "tika-s0203t0:86_0": "Cetiyaṁ na diṭṭhanti tassa kataṁ thūpaṁ vadati.",
  "tika-s0203t0:86_1": "Nindiye puthujjanabhāve ṭhitaṁ pāsaṁsaṁ ariyabhāvaṁ āropetvā taṁ micchāladdhiṁ abhinivissa paggayha voharaṇato saggopi maggopi vāritoyevāti.",
  "tika-s0203t0:86_2": "Vuttañhetaṁ –",
  "tika-s0203t0:87_0": "“Yo nindiyaṁ pasaṁsati, taṁ vā nindati yo pasaṁsiyo;",
  "tika-s0203t0:88_0": "Vicināti mukhena so kaliṁ, kalinā tena sukhaṁ na vindatī”ti. ;",
  "tika-s0203t0:89_0": "“Khaṇeneva arahattaṁ pāpuṇituṁ samatthakammaṭṭhānakathaṁ ācikkhissāmī”ti hi iminā tattha kohaññampi dissati;",
  "tika-s0203t0:89_1": "itaresu pana vattabbameva natthi.",
  "tika-s0203t0:89_2": "Uppāṭetvāti uddharitvā.",
  "tika-s0203t0:89_3": "“Atha te bhikkhū”tiādi sesaṁ nāma.",
  "tika-s0203t0:89_4": "“Amataṁ te paribhuñjanti,",
  "tika-s0203t0:89_5": "ye kāyagatāsatiṁ paribhuñjantī”ti vacanaṁ duggahitaṁ gaṇhāpetvā,",
  "tika-s0203t0:89_6": "“ettāvatā vo amataṁ paribhuttaṁ nāma bhavissatī”ti āha.",
  "tika-s0203t0:90_0": "44.Evanti ākāralakkhaṇametaṁ,",
  "tika-s0203t0:90_1": "na ākāraniyamanaṁ.",
  "tika-s0203t0:90_2": "Tena imināva kāraṇena ca yo vivādo uppajjeyyāti vuttaṁ hoti.",
  "tika-s0203t0:90_3": "Garusmiṁ garūti pavattaṁ cittaṁ garuvisayattā taṁsahacaritattā garu,",
  "tika-s0203t0:90_4": "tassa bhāvo gāravaṁ,",
  "tika-s0203t0:90_5": "garukaraṇaṁ,",
  "tika-s0203t0:90_6": "taṁ ettha natthīti agāravo.",
  "tika-s0203t0:90_7": "Tenāha “gāravavirahito”ti.",
  "tika-s0203t0:90_8": "Garussa gāravavasena patissayanaṁ patissoti vuccati nīcavuttitā,",
  "tika-s0203t0:90_9": "tappaṭipakkhato appatissoti āha –",
  "tika-s0203t0:90_10": "“appatissayo anīcavuttī”ti.",
  "tika-s0203t0:90_11": "Ettha yathāyaṁ puggalo satthari agāravo nāma hoti,",
  "tika-s0203t0:90_12": "taṁ dassetuṁ,",
  "tika-s0203t0:90_13": "“ettha panā”tiādi vuttaṁ.",
  "tika-s0203t0:90_14": "Tattha tīsukālesu upaṭṭhānaṁ na yātītiādi samudāyakittanaanavasesadassanaṁ,",
  "tika-s0203t0:90_15": "avayavato pana agāravasiddhi yathā taṁ sāmaññato sikkhāpadasamādānaṁ tabbiseso bhedo.",
  "tika-s0203t0:90_16": "Esa nayo sesesupi.",
  "tika-s0203t0:91_0": "Sakkaccaṁ na gacchatīti ādaravasena na gacchati.",
  "tika-s0203t0:91_1": "Saṅghe katoyeva hoti saṅghapariyāpannattā tassa,",
  "tika-s0203t0:91_2": "yathā saṅghaṁ uddissa dinnaṁ ekena bhikkhunā paṭiggahitaṁ saṅghassa dinnameva hoti.",
  "tika-s0203t0:91_3": "Aparipūrayamānova sikkhāya agāravo.",
  "tika-s0203t0:91_4": "Tenāha bhagavā –",
  "tika-s0203t0:91_5": "“sikkhāya na paripūrakārī”ti.",
  "tika-s0203t0:91_6": "Attano parisāya uppannaṁ vivādamūlaṁ visesato attanā vūpasametabbato attano ca anatthāvahato “ajjhatta”ntveva vuttaṁ.",
  "tika-s0203t0:91_7": "Esa nayo bahiddhāti etthāpi.",
  "tika-s0203t0:92_0": "46.Chaṭhānānīti chamūlāni.",
  "tika-s0203t0:92_1": "Yathā samanavasena samathānaṁ vivādādīsu adhikattubhāvo,",
  "tika-s0203t0:92_2": "evaṁ vivādādīnaṁ tehi adhikattabbatāpīti āha –",
  "tika-s0203t0:92_3": "“vūpasamanatthāya…pe…",
  "tika-s0203t0:92_4": "adhikaraṇānī”ti.",
  "tika-s0203t0:92_5": "Tena adhikaraṇasaddassa kammatthataṁ āha.",
  "tika-s0203t0:92_6": "Samathā vā samanavasena adhikarīyanti etthāti adhikaraṇāni,",
  "tika-s0203t0:92_7": "vivādādayo.",
  "tika-s0203t0:93_0": "Vivādo uppannamattova hutvā parato kakkhaḷatthāya saṁvattanato yaṁ vatthuṁ nissāya paṭhamaṁ uppanno vivādānusārena",
  "tika-s0203t0:93_1": "mūlakaṁ viya anubandharogo tameva tadaññaṁ vā vatthuṁ katvā pavaḍḍhanto vivādādhikaraṇaṁ patvā upari",
  "tika-s0203t0:93_2": "vaḍḍhati nāma,",
  "tika-s0203t0:93_3": "anuvādāpattikiccādhikaraṇaṁ patvā vivādassa ca vaḍḍhanaṁ pākaṭameva.",
  "tika-s0203t0:93_4": "Tena vuttaṁ –",
  "tika-s0203t0:93_5": "“cattāri adhikaraṇāni patvā upari vaḍḍhanto so vivādo”ti.",
  "tika-s0203t0:93_6": "Uppannānaṁ uppannānanti uṭṭhitānaṁ uṭṭhitānaṁ.",
  "tika-s0203t0:93_7": "Samathatthanti samanatthaṁ.",
  "tika-s0203t0:94_0": "Aṭṭhārasahi vatthūhīti lakkhaṇavacanametaṁ yathā “yadi me byādhī dāheyyuṁ.",
  "tika-s0203t0:94_1": "Dātabbamidamosadha”nti,",
  "tika-s0203t0:94_2": "tasmā tesu aññatarena vivadantā,",
  "tika-s0203t0:94_3": "“aṭṭhārasahi vatthūhi vivadantī”ti vuccanti.",
  "tika-s0203t0:94_4": "Upavadanāti akkoso.",
  "tika-s0203t0:94_5": "Codanāti anuyogo.",
  "tika-s0203t0:95_0": "Adhikaraṇassa sammukhāva vinayanato sammukhāvinayo.",
  "tika-s0203t0:95_1": "Sannipatitaparisāya dhammavādīnaṁ yebhuyyatāya yebhuyyasikakammassa karaṇaṁ yebhuyyasikā.",
  "tika-s0203t0:95_2": "Kārakasaṅghassa sāmaggivasena sammukhībhāvo,",
  "tika-s0203t0:95_3": "na yathā tathā kārakapuggalānaṁ sammukhatāmattaṁ.",
  "tika-s0203t0:95_4": "Bhūtatāti tacchatā.",
  "tika-s0203t0:95_5": "Saccapariyāyo hi idha dhamma-saddo “dhammavādī”tiādīsu viya.",
  "tika-s0203t0:95_6": "Vineti etenāti vinayo,",
  "tika-s0203t0:95_7": "tassa tassa adhikaraṇassa vūpasamāya bhagavatā vuttavidhi,",
  "tika-s0203t0:95_8": "tassa vinayassa sammukhatā vinayasammukhatā.",
  "tika-s0203t0:95_9": "Vivādavatthusaṅkhāte atthe paccatthikā atthapaccatthikā,",
  "tika-s0203t0:95_10": "tesaṁ atthapaccatthikānaṁ.",
  "tika-s0203t0:95_11": "Saṅghasammukhatā parihāyati sammatapuggaleheva vūpasamanato.",
  "tika-s0203t0:96_0": "Nanti vivādādhikaraṇaṁ.",
  "tika-s0203t0:96_1": "“Na chandāgatiṁ gacchatī”tiādinā vuttaṁ pañcaṅgasamannāgataṁ.",
  "tika-s0203t0:96_2": "Guḷhakādīsu alajjussannāya parisāya guḷhako salākaggāho kātabbo;",
  "tika-s0203t0:96_3": "lajjussannāya vivaṭako,",
  "tika-s0203t0:96_4": "bālussannāya sakaṇṇajappako.",
  "tika-s0203t0:96_5": "Yassā kiriyāya dhammavādino bahutarā,",
  "tika-s0203t0:96_6": "sā yebhuyyasikāti āha –",
  "tika-s0203t0:96_7": "“dhammavādīnaṁ yebhuyyatāyā”tiādi.",
  "tika-s0203t0:97_0": "Evaṁ vinicchitanti āpattiṁ dassetvā ropanavasena vinicchitaṁ,",
  "tika-s0203t0:97_1": "paṭikammaṁ pana āpattādhikaraṇasamathe parato āgamissati.",
  "tika-s0203t0:97_2": "Na samaṇasāruppaṁ assāmaṇakaṁ,",
  "tika-s0203t0:97_3": "samaṇehi akātabbaṁ, tasmiṁ.",
  "tika-s0203t0:97_4": "Ajjhācāre vītikkamesati.",
  "tika-s0203t0:97_5": "Paṭicaratoti paṭicchādentassa.",
  "tika-s0203t0:97_6": "Pāpussannatāya pāpiyo, puggalo,",
  "tika-s0203t0:97_7": "tassa kātabbakammaṁ tassapāpiyasikaṁ.",
  "tika-s0203t0:98_0": "Sammukhāvinayeneva vūpasamo natthi paṭiññāya,",
  "tika-s0203t0:98_1": "tathārūpāya khantiyā vā vinā avūpasamanato.",
  "tika-s0203t0:98_2": "Etthāti āpattidesanāyaṁ.",
  "tika-s0203t0:98_3": "Paṭiññāte āpannabhāvādike karaṇakiriyā,",
  "tika-s0203t0:98_4": "“āyatiṁ saṁvareyyāsī”ti,",
  "tika-s0203t0:98_5": "parivāsadānādivasena ca pavattaṁ vacīkammaṁ paṭiññātakaraṇaṁ.",
  "tika-s0203t0:99_0": "Yathānurūpanti “dvīhi catūhi tihi ekenā”ti evaṁ vuttanayena yathānurūpaṁ.",
  "tika-s0203t0:99_1": "Etthāti imasmiṁ sutte,",
  "tika-s0203t0:99_2": "etasmiṁ vā samathavicāre.",
  "tika-s0203t0:99_3": "Vinicchayanayoti vinicchaye nayamattaṁ.",
  "tika-s0203t0:99_4": "Tenāha “vitthāro panā”tiādi.",
  "tika-s0203t0:100_0": "47.Saṅkhepatova vutto,",
  "tika-s0203t0:100_1": "na samathakkhandhake viya vitthārato.",
  "tika-s0203t0:100_2": "Tathāti iminā “dhammā”ti padaṁ ākaḍḍhati,",
  "tika-s0203t0:100_3": "ettha iti-saddo ādiattho,",
  "tika-s0203t0:100_4": "evamādinā iminā pakārenāti vāti vuttaṁ hoti.",
  "tika-s0203t0:100_5": "Bodhipakkhiyadhammānaṁ ekantānavajjabhāvato natthi adhammabhāvo,",
  "tika-s0203t0:100_6": "bhagavato desitākāraṁ hāpetvā vaḍḍhetvā vā kathanaṁ yathādhammaṁ akatanti katvā adhammabhāvoti dassento āha –",
  "tika-s0203t0:100_7": "“tayo satipaṭṭhānā”tiādi.",
  "tika-s0203t0:101_0": "Niyyānikanti sapāṭihīraṁ appaṭivānaṁ hutvā pavattati.",
  "tika-s0203t0:101_1": "Tathevāti iminā “evaṁ amhāka”ntiādinā vuttamatthaṁ ākaḍḍhati.",
  "tika-s0203t0:101_2": "Bhūtena…pe…",
  "tika-s0203t0:101_3": "kātabbakammaṁ dhammo nāma yathādhammaṁ karaṇato,",
  "tika-s0203t0:101_4": "vuttavipariyāyato ito paraṁ adhammo.",
  "tika-s0203t0:101_5": "Ayaṁ vinayo nāma rāgādīnaṁ saṁvaraṇato pahānato paṭisaṅkhānato ca.",
  "tika-s0203t0:101_6": "Ayaṁ avinayo nāma rāgādīnaṁ avinayanato.",
  "tika-s0203t0:101_7": "Ayaṁ vinayo nāma yathāvinayakaraṇato,",
  "tika-s0203t0:101_8": "vuttavipariyāyena itaro avinayo.",
  "tika-s0203t0:101_9": "Vatthusampattiādinā eva sabbesaṁ vinayakammānaṁ akuppatāti āha –",
  "tika-s0203t0:101_10": "“vatthusampatti…pe…",
  "tika-s0203t0:101_11": "ayaṁ vinayo nāmā”ti,",
  "tika-s0203t0:101_12": "tappaṭipakkhato avinayo veditabbo.",
  "tika-s0203t0:101_13": "Tenāha “vatthuvipattī”tiādi.",
  "tika-s0203t0:102_0": "Sammāpaṭipattiyā nayanaṭṭhena yathāvutto dhammo eva netti,",
  "tika-s0203t0:102_1": "tato eva sattassa viya rajju asithilapavattihetutāya dhammarajjūti attho vutto.",
  "tika-s0203t0:102_2": "Suttantapariyāyena tāva dasa kusalakammapathā dhammoti evaṁ vuttā.",
  "tika-s0203t0:102_3": "Sā eva vā hotu dhammanetti,",
  "tika-s0203t0:102_4": "yo idha imissā vaṇṇanāya,",
  "tika-s0203t0:102_5": "“chattiṁsa bodhipakkhiyadhammā”tiādinā dhammena ca vinayena ca vutto,",
  "tika-s0203t0:102_6": "so eva vā dhammanetti hotūti ānetvā yojanā.",
  "tika-s0203t0:102_7": "Tāya dhammanettiyā sameti tāya yathāvuttāya dhammanettiyā saṁsandati,",
  "tika-s0203t0:102_8": "ekalakkhaṇameva hotīti attho.",
  "tika-s0203t0:102_9": "Evaṁ vivādavatthubhūto dhammo ce “dhammo”ti,",
  "tika-s0203t0:102_10": "adhammo ce “adhammo”ti,",
  "tika-s0203t0:102_11": "vinayo ce “vinayo”ti,",
  "tika-s0203t0:102_12": "avinayo ce “avinayo”ti nicchinantena ekaccānaṁ vivādādhikaraṇameva dassitaṁ tassa vūpasamadhammānaṁ apariyosāpitattā.",
  "tika-s0203t0:103_0": "48.Taṁ panetanti vivādādhikaraṇaṁ paccāmasati.",
  "tika-s0203t0:103_1": "Vāre atthasaṁvaṇṇanāvasena pattepi.",
  "tika-s0203t0:103_2": "Dvīhīti yasmiṁ āvāse vivādādhikaraṇaṁ uppannaṁ,",
  "tika-s0203t0:103_3": "tattha vāsīhi dvīhipi bhikkhūhi atirekatarā.",
  "tika-s0203t0:104_0": "49.Khandhasāmantanti āpattikkhandhabhāvena samīpaṁ.",
  "tika-s0203t0:104_1": "Āpattisāmantaṁ nāma pubbabhāgā āpajjitabbaāpatti.",
  "tika-s0203t0:104_2": "Methunarāgavasena kāyasaṁsagge dukkaṭassa vatthūti āha –",
  "tika-s0203t0:104_3": "“paṭhamapārājikassa pubbabhāge dukkaṭa”nti.",
  "tika-s0203t0:104_4": "Sesānaṁ tiṇṇaṁ pārājikānaṁ pubbabhāge thullaccayameva.",
  "tika-s0203t0:105_0": "50.Parikkamitvā upakkamitvā.",
  "tika-s0203t0:105_1": "Āpattādhikaraṇaṁ dassitaṁ tattheva visesato paṭiññāya kāretabbatāya icchitabbattā.",
  "tika-s0203t0:106_0": "52.Kammassa vatthu dassitaṁ na samathoti adhippāyo.",
  "tika-s0203t0:106_1": "Nanu cāyaṁ samathādhikāroti? Saccaṁ,",
  "tika-s0203t0:106_2": "samathassa pana kāraṇe dassite samatho dassitova hotīti dassetuṁ “evarūpassa hī”tiādi vuttaṁ.",
  "tika-s0203t0:107_0": "53.Idaṁ kammanti “idaṁ amhākaṁ bhaṇḍanajātāna”ntiādinā vuttakammaṁ.",
  "tika-s0203t0:107_1": "Tiṇavatthārakasadisattāti taṁsadisatāya tabbohāroti dasseti yathā –",
  "tika-s0203t0:107_2": "“esa brahmadatto”ti.",
  "tika-s0203t0:107_3": "Ākāramattameva tiṇavatthārakakammaṁ nāma,",
  "tika-s0203t0:107_4": "na pana tassa sabbaso karaṇavidhānaṁ.",
  "tika-s0203t0:107_5": "Tenāha “khandhake”tiādi.",
  "tika-s0203t0:107_6": "Gihīnaṁ hīnena khuṁsanavambhanaṁ yathā “tilasaṁguḷikā natthī”ti.",
  "tika-s0203t0:107_7": "Dhammikapaṭissavesu visaṁvādanavasena āpannā āpatti.",
  "tika-s0203t0:107_8": "Assāti kiccādhikaraṇassa.",
  "tika-s0203t0:107_9": "Sammukhāvinayeneva vūpasamo saṅghasammukhatādināva vūpasamanato.",
  "tika-s0203t0:108_0": "54.",
  "tika-s0203t0:108_1": "Sotāpattiphalasacchikiriyavacanato kosambiyasutte sotāpattimaggasammādiṭṭhi kathitā,",
  "tika-s0203t0:108_2": "idha pana “diṭṭhisāmaññagato viharati”cceva vuttattā,",
  "tika-s0203t0:108_3": "“imasmiṁ sutte sotāpattiphalasammādiṭṭhi vuttāti veditabbā”ti vuttaṁ.",
  "tika-s0203t0:108_4": "Pāpakammassa appatā mahantatā sāvajjabhāvassa mudutikkhabhāvena veditabbāti āha “aṇunti appasāvajjaṁ.",
  "tika-s0203t0:108_5": "Thūlanti mahāsāvajja”nti.",
  "tika-s0203t0:108_6": "Sesaṁ suviññeyyameva.",
  "tika-s0203t0:109_0": "Sāmagāmasuttavaṇṇanāya līnatthappakāsanā samattā.",
  "tika-s0203t0:110_0": "5. Sunakkhattasuttavaṇṇanā",
  "tika-s0203t0:111_0": "55.",
  "tika-s0203t0:111_1": "Heṭṭhimamaggehi ñātamariyādāya pajānanato aññā,",
  "tika-s0203t0:111_2": "maggapaññā.",
  "tika-s0203t0:111_3": "Tassa phalabhāvato aggaphalapaññā,",
  "tika-s0203t0:111_4": "taṁsahagatā sammāsaṅkappādayo ca “aññā”ti vuttāti āha “aññāti arahatta”nti.",
  "tika-s0203t0:111_5": "Catūhi padehi kathitā,",
  "tika-s0203t0:111_6": "“pariciṇṇā me bhagavā”tiādīsu viya na ekapadeneva.",
  "tika-s0203t0:111_7": "“Lokuttaro dhammo adhigato mayā”ti maññanāmattaṁ adhimānoti dassento,",
  "tika-s0203t0:111_8": "“appatte pattasaññino”tiādimāha.",
  "tika-s0203t0:112_0": "56.Idaṁ ṭhānanti idaṁ obhāsādisammutihetubhūtaṁ uḷārataraṁ udayabbayañāṇaṁ.",
  "tika-s0203t0:112_1": "Uḷāratarabhāvena hi taṁ maggaphalapaññāya paccayo hutvā yāthāvato dubbiññeyyatāya vipassakaṁ visaṁvādeti.",
  "tika-s0203t0:112_2": "Tenāha “avibhūtaṁ andhakāra”nti.",
  "tika-s0203t0:112_3": "Imaṁ pañhanti imaṁ suttaṁ gambhīraṁ lokuttarapaṭisaṁyuttaṁ attanā ñātuṁ icchitaṁ atthaṁ.",
  "tika-s0203t0:112_4": "Uggahetvāti kevalaṁ piṭakasampādanavaseneva uggaṇhitvā.",
  "tika-s0203t0:112_5": "Tenāha “ajānitvā”ti.",
  "tika-s0203t0:112_6": "Visevamānāti kilesavise avamānentā,",
  "tika-s0203t0:112_7": "sāsanassa vā anupakāravirūpapaccaye sevamānā.",
  "tika-s0203t0:112_8": "Evamassāti evaṁ vuttanayena tesaṁ karaṇahetu assa cittassa dhammadesanāvasena pavattassa.",
  "tika-s0203t0:112_9": "Aññathābhāvo adesetukāmatā hoti.",
  "tika-s0203t0:112_10": "Tanti yathāvuttamatthaṁ sandhāya.",
  "tika-s0203t0:112_11": "Etanti “tassapi hoti aññathatta”nti evaṁ vuttaṁ.",
  "tika-s0203t0:113_0": "58.",
  "tika-s0203t0:113_1": "Kilesehi āmasīyatīti āmisaṁ,",
  "tika-s0203t0:113_2": "lokepariyāpannaṁ āmisanti idha pañca kāmaguṇā adhippetāti tesu vaṭṭāmisabhāvepi labhite kāmāmisabhāvo siddhoti āha –",
  "tika-s0203t0:113_3": "“vaṭṭāmisakāmāmisalokāmisabhūtesū”ti.",
  "tika-s0203t0:113_4": "Kāmaguṇā hi vaṭṭassa vaḍḍhanato vaṭṭāmisaṁ,",
  "tika-s0203t0:113_5": "kāmetabbato kāmataṇhāya āmasitabbato kāmāmisaṁ,",
  "tika-s0203t0:113_6": "yebhūyyato sattalokassa āmisabhāvato lokāmisaṁ.",
  "tika-s0203t0:113_7": "Kāmaguṇasabhāgāti kāmaguṇānulomā kāmaguṇapaṭisaṁyuttā.",
  "tika-s0203t0:113_8": "Āneñjasamāpattipaṭisaṁyuttāyāti kilesiñjanarahitatāya idha āneñjāti adhippetāhi heṭṭhimāhi arūpasamāpattīhi paṭisaṁyuttāya.",
  "tika-s0203t0:113_9": "Evarūpoti lokāmisabhūtesu paccayesu adhimutto tanninno taggaruko tappabbhāro.",
  "tika-s0203t0:113_10": "Ettāvatāti evaṁ saddhānaṁ manussānaṁ dassanena tesaṁ pavattitāsayena ca.",
  "tika-s0203t0:113_11": "Sīsaṁ nikkhantaṁ hotīti lābhāsāya sīsaṁ bahi nikkhantaṁ viya hoti.",
  "tika-s0203t0:113_12": "Udaraṁ phalitanti atibahubhaṇḍaṁ pakkhipiyamānaṁ pasibbakaṁ viya laddhabbassa atipahūtabhāvena udaraṁ phītaṁ hoti.",
  "tika-s0203t0:114_0": "59.",
  "tika-s0203t0:114_1": "Yathā purimā dve arūpasamāpattiyo attano paccanīkakilesehi aniñjanato “aniñjā”ti vuccanti,",
  "tika-s0203t0:114_2": "evaṁ itarāpi.",
  "tika-s0203t0:114_3": "Taṁ pavuttanti lokāmisasaṁyojanaṁ vigataṁ.",
  "tika-s0203t0:115_0": "60.Nighaṁsanti “ettako aya”nti paricchedanti attho.",
  "tika-s0203t0:115_1": "Silesenāti cammakārasilesādisilesena,",
  "tika-s0203t0:115_2": "vajiralepasilese vattabbameva natthi.",
  "tika-s0203t0:115_3": "Taṁ bhinnanti āneñjasaṁyojanaṁ bhinnaṁ vidhamitaṁ samatikkantaṁ tāsu samāpattīsu apekkhābhāvato.",
  "tika-s0203t0:115_4": "Ajjhāsayena asambaddhattā vuttaṁ –",
  "tika-s0203t0:115_5": "“dvedhābhinnā selā viya hotī”ti. Tenāha –",
  "tika-s0203t0:115_6": "“taṁ samāpajjissāmīti cittaṁ na uppajjatī”ti.",
  "tika-s0203t0:116_0": "61.Vantanti chaḍḍitaṁ, vissaṭṭhanti attho.",
  "tika-s0203t0:117_0": "62.Uparisamāpattilābhinoti ettha uparisamāpattīti arahattaphalasamāpatti adhippetā,",
  "tika-s0203t0:117_1": "arahato ca maggādhigameneva anāgāmiphalasamāpatti,",
  "tika-s0203t0:117_2": "sekkhānaṁ visayā heṭṭhimā phalasamāpattiyo paṭippassaddhā.",
  "tika-s0203t0:117_3": "Lokiyā pana nikantippahānena paṭinissaṭṭhāti āha –",
  "tika-s0203t0:117_4": "“heṭṭhā…pe…",
  "tika-s0203t0:117_5": "na uppajjatī”ti.",
  "tika-s0203t0:118_0": "63.",
  "tika-s0203t0:118_1": "“Pañca kho ime,",
  "tika-s0203t0:118_2": "sunakkhatta,",
  "tika-s0203t0:118_3": "kāmaguṇā”tiādinā āraddhadesanā,",
  "tika-s0203t0:118_4": "“sammā nibbānādhimutto purisapuggalo”ti arahattakittanena niṭṭhāpitāti tato paraṁ,",
  "tika-s0203t0:118_5": "“ṭhānaṁ kho panā”tiādikā desanā,",
  "tika-s0203t0:118_6": "“pāṭiyekko anusandhī”ti vuttā.",
  "tika-s0203t0:118_7": "Tenāha “heṭṭhā hī”tiādi.",
  "tika-s0203t0:118_8": "Tattha yathā khīṇāsavassa samāpattilābhinoti yojanā,",
  "tika-s0203t0:118_9": "evaṁ vā khīṇāsavassa sukkhavipassakassāti yojetabbā.",
  "tika-s0203t0:118_10": "Paṭikkhittaṁ aṭṭhakathāyaṁ.",
  "tika-s0203t0:118_11": "Tassa paṭikkhepassa kāraṇaṁ dassetuṁ “samāpattilābhino hī”tiādi vuttaṁ.",
  "tika-s0203t0:118_12": "Yathā sukkhavipassako adhimāniko samāpattilābhino samānayogakkhamo appatte pattasaññitāya bhedābhāvato,",
  "tika-s0203t0:118_13": "evaṁ sukkhavipassako khīṇāsavo samānayogakkhamo khīṇāsavabhāvena visesābhāvato,",
  "tika-s0203t0:118_14": "tasmā “samāpattilābhimhi kathite itaropi kathitova hotī”ti vuttaṁ.",
  "tika-s0203t0:118_15": "Dvinnaṁ bhikkhūnanti samāpattilābhino adhimānikassa khīṇāsavassa ca.",
  "tika-s0203t0:118_16": "Tenevāha “puthujjanassa tāvā”tiādi.",
  "tika-s0203t0:119_0": "Yadaggenāti yena bhāgena.",
  "tika-s0203t0:119_1": "Yadipi khīṇāsavassa asappāyārammaṇaṁ kilesānaṁ uppattiyā paccayo na hoti tesaṁ sabbaso samucchinnattā.",
  "tika-s0203t0:119_2": "Santavihāraparipantho pana siyā visabhāgatoti vuttaṁ –",
  "tika-s0203t0:119_3": "“khīṇāsavassapi asappāyamevā”ti. Tenāha –",
  "tika-s0203t0:119_4": "“visaṁ nāma…pe…",
  "tika-s0203t0:119_5": "visamevā”ti.",
  "tika-s0203t0:119_6": "Etena “yathā visajānanaṁ appamāṇaṁ,",
  "tika-s0203t0:119_7": "vikāruppādanato pana taṁ pariharitabbaṁ,",
  "tika-s0203t0:119_8": "evaṁ pariññātampi vattu atthavisesābhāvena ekarūpamevāti taṁ pariharitabbamevā”ti dasseti.",
  "tika-s0203t0:119_9": "Tenāha “na hī”tiādi.",
  "tika-s0203t0:119_10": "Na hi asaṁvutena bhavitabbaṁ asāruppabhāvato.",
  "tika-s0203t0:119_11": "Yuttapayuttenevāti sabhāgārammaṇassa ālokanādīsu yutteneva bhavituṁ vaṭṭati.",
  "tika-s0203t0:120_0": "64.",
  "tika-s0203t0:120_1": "Yattha sayaṁ nipatati uppajjati,",
  "tika-s0203t0:120_2": "tassa santānassa vippasannavasena ruppanato,",
  "tika-s0203t0:120_3": "visasaṅkhātassa dukkhassa mūlabhāvato ca “avijjāsaṅkhāto visadoso”ti vuttaṁ.",
  "tika-s0203t0:120_4": "Ruppatīti kattabbādimucchāpādanena vikāraṁ uppādeti.",
  "tika-s0203t0:120_5": "Anuddhaṁseyyāti vibādheyya.",
  "tika-s0203t0:120_6": "Rāgo hi uppajjamānova kusalacittappavattiyā okāsaṁ adento taṁ vibādhati;",
  "tika-s0203t0:120_7": "tathābhūto saddhāsinehassa samathavipassanābhivuḍḍhiyā vamanena ca taṁ visoseti milāpeti.",
  "tika-s0203t0:120_8": "Tenāha “soseyya milāpeyyā”ti.",
  "tika-s0203t0:120_9": "Sagahaṇasesanti gahetabbavisaṁ sāvasesaṁ katvāti attho.",
  "tika-s0203t0:120_10": "Na alaṁ na samatthanti analaṁ.",
  "tika-s0203t0:120_11": "Sūkapariyāyo pāḷiyaṁ vutto suka-saddoti āha –",
  "tika-s0203t0:120_12": "“vīhisukādi ca sūka”nti.",
  "tika-s0203t0:121_0": "Saupādānasalluddhāroviya appahīno avijjāvisadoso daṭṭhabbo mahānatthuppādanato.",
  "tika-s0203t0:121_1": "Asappāya…pe…",
  "tika-s0203t0:121_2": "asaṁvutakālo daṭṭhabbo attabhāvassa apariharaṇabhāvato.",
  "tika-s0203t0:121_3": "Maraṇaṁ viya sikkhaṁ paccakkhāya hīnāyāvattanaṁ adhisīlasaṅkhātassa āyuno apetattā.",
  "tika-s0203t0:121_4": "Maraṇamattaṁ dukkhaṁ viya āpattiyā āpajjanaṁ yathāvuttassa āyuno upapīḷanakabhāvato.",
  "tika-s0203t0:121_5": "Imināva nayena opammasaṁsandananti ettha anupādisesasalluddhāro viya pahīno avijjāvisadoso;",
  "tika-s0203t0:121_6": "sappāya…pe…",
  "tika-s0203t0:121_7": "susaṁvutakālo,",
  "tika-s0203t0:121_8": "tadubhayena vaṇe puthuttaṁ na gate maraṇābhāvo viya sikkhāya apaccakkhānaṁ,",
  "tika-s0203t0:121_9": "maraṇamattadukkhābhāvo viya aññatarāya saṁkiliṭṭhāya āpattiyā anāpajjananti yojanā veditabbā.",
  "tika-s0203t0:122_0": "65.Satiyāti ettha yasmā “ariyāyā”ti na visesitanti āha –",
  "tika-s0203t0:122_1": "“sati paññāgatikā”tiādi.",
  "tika-s0203t0:122_2": "Paññā cettha lokiyā adhippetā,",
  "tika-s0203t0:122_3": "na lokuttarāti āha –",
  "tika-s0203t0:122_4": "“parisuddhāya vipassanāpaññāyā”ti.",
  "tika-s0203t0:123_0": "Khīṇāsavassa balanti uḷāratamesu dibbasadisesupi ārammaṇesu manacchaṭṭhānaṁ indriyānaṁ anupanamanahetubhūtaṁ",
  "tika-s0203t0:123_1": "susaṁvutakārisaṅkhātaṁ khīṇāsavabalaṁ dassento,",
  "tika-s0203t0:123_2": "“saṁvutakārī”ti vuttaṁ,",
  "tika-s0203t0:123_3": "ukkaṁsagatasativepullattā yathā asaṁvarassa asaṁvaro hoti,",
  "tika-s0203t0:123_4": "evaṁ satisampajaññabalena cakkhādidvārāni saṁvaritvā dassanādikiccakārī.",
  "tika-s0203t0:123_5": "Evaṁ jānitvāti “upadhi dukkhassa mūla”nti evaṁ vipassanāpaññāsahitāya maggapaññāya jānitvā.",
  "tika-s0203t0:123_6": "Upadhīyati dukkhaṁ etehīti upadhī,",
  "tika-s0203t0:123_7": "kilesāti āha –",
  "tika-s0203t0:123_8": "“kilesupadhipahānā nirupadhī”ti.",
  "tika-s0203t0:123_9": "Tato eva upādīyati dukkhaṁ etehīti kilesā “upādānā”tipi vuccantīti āha –",
  "tika-s0203t0:123_10": "“nirupādānoti attho”ti.",
  "tika-s0203t0:123_11": "Upadhī sammadeva khīyanti ettāti upadhisaṅkhayo,",
  "tika-s0203t0:123_12": "nibbānanti āha –",
  "tika-s0203t0:123_13": "“upadhīnaṁ saṅkhayabhūte nibbāne”ti.",
  "tika-s0203t0:123_14": "Ārammaṇatoti ārammaṇaṁ katvā tadārammaṇāya phalavimuttiyā vimutto.",
  "tika-s0203t0:123_15": "Kāmupadhismiṁ kāyaṁ upasaṁharissatīti “kāmesevissāmī”ti tattha kāyaṁ upanāmessati;",
  "tika-s0203t0:123_16": "kāyūpasaṁhāro tāva tiṭṭhatu,",
  "tika-s0203t0:123_17": "tathā cittaṁ vā uppādessatīti etaṁ kāraṇaṁ natthīti.",
  "tika-s0203t0:123_18": "Sesaṁ suviññeyyameva.",
  "tika-s0203t0:124_0": "Sunakkhattasuttavaṇṇanāya līnatthappakāsanā samattā.",
  "tika-s0203t0:125_0": "6. Āneñjasappāyasuttavaṇṇanā",
  "tika-s0203t0:126_0": "66.",
  "tika-s0203t0:126_1": "Khaṇapabhaṅgutāya na niccā na dhuvāti aniccā.",
  "tika-s0203t0:126_2": "Tato eva paṇḍitehi na iccā na upagantabbātipi aniccā.",
  "tika-s0203t0:126_3": "So cāyaṁ aniccattho udayavayaparicchinnatāya veditabboti dassento,",
  "tika-s0203t0:126_4": "“hutvā abhāvaṭṭhena aniccā”ti āha;",
  "tika-s0203t0:126_5": "uppajjitvā vinassanatoti attho.",
  "tika-s0203t0:126_6": "Ayañca aniccatā vakkhamānā ca tucchāditā dvinnampi kāmānaṁ sādhāraṇoti āha –",
  "tika-s0203t0:126_7": "“vatthukāmāpi kilesakāmāpī”ti.",
  "tika-s0203t0:126_8": "Rittā vivittā,",
  "tika-s0203t0:126_9": "tesaṁ niccasārādīnaṁ attani abhāvato tehi visuṁbhūtā.",
  "tika-s0203t0:126_10": "Yathā pana sabbaso sabhāvarahitamākāsaṁ “tucchaṁ ritta”nti vuccati,",
  "tika-s0203t0:126_11": "na evamete.",
  "tika-s0203t0:126_12": "Ete pana kevalaṁ niccasārādivirahato eva tucchā rittāti dassento “na panā”tiādimāha.",
  "tika-s0203t0:126_13": "“Na hi tucchamuṭṭhi nāma natthī”ti idaṁ lokasamaññāvasena vuttaṁ,",
  "tika-s0203t0:126_14": "lokasamaññā lokiyakathā na laṅghitabbā.",
  "tika-s0203t0:127_0": "Musāti ittarapaccupaṭṭhānatāya na dissatīti āha “musāti nāsanakā”ti.",
  "tika-s0203t0:127_1": "Visaṁvādanaṭṭhena vā musā.",
  "tika-s0203t0:127_2": "Ete hi asubhādisabhāvāpi bālānaṁ subhādibhāvena upaṭṭhahantā subhādiggahaṇassa paccakkhabhāvena satte visaṁvādenti.",
  "tika-s0203t0:127_3": "Nassanasabhāvāti khaṇabhaṅgattā ittarapaccupaṭṭhānatāya dissamānā viyapi hutvā apaññāyanakapakatikā.",
  "tika-s0203t0:127_4": "Tenāha “khettaṁ viyā”tiādi.",
  "tika-s0203t0:127_5": "Dhammasaddo cettha “jātidhammāna”ntiādīsu viya pakatipariyāyo,",
  "tika-s0203t0:127_6": "tathā sabhāvasaddo cāti daṭṭhabbaṁ.",
  "tika-s0203t0:127_7": "Mosadhammāti mosanapakatikā,",
  "tika-s0203t0:127_8": "kusalabhaṇḍaharaṇasabhāvāti attho.",
  "tika-s0203t0:127_9": "Māyākatanti māyāya kataṁ udakādimaṇiādiākārena māyādinā upaṭṭhāpitaṁ;",
  "tika-s0203t0:127_10": "māyākataṁ viya māyākataṁ aññasabhāvā hutvā atathā upaṭṭhahanato.",
  "tika-s0203t0:127_11": "Tenāha “yathā”tiādi.",
  "tika-s0203t0:127_12": "Cakkhupathe eva katavijjāya,",
  "tika-s0203t0:127_13": "na tato paranti vuttaṁ –",
  "tika-s0203t0:127_14": "“dassanūpacāre ṭhitasseva tathā paññāyatī”ti.",
  "tika-s0203t0:127_15": "Tayidaṁ sambaravijjāvasena vuttaṁ.",
  "tika-s0203t0:128_0": "Evaṁ tāvakālikabhāvena kāmānaṁ māyākatabhāvaṁ dassetvā idāni tato aññenapi pakārena dassetuṁ “yathā cā”tiādi vuttaṁ.",
  "tika-s0203t0:128_1": "Aniccādisabhāvānaṁ kāmānaṁ niccādisabhāvadassanaṁ vipallāsasahagatatāya veditabbaṁ.",
  "tika-s0203t0:128_2": "Bālānaṁ lāpanatoti apariññātavatthukānaṁ andhabālānaṁ puggalānaṁ vipallāsahetuto.",
  "tika-s0203t0:128_3": "Manussaloke ṭhatvā manussānaṁ vā vasena bhagavatā bhāsitattā vuttaṁ –",
  "tika-s0203t0:128_4": "“diṭṭhadhammikā kāmāti mānusakā pañca kāmaguṇā”ti.",
  "tika-s0203t0:128_5": "Tato eva ca “samparāyikāti te ṭhapetvā avasesā”tiādi vuttaṁ.",
  "tika-s0203t0:128_6": "Tattha diṭṭhadhammā paccakkhasabhāvā ārammaṇabhūtā etāsaṁ atthīti diṭṭhadhammikā.",
  "tika-s0203t0:128_7": "Samparāyike kāme ārabbha uppannasaññā samparāyikā.",
  "tika-s0203t0:128_8": "Te samecca dhīyati ettha āṇāti dheyyaṁ,",
  "tika-s0203t0:128_9": "āṇāpavattiṭṭhānaṁ.",
  "tika-s0203t0:128_10": "Mārassa dheyyanti māradheyyaṁ tassa issariyapavattanattā.",
  "tika-s0203t0:128_11": "Tenāha “yehī”tiādi.",
  "tika-s0203t0:128_12": "Gahitanti visayavisayībhāvena gahitaṁ,",
  "tika-s0203t0:128_13": "ārammaṇavasena ārammaṇakaraṇavasena ca gahitanti attho.",
  "tika-s0203t0:128_14": "Tattha ārammaṇakaraṇavasena gahaṇaṁ nāma “idaṁ mayha”nti avibhāgena pariggahakaraṇaṁ;",
  "tika-s0203t0:128_15": "ārammaṇavasena pana gahaṇaṁ bhāgaso ārammaṇānubhavananti vadanti.",
  "tika-s0203t0:128_16": "Ubhayassapi pana taṇhārāgavasena gahaṇaṁ sandhāya,",
  "tika-s0203t0:128_17": "“ubhayametaṁ gahita”nti vuttaṁ.",
  "tika-s0203t0:128_18": "Māroti kilesamāro.",
  "tika-s0203t0:128_19": "Yadaggena kilesamāro,",
  "tika-s0203t0:128_20": "tadaggena devaputtamāropi te attano vasaṁ vatteti.",
  "tika-s0203t0:128_21": "Taṁ sandhāyāti dhammamukhena puggalaggahaṇaṁ sandhāya.",
  "tika-s0203t0:129_0": "Appahīnavipallāsā hi puggalā kāmādhimuttā mārassa issariyavattanaṭṭhānatāya “māradheyya”nti vuttā,",
  "tika-s0203t0:129_1": "tathā mārassa nivāpagocarapariyāyehipi te evaṁ vuttāti dassento,",
  "tika-s0203t0:129_2": "“yathā coḷassā”tiādimāha.",
  "tika-s0203t0:129_3": "Nivapatīti nivāpo,",
  "tika-s0203t0:129_4": "so eva bījanti nivāpabījaṁ.",
  "tika-s0203t0:129_5": "Teti kāmaguṇā.",
  "tika-s0203t0:129_6": "Yatthāti yasmiṁ padese.",
  "tika-s0203t0:130_0": "Manasi bhavāti mānasāti āha “cittasambhūtā”ti.",
  "tika-s0203t0:130_1": "Te pana avijjādayo pāḷiyaṁ āgatā.",
  "tika-s0203t0:130_2": "Evañhi lohitasannissayo pubbo viya anurodhūpanissayo virodhoti dassento,",
  "tika-s0203t0:130_3": "“mamāyite vatthusmi”ntiādimāha.",
  "tika-s0203t0:130_4": "Tedhāti ettha idhāti nipātamattaṁ “idhāhaṁ,",
  "tika-s0203t0:130_5": "bhikkhave,",
  "tika-s0203t0:130_6": "bhuttāvī assa”ntiādīsu viya.",
  "tika-s0203t0:130_7": "Kāmalokanti kāmaguṇasaṅkhātaṁ saṅkhāralokaṁ,",
  "tika-s0203t0:130_8": "yattha vā loke kāmaguṇavantaṁ lokaṁ.",
  "tika-s0203t0:130_9": "Cittena adhiṭṭhahitvāti jhānārammaṇaṁ paṭibhāganimittaṁ bhāvanācittena uppādetvā.",
  "tika-s0203t0:130_10": "Parittaṁ nāma vikkhambhanaasamatthattā kilesehi parito khaṇḍitaṁ viya hoti.",
  "tika-s0203t0:130_11": "Tassa paṭikkhepenāti parittabhāvapaṭikkhepena.",
  "tika-s0203t0:130_12": "Pamāṇantipi kāmāvacarameva pāpakānaṁ pamāṇakaraṇadhammānaṁ vikkhambhanavasena appajahanato.",
  "tika-s0203t0:130_13": "Tappaṭikkhepavasena appamāṇaṁ nāma mahaggatanti āha –",
  "tika-s0203t0:130_14": "“rūpāvacaraṁ arūpāvacara”nti.",
  "tika-s0203t0:130_15": "Samucchedavasena kilesānaṁ appahānena mahaggatajjhānampi subhāvitaṁ nāma na hoti,",
  "tika-s0203t0:130_16": "pageva parittajjhānanti āha –",
  "tika-s0203t0:130_17": "“subhāvitanti…pe…",
  "tika-s0203t0:130_18": "lokuttarassevetaṁ nāma”nti.",
  "tika-s0203t0:130_19": "Etassa vasenāti “subhāvita”nti padassa vasena.",
  "tika-s0203t0:131_0": "Tameva paṭipadanti tameva abhijjhādipahānāvahaṁ jhānapaṭipadaṁ.",
  "tika-s0203t0:131_1": "Arahatte tassa upāyabhūtāya vipassanāya vā catutthajjhāne tassa upāyabhūte upacāre vā sati cittaṁ pasannameva hotīti āha –",
  "tika-s0203t0:131_2": "“arahattaṁ vā…pe…",
  "tika-s0203t0:131_3": "upacāraṁ vā”ti.",
  "tika-s0203t0:131_4": "Adhimokkhasampasādoti “ajjeva arahattaṁ gaṇhissāmī”ti vā vipassanāya vīthipaṭipannattā;",
  "tika-s0203t0:131_5": "“ajjeva catutthajjhānaṁ nibbattessāmī”ti vā upacārasamādhinā cittassa samāhitattā adhimuccanabhūto sampasādo.",
  "tika-s0203t0:131_6": "Paṭilābhasampasādoti arahattassa catutthajjhānassa vā adhigamasaṅkhāto sampasādo.",
  "tika-s0203t0:131_7": "Paṭilābhopi hi kilesakālusiyābhibhavanato cittassa suppasannabhāvāvahattā “sampasādo”ti vutto.",
  "tika-s0203t0:131_8": "Paccayāti nāmarūpapaccayā avijjādayo.",
  "tika-s0203t0:131_9": "Sabbathāti samudayato atthaṅgamato assādato ādīnavato nissaraṇatoti sabbappakārena.",
  "tika-s0203t0:131_10": "Āsāti adhimuccanavasena āsīsanā. Tenāha –",
  "tika-s0203t0:131_11": "“āsā santiṭṭhati,",
  "tika-s0203t0:131_12": "adhimokkhaṁ paṭilabhatī”ti.",
  "tika-s0203t0:132_0": "Pādakanti padaṭṭhānaṁ.",
  "tika-s0203t0:132_1": "Kilesā sannisīdantīti nīvaraṇasahagatā eva kilesā vikkhambhanavasena vūpasamanti.",
  "tika-s0203t0:132_2": "Satīti upacārajjhānāvahā sati santiṭṭhati.",
  "tika-s0203t0:132_3": "Saṅkhāragatanti bhāvanāya samatāya pavattamānattā,",
  "tika-s0203t0:132_4": "ime dhammavicayasambojjhaṅgādayo ekarasā hutvā pavattantīti,",
  "tika-s0203t0:132_5": "bhāvanācittuppādapariyāpannaṁ saṅkhāragataṁ vibhūtaṁ pākaṭaṁ hutvā upaṭṭhāti.",
  "tika-s0203t0:132_6": "Cittuppādoti bhāvanācittuppādo.",
  "tika-s0203t0:132_7": "Lepapiṇḍeti silesapiṇḍe laggamāno viya appito viya hoti.",
  "tika-s0203t0:132_8": "Upacārena samādhiyati upacārajjhānena samādhiyati.",
  "tika-s0203t0:132_9": "Ayanti ayaṁ duvidhopi adhimuccanākāro adhimokkhasampasādo nāma.",
  "tika-s0203t0:132_10": "Tasmiṁ sampasāde satīti etasmiṁ vipassanālakkhaṇe,",
  "tika-s0203t0:132_11": "upacārajjhāne vā adhimokkhasampasāde sati.",
  "tika-s0203t0:132_12": "Yo pana arahattaṁ vā paṭilabhati catutthajjhānaṁ vā,",
  "tika-s0203t0:132_13": "tassa cittaṁ vippasannaṁ hotiyeva,",
  "tika-s0203t0:132_14": "ayaṁ nippariyāyato paṭilābhasampasādo,",
  "tika-s0203t0:132_15": "evaṁ santepi idhāmippetameva dassetuṁ,",
  "tika-s0203t0:132_16": "“idha panā”tiādi vuttaṁ.",
  "tika-s0203t0:132_17": "Vipassanā hītiādi vuttassa samatthanaṁ.",
  "tika-s0203t0:132_18": "Tattha paññāyāti arahattapaññāya.",
  "tika-s0203t0:132_19": "Adhimuccanassāti saddahanaṁ ussukkāpajjanassa.",
  "tika-s0203t0:132_20": "Upacāranti upacārajjhānaṁ.",
  "tika-s0203t0:132_21": "Āneñjasamāpattiyā adhimuccanassa kāraṇanti yojanā.",
  "tika-s0203t0:133_0": "Etarahi vāti idānimeva.",
  "tika-s0203t0:133_1": "Āneñjaṁ vāti catutthajjhānaṁ vā.",
  "tika-s0203t0:133_2": "Samāpajjatīti adhigacchati.",
  "tika-s0203t0:133_3": "Idaṁ hītiādinā saṅkhepato vuttamatthaṁ vivarati.",
  "tika-s0203t0:133_4": "Arahattasacchikiriyā nāma aggamaggabhāvanāya sati atthato āpannā hoti,",
  "tika-s0203t0:133_5": "aggamaggapaññā eva tadatthaṁ adhimuccitabbāti dassento,",
  "tika-s0203t0:133_6": "“atha vā”ti vikappantaramāha.",
  "tika-s0203t0:133_7": "Tattha yathā nāma pāsādassa atthāya samānītadabbasambhārāvayave appahonte kūṭāgāraṁ kātuṁ na pahontiyeva,",
  "tika-s0203t0:133_8": "evaṁsampadamidanti dassento,",
  "tika-s0203t0:133_9": "“taṁ anabhisambhuṇanto āneñjaṁ vā samāpajjatī”ti āha.",
  "tika-s0203t0:133_10": "Catusaccaṁvā sacchikaroti heṭṭhimamaggādhigamanavasena āneñjaṁ vā samāpajjati ubhayassapi hetupariggahitattā.",
  "tika-s0203t0:134_0": "Tatrāti tasmiṁ “paññāya vā adhimuccati,",
  "tika-s0203t0:134_1": "āneñjaṁ vā samāpajjatī”ti yathāvutte visesādhigame ayaṁ idāni vuccamāno yojanānayo.",
  "tika-s0203t0:134_2": "Evaṁ hotīti idāni vuccamānākārena cittābhinīhāro hoti.",
  "tika-s0203t0:134_3": "Kiccanti pabbajitakiccaṁ.",
  "tika-s0203t0:134_4": "Tatoti arahattādhigamanato.",
  "tika-s0203t0:134_5": "Osakkitamānasoti saṁkucitacitto.",
  "tika-s0203t0:134_6": "Antarā na tiṭṭhatīti asamāhitabhūmiyaṁ na tiṭṭhati.",
  "tika-s0203t0:134_7": "Idāni yathāvuttamatthaṁ upamāya vibhāvetuṁ “yathā”tiādi vuttaṁ.",
  "tika-s0203t0:134_8": "Tatrāyaṁ saṅkhepattho –",
  "tika-s0203t0:134_9": "yathā tassa purisassa vanamahiṁsaṁ gahetuṁ ussāhavato osakkantassa sasagodhādiggahaṇe vattabbameva natthi,",
  "tika-s0203t0:134_10": "evaṁ imassapi bhikkhuno arahattaṁ gahetuṁ ussāhavato tato osakkitvā catutthajjhānasamāpajjane vattabbameva natthīti.",
  "tika-s0203t0:134_11": "Eseva nayoti yathāvuttaṁ upamaṁ upamāsaṁsandanañca maggabhāvanāyojanāyaṁ catusaccasacchikiriyāyojanāyañca atidisati.",
  "tika-s0203t0:135_0": "Hetuatthajotano yanti nipāto,",
  "tika-s0203t0:135_1": "karaṇe vā etaṁ paccattavacananti āha “yena kāraṇenā”ti.",
  "tika-s0203t0:135_2": "Tassa saṁvattanaṁ arahati,",
  "tika-s0203t0:135_3": "taṁ vā payojanaṁ etassāti taṁsaṁvattanikaṁ.",
  "tika-s0203t0:135_4": "Viññāṇanti vipākaviññāṇaṁ.",
  "tika-s0203t0:135_5": "Āneñjasabhāvaṁ upagacchatīti āneñjūpagaṁ.",
  "tika-s0203t0:135_6": "Yathā kusalaṁ āneñjasabhāvaṁ,",
  "tika-s0203t0:135_7": "evaṁ taṁ vipākaviññāṇampi āneñjasabhāvaṁ upagataṁ assa bhaveyya. Tenāha –",
  "tika-s0203t0:135_8": "“kādisameva bhaveyyāti attho”ti.",
  "tika-s0203t0:135_9": "Kecīti abhayagirivāsino.",
  "tika-s0203t0:135_10": "Kusalaviññāṇanti vipākaviññāṇampi taṁ kusalaṁ viya vadanti.",
  "tika-s0203t0:135_11": "Tannāmakamevāti kusalaṁ viya āneñjanāmakameva siyā.",
  "tika-s0203t0:135_12": "Ettha ca purimavikappe “āneñjūpaga”nti taṁsadisatā vuttā,",
  "tika-s0203t0:135_13": "dutiyavikappe tato eva taṁsamaññatā.",
  "tika-s0203t0:135_14": "So panāyamatthoti āneñjasadisatāya vipākakālepi taṁnāmakameva assāti yathāvutto attho.",
  "tika-s0203t0:135_15": "Iminā nayenāti iminā vuttanayena.",
  "tika-s0203t0:135_16": "Ettha hi āneñjābhisaṅkhārahetuvipākaviññāṇaṁ “āneñjūpagaṁ hoti viññāṇa”nti vuttattā taṁnāmakameva katvā dīpitaṁ.",
  "tika-s0203t0:135_17": "Arahattassāpīti apisaddena aggamaggabhāvanāyapi heṭṭhimamaggabhāvanāyapīti attho saṅgahitoti daṭṭhabbo.",
  "tika-s0203t0:135_18": "Samādhivasena osakkanā kathitāti “vipulena mahaggatena cetasā vihareyya”nti samathanayaṁ dassetvā desanā kathitā.",
  "tika-s0203t0:136_0": "67.Ayañhi bhikkhūti yaṁ uddissa ayaṁ dutiyāneñjasappāyadesanāya bhikkhu vutto.",
  "tika-s0203t0:136_1": "Paññavantataroti vatvā taṁ dassetuṁ,",
  "tika-s0203t0:136_2": "“dvinnampi kammaṭṭhānaṁ ekato katvā sammasatī”ti vuttaṁ.",
  "tika-s0203t0:136_3": "Heṭṭhimassa hi “ye ca diṭṭhadhammikā kāmā”tiādinā rūpasaddagandharasaphoṭṭhabbāneva rūpamukhena vipassanābhiniveso kato,",
  "tika-s0203t0:136_4": "imassa pana “yaṁ kiñci rūpa”ntiādinā sakalarūpadhammavasena.",
  "tika-s0203t0:136_5": "Bhagavā hi kammaṭṭhānaṁ kathento kammaṭṭhānikassa bhikkhuno kāraṇabalānurūpameva paṭhamaṁ bhāvanābhinivesaṁ dasseti;",
  "tika-s0203t0:136_6": "so pacchā ñāṇe vipulaṁ gacchante anavasesato dhammaṁ pariggaṇhāti.",
  "tika-s0203t0:136_7": "Rūpapaṭibāhanenāti rūpavirāgabhāvanāya sabbaso samatikkamena.",
  "tika-s0203t0:136_8": "Sabbatthāti sabbesu tatiyāneñjādīsu.",
  "tika-s0203t0:137_0": "Paññavantataroti paññuttaro.",
  "tika-s0203t0:137_1": "Tiṇṇampi kammaṭṭhānaṁ ekato katvāti kāmaguṇā sabbarūpadhammā kāmasaññāti evaṁ tiṇṇaṁ puggalānaṁ kammaṭṭhānavasena",
  "tika-s0203t0:137_2": "tidhā vutte sammasanūpagadhamme ekato katvā,",
  "tika-s0203t0:137_3": "“sabbametaṁ anicca”nti ekajjhaṁ gahetvā,",
  "tika-s0203t0:137_4": "sammasati yathā –",
  "tika-s0203t0:137_5": "“yaṁ kiñci samudayadhammaṁ,",
  "tika-s0203t0:137_6": "sabbaṁ taṁ nirodhadhamma”nti. Tenāha –",
  "tika-s0203t0:137_7": "“ubhayametaṁ anicca”ntiādi.",
  "tika-s0203t0:137_8": "Kāmarūpasaññāvasena diṭṭhadhammikasamparāyikabhedato aṭṭha ekekakoṭṭhāsāti evaṁ kataṁ ubhayanti vuttanti āha –",
  "tika-s0203t0:137_9": "“diṭṭhadhammika…pe…",
  "tika-s0203t0:137_10": "vasena saṅkhipitvā ubhayanti vutta”nti.",
  "tika-s0203t0:137_11": "Taṇhādiṭṭhivasenāti taṇhābhinandanāvasena “etaṁ mamā”ti,",
  "tika-s0203t0:137_12": "diṭṭhābhinandanāvasena “eso me attā”ti evaṁ abhinandituṁ.",
  "tika-s0203t0:137_13": "Eseva nayoti iminā taṇhādiṭṭhivasena “etaṁ mama,",
  "tika-s0203t0:137_14": "eso me attā”ti abhinandituṁ ajjhosāya gilitvā pariniṭṭhāpetvā ṭhātunti imamatthaṁ atidisati.",
  "tika-s0203t0:137_15": "Kāmapaṭibāhanenāti idaṁ āgamanapaṭipadādassanatthaṁ,",
  "tika-s0203t0:137_16": "vaṇṇabhaṇanatthañca vuttaṁ.",
  "tika-s0203t0:137_17": "Rūpapaṭibāhanaṁ hissa āsannaṁ,",
  "tika-s0203t0:137_18": "tatopi ākāsānañcāyatanasamatikkamo,",
  "tika-s0203t0:137_19": "taṁsamatikkamena saheva sabbe tā vipassanāvasena osakkanā kathitā “ubhayametaṁ anicca”ntiādivacanato.",
  "tika-s0203t0:138_0": "68.",
  "tika-s0203t0:138_1": "Idha attano cāti ākiñcaññāyatanakammaṭṭhānaṁ sandhāyāha.",
  "tika-s0203t0:138_2": "Nirujjhanti tappaṭibaddhachandarāganirodhena,",
  "tika-s0203t0:138_3": "samāpajjanakkhaṇe pana anuppādanenapi.",
  "tika-s0203t0:138_4": "Tenāha “ākiñcaññāyatanaṁ patvā”ti.",
  "tika-s0203t0:138_5": "Atappakaṭṭhenāti uḷāratarabhāvena jhānasamāpattiyā atittikarabhāvena.",
  "tika-s0203t0:138_6": "Tameva paṭipadanti ākiñcaññāyatanabhāvanamāha.",
  "tika-s0203t0:138_7": "Samādhivasena osakkanā kathitā tatiyāruppakammaṭṭhānassa vuttattā “yatthetā”tiādinā.",
  "tika-s0203t0:139_0": "Idha attanoti dvikoṭikasuññatāmanasikārasaṅkhātaṁ vipassanākammaṭṭhānaṁ.",
  "tika-s0203t0:139_1": "Heṭṭhā vuttapaṭipadanti anantaraṁ vuttaākiñcaññāyatanakammaṭṭhānaṁ.",
  "tika-s0203t0:139_2": "Sati samathabhāvanāyaṁ suññatāmanasikārassa idha sātisayattā vuttaṁ.",
  "tika-s0203t0:139_3": "“Dutiyākiñcaññāyatane vipassanāvasena osakkanā kathitā”ti.",
  "tika-s0203t0:140_0": "70.",
  "tika-s0203t0:140_1": "Tatiyākiñcaññāyatane attanoti catukoṭikasuññatāmanasikārasaṅkhātaṁ vipassanākammaṭṭhānaṁ.",
  "tika-s0203t0:140_2": "Etthāti etasmiṁ suññatānupassanādhikāre.",
  "tika-s0203t0:140_3": "Kvacīti katthaci ṭhāne, kāle,",
  "tika-s0203t0:140_4": "dhamme vā.",
  "tika-s0203t0:140_5": "Atha vā kvacīti ajjhattaṁ,",
  "tika-s0203t0:140_6": "bahiddhā vā.",
  "tika-s0203t0:140_7": "Attano attānanti sakattānaṁ.",
  "tika-s0203t0:140_8": "“Ayaṁ kho,",
  "tika-s0203t0:140_9": "bho brahmā…pe…",
  "tika-s0203t0:140_10": "vasī pitā bhūtabhabyāna”ntiādinā paraparikappitaṁ attānañca kassaci kiñcanabhūtaṁ na passatīti dassento “kassacī”tiādimāha.",
  "tika-s0203t0:140_11": "Tattha parassāti “parā pajā”ti “paro puriso”ti ca evaṁ gahitassa.",
  "tika-s0203t0:140_12": "Na ca mama kvacanīti ettha mama-saddo aṭṭhānapayuttoti āha “mamasaddaṁ tāva ṭhapetvā”ti.",
  "tika-s0203t0:140_13": "Parassa cāti attato aññassa,",
  "tika-s0203t0:140_14": "“paro puriso nāma atthi mamatthāya sajito,",
  "tika-s0203t0:140_15": "tassa vasena mayhaṁ sabbaṁ ijjhatī”ti evaṁ ekaccadiṭṭhigatikaparikappitavasena paraṁ attānaṁ,",
  "tika-s0203t0:140_16": "tañca attano kiñcanabhūtaṁ na passatīti dassento,",
  "tika-s0203t0:140_17": "“na ca kvacanī”tiādimāha.",
  "tika-s0203t0:140_18": "Ettha ca nāhaṁ kvacanīti sakaattano abhāvaṁ passati.",
  "tika-s0203t0:140_19": "Na kassaci kiñcanatasminti sakaattano eva kassaci anattaniyataṁ passati. Na ca,",
  "tika-s0203t0:140_20": "mamāti etaṁ dvayaṁ yathāsaṅkhyaṁ sambandhitabbaṁ,",
  "tika-s0203t0:140_21": "atthīti paccekaṁ.",
  "tika-s0203t0:140_22": "“Na ca kvacani parassa attā atthī”ti parassa attano abhāvaṁ passati,",
  "tika-s0203t0:140_23": "“tassa parassa attano mama kismiñci kiñcanatā na catthī”ti parassa attano anattaniyataṁ passati.",
  "tika-s0203t0:140_24": "Evaṁ ajjhattaṁ bahiddhā ca khandhānaṁ attattaniyasuññatā suddhasaṅkhārapuñjatā catukoṭikasuññatāpariggaṇhanena diṭṭhā hoti.",
  "tika-s0203t0:140_25": "Heṭṭhā vuttapaṭipadanti idhāpi ākiñcaññāyatanakammaṭṭhānameva vadati.",
  "tika-s0203t0:140_26": "Vipassanāvaseneva osakkanā kathitā catukoṭikasuññatādassanavisesabhāvato,",
  "tika-s0203t0:140_27": "tappadhānattā cassa manasikārassa.",
  "tika-s0203t0:141_0": "Idha attanoti nevasaññānāsaññāyatanakammaṭṭhānamāha.",
  "tika-s0203t0:141_1": "Sabbasaññāti rūpasaññā paṭighasaññā nānattasaññā heṭṭhimā tisso arūpasaññāti evaṁ sabbasaññā anavasesā nirujjhantīti vadanti.",
  "tika-s0203t0:141_2": "“Heṭṭhā vuttā”ti pana visesitattā imasmiṁ āgatā catutthajjhānasaññādayo api saññāti apare.",
  "tika-s0203t0:141_3": "Tanti sammutimattaṁ kāmasaññāpaṭibāhanavaseneva tesaṁ nānattasaññādinirodhassa atthasiddhattā.",
  "tika-s0203t0:141_4": "Samādhivasena osakkanā kathitā nevasaññānāsaññāyatanabhāvanāya samathakammaṭṭhānabhāvato.",
  "tika-s0203t0:142_0": "71.Pubbe pañcavidhaṁ kammavaṭṭanti purimakammabhavasmiṁ moho avijjā āyūhanā saṅkhārā nikantitaṇhā upagamanaṁ",
  "tika-s0203t0:142_1": "upādānaṁ cetanā bhavoti evamāgato saparikkhāro kammappabandho.",
  "tika-s0203t0:142_2": "Na āyūhitaṁ assāti na cetitaṁ pakappitaṁ bhaveyya.",
  "tika-s0203t0:142_3": "Etarahi evaṁ pañcavidhaṁ vipākavaṭṭanti viññāṇanāmarūpasaḷāyatanaphassavedanāsaṅkhāto paccuppanno vipākappabandho",
  "tika-s0203t0:142_4": "nappavatteyya kāraṇassa anipphannattā.",
  "tika-s0203t0:142_5": "Sace āyūhitaṁ na bhavissatīti yadi cetitaṁ pakappitaṁ na siyā.",
  "tika-s0203t0:142_6": "Yaṁ atthīti yaṁ paramatthato vijjamānakaṁ.",
  "tika-s0203t0:142_7": "Tenāha “bhūta”nti.",
  "tika-s0203t0:142_8": "Tañhi paccayanibbattatāya “bhūta”nti vuccati.",
  "tika-s0203t0:142_9": "Taṁ pajahāmīti tappaṭibaddhachandarāgappahānena tato eva āyatiṁ anuppattidhammatāpādanavasena pajahāmi pariccajāmi.",
  "tika-s0203t0:143_0": "Parinibbāyīti saha parikappanena atītattheti āha “parinibbāyeyyā”ti.",
  "tika-s0203t0:143_1": "Parinibbāyeyya nu khoti vā pāṭho,",
  "tika-s0203t0:143_2": "so evattho.",
  "tika-s0203t0:143_3": "Na kiñci kathitanti nevasaññānāsaññāyatanasamāpattiyā saṅkhārāvasesasukhumabhāvena ñāṇuttarasseva visayabhāvato sarūpato na kiñci kathitaṁ,",
  "tika-s0203t0:143_4": "nayena panassa visesaṁ ñāpetukāmattā.",
  "tika-s0203t0:143_5": "Bhagavato kira etadahosi –",
  "tika-s0203t0:143_6": "“imissaṁyeva parisati nisinno ānando anusandhikusalatāya nevasaññānāsaññāyatanaṁ pādakaṁ katvā ṭhitassa",
  "tika-s0203t0:143_7": "bhikkhuno paṭisandhiṁ arahattañca sandhāya pañhaṁ pucchissati,",
  "tika-s0203t0:143_8": "iminā pucchānusandhinā tamatthaṁ desessāmī”ti.",
  "tika-s0203t0:143_9": "Osakkanāya ca idhādhippetattā bhinnarasadesanā hotīti pucchānusandhi pucchitā.",
  "tika-s0203t0:143_10": "Tasmiñhi asati anusandhibhedabhinnesā desanā,",
  "tika-s0203t0:143_11": "na ca buddhāciṇṇā bhinnarasadesanāti.",
  "tika-s0203t0:143_12": "Vipassanānissitanti tannissitaṁ.",
  "tika-s0203t0:143_13": "Tassa bhikkhuno.",
  "tika-s0203t0:143_14": "Upādiyati etenāti ca upādānaṁ.",
  "tika-s0203t0:143_15": "Na parinibbāyati pahātabbassa appajahanato.",
  "tika-s0203t0:143_16": "Tenāha bhagavā –",
  "tika-s0203t0:143_17": "“dhammāpi kho,",
  "tika-s0203t0:143_18": "bhikkhave,",
  "tika-s0203t0:143_19": "pahātabbā,",
  "tika-s0203t0:143_20": "pageva adhammā”ti.",
  "tika-s0203t0:143_21": "Upādānaseṭṭhanti idaṁ nevasaññānāsaññāyatanabhavassa sabbabhavaggatādassanaparaṁ,",
  "tika-s0203t0:143_22": "na pana ariyabhavaggassa upādānaseṭṭhatāpaṭisedhaparaṁ.",
  "tika-s0203t0:144_0": "73.Nissāyāti bhavapariyāpannaṁ nāma dhammaṁ nissāya tappariyāpannaṁ nāma nissāya oghanittharaṇā bhagavatā akkhātā;",
  "tika-s0203t0:144_1": "aho acchariyametaṁ,",
  "tika-s0203t0:144_2": "aho abbhutametanti.",
  "tika-s0203t0:145_0": "Navasupi ṭhānesu samathayānikasseva vasena desanāya āgatattā,",
  "tika-s0203t0:145_1": "idha ca kassacipi pādakajjhānassa anāmaṭṭhattā vuttaṁ –",
  "tika-s0203t0:145_2": "“ariyasāvakoti sukkhavipassako ariyasāvako”ti.",
  "tika-s0203t0:145_3": "Navannampi kammaṭṭhānaṁ ekato katvā sammasatīti idaṁ jhānadhammepi anussavaladdhe gahetvā sammasanaṁ sambhavatīti katvā vuttaṁ;",
  "tika-s0203t0:145_4": "tebhūmakasaṅkhāragataṁ idha vuttanti anavasesato pariggahaṇaṁ sandhāya vuttaṁ –",
  "tika-s0203t0:145_5": "“yāvatā sakkāyo”ti.",
  "tika-s0203t0:146_0": "Etaṁamatanti amataṁ nibbānaṁ ārabbha pavattiyā etaṁ arahattaṁ amatarasaṁ. Tenāha –",
  "tika-s0203t0:146_1": "“etaṁ amataṁ santaṁ,",
  "tika-s0203t0:146_2": "etaṁ paṇīta”nti.",
  "tika-s0203t0:146_3": "“Anupādāya kiñcipi aggahetvā cittaṁ vimuccī”ti vuttattāpi anupādā cittassa vimokkho nibbānaṁ aññattha sutte vuccati.",
  "tika-s0203t0:147_0": "Tiṇṇaṁbhikkhūnanti abhinivesabhedena tividhānaṁ.",
  "tika-s0203t0:147_1": "Pādakaṁ katvā ṭhitassa osakkanāya abhāve kāraṇaṁ heṭṭhā vuttanayeneva veditabbaṁ.",
  "tika-s0203t0:147_2": "Samodhānetvāti sammadeva odahitvā tasmiṁ tasmiṁ ṭhāne asaṅkarato vavatthapetvā.",
  "tika-s0203t0:147_3": "Sukathitaṁ nāma hoti kathetabbassa anavasesetvā kathitattā.",
  "tika-s0203t0:148_0": "Āneñjasappāyasuttavaṇṇanāya līnatthappakāsanā samattā.",
  "tika-s0203t0:149_0": "7. Gaṇakamoggallānasuttavaṇṇanā",
  "tika-s0203t0:150_0": "74.",
  "tika-s0203t0:150_1": "Yathā heṭṭhimasopānaphalakaṁ orohantassa pacchimaṁ nāma hoti,",
  "tika-s0203t0:150_2": "evaṁ ārohantassa paṭhamaṁ nāma hotīti vuttaṁ –",
  "tika-s0203t0:150_3": "“yāva pacchimasopānakaḷevarāti yāva paṭhamasopānaphalakā”ti.",
  "tika-s0203t0:150_4": "Vatthuṁ sodhetvāti vatthuvijjācariyena vuttavidhinā pāsādavatthuno sodhanavidhiṁ katvā.",
  "tika-s0203t0:150_5": "Etthāti pāsādakaraṇe.",
  "tika-s0203t0:150_6": "Sattadhā bhinnassa vālaggassa aṁsukoṭivedhako vālavedhi nāma.",
  "tika-s0203t0:150_7": "Ṭhānasampādananti vesākhamaṇḍalādīnaṁ sampādanaṁ.",
  "tika-s0203t0:150_8": "Muṭṭhikaraṇādīhīti usumuṭṭhikaraṇajiyāgāhajiyāvijjhādīhi.",
  "tika-s0203t0:150_9": "Evaṁ gaṇāpemāti ekaṁ nāma ekameva,",
  "tika-s0203t0:150_10": "dve dukā cattāri,",
  "tika-s0203t0:150_11": "tīṇi tikāni nava,",
  "tika-s0203t0:150_12": "cattāri catukkāni soḷasātiādinā evaṁ gaṇanaṁ sikkhāpema.",
  "tika-s0203t0:151_0": "75.Kerāṭikā hontīti samayassa anupakkiliṭṭhakaraṇamāyāsāṭheyyena samannāgatā honti.",
  "tika-s0203t0:151_1": "Taṁ damanaṁ jīvitahetupi nātikkamati,",
  "tika-s0203t0:151_2": "ayamassa jātidosābhāvo.",
  "tika-s0203t0:152_0": "76.Satisampajaññāhi samaṅgibhāvatthāyāti satatavihāribhāvasādhanehi satisampajaññehi samannāgamatthāya.",
  "tika-s0203t0:152_1": "Nanu ca khīṇāsavā sativepullappattā paññāvepullappattā ca,",
  "tika-s0203t0:152_2": "kathaṁ tassa satisampajaññaṁ payogasādhanīyaṁ pavattanti āha “dve hī”tiādi.",
  "tika-s0203t0:152_3": "Satatavihārīti satataṁ samāpattivihāribahulā,",
  "tika-s0203t0:152_4": "tasmā te icchiticchitakkhaṇe phalasamāpattiṁ samāpajjanti.",
  "tika-s0203t0:152_5": "Vuttavipariyāyena nosatatavihārino daṭṭhabbā.",
  "tika-s0203t0:152_6": "Tenāha “tatthā”tiādi.",
  "tika-s0203t0:152_7": "Appetuṁ na sakkoti anāciṇṇabhāvato.",
  "tika-s0203t0:153_0": "Taṁ vitakkentoti “sāmaṇerassa senāsanaṁ natthi,",
  "tika-s0203t0:153_1": "araññañca sīhādīhi saparissayaṁ,",
  "tika-s0203t0:153_2": "kiṁ nu kho tassa bhavissatī”ti taṁ vitakkento.",
  "tika-s0203t0:153_3": "Evarūpoti ediso yathāvuttasāmaṇerasadiso khīṇāsavo.",
  "tika-s0203t0:153_4": "Ime dhammeti imasmiṁ sutte āgate sīlādidhamme.",
  "tika-s0203t0:153_5": "Āvajjitvāvāti attano parisuddhasīlatādiāvajjanahetu eva samāpajjituṁ sakkhissati.",
  "tika-s0203t0:154_0": "78.“Yeme,",
  "tika-s0203t0:154_1": "bho gotamā”ti vacanassa sambandhaṁ dassetuṁ,",
  "tika-s0203t0:154_2": "“tathāgate kirā”tiādi vuttaṁ.",
  "tika-s0203t0:154_3": "Evanti “yeme,",
  "tika-s0203t0:154_4": "bho gotamā”tiādiākārehi vattumāraddho.",
  "tika-s0203t0:155_0": "Ajjadhammesūti apurātanadhammesu.",
  "tika-s0203t0:155_1": "Takkanamattāni hi tehi kappetvā sayaṁpaṭibhānaṁ viracitāni.",
  "tika-s0203t0:155_2": "Purātanatāya paripuṇṇatāya ekantaniyyānikatāya ca paramo uttamo. Tenāha – “tesu…pe…",
  "tika-s0203t0:155_3": "uttamoti attho”ti.",
  "tika-s0203t0:155_4": "Sesaṁ suviññeyyameva.",
  "tika-s0203t0:156_0": "Gaṇakamoggallānasuttavaṇṇanāya līnatthappakāsanā samattā.",
  "tika-s0203t0:157_0": "8. Gopakamoggallānasuttavaṇṇanā",
  "tika-s0203t0:158_0": "79.",
  "tika-s0203t0:158_1": "Kammaṁyeva kammanto,",
  "tika-s0203t0:158_2": "so ettha atthīti kammakaraṇaṭṭhānaṁ “kammanto”ti vuttaṁ.",
  "tika-s0203t0:158_3": "Tenāha “kammantaṭṭhāna”nti.",
  "tika-s0203t0:158_4": "Tehi dhammehīti buddhaguṇehi.",
  "tika-s0203t0:158_5": "Te pana sabbaññutaññāṇappamukhāti katvā āha “sabbaññutaññāṇadhammehī”ti.",
  "tika-s0203t0:158_6": "Sabbena sabbanti sabbappakārena anavasesaṁ,",
  "tika-s0203t0:158_7": "ettako guṇānaṁ pakārabhedo,",
  "tika-s0203t0:158_8": "tesu kiñcipi pakāraṁ anavasesetvā.",
  "tika-s0203t0:158_9": "Sabbakoṭṭhāsehi sabbanti yattakā guṇabhāgā,",
  "tika-s0203t0:158_10": "tehi sabbehi anavasesaṁ nissesameva katvā.",
  "tika-s0203t0:158_11": "Yopi ahosīti yopi kosambivāsīnaṁ bhikkhūnaṁ vasena kosambiyaṁ kalaho ahosi.",
  "tika-s0203t0:158_12": "Sopi tattheva uppannaṭṭhāneyeva uppannamatto vūpasamito.",
  "tika-s0203t0:158_13": "Parinibbutakāle panassāti assa sammāsambuddhassa parinibbutakāle pana.",
  "tika-s0203t0:158_14": "Bhiyyosomattāya bhikkhū samaggā jātā,",
  "tika-s0203t0:158_15": "kathañca saṁvego jātoti dassetuṁ “aṭṭhasaṭṭhī”tiādi vuttaṁ.",
  "tika-s0203t0:158_16": "Sātisayaṁ abhiṇhañca upasamappattiyā ativiya upasantupasantā.",
  "tika-s0203t0:158_17": "Anusaṁyāyamānoti anu anu sammadeva jānanto vicārento vosāsamāno.",
  "tika-s0203t0:158_18": "“Anusaññāyamāno”ti vā pāṭho.",
  "tika-s0203t0:158_19": "Tattha ya-kārassa ña-kāraṁ katvā niddesoti āha “anuvicaramāno”ti.",
  "tika-s0203t0:159_0": "80.Heṭṭhimapucchamevāti gopakamoggallānena pucchitapucchameva.",
  "tika-s0203t0:159_1": "So hi “tehi dhammehī”tiādinā,",
  "tika-s0203t0:159_2": "“atthi koci tumhākaṁ sāsanassa sārabhūto bhikkhū”ti pucchi.",
  "tika-s0203t0:159_3": "Ayañca tameva “paṭisaraṇo”ti pariyāyena pucchi.",
  "tika-s0203t0:159_4": "Appaṭisaraṇeti yaṁ tumhe bhikkhuṁ paṭibodheyyātha,",
  "tika-s0203t0:159_5": "tādisassa abhāvena appaṭisaraṇe.",
  "tika-s0203t0:159_6": "Tathāgatena pavedito dhammo paṭisaraṇaṁ etesanti dhammapaṭisaraṇā.",
  "tika-s0203t0:159_7": "Tenāha “dhammo avassayo”ti.",
  "tika-s0203t0:160_0": "81.Āgacchatīti vācuggatabhāvena āgacchati.",
  "tika-s0203t0:160_1": "Vatthuvītikkamasaṅkhāte garugarutaralahulahutarādibhede ajjhācāre āpattisamaññāti āha –",
  "tika-s0203t0:160_2": "“āpatti…pe…",
  "tika-s0203t0:160_3": "āṇātikkamanamevā”ti.",
  "tika-s0203t0:160_4": "Yathādhammanti dhammānurūpaṁ.",
  "tika-s0203t0:160_5": "Yathāsiṭṭhanti yathānusiṭṭhaṁ.",
  "tika-s0203t0:160_6": "Dhammo noti ettha no-saddo avadhāraṇe “na no samaṁ atthi tathāgatenā”tiādīsu viya.",
  "tika-s0203t0:160_7": "Tenevāha “dhammova kāretī”ti.",
  "tika-s0203t0:161_0": "83.",
  "tika-s0203t0:161_1": "“Yathā taṁ tumhādisehi rakkhakehi gopakehī”ti evaṁ pasannavesena attānaṁ ukkaṁsāpetukāmo.",
  "tika-s0203t0:161_2": "Ariyūpavādapāpaṁ khamāpane sati antarāyāya na hotīti āha –",
  "tika-s0203t0:161_3": "“iccetaṁ kusala”nti.",
  "tika-s0203t0:161_4": "Gonaṅgalamakkaṭoti gonaṅguṭṭhamakkaṭo.",
  "tika-s0203t0:162_0": "84.",
  "tika-s0203t0:162_1": "Ayaṁ ukkaṁsāpetuṁ icchitaṁ yathāraddhamatthaṁ visaṁvādeti avaṇṇitampi vaṇṇitaṁ katvā kathento;",
  "tika-s0203t0:162_2": "imassa vacanassa paṭikkhepena iminā dātabbapiṇḍapātassa antarāyo mā hotūti evaṁ piṇḍapātaṁ rakkhituṁ na kho pana sakkāti yojanā.",
  "tika-s0203t0:162_3": "Idanti “na kho, brāhmaṇa,",
  "tika-s0203t0:162_4": "so bhagavā”tiādidesanaṁ.",
  "tika-s0203t0:162_5": "Abbhantaraṁ karitvāti nibbānantogadhaṁ katvā,",
  "tika-s0203t0:162_6": "antaraṁ vā tassa nijjhānassa kāraṇaṁ katvā.",
  "tika-s0203t0:162_7": "Kāmarāgavasena hi taṁ nijjhānaṁ hotīti.",
  "tika-s0203t0:162_8": "Idhāti imasmiṁ suttapadese.",
  "tika-s0203t0:162_9": "Sabbasaṅgāhikajjhānanti lokiyalokuttarassa antarāyo mā hotūti evaṁ katvāpi rūpāvacarassa maggajhānassa",
  "tika-s0203t0:162_10": "phalajhānassāti sabbassapi saṅgaṇhanavasena desitattā sabbasaṅgāhakajjhānaṁ nāma kathitaṁ.",
  "tika-s0203t0:163_0": "Yaṁ no mayanti ettha noti nipātamattaṁ.",
  "tika-s0203t0:163_1": "Taṁ noti ettha pana noti amhākanti attho.",
  "tika-s0203t0:163_2": "Usūyati rājakiccapasutatādhīnatāya ekatthābhinivesabhāvato.",
  "tika-s0203t0:163_3": "Mandapaññatāya vassakāragataissābhibhūtacittatāya paripuṇṇaṁ katvā vuttampi atthaṁ anupadhārento āha –",
  "tika-s0203t0:163_4": "“ekadesameva kathesī”ti.",
  "tika-s0203t0:163_5": "Sesaṁ suviññeyyameva.",
  "tika-s0203t0:164_0": "Gopakamoggallānasuttavaṇṇanāya līnatthappakāsanā samattā.",
  "tika-s0203t0:165_0": "9. Mahāpuṇṇamasuttavaṇṇanā",
  "tika-s0203t0:166_0": "85.Tasmiṁahūti tasmiṁ ahanīti āha “tasmiṁ divase”ti.",
  "tika-s0203t0:166_1": "Anasanenāti sabbaso āhārassa abhuñjanena sāsanikasīlena bāhirakaanasanena upetā hutvāti yojanā.",
  "tika-s0203t0:166_2": "Vā-saddena khīrapānamadhusāyanādividhiṁ saṅgaṇhāti.",
  "tika-s0203t0:166_3": "Upecca vasitabbato uposatho,",
  "tika-s0203t0:166_4": "pātimokkhuddeso.",
  "tika-s0203t0:166_5": "Upetena samannāgatena hutvā vasitabbato santāne vāsetabbato uposatho, sīlaṁ.",
  "tika-s0203t0:166_6": "Anasanādidhammādiṁ vā upecca vasanaṁ upavāso uposatho.",
  "tika-s0203t0:166_7": "Tathārūpe hatthijātivisese uposathoti samaññāmattanti āha –",
  "tika-s0203t0:166_8": "“uposatho nāma nāgarājātiādīsu paññattī”ti.",
  "tika-s0203t0:166_9": "Vuttanayena upavasanti etthāti uposatho, divaso.",
  "tika-s0203t0:166_10": "So panesa uposatho.",
  "tika-s0203t0:166_11": "Māsapuṇṇatāyāti māsassa pūritabhāvena.",
  "tika-s0203t0:166_12": "Sampuṇṇāti sabbaso puṇṇā.",
  "tika-s0203t0:166_13": "Tāya hi rattiyā vasena māso anavasesato puṇṇo hoti.",
  "tika-s0203t0:166_14": "Māsaddhamāsādibhedaṁ kālaṁ māti minanto viya hotīti ca “mā”iti cando vuccati.",
  "tika-s0203t0:166_15": "Etthāti etissā rattiyā.",
  "tika-s0203t0:166_16": "Puṇṇo paripuṇṇakalo jātoti puṇṇamā.",
  "tika-s0203t0:166_17": "Tañhi candapāripūriyā māsapāripūriyā evamāha.",
  "tika-s0203t0:166_18": "Etena tassa uposathabhāvaṁ dasseti.",
  "tika-s0203t0:167_0": "Dissati phalaṁ sandissatīti deso,",
  "tika-s0203t0:167_1": "hetūti āha “desanti kāraṇa”nti.",
  "tika-s0203t0:167_2": "Sabbaṁ kathenti sabbaṁ attanā pariggahitappakāraṁ kathenti.",
  "tika-s0203t0:167_3": "Kathetuṁ na sakkonti avisayattā.",
  "tika-s0203t0:167_4": "Pāsādapariveṇeti pāsādassa purato vivaṭaṅgaṇe.",
  "tika-s0203t0:167_5": "Heṭṭhā vuttanayenāti sekhasutte vuttanayena vitthāretabbaṁ.",
  "tika-s0203t0:168_0": "86.Ime nu khoti ettha nūti saṁsayajotanoti āha –",
  "tika-s0203t0:168_1": "“vimatipucchā viya kathitā”ti.",
  "tika-s0203t0:168_2": "Jānantenātiādi pucchāvattadassanaparaṁ daṭṭhabbaṁ,",
  "tika-s0203t0:168_3": "na pucchakassa satthu attano ajānanabhāvadīpanaparaṁ.",
  "tika-s0203t0:168_4": "Jānāti hi bhagavā.",
  "tika-s0203t0:168_5": "Ajānantena viya hutvā pucchite.",
  "tika-s0203t0:168_6": "Yathābhūtasabhāvaṁ jānanto viya pucchati kohaññe ṭhatvā. Tenāha –",
  "tika-s0203t0:168_7": "“thero evarūpaṁ vacanaṁ kiṁ karissatī”ti kāraṇassa suppahīnattāti adhippāyo.",
  "tika-s0203t0:169_0": "Chandamūlakāti taṇhāchandamūlakā.",
  "tika-s0203t0:169_1": "Taṇhā hi dukkhasamudayo.",
  "tika-s0203t0:169_2": "Kusalasañño vā thiravisadanipuṇasañño vā,",
  "tika-s0203t0:169_3": "kusalasaṅkhāro vā tikhiṇathiravisadasaṅkhāro vā;",
  "tika-s0203t0:169_4": "suvisuddhavipulodāraviññāṇo vāti imamatthaṁ “saññādīsupi eseva nayo”ti iminā atidisati.",
  "tika-s0203t0:169_5": "Kasmā panettha anāgatakālavaseneva desanā āgatāti āha “yasmā panā”tiādi.",
  "tika-s0203t0:170_0": "Khandhānaṁ khandhapaṇṇattīti khandhasaddābhidheyyānaṁ ruppanānubhavanasañjānanābhisaṅkharavijānanasabhāvānaṁ atthānaṁ “khandho”ti ayaṁ samaññā.",
  "tika-s0203t0:170_1": "Kittakenāti kiṁparimāṇena atthena,",
  "tika-s0203t0:170_2": "rāsatthabhāgatthādīsu kīdisenāti adhippāyo.",
  "tika-s0203t0:171_0": "Hetuhetūti hetupaccayabhūto hetu.",
  "tika-s0203t0:171_1": "Yo hi lobhādīnaṁ sahajātadhammesu mūlaṭṭhenupakārakabhāvo nippariyāyena hetuttho;",
  "tika-s0203t0:171_2": "so pathavīādīsupi paccayabhāvamattena hetupariyāyadassanato dutiyena hetu-saddena visesetvā vutto “hetuhetū”ti.",
  "tika-s0203t0:171_3": "Avijjā puññābhisaṅkhārādīnaṁ sādhāraṇapaccayattā sādhāraṇahetu,",
  "tika-s0203t0:171_4": "“atītānāgatapaccuppannānaṁ kammasamādānānaṁ ṭhānaso hetuso vipāka”nti ettha vijjamānesupi aññesu paccayesu",
  "tika-s0203t0:171_5": "iṭṭhāniṭṭhavipākaniyāmakattā kammaṁ tassa padhānakāraṇanti āha –",
  "tika-s0203t0:171_6": "“kusalākusalaṁ attano attano vipākadāne uttamahetū”ti.",
  "tika-s0203t0:171_7": "“Mahābhūtā hetū”ti ayamevattho “mahābhūtā paccayo”ti imināpi vuttoti hetusaddapaccayasaddānaṁ samānatthattā paccayo eva hetu paccayahetu,",
  "tika-s0203t0:171_8": "yo ca rūpakkhandhassa hetu,",
  "tika-s0203t0:171_9": "so eva tassa paññāpanāya paccayoti vuttoti āha –",
  "tika-s0203t0:171_10": "“idha paccayahetu adhippeto”ti.",
  "tika-s0203t0:171_11": "Yadaggena paccayadhammo attano paccayuppannassa uppādāya ṭhitiyā ca paccayo,",
  "tika-s0203t0:171_12": "tadaggena tassa bhāvato samaññāto paññāpanāyapi so paccayoti vattabbataṁ arahatīti.",
  "tika-s0203t0:171_13": "Pāḷiyaṁ avibhāgena vuttamatthaṁ vibhāgena dassetuṁ,",
  "tika-s0203t0:171_14": "“tattha pathavīdhātū”tiādi vuttaṁ.",
  "tika-s0203t0:171_15": "Tattha paññāpanāyāti sahetuahetukantiādiākārehi bodhanāya.",
  "tika-s0203t0:171_16": "Taṁ pana sabbodhanaṁ ñāṇena dassanaṁ hotīti vuttaṁ “dassanatthāyā”ti.",
  "tika-s0203t0:172_0": "Phassoti phassasamaṅgībhāvo.",
  "tika-s0203t0:172_1": "So cettha sakiccanipphādanasamatthassa phassassa nibbatti.",
  "tika-s0203t0:172_2": "Nibbatto hi phasso tathārūpāya vedanāya paccayo hotīti.",
  "tika-s0203t0:172_3": "Etadatthamevettha bhagavatā puggalādhiṭṭhānā desanā katā,",
  "tika-s0203t0:172_4": "tasmā paccuppannātītakālavasena dvikāliko phassasaddo veditabbo.",
  "tika-s0203t0:172_5": "Phasse sati vedeti phassapaccayā vedanāicceva vuttaṁ hoti.",
  "tika-s0203t0:172_6": "Sesapadadvayepi eseva nayo.",
  "tika-s0203t0:172_7": "Yatheva hi vedanāya evaṁ saññāya saṅkhārānampi phasso visesapaccayo tasmiṁ asati abhāvato.",
  "tika-s0203t0:172_8": "Cetanāggahaṇena āyūhanānurūpatāya tappadhānattā saṅkhārakkhandhadhammā gahitā.",
  "tika-s0203t0:172_9": "Tathā hi suttantabhājanīye saṅkhārakkhandhabhājanīye ca “cakkhusamphassajā cetanā”tiādinā cetanāva niddiṭṭhā.",
  "tika-s0203t0:172_10": "Viññāṇakkhandhassāti ettha ekasmiṁ bhave ādibhūtaviññāṇassa nāmarūpapaccayataṁ dassetuṁ,",
  "tika-s0203t0:172_11": "“paṭisandhiviññāṇena tāvā”tiādi vuttaṁ.",
  "tika-s0203t0:172_12": "Tattha gabbhaseyyakassa sabhāvakassa rūpapavattiṁ sandhāya “uparimaparicchedenā”ti vuttaṁ samatiṁsato",
  "tika-s0203t0:172_13": "upari paṭisandhikkhaṇe tassa rūpānaṁ asambhavato.",
  "tika-s0203t0:172_14": "Idāni pavattiviññāṇassa nāmarūpapaccayaṁ dvāravasena dassetuṁ,",
  "tika-s0203t0:172_15": "“cakkhudvāre”tiādi vuttaṁ.",
  "tika-s0203t0:172_16": "Nanu ca viññāṇassapi phasso paccayo,",
  "tika-s0203t0:172_17": "kasmā tayo eva khandhā phassapaccayā vuttāti?",
  "tika-s0203t0:172_18": "Saccametaṁ,",
  "tika-s0203t0:172_19": "yathā pana viññāṇasahito phasso vedanādīnaṁ paccayo,",
  "tika-s0203t0:172_20": "na evaṁ viññāṇassa.",
  "tika-s0203t0:172_21": "Tenāha bhagavā –",
  "tika-s0203t0:172_22": "“tiṇṇaṁ saṅgati phasso”ti phasso viya nāmarūpaṁ viññāṇassa visesapaccayo yathā nāmarūpapaccayāpi viññāṇanti.",
  "tika-s0203t0:172_23": "Tasmā imaṁ visesaṁ dassetuṁ nāmarūpasseva viññāṇapaccayatā vuttā,",
  "tika-s0203t0:172_24": "na phassassa.",
  "tika-s0203t0:173_0": "87.",
  "tika-s0203t0:173_1": "Yāva sakkāyadiṭṭhi samuppajjati,",
  "tika-s0203t0:173_2": "tāva vaṭṭassa pariyanto natthevāti appahīnasakkāyadiṭṭhiko vaṭṭe paribbhamatīti āha –",
  "tika-s0203t0:173_3": "“kathaṁ pana,",
  "tika-s0203t0:173_4": "bhanteti vaṭṭaṁ pucchanto”ti.",
  "tika-s0203t0:173_5": "Yathā ca sakkāyadiṭṭhijotanā vaṭṭapucchā,",
  "tika-s0203t0:173_6": "evaṁ tabbhedanajotanā vivaṭṭapucchāti āha –",
  "tika-s0203t0:173_7": "“sakkāyadiṭṭhi na hotīti vivaṭṭaṁ pucchanto”ti.",
  "tika-s0203t0:174_0": "88.Ayaṁrūpe assādoti yāthāvato dassanaṁ pariññābhisamayo,",
  "tika-s0203t0:174_1": "dukkhasaccapariyāpannañca rūpanti āha –",
  "tika-s0203t0:174_2": "“iminā pariññāpaṭivedho ceva dukkhasaccañca kathita”nti.",
  "tika-s0203t0:174_3": "“Yaṁ rūpaṁ anicca”ntiādivacanato aniccādibhāvo tattha ādīnavo,",
  "tika-s0203t0:174_4": "so cassa paccayādhīnavuttitāya paccayo samudayasaccanti samudayappahānena ādīnavasamatikkamoti ādīnavaggahaṇena siddhamatthamāha –",
  "tika-s0203t0:174_5": "“pahānapaṭivedho ceva samudayasaccañcā”ti.",
  "tika-s0203t0:174_6": "Sabbasaṅkhatanissaraṇaṁ nibbānañca sacchikiriyābhisamayavasena paṭivijjhitabbanti āha –",
  "tika-s0203t0:174_7": "“iminā sacchikiriyāpaṭivedho ceva nirodhasaccañcā”ti.",
  "tika-s0203t0:174_8": "Imesu tīsu ṭhānesūti yathāvuttesu dukkhādīsu tīsu abhisamayaṭṭhānesu.",
  "tika-s0203t0:174_9": "Ye sammādiṭṭhiādayo dhammāti ye ariyamaggasaññitā sammādiṭṭhiādayo aṭṭha,",
  "tika-s0203t0:174_10": "satta vā dhammā.",
  "tika-s0203t0:174_11": "Bhāvanāpaṭivedho maggasaccanti bhāvanābhisamayavasena pavattaṁ maggasaccaṁ.",
  "tika-s0203t0:174_12": "Sesapadesupīti,",
  "tika-s0203t0:174_13": "“ayaṁ vedanāya assādo”tiādipadesupi.",
  "tika-s0203t0:175_0": "89.Imasminti āsannapaccakkhatāya sakaattabhāvo gahito,",
  "tika-s0203t0:175_1": "tadeva ajjhattā khandhāti tappaṭiyogitāya,",
  "tika-s0203t0:175_2": "“bahiddhāti parassa saviññāṇake kāye”ti vuttaṁ.",
  "tika-s0203t0:175_3": "Sabbanimittesūti sabbesu rūpanimittādīsupi.",
  "tika-s0203t0:175_4": "Tāni pana indriyabaddhānipi anindriyabaddhānipi taṁsabhāvānīti āha “anindriyabaddhampi saṅgaṇhātī”ti.",
  "tika-s0203t0:175_5": "Viññāṇaggahaṇenevettha vedanādayopi gahitā avinābhāvatoti,",
  "tika-s0203t0:175_6": "“saviññāṇake kāye”ti vuttaṁ.",
  "tika-s0203t0:175_7": "“Kāyo”ti vā khandhasamūhoti attho.",
  "tika-s0203t0:176_0": "90.Anattani ṭhatvāti attarahite anattasabhāve khandhakoṭṭhāse ṭhatvā taṁ ādhāraṁ katvā katāni kammāni.",
  "tika-s0203t0:176_1": "Katarasmiṁ attani ṭhatvāti kīdise attani nissayavipākaṁ dassanti vipaccissanti.",
  "tika-s0203t0:176_2": "Etena kārakavedakarahitattā attapakkhakammakāni na yujjantīti dasseti,",
  "tika-s0203t0:176_3": "khandhānaṁ khaṇikattā ca katanāsaakatabbhāgamadoso ca āpajjatīti.",
  "tika-s0203t0:177_0": "Tatrāyaṁ codanāsodhanāvidhi –",
  "tika-s0203t0:177_1": "pāṇātipātavasena tāva kammapathasambandhavibhāvanā,",
  "tika-s0203t0:177_2": "khaṇe khaṇe hi nirujjhanasabhāvesu saṅkhāresu ko hanti,",
  "tika-s0203t0:177_3": "ko vā haññati,",
  "tika-s0203t0:177_4": "yadi cittacetasikasantāno,",
  "tika-s0203t0:177_5": "so arūpattā na chedanabhedanādivasena vikopanasamattho,",
  "tika-s0203t0:177_6": "napi vikopanīyo.",
  "tika-s0203t0:177_7": "Atha rūpasantāno,",
  "tika-s0203t0:177_8": "so acetanattā kaṭṭhakaliṅgarūpamoti na tattha chedanādinā pāṇātipātāpuññaṁ pasavati yathā matasarīre.",
  "tika-s0203t0:177_9": "Payogopi pāṇātipātassa paharaṇappahārādiko atītesu vā saṅkhāresu bhaveyya,",
  "tika-s0203t0:177_10": "anāgatesu,",
  "tika-s0203t0:177_11": "paccuppannesu vā,",
  "tika-s0203t0:177_12": "tattha na tāva atītānāgatesu sambhavati tesaṁ abhāvato,",
  "tika-s0203t0:177_13": "paccuppannesu ca saṅkhārānaṁ khaṇikattā saraseneva nirujjhanasabhāvatāya vināsābhimukhesu nippayojano payogo siyā,",
  "tika-s0203t0:177_14": "vināsassa ca kāraṇarahitattā na paharaṇappahārādippayogahetukaṁ maraṇaṁ,",
  "tika-s0203t0:177_15": "nirīhakatāya ca saṅkhārānaṁ kassa so payogo?",
  "tika-s0203t0:177_16": "Khaṇikattā vadhādhippāyasamakālabhijjanakassa kiriyāpariyosānakālānavaṭṭhānato kassa pāṇātipātakammabaddhoti?",
  "tika-s0203t0:178_0": "Vuccateyathāvuttavadhakacetanāsahito saṅkhārapuñjo sattasaṅkhāto hanti.",
  "tika-s0203t0:178_1": "Tena pavattitavadhappayoganimittaṁ apagatausmāviññāṇajīvitindriyo matavohārapavattinibandhano yathāvuttavappayogakaraṇe",
  "tika-s0203t0:178_2": "uppajjanāraho rūpārūpadhammasamūho haññati,",
  "tika-s0203t0:178_3": "kevalo vā cittacetasikasantāno.",
  "tika-s0203t0:178_4": "Vadhappayogāvisayabhāvepi tassa pañcavokārabhave rūpasantānādhīnavuttitāya rūpasantāne parena payojitajīvitindriyupacchedakapayogavasena",
  "tika-s0203t0:178_5": "tannibbattitavibandhakavisadirūpuppattiyā vigate vicchedo hotīti na pāṇātipātassa asambhavo;",
  "tika-s0203t0:178_6": "nāpi ahetuko pāṇātipāto,",
  "tika-s0203t0:178_7": "na ca payogo nippayojano paccuppannesu saṅkhāresu katappayogavasena tadanantaraṁ uppajjanārahassa saṅkhārakalāpassa tathā anuppattito.",
  "tika-s0203t0:178_8": "Khaṇikānaṁ saṅkhārānaṁ khaṇikamaraṇassa idha maraṇabhāvena anadhippetattā santatimaraṇassa ca yathāvuttanayena sahetukabhāvato na ahetukaṁ maraṇaṁ ;",
  "tika-s0203t0:178_9": "na ca katturahito pāṇātipātappayogo nirīhakesupi saṅkhāresu sannihitatāmattena upakārakesu attano attano",
  "tika-s0203t0:178_10": "anurūpaphaluppādane niyatesu kāraṇesu kattuvohārasiddhito yathā –",
  "tika-s0203t0:178_11": "“padīpo pakāseti,",
  "tika-s0203t0:178_12": "nisākaro candimā”ti.",
  "tika-s0203t0:178_13": "Na ca kevalassa vacādhippāyasahabhuno cittacetasikakalāpassa pāṇātipāto icchito santānavasena avaṭṭhitasseva paṭijānanato;",
  "tika-s0203t0:178_14": "santānavasena pavattamānānañca padīpādīnaṁ atthakiriyasiddhi dissatīti attheva pāṇātipātena kammunā baddho;",
  "tika-s0203t0:178_15": "tato eva yasmiṁ santāne pāṇātipātacetanā pavattā;",
  "tika-s0203t0:178_16": "tattheva santāne paccayantarasamavāyena bhavantare nirayādīsu tassā phalappavattīti nattheva katavināso akatabbhāgamo ca.",
  "tika-s0203t0:178_17": "Iminā nayena adinnādānādīnañca vasena yathārahaṁ kammapathasambandhavibhāvanā veditabbāti.",
  "tika-s0203t0:179_0": "Sabbo diṭṭhiggāho taṇhāvasagatasseva hotīti āha “taṇhādhipateyyenā”ti.",
  "tika-s0203t0:179_1": "Tesu tesu dhammesūti mayā desiyamānadassanadhammesu.",
  "tika-s0203t0:179_2": "Pakatikammaṭṭhānanti tassa therassa santike gahetvā parihariyamānakammaṭṭhānaṁ.",
  "tika-s0203t0:179_3": "Aññaṁ navakammaṭṭhānanti bhagavato desanānusārena gahitaṁ aññaṁ navaṁ kammaṭṭhānaṁ.",
  "tika-s0203t0:179_4": "Sesaṁ suviññeyyameva.",
  "tika-s0203t0:180_0": "Mahāpuṇṇamasuttavaṇṇanāya līnatthappakāsanā samattā.",
  "tika-s0203t0:181_0": "10. Cūḷapuṇṇamasuttavaṇṇanā",
  "tika-s0203t0:182_0": "91.Tuṇhībhūtaṁtuṇhībhūtanti āmeḍitavacanaṁ byāpanicchāvasena vuttanti āha –",
  "tika-s0203t0:182_1": "“yaṁ yaṁ disa”ntiādi.",
  "tika-s0203t0:182_2": "Anuviloketvāti ettha anusaddopi byāpanicchāyamevāti anu anu viloketvāti attho.",
  "tika-s0203t0:182_3": "Tenevāha –",
  "tika-s0203t0:182_4": "“tato tato viloketvā”ti.",
  "tika-s0203t0:182_5": "Asanto nīco purisoti asappurisoti āha –",
  "tika-s0203t0:182_6": "“pāpapuriso lāmakapuriso”ti.",
  "tika-s0203t0:182_7": "Soti asappuriso.",
  "tika-s0203t0:182_8": "Tanti asappurisaṁ jānituṁ na sakkoti asappurisadhammānaṁ yāthāvato ajānanato.",
  "tika-s0203t0:182_9": "Pāpadhammasamannāgatoti kāyaduccaritādiasantuṭṭhitādilāmakadhammasamannāgato.",
  "tika-s0203t0:182_10": "Asappurise bhatti etassāti asappurisabhatti. Tenāha –",
  "tika-s0203t0:182_11": "“asappurisasevano”ti.",
  "tika-s0203t0:182_12": "Asappurisadhammo asappuriso uttarapadalopena,",
  "tika-s0203t0:182_13": "tesaṁ cintanasīloti asappurisacintī.",
  "tika-s0203t0:182_14": "Tenāha “asappurisacintāya cintako”ti,",
  "tika-s0203t0:182_15": "duccintitacintīti attho.",
  "tika-s0203t0:182_16": "Asappurisamantananti asādhujanavicāraṁ asappurisavīmaṁsaṁ.",
  "tika-s0203t0:182_17": "Asappurisavācanti catubbidhaṁ dubbhāsitaṁ.",
  "tika-s0203t0:182_18": "Asappurisakammaṁ nāma tividhampi kāyaduccaritaṁ.",
  "tika-s0203t0:182_19": "Asappurisadiṭṭhi nāma visesato dasavatthukā micchādiṭṭhi,",
  "tika-s0203t0:182_20": "tāya samannāgato asappurisadiṭṭhiyā samannāgato,",
  "tika-s0203t0:182_21": "asappurisadānaṁ nāma asakkaccadānādi.",
  "tika-s0203t0:182_22": "Sabbopāyamattho pāḷito eva viññāyati.",
  "tika-s0203t0:183_0": "“Pāṇaṁ hanissāmī”tiādikā cetanā kāmaṁ parabyābādhāyapi hotiyeva,",
  "tika-s0203t0:183_1": "yathā pana sā attano balavataradukkhatthāya hoti,",
  "tika-s0203t0:183_2": "tathā na parassāti imamatthaṁ dassetuṁ,",
  "tika-s0203t0:183_3": "“attano dukkhatthāya cinteti”icceva vutto.",
  "tika-s0203t0:183_4": "Yathā asuko asukantiādīhi pāpako pāpavipākekadesaṁ balavaṁ garutaraṁ vā paccanubhontopi yathā paro paccanubhoti,",
  "tika-s0203t0:183_5": "na tathā sayanti dasseti.",
  "tika-s0203t0:183_6": "Tenāha “parabyābādhāyā”ti.",
  "tika-s0203t0:183_7": "Gahetvāti pāpakiriyāya sahāyabhāvena gahetvā.",
  "tika-s0203t0:184_0": "Asakkaccanti anādaraṁ katvā.",
  "tika-s0203t0:184_1": "Deyyadhammassa asakkaraṇaṁ appasannākāro,",
  "tika-s0203t0:184_2": "puggalassa asakkaraṇaṁ agarukaraṇanti imamatthaṁ dassento,",
  "tika-s0203t0:184_3": "“deyyadhammaṁ na sakkaroti nāmā”tiādimāha.",
  "tika-s0203t0:184_4": "Acittīkatvāti na citte katvā,",
  "tika-s0203t0:184_5": "na pūjetvāti attho.",
  "tika-s0203t0:184_6": "Pūjento hi pūjetabbavatthuṁ citte ṭhapeti,",
  "tika-s0203t0:184_7": "tato na bahi karoti.",
  "tika-s0203t0:184_8": "Cittaṁ vā acchariyaṁ katvā paṭipatti cittīkaraṇaṁ,",
  "tika-s0203t0:184_9": "sambhāvanakiriyā.",
  "tika-s0203t0:184_10": "Tappaṭikkhepato acittīkaraṇaṁ,",
  "tika-s0203t0:184_11": "asambhāvanakiriyā.",
  "tika-s0203t0:184_12": "Apaviddhanti ucchiṭṭhādichaḍḍanīyadhammaṁ viya avakhittakaṁ. Tenāha –",
  "tika-s0203t0:184_13": "“chaḍḍetukāmo viyā”tiādi.",
  "tika-s0203t0:184_14": "Rogaṁ pakkhipantoviyāti rogikasarīraṁ odanādīhi pamajjitvā vammike rogaṁ pakkhipanto viya.",
  "tika-s0203t0:184_15": "Addhā imassa dānassa phalaṁ mameva āgacchatīti evaṁ yassa tathā diṭṭhi atthi,",
  "tika-s0203t0:184_16": "so āgamanadiṭṭhiko,",
  "tika-s0203t0:184_17": "ayaṁ pana na tādisoti āha “anāgamanadiṭṭhiko”ti. Tenāha –",
  "tika-s0203t0:184_18": "“no phalapāṭikaṅkhī hutvā detī”ti.",
  "tika-s0203t0:185_0": "Kāmañcāyaṁ yathāvuttapuggalo asaddhammādīhi pāpadhammehi samannāgato,",
  "tika-s0203t0:185_1": "tehi pana sabbehipi micchādassanaṁ mahāsāvajjanti dassetuṁ,",
  "tika-s0203t0:185_2": "“tāya micchādiṭṭhiyā niraye upapajjatī”ti vuttaṁ.",
  "tika-s0203t0:185_3": "Vuttapaṭipakkhanayenāti kaṇhapakkhe vuttassa atthassa vipariyāyena sukkapakkhe attho veditabbo.",
  "tika-s0203t0:185_4": "“Sadevakaṁ loka”ntiādīsu devasaddo chakāmāvacaradevesu,",
  "tika-s0203t0:185_5": "evamidhāti āha “chakāmāvacaradevā”ti.",
  "tika-s0203t0:185_6": "Tattha brahmānaṁ visuṁ gahitattā kāmāvacaradevaggahaṇanti ce?",
  "tika-s0203t0:185_7": "Idha dānaphalassa adhippetattā kāmāvacaradevaggahaṇaṁ,",
  "tika-s0203t0:185_8": "tatthāpi chakāmāvacaraggahaṇaṁ daṭṭhabbaṁ devamahattatādivacanato.",
  "tika-s0203t0:185_9": "Tiṇṇaṁ kulānaṁ sampattīti khattiyamahattādīnaṁ tiṇṇaṁ kulānaṁ sampatti,",
  "tika-s0203t0:185_10": "na kevalaṁ kulasampadā eva adhippetā,",
  "tika-s0203t0:185_11": "atha kho tattha āyuvaṇṇayasabhogaissariyādisampadāpi adhippetāti daṭṭhabbaṁ uḷārassa dānamayapuññassa vasena tesampi samijjhanato.",
  "tika-s0203t0:185_12": "Suddhavaṭṭavaseneva kathitaṁ sukkapakkhepi sabbaso vivaṭṭassa anāmaṭṭhattā.",
  "tika-s0203t0:185_13": "Saddhādayo hi lokiyakusalasambhārā evettha adhippetāti.",
  "tika-s0203t0:185_14": "Sesaṁ suviññeyyameva.",
  "tika-s0203t0:186_0": "Cūḷapuṇṇamasuttavaṇṇanāya līnatthappakāsanā samattā.",
  "tika-s0203t0:187_0": "Niṭṭhitā ca devadahavaggavaṇṇanā."
}