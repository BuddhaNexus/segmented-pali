{
  "tika-s0305t11:0_0": "12. Saccasaṁyuttaṁ",
  "tika-s0305t11:1_0": "1. Samādhivaggo",
  "tika-s0305t11:2_0": "1. Samādhisuttavaṇṇanā",
  "tika-s0305t11:3_0": "1071.Cittekaggatāyāti nissakkavacanaṁ “parihāyantī”ti padaṁ apekkhitvā.",
  "tika-s0305t11:3_1": "Yathābhūtādivasenāti yathāgatādivasena.",
  "tika-s0305t11:3_2": "Yathābhūtaṁ nāma imasmiṁ sutte “samāhito,",
  "tika-s0305t11:3_3": "bhikkhave,",
  "tika-s0305t11:3_4": "bhikkhu yathābhūtaṁ pajānātī”tiādi.",
  "tika-s0305t11:3_5": "Ādi-saddena “tathā yasmā”tiādisaṅgaho daṭṭhabbo.",
  "tika-s0305t11:3_6": "Tathā hi yathābhūtavasena kāraṇacchedo kato “tathā yasmā”tiādivacanehi.",
  "tika-s0305t11:3_7": "Vaṇṇāti akkharā,",
  "tika-s0305t11:3_8": "“guṇā”ti keci.",
  "tika-s0305t11:3_9": "Padabyañjanānīti nāmādipadāni ceva taṁsamudāyabhūtabyañjanāni ca.",
  "tika-s0305t11:4_0": "3. Paṭhamakulaputtasuttādivaṇṇanā",
  "tika-s0305t11:5_0": "1073-75.Sāsanāvacarā adhippetā bāhirakānaṁ saccābhisamayassa abhāvato.",
  "tika-s0305t11:5_1": "Tathāti iminā catutthapañcamesu atthavisesābhāvaṁ dasseti.",
  "tika-s0305t11:5_2": "Yadi evaṁ kasmā visuṁ visuṁ desanāti āha “tena tena abhilāpenā”tiādi.",
  "tika-s0305t11:6_0": "10. Tiracchānakathāsuttavaṇṇanā",
  "tika-s0305t11:7_0": "1080.",
  "tika-s0305t11:7_1": "Duggatito saṁsārato ca niyyāti etenāti niyyānaṁ,",
  "tika-s0305t11:7_2": "saggamaggo mokkhamaggo ca.",
  "tika-s0305t11:7_3": "Tasmiṁ niyyāne niyuttā,",
  "tika-s0305t11:7_4": "taṁ ettha atthīti niyyānikā.",
  "tika-s0305t11:7_5": "Vacīduccaritasaṁkilesato vā niyyātīti ī-kārassa rassattaṁ ya-kārassa ka-kāraṁ katvā niyyānikā.",
  "tika-s0305t11:7_6": "Cetanāya saddhiṁ samphappalāpā veramaṇi.",
  "tika-s0305t11:7_7": "Tappaṭipakkhato aniyyānikā,",
  "tika-s0305t11:7_8": "tassa bhāvo aniyyānikattaṁ.",
  "tika-s0305t11:7_9": "Tiracchānabhūtanti tirokaraṇabhūtaṁ.",
  "tika-s0305t11:7_10": "Kammaṭṭhānabhāveti aniccatāpaṭisaṁyuttacatusaccakammaṭṭhānabhāve.",
  "tika-s0305t11:7_11": "Sātthakanti dānasīlādinissitattā hitapaṭisaṁyuttaṁ.",
  "tika-s0305t11:8_0": "Visikhāti gharasanniveso.",
  "tika-s0305t11:8_1": "Visikhāgahaṇena ca gāmādigahaṇe viya tannivāsino visesato gahitā “āgato gāmo”tiādīsu viya.",
  "tika-s0305t11:8_2": "Tenāha “sūrā samatthā”ti.",
  "tika-s0305t11:8_3": "Kumbhaṭṭhānāpadesena kumbhadāsiyo vuttāti āha –",
  "tika-s0305t11:8_4": "“kumbhadāsikathā”ti.",
  "tika-s0305t11:8_5": "Ayāthāvato uppattiṭṭhitisaṁhārādivasena loko akkhāyati etenāti lokakkhāyikā.",
  "tika-s0305t11:8_6": "Iti iminā pakārena bhavo,",
  "tika-s0305t11:8_7": "iminā abhavoti evaṁ pavattāya itibhavābhavakathāya saddhiṁ.",
  "tika-s0305t11:9_0": "Samādhivaggavaṇṇanā niṭṭhitā.",
  "tika-s0305t11:10_0": "2. Dhammacakkappavattanavaggo",
  "tika-s0305t11:11_0": "1. Dhammacakkappavattanasuttavaṇṇanā",
  "tika-s0305t11:12_0": "1081.“Isīnaṁ patanuppatanavasena osīdanauppatanaṭṭhānavasena evaṁ ‘isipatana’nti ‘laddhanāme’ti saṅkhepato",
  "tika-s0305t11:12_1": "vuttamatthaṁ vivarituṁ ‘ettha hī”’tiādi vuttaṁ.",
  "tika-s0305t11:13_0": "Āmantesīti ettha yasmā dhammacakkappavattanatthaṁ ayaṁ āmantanā,",
  "tika-s0305t11:13_1": "tasmā samudāgamato paṭṭhāya satthu pubbacaritaṁ saṅkhepeneva pakāsetuṁ vaṭṭatīti “dīpaṅkarapādamūle katābhinīhārato paṭṭhāyā”tiādi āraddhaṁ.",
  "tika-s0305t11:13_2": "Tattha mārabalaṁ bhinditvāti mārañca mārabalañca bhañjitvā.",
  "tika-s0305t11:13_3": "Atha vā mārassa abbhantaraṁ bāhirañcāti duvidhaṁ balaṁ bhañjitvā. “Dveme,",
  "tika-s0305t11:13_4": "bhikkhave,",
  "tika-s0305t11:13_5": "antā”ti ettha anta-saddo “pubbante ñāṇaṁ aparante ñāṇa”ntiādīsu viya bhāgapariyāyoti āha “dve ime,",
  "tika-s0305t11:13_6": "bhikkhave,",
  "tika-s0305t11:13_7": "koṭṭhāsā”ti.",
  "tika-s0305t11:13_8": "Saha samudāhārenāti uccāraṇasamakālaṁ.",
  "tika-s0305t11:13_9": "Pattharitvā aṭṭhāsi buddhānubhāvena.",
  "tika-s0305t11:13_10": "Brahmāno samāgacchiṁsu paripakkakusalamūlā saccābhisambodhāya katādhikārā.",
  "tika-s0305t11:14_0": "Gihisaññojananti gihibandhanaṁ.",
  "tika-s0305t11:14_1": "Chinditvāti haritvā.",
  "tika-s0305t11:14_2": "Na vaḷañjetabbāti nānuyuñjetabbā.",
  "tika-s0305t11:14_3": "Kilesakāmasukhassāti kilesakāmayuttassa sukhassa.",
  "tika-s0305t11:14_4": "Anuyogoti anubhavo.",
  "tika-s0305t11:14_5": "Gāmavāsīhi sevitabbattā gāmavāsīnaṁ santako.",
  "tika-s0305t11:14_6": "Attanoti attabhāvassa.",
  "tika-s0305t11:14_7": "Āhito ahaṁmāno etthāti attā,",
  "tika-s0305t11:14_8": "attabhāvo.",
  "tika-s0305t11:14_9": "Dukkhakaraṇanti dukkhuppādanaṁ.",
  "tika-s0305t11:14_10": "Attamāraṇehīti attabādhanehi.",
  "tika-s0305t11:14_11": "Upasamāyāti kilesavūpasamo adhippeto,",
  "tika-s0305t11:14_12": "tadatthasampadānavacananti āha “kilesūpasamatthāyā”ti.",
  "tika-s0305t11:14_13": "Esa nayo sesesupi.",
  "tika-s0305t11:15_0": "Saccañāṇādivasena tayo parivaṭṭā etassāti tiparivaṭṭaṁ,",
  "tika-s0305t11:15_1": "ñāṇadassanaṁ.",
  "tika-s0305t11:15_2": "Tenāha “saccañāṇā”tiādi.",
  "tika-s0305t11:15_3": "Yathābhūtaṁ ñāṇanti paṭivedhañāṇaṁ āha.",
  "tika-s0305t11:15_4": "Tesuyeva saccesu.",
  "tika-s0305t11:15_5": "Ñāṇena kattabbassa ca pariññāpaṭivedhādikiccassa ca jānanañāṇaṁ,",
  "tika-s0305t11:15_6": "“tañca kho paṭivedhato pagevā”ti keci.",
  "tika-s0305t11:15_7": "Pacchāti apare.",
  "tika-s0305t11:15_8": "Tathā katañāṇaṁ.",
  "tika-s0305t11:15_9": "Dvādasākāranti dvādasavidhaākārabhedaṁ.",
  "tika-s0305t11:15_10": "Aññatthāti aññesu suttesu.",
  "tika-s0305t11:16_0": "Paṭivedhañāṇampi desanāñāṇampi dhammacakkanti idaṁ tattha ñāṇakiccaṁ padhānanti katvā vuttaṁ.",
  "tika-s0305t11:16_1": "Saddhindriyādidhammasamudāyo pana pavattanaṭṭhena cakkanti dhammacakkaṁ.",
  "tika-s0305t11:16_2": "Atha vā cakkanti āṇā,",
  "tika-s0305t11:16_3": "dhammato anapetattā dhammañca taṁ cakkañca,",
  "tika-s0305t11:16_4": "dhammena ñāyena cakkantipi dhammacakkaṁ.",
  "tika-s0305t11:16_5": "Yathāha “dhammañca pavatteti cakkañcāti dhammacakkaṁ,",
  "tika-s0305t11:16_6": "cakkañca pavatteti dhammañcāti dhammacakkaṁ,",
  "tika-s0305t11:16_7": "dhammena pavattatīti dhammacakkaṁ,",
  "tika-s0305t11:16_8": "dhammacariyāya pavattatīti dhammacakka”ntiādi.",
  "tika-s0305t11:16_9": "Ubhayampīti paṭivedhañāṇaṁ desanāñāṇanti ubhayampi.",
  "tika-s0305t11:16_10": "Etanti tadubhayaṁ.",
  "tika-s0305t11:16_11": "Imāya desanāyāti iminā suttena pakāsentena bhagavatā yathāvuttañāṇadvayasaṅkhātaṁ dhammacakkaṁ pavattitaṁ nāma pavattanakiccassa aniṭṭhitattā.",
  "tika-s0305t11:16_12": "Patiṭṭhiteti aññāsi koṇḍaññattherena sotāpattiphale patiṭṭhite.",
  "tika-s0305t11:16_13": "Pavattitaṁ nāma kassapasammāsambuddhassa sāsanantaradhānato paṭṭhāya yāva buddhuppādo,",
  "tika-s0305t11:16_14": "ettakaṁ kālaṁ appavattapubbassa pavattitattā,",
  "tika-s0305t11:16_15": "uparimaggādhigamo panassa atthaṅgato evāti.",
  "tika-s0305t11:17_0": "Ekappahārenāti ekeneva pahārasaññitena kālena.",
  "tika-s0305t11:17_1": "Divasassa hi tatiyo bhāgo pahāro nāma.",
  "tika-s0305t11:17_2": "Pāḷiyaṁ pana “tena khaṇena tena layena tena muhuttenā”ti vuttaṁ.",
  "tika-s0305t11:17_3": "Taṁ pahārakkhaṇasallakkhaṇameva.",
  "tika-s0305t11:17_4": "Sabbaññutaññāṇobhāsoti sabbaññutaññāṇānubhāvena pavatto obhāso cittaṁ paṭicca utusamuṭṭhāno veditabbo.",
  "tika-s0305t11:17_5": "Yasmā bhagavato dhammacakkappavattanassa ārambhe viya parisamāpane ativiya uḷāratamaṁ pītisomanassaṁ udapādi,",
  "tika-s0305t11:17_6": "tasmā “imassapi udānassā”tiādi vuttaṁ.",
  "tika-s0305t11:18_0": "9. Saṅkāsanasuttavaṇṇanā",
  "tika-s0305t11:19_0": "1089.",
  "tika-s0305t11:19_1": "Atthasaṁvaṇṇane vaṇṇīyanteti vaṇṇā.",
  "tika-s0305t11:19_2": "Teyeva pariyāyena akkharaṇato akkharāni.",
  "tika-s0305t11:19_3": "Atthaṁ byañjentīti byañjanāni.",
  "tika-s0305t11:19_4": "Yasmā pana akārādike sarasamaññā,",
  "tika-s0305t11:19_5": "kakārādike byañjanasamaññā,",
  "tika-s0305t11:19_6": "ubhayattha vaṇṇasamaññā,",
  "tika-s0305t11:19_7": "tasmā vuttaṁ “vaṇṇānaṁ vā ekadesā yadidaṁ byañjanā nāmā”ti.",
  "tika-s0305t11:19_8": "Nettiyaṁ pana vākye byañjanasamaññā.",
  "tika-s0305t11:19_9": "Byañjanaggahaṇeneva cettha ākāraniruttiniddesā gahitā evāti daṭṭhabbaṁ.",
  "tika-s0305t11:19_10": "Saṅkāsanāti atthassa ñāpanā bhāgaso.",
  "tika-s0305t11:19_11": "Tenāha “vibhattiyo”ti.",
  "tika-s0305t11:19_12": "Saṅkāsanaggahaṇeneva cettha pakāsanā vuttā hoti.",
  "tika-s0305t11:19_13": "Vibhattiyo hi atthavacaneneva vivaranti,",
  "tika-s0305t11:19_14": "tāhi kāraṇapaññattiyo vuttāyevāti,",
  "tika-s0305t11:19_15": "tāhipi atthapadāni gahitāneva honti.",
  "tika-s0305t11:19_16": "Ayamettha saṅkhepo,",
  "tika-s0305t11:19_17": "vitthāro pana visuddhimaggavaṇṇanāyaṁ nettiaṭṭhakathāyañca vuttanayena veditabbo.",
  "tika-s0305t11:19_18": "Sabbākārenāti sabhāgādivibhāvanākārena.",
  "tika-s0305t11:19_19": "Vaṇṇādīnanti tasmiṁ pana vitthāre pavattavaṇṇādīnaṁ.",
  "tika-s0305t11:19_20": "Tasmāti vaṇṇādīnaṁ antaabhāvato.",
  "tika-s0305t11:19_21": "Evamāhāti “aparimāṇā vaṇṇā byañjanā saṅkāsanā”ti evamāha.",
  "tika-s0305t11:20_0": "10. Tathasuttavaṇṇanā",
  "tika-s0305t11:21_0": "1090.Sabhāvāvijahanaṭṭhenāti attano dukkhasabhāvassa kadācipi apariccajanena tathasabhāvaṁ.",
  "tika-s0305t11:21_1": "Tenāha “dukkhañhi dukkhameva vutta”nti.",
  "tika-s0305t11:21_2": "Sabhāvassāti dukkhasabhāvassa.",
  "tika-s0305t11:21_3": "Amoghatāyāti avañjhatāya.",
  "tika-s0305t11:21_4": "Avitathanti na vitathaṁ.",
  "tika-s0305t11:21_5": "Tenāha “na hi dukkhaṁ adukkhaṁ nāma hotī”ti.",
  "tika-s0305t11:21_6": "Aññabhāvānupagamenāti samudayādisabhāvānupagamanena musā na hotīti añño aññathā na hotīti anaññathaṁ.",
  "tika-s0305t11:21_7": "Tenāha “na hī”tiādi.",
  "tika-s0305t11:22_0": "Dhammacakkappavattanavaggavaṇṇanā niṭṭhitā.",
  "tika-s0305t11:23_0": "3. Koṭigāmavaggo",
  "tika-s0305t11:24_0": "1. Koṭigāmasuttavaṇṇanā",
  "tika-s0305t11:25_0": "1091.Ananubodhāti paṭivedhassa anurūpabodhābhāvena. Appaṭivedhāti saccānaṁ paṭimukhaṁ vedhābhāvena.",
  "tika-s0305t11:26_0": "2. Dutiyakoṭigāmasuttavaṇṇanā",
  "tika-s0305t11:27_0": "1092.Phalasamādhiphalapaññānanti aggaphalasamādhiaggaphalapaññānaṁ.",
  "tika-s0305t11:28_0": "7. Tathasuttavaṇṇanā",
  "tika-s0305t11:29_0": "1097.Ariyānanti buddhānaṁ ariyānaṁ. Tenāha “na hī”tiādi.",
  "tika-s0305t11:30_0": "8. Lokasuttavaṇṇanā",
  "tika-s0305t11:31_0": "1098.Paṭividdhattā desitattā cāti iminā paṭivedhañāṇena desanāñāṇena ca pariggahitattā ariyasantakāni honti ariyassa bhagavato santakabhāvato.",
  "tika-s0305t11:32_0": "10. Gavampatisuttavaṇṇanā",
  "tika-s0305t11:33_0": "1100.Ekappaṭivedhoti ekeneva ñāṇena catunnaṁ ariyasaccānaṁ ekajjhaṁ paṭivedho.",
  "tika-s0305t11:34_0": "Koṭigāmavaggavaṇṇanā niṭṭhitā.",
  "tika-s0305t11:35_0": "4. Sīsapāvanavaggo",
  "tika-s0305t11:36_0": "3. Daṇḍasuttavaṇṇanā",
  "tika-s0305t11:37_0": "1101.Punappunaṁ vaṭṭasmiṁyeva nibbattanti adiṭṭhattā catunnaṁ ariyasaccānaṁ.",
  "tika-s0305t11:38_0": "5. Sattisatasuttavaṇṇanā",
  "tika-s0305t11:39_0": "1105.Bhaveyyaceti dukkhadomanassāni ajjhupekkhitvā sahitehi tehi saccābhisamayo bhaveyyāti evaṁ parikappanā na kātabbāti.",
  "tika-s0305t11:40_0": "9. Indakhīlasuttavaṇṇanā",
  "tika-s0305t11:41_0": "1109.Ajjhāsayanti sassatādibhedaṁ ajjhāsayaṁ.",
  "tika-s0305t11:41_1": "So hi “idameva saccaṁ moghamañña”nti gāhassa mukhabhūtattā mukhanti adhippeto.",
  "tika-s0305t11:41_2": "Tañca apare adiṭṭhasaccā olokenti,",
  "tika-s0305t11:41_3": "diṭṭhasaccā pana neva olokenti.",
  "tika-s0305t11:42_0": "10. Vādatthikasuttavaṇṇanā",
  "tika-s0305t11:43_0": "1110.Kukkuko pamāṇamajjhimassa purisassa hatthoti attho. Kukkūti tasseva nāmaṁ.",
  "tika-s0305t11:44_0": "Sīsapāvanavaggavaṇṇanā niṭṭhitā.",
  "tika-s0305t11:45_0": "5. Papātavaggo",
  "tika-s0305t11:46_0": "1. Lokacintāsuttavaṇṇanā",
  "tika-s0305t11:47_0": "1111.Lokacintanti lokasannivesapaṭisaṁyuttavīmaṁsāva.",
  "tika-s0305t11:47_1": "“Lokacitta”ntipi pāṭho,",
  "tika-s0305t11:47_2": "taṁtaṁlokapariyāpannaṁ cittanti attho.",
  "tika-s0305t11:47_3": "Nāḷikerādayoti ādi-saddena avuttānaṁ osadhitiṇavanappatiādīnaṁ saṅgaho.",
  "tika-s0305t11:47_4": "Evarūpanti edisaṁ aññampi taṁtaṁlokacittaṁ.",
  "tika-s0305t11:48_0": "Vigatacittoti attatthaparatthato apagatavitakko addasa evaṁ adhiṭṭhahiṁsūti sambandho.",
  "tika-s0305t11:48_1": "Sambarimāyanti sambarena asurindena uppāditaṁ asuramāyaṁ,",
  "tika-s0305t11:48_2": "yaṁ “indajāla”ntipi vuccati indassa mohanatthaṁ uppāditattā.",
  "tika-s0305t11:48_3": "Samparivattetvāti paridhāvetvā.",
  "tika-s0305t11:48_4": "Yathā neti ne asure yathā so puriso passati,",
  "tika-s0305t11:48_5": "evaṁ adhiṭṭhahiṁsu.",
  "tika-s0305t11:48_6": "Kasmā panete evaṁ adhiṭṭhahiṁsūti?",
  "tika-s0305t11:48_7": "Taṁ purisaṁ tattha tathānisinnaṁ disvā “ayañca devo”ti āsaṅkantā tathā adhiṭṭhahitvā bhisamuḷālachiddehi pavisitvā attano asurabhavanaṁ gatā.",
  "tika-s0305t11:48_8": "Tenāha bhagavā –",
  "tika-s0305t11:48_9": "“devānaṁyeva mohayamānā”ti.",
  "tika-s0305t11:49_0": "2-3. Papātasuttādivaṇṇanā",
  "tika-s0305t11:50_0": "1112-3.Mariyādapāsāṇoti gijjhakūṭapabbatassa mariyādapākārasadiso mahanto pāsāṇo.",
  "tika-s0305t11:50_1": "Aniṭṭharūpanti ettha rūpa-saddo sabhāvattho “piyarūpe sātarūpe”tiādīsu viyāti āha –",
  "tika-s0305t11:50_2": "“aniṭṭhasabhāva”nti.",
  "tika-s0305t11:51_0": "5. Vālasuttavaṇṇanā",
  "tika-s0305t11:52_0": "1115.Upāsananti ācariyaupāsanaṁ,",
  "tika-s0305t11:52_1": "ācariyaṁ antevāsinā vā divase divase sikkhanavasena upāsitabbato upāsananti laddhanāmaṁ kaṇḍakhipanasippaṁ.",
  "tika-s0305t11:52_2": "Kaṇḍaṁ atikkamanteti saraṁ khipante.",
  "tika-s0305t11:52_3": "Poṅkhānupoṅkhanti poṅkhasaddatthaṁ pākaṭaṁ katvā dassetuṁ “ekaṁ kaṇḍaṁ khipitvā”tiādi vuttaṁ.",
  "tika-s0305t11:52_4": "Aparaṁ anupoṅkhanti ettha aparanti tatiyakaṇḍaṁ.",
  "tika-s0305t11:52_5": "Anupoṅkhaṁ nāma idanti dassetuṁ “anupoṅkhaṁ nāma dutiyassa poṅkha”nti vuttaṁ.",
  "tika-s0305t11:52_6": "Tañhi tatiyena sarena vijjhīyati.",
  "tika-s0305t11:52_7": "Puna aparaṁ tassa poṅkhanti idaṁ pana aparāparaṁ avirajjhanaṁ dassetuṁ vuttaṁ.",
  "tika-s0305t11:52_8": "Durabhisambhavataranti abhibhavituṁ asakkuṇeyyataraṁ.",
  "tika-s0305t11:52_9": "Vālanti kesaṁ.",
  "tika-s0305t11:52_10": "Sattadhā bhinditvāti sattakkhattuṁ viphāletvā.",
  "tika-s0305t11:52_11": "Tassa ekaṁ bhedanti tassa kesassa ekaṁ aṁsusaṅkhātaṁ bhedaṁ gahetvā.",
  "tika-s0305t11:52_12": "Vātiṅgaṇamajjhe bandhitvāti vātiṅgaṇaphalassa majjhaṭṭhāne bandhitvā.",
  "tika-s0305t11:52_13": "Aparaṁ bhedanti aparaṁ kesassa aṁsusaṅkhātaṁ bhedaṁ.",
  "tika-s0305t11:52_14": "Aggakoṭiyaṁ bandhitvāti yathā tassa vālabhedassa ūkāmattaṁ likhāmattaṁ vā kaṇḍassa aggakoṭiṁ adhikaṁ hutvā tiṭṭhati,",
  "tika-s0305t11:52_15": "evaṁ bandhitvā.",
  "tika-s0305t11:52_16": "Usabhamatteti vīsatiyaṭṭhimatte ṭhāne ṭhito.",
  "tika-s0305t11:52_17": "Kaṇḍabaddhāya koṭiyāti kaṇḍabaddhāya vālassa koṭiyā vātiṅgaṇabandhanavālassa koṭiṁ paṭivijjheyya.",
  "tika-s0305t11:53_0": "8. Dutiyachiggaḷayugasuttavaṇṇanā",
  "tika-s0305t11:54_0": "1118.Adhiccuppattikanti yadicchāvasena uppajjanakaṁ.",
  "tika-s0305t11:54_1": "Chiggaḷenāti chiggaḷapadesena.",
  "tika-s0305t11:54_2": "Chiggaḷuparīti heṭṭhimayugassa chiggaḷapadesassa upari.",
  "tika-s0305t11:54_3": "Āruḷhassa chiggaḷenāti ubhinnampi chiddena.",
  "tika-s0305t11:54_4": "Gīvappavesanaṁ viyāti catunnaṁ yugānaṁ chiddapadeseneva uparūpari ṭhitānaṁ chiddantarena kāṇakacchapassa gīvappavesanaṁ adhiccatarasambhavaṁ.",
  "tika-s0305t11:54_5": "Tatopi adhiccatarasambhavo manussattalābho,",
  "tika-s0305t11:54_6": "tato adhiccatamasambhavo ariyamaggapaṭilābhoti dassento āha “catusaccapaṭivedho ativiya adhiccatarasambhavo”ti.",
  "tika-s0305t11:55_0": "Papātavaggavaṇṇanā niṭṭhitā.",
  "tika-s0305t11:56_0": "6. Abhisamayavaggavaṇṇanā",
  "tika-s0305t11:57_0": "1121.Abhisamayasaṁyuttevitthāritova, tasmā tattha vuttanayeneva tassa attho veditabbo.",
  "tika-s0305t11:58_0": "7. Paṭhamaāmakadhaññapeyyālavaggo",
  "tika-s0305t11:59_0": "3. Paññāsuttavaṇṇanā",
  "tika-s0305t11:60_0": "1133. Lokiyampi visuddhatthena “ariya”nti vattabbataṁ labhatīti “lokiyalokuttarenā”ti vuttaṁ.",
  "tika-s0305t11:61_0": "4. Surāmerayasuttavaṇṇanā",
  "tika-s0305t11:62_0": "1134.Piṭṭhasurāti piṭṭhena kātabbasurā,",
  "tika-s0305t11:62_1": "tathā odanasurā pūvasurā,",
  "tika-s0305t11:62_2": "majjarasādibhūte kiṇṇe pakkhipitvā kattabbā surā kiṇṇapakkhittasurā.",
  "tika-s0305t11:62_3": "Sambhārasaṁyuttāti mūlabhesajjasambhārehi saṁyuttā.",
  "tika-s0305t11:62_4": "Pupphāsavoti nāḷikerapupphādito assavanakaāsavo.",
  "tika-s0305t11:62_5": "Muddikaphalādito assavanakaāsavo phalāsavo.",
  "tika-s0305t11:62_6": "Itītiādiattho.",
  "tika-s0305t11:62_7": "Tena madhvāsavaguḷāsavasambhārasaṁyutte saṅgaṇhāti.",
  "tika-s0305t11:62_8": "Surāsavavinimuttanti yathāvuttasurāsavavinimuttaṁ.",
  "tika-s0305t11:63_0": "10. Pacāyikasuttavaṇṇanā",
  "tika-s0305t11:64_0": "1140.Nīcavuttinoti kule jeṭṭhānaṁ mahāpitucūḷapitujeṭṭhabhātikādīnaṁ abhivādanapaccuṭṭhānaañjalikammasāmīcikammādivasena nīcavuttino.",
  "tika-s0305t11:65_0": "8. Dutiyaāmakadhaññapeyyālavaggo",
  "tika-s0305t11:66_0": "8. Bījagāmasuttavaṇṇanā",
  "tika-s0305t11:67_0": "1148.",
  "tika-s0305t11:67_1": "“Mūlabīja”ntiādīsu mūlameva bījanti mūlabījaṁ,",
  "tika-s0305t11:67_2": "mūlabījaṁ etassātipi mūlabījaṁ.",
  "tika-s0305t11:67_3": "Tattha purimena bījagāmo vutto “bījānaṁ samūho”ti katvā,",
  "tika-s0305t11:67_4": "dutiyena bhūtagāmo.",
  "tika-s0305t11:67_5": "Duvidhopeso sāmaññaniddesena,",
  "tika-s0305t11:67_6": "“mūlabījañca mūlabījañca mūlabīja”nti ekasesanayena vā bījattho veditabbo.",
  "tika-s0305t11:67_7": "Esa nayo sesesupi.",
  "tika-s0305t11:67_8": "Phaḷubījanti pabbabījaṁ.",
  "tika-s0305t11:67_9": "Bāhirapaccayantarasamavāye sadisaphaluppattiyā visesakāraṇabhāvato viruhanasamatthe sāraphale niruḷho bīja-saddo.",
  "tika-s0305t11:67_10": "Tadatthasiddhiyā mūlādīsupi kesuci pavattatīti tato nivattanatthaṁ ekena bīja-saddena visesetvā vuttaṁ “bījabīja”nti “rūparūpaṁ,",
  "tika-s0305t11:67_11": "dukkhadukkha”nti ca yathā.",
  "tika-s0305t11:67_12": "Nīlatiṇarukkhādikassāti allatiṇassa ceva allarukkhādikassa ca.",
  "tika-s0305t11:67_13": "Ādi-saddena osadhigacchalatādīnaṁ gahaṇaṁ.",
  "tika-s0305t11:68_0": "9. Vikālabhojanasuttavaṇṇanā",
  "tika-s0305t11:69_0": "1149.",
  "tika-s0305t11:69_1": "Aruṇuggamanato paṭṭhāya yāva majjhanhiko,",
  "tika-s0305t11:69_2": "ayaṁ buddhādiariyānaṁ āciṇṇasamāciṇṇo bhojanassa kālo,",
  "tika-s0305t11:69_3": "tadañño vikāloti āha –",
  "tika-s0305t11:69_4": "“vikālabhojanāti kālātikkantabhojanā”ti.",
  "tika-s0305t11:70_0": "10. Gandhavilepanasuttavaṇṇanā",
  "tika-s0305t11:71_0": "1150.Yaṁ kiñci pupphanti ganthimaṁ aganthimaṁ vā yaṁ kiñci pupphajātaṁ,",
  "tika-s0305t11:71_1": "tathā pisitādibhedaṁ yaṁ kiñci gandhajātaṁ.",
  "tika-s0305t11:72_0": "9. Tatiyaāmakadhaññapeyyālavaggo",
  "tika-s0305t11:73_0": "1. Naccagītasuttavaṇṇanā",
  "tika-s0305t11:74_0": "1151.",
  "tika-s0305t11:74_1": "Saṅkhepato “sabbapāpassa akaraṇa”ntiādinayappavattaṁ (dī.ni. 2.90; dha.pa.",
  "tika-s0305t11:74_2": "183) bhagavato sāsanaṁ accantachandarāgapavattito naccādīnaṁ dassanaṁ na anulometīti āha “sāsanassa ananulomattā”ti.",
  "tika-s0305t11:74_3": "Attanā parehi ca payojiyamānaṁ payojāpiyamānañca eteneva nacca-saddena gahitaṁ,",
  "tika-s0305t11:74_4": "tathā gītavāditasaddehi cāti āha –",
  "tika-s0305t11:74_5": "“naccananaccāpanādivasenā”ti.",
  "tika-s0305t11:74_6": "Ādi-saddena gāyana-gāyāpana-vādana-vādāpanādīni saṅgaṇhāti.",
  "tika-s0305t11:74_7": "Dassanena cettha savanampi saṅgahitaṁ virūpekasesanayena.",
  "tika-s0305t11:74_8": "Yathāsakaṁ visayassa ālocanasabhāvatāya vā pañcannaṁ viññāṇānaṁ savanakiriyāyapi dassanasaṅkhepasabbhāvato “dassanā”icceva vuttaṁ.",
  "tika-s0305t11:74_9": "Avisūkabhūtassa gītassa savanaṁ kadāci vaṭṭatīti āha –",
  "tika-s0305t11:74_10": "“visūkabhūtā dassanā cā”ti.",
  "tika-s0305t11:74_11": "Tathā hi vuttaṁ paramatthajotikāya khuddakaaṭṭhakathāya –",
  "tika-s0305t11:74_12": "“dhammūpasaṁhitaṁ gītaṁ vaṭṭati,",
  "tika-s0305t11:74_13": "gītūpasaṁhito dhammo na vaṭṭatī”ti.",
  "tika-s0305t11:75_0": "2. Uccāsayanasuttavaṇṇanā",
  "tika-s0305t11:76_0": "1152.Uccāti ucca-saddena samānatthaṁ ekaṁ saddantaraṁ.",
  "tika-s0305t11:76_1": "Seti etthāti sayanaṁ,",
  "tika-s0305t11:76_2": "uccāsayanaṁ mahāsayanañca samaṇasārupparahitaṁ paṭikkhittanti āha –",
  "tika-s0305t11:76_3": "“pamāṇātikkantaṁ akappiyattharaṇa”nti.",
  "tika-s0305t11:76_4": "Āsandādiāsanañcettha sayaneneva saṅgahitaṁ.",
  "tika-s0305t11:76_5": "Yasmā pana ādhāre paṭikkhitte tadādhārakiriyā paṭikkhittāva hoti,",
  "tika-s0305t11:76_6": "tasmā “uccāsayanamahāsayanā”icceva vuttaṁ.",
  "tika-s0305t11:76_7": "Atthato pana tadupabhogabhūtanisajjānipajjanehi virati dassitāti daṭṭhabbaṁ.",
  "tika-s0305t11:76_8": "Atha vā uccāsayanamahāsayanañca uccāsayanamahāsayanañcāti uccāsayanamahāsayananti etasmiṁ atthe ekasesanayena ayaṁ niddeso kato yathā –",
  "tika-s0305t11:76_9": "“nāmarūpapaccayā saḷāyatana”nti.",
  "tika-s0305t11:76_10": "Āsanakiriyāpubbakattā vā sayanakiriyāya sayanaggahaṇeneva āsanampi gahitanti daṭṭhabbaṁ.",
  "tika-s0305t11:77_0": "3. Jātarūpasuttavaṇṇanā",
  "tika-s0305t11:78_0": "1153.",
  "tika-s0305t11:78_1": "Aññepi uggahāpane upanikkhittasādiyane ca paṭiggahaṇattho labbhatīti āha –",
  "tika-s0305t11:78_2": "“na uggaṇhāpenti,",
  "tika-s0305t11:78_3": "na upanikkhittaṁ sādiyantī”ti.",
  "tika-s0305t11:78_4": "Atha vā tividhaṁ paṭiggahaṇaṁ kāyena vācāya manasāti.",
  "tika-s0305t11:78_5": "Tattha kāyena paṭiggahaṇaṁ uggahaṇaṁ,",
  "tika-s0305t11:78_6": "vācāya paṭiggahaṇaṁ uggahāpaṇaṁ,",
  "tika-s0305t11:78_7": "manasā paṭiggahaṇaṁ sādiyanaṁ.",
  "tika-s0305t11:78_8": "Tividhampi paṭiggahaṇaṁ sāmaññaniddesena,",
  "tika-s0305t11:78_9": "ekasesanayena vā gahetvā “paṭiggahaṇā”ti vuttanti āha –",
  "tika-s0305t11:78_10": "“neva naṁ uggaṇhantī”tiādi.",
  "tika-s0305t11:78_11": "Esa nayo “āmakadhaññapaṭiggahaṇā”tiādīsupi.",
  "tika-s0305t11:79_0": "4. Āmakadhaññasuttavaṇṇanā",
  "tika-s0305t11:80_0": "1154. Nīvārādiupadhaññassa sāliādimūladhaññantogadhattā vuttaṁ “sattavidhassā”ti.",
  "tika-s0305t11:81_0": "5. Āmakamaṁsasuttavaṇṇanā",
  "tika-s0305t11:82_0": "1155.",
  "tika-s0305t11:82_1": "“Anujānāmi,",
  "tika-s0305t11:82_2": "bhikkhave,",
  "tika-s0305t11:82_3": "pañca vasāni bhesajjāni –",
  "tika-s0305t11:82_4": "acchavasaṁ,",
  "tika-s0305t11:82_5": "macchavasaṁ,",
  "tika-s0305t11:82_6": "susukāvasaṁ,",
  "tika-s0305t11:82_7": "sūkaravasaṁ,",
  "tika-s0305t11:82_8": "gadrabhavasa”nti vuttattā idaṁ uddissa anuññātaṁ nāma.",
  "tika-s0305t11:82_9": "Tassa pana “kāle paṭiggahita”nti vuttattā paṭiggahaṇaṁ vaṭṭatīti āha –",
  "tika-s0305t11:82_10": "“aññatra uddissa anuññātā”ti.",
  "tika-s0305t11:82_11": "Vinayavasena upaparikkhitabbo,",
  "tika-s0305t11:82_12": "tasmā samantapāsādikāya vinayaṭṭhakathāya vuttanayenettha vinicchayo veditabbo.",
  "tika-s0305t11:83_0": "10. Catutthaāmakadhaññapeyyālavaggo",
  "tika-s0305t11:84_0": "2-3. Kayavikkayasuttādivaṇṇanā",
  "tika-s0305t11:85_0": "1162-63.",
  "tika-s0305t11:85_1": "Kassaci bhaṇḍassa gahaṇaṁ kayo,",
  "tika-s0305t11:85_2": "dānaṁ vikkayo.",
  "tika-s0305t11:85_3": "Tattha tatthāti gāmantare santike ca gamanaṁ dūtakammanti vuccatīti yojanā.",
  "tika-s0305t11:85_4": "Pahiṇagamanaṁ khuddakagamanaṁ.",
  "tika-s0305t11:86_0": "4. Tulākūṭasuttavaṇṇanā",
  "tika-s0305t11:87_0": "1164.Rūpakūṭaṁ sarūpena sadisena chalavohāro.",
  "tika-s0305t11:87_1": "Aṅgakūṭaṁ attano hatthādinā aṅgānaṁ chalakaraṇaṁ.",
  "tika-s0305t11:87_2": "Gahaṇakūṭaṁ mānesu gahaṇavasena.",
  "tika-s0305t11:87_3": "Paṭicchannakūṭaṁ ayacuṇṇādinā paṭicchannena chalakaraṇaṁ.",
  "tika-s0305t11:87_4": "Mahatiyā tulāya.",
  "tika-s0305t11:87_5": "Pacchābhāgeti tulāya pacchimabhāge.",
  "tika-s0305t11:87_6": "Hatthenāti hatthapadesena.",
  "tika-s0305t11:87_7": "Akkamatīti uṭṭhātuṁ adento gaṇhāti.",
  "tika-s0305t11:87_8": "Dadanto pubbabhāgeti paresaṁ dadanto pubbabhāge hatthena tulaṁ akkamati.",
  "tika-s0305t11:87_9": "Tanti ayacuṇṇaṁ.",
  "tika-s0305t11:88_0": "Lohapātiyoti tambalohapātiyo.",
  "tika-s0305t11:88_1": "Suvaṇṇavaṇṇā karontīti asanikhādasuvaṇṇakanakalimpitā suvaṇṇavaṇṇā karonti.",
  "tika-s0305t11:88_2": "Mānabhājanassa hadayabhūtassa abbhantarassa bhinnaṁ hadayabhedo.",
  "tika-s0305t11:88_3": "Nimiyamānassa tilataṇḍulādikassa sikhāya aggakoṭiyā bhinnaṁ sikhābhedo.",
  "tika-s0305t11:88_4": "Khettādīnaṁ minanarajjuyā aññathākaraṇaṁ rajjubhedo.",
  "tika-s0305t11:88_5": "Rajjugahaṇeneva cettha daṇḍakassa gahaṇaṁ katamevāti daṭṭhabbaṁ.",
  "tika-s0305t11:89_0": "6-11. Chedanasuttādivaṇṇanā",
  "tika-s0305t11:90_0": "1166-71.Vadhoti muṭṭhippahārakasātāḷanādīhi hiṁsanaṁ,",
  "tika-s0305t11:90_1": "viheṭhananti attho.",
  "tika-s0305t11:90_2": "Viheṭhanatthopi hi vadha-saddo dissati “atthānaṁ vadhitvā vadhitvā rodeyyā”tiādīsu.",
  "tika-s0305t11:90_3": "Aṭṭhakathāyaṁ pana “māraṇa”nti vuttaṁ,",
  "tika-s0305t11:90_4": "taṁ pana pothanaṁ sandhāyāti sakkā viññātuṁ māraṇasaddassa vihiṁsanepi dissanato.",
  "tika-s0305t11:90_5": "Sesaṁ suviññeyyameva.",
  "tika-s0305t11:91_0": "Āmakadhaññapeyyālavaggavaṇṇanā niṭṭhitā.",
  "tika-s0305t11:92_0": "Sāratthappakāsiniyā saṁyuttanikāya-aṭṭhakathāya",
  "tika-s0305t11:93_0": "Mahāvaggavaṇṇanāya līnatthappakāsanā niṭṭhitā.",
  "tika-s0305t11:94_0": "Nigamanakathāvaṇṇanā",
  "tika-s0305t11:95_0": "Sakalarūpārūpasammasane saṇhasukhumavisayañāṇatāya vipassanācāranipuṇabuddhīnaṁ susaṁyatakāyavacīsamācāratāya",
  "tika-s0305t11:95_1": "samathavipassanāsu sammadeva yatanato ca yatīnaṁ bhikkhūnaṁ khandhāyatanadhātusaccindriyapaṭiccasamuppādabhede",
  "tika-s0305t11:95_2": "paramatthadhamme nānānayehi ñāṇavibhāgassa sannissayena bahukārassa saṁyuttāgamavarassa atthasaṁvaṇṇanaṁ",
  "tika-s0305t11:95_3": "kātuṁ sāratthappakāsanato eva nipuṇā yā mayā aṭṭhakathā āraddhāti sambandho.",
  "tika-s0305t11:95_4": "Savisesaṁ paññāvahaguṇattā eva hissa ganthārambhe āditopi “paññāpabhedajananassā”ti vuttaṁ.",
  "tika-s0305t11:95_5": "Mahāaṭṭhakathāya sāranti saṁyuttamahāaṭṭhakathāya sāraṁ.",
  "tika-s0305t11:95_6": "Ekūnasaṭṭhimattoti thokaṁ ūnabhāvato matta-saddaggahaṇaṁ.",
  "tika-s0305t11:96_0": "Mūlaṭṭhakathāya sāranti pubbe vuttasaṁyuttamahāaṭṭhakathāya sārameva puna nigamanavasena vuttanti.",
  "tika-s0305t11:96_1": "Atha vā mūlaṭṭhakathāya sāranti porāṇaṭṭhakathāsu atthasāraṁ.",
  "tika-s0305t11:96_2": "Tena etaṁ dasseti “saṁyuttamahāaṭṭhakathāya atthasāraṁ ādāya imaṁ sāratthappakāsiniṁ karontena sesamahānikāyānampi",
  "tika-s0305t11:96_3": "mūlaṭṭhakathāsu idha viyogakkhamaṁ atthasāraṁ ādāya akāsi”nti.",
  "tika-s0305t11:96_4": "“Mahāvihārādhivāsīna”nti ca idaṁ purimapacchimapadehi saddhiṁ sambandhitabbaṁ “mahāvihārādhivāsīnaṁ samayaṁ",
  "tika-s0305t11:96_5": "pakāsayantiṁ mahāvihārādhivāsīnaṁ mūlaṭṭhakathāya sāraṁ ādāyā”ti ca.",
  "tika-s0305t11:96_6": "Tena puññena.",
  "tika-s0305t11:96_7": "Hotu sabbo sukhī lokoti kāmāvacarādivibhāgo sabbo sattaloko yathārahaṁ bodhittayādhigamavasena sampayuttena",
  "tika-s0305t11:96_8": "nibbānasukhena sukhito hotūti sadevakassa lokassa accantaṁ sukhādhigamāya attano puññaṁ pariṇāmeti.",
  "tika-s0305t11:97_0": "Ettāvatā sāratthappakāsiniyā",
  "tika-s0305t11:98_0": "Saṁyuttanikāya-aṭṭhakathāya līnatthappakāsanā niṭṭhitā.",
  "tika-s0305t11:99_0": "Saṁyuttaṭīkā samattā."
}