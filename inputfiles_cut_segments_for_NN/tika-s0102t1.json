{
  "tika-s0102t1:0_0": "2. Mahānidānasuttavaṇṇanā",
  "tika-s0102t1:1_0": "Nidānavaṇṇanā",
  "tika-s0102t1:2_0": "95.Janapadinoti janapadavanto,",
  "tika-s0102t1:2_1": "janapadassa vā issarasāmino rājakumārā gottavasena kurū nāma.",
  "tika-s0102t1:2_2": "Tesaṁ nivāso yadi eko janapado,",
  "tika-s0102t1:2_3": "kathaṁ bahuvacananti āha ‘‘ruḷhisaddenā’’ti.",
  "tika-s0102t1:2_4": "Akkharacintakā hi īdisesu ṭhānesu yutte viya īdisaliṅgavacanāni icchanti.",
  "tika-s0102t1:2_5": "Ayamettha ruḷhi yathā aññatthāpi ‘‘aṅgesu viharati, mallesu viharatī’’ti ca.",
  "tika-s0102t1:2_6": "Tabbisesanepi janapadasadde jātisadde ekavacanameva.",
  "tika-s0102t1:2_7": "Aṭṭhakathācariyā panāti pana-saddo visesatthajotano,",
  "tika-s0102t1:2_8": "tena ‘‘puthuatthavisayatāya evetaṁ puthuvacana’’nti ‘‘bahuke panā’’tiādinā vakkhamānaṁ visesaṁ joteti.",
  "tika-s0102t1:2_9": "Sutvāti mandhātumahārājassa ānubhāvadassanānusārena paramparānugataṁ kathaṁ sutvā.",
  "tika-s0102t1:2_10": "Anusaṁyāyantenāti anuvicarantena.",
  "tika-s0102t1:2_11": "Etesaṁ ṭhānanti candimasūriyamukhena cātumahārājikabhavanamāha.",
  "tika-s0102t1:2_12": "Tenāha ‘‘tattha agamāsī’’tiādi. Soti mandhātumahārājā. Tanti cātumahārājikarajjaṁ. Gahetvāti sampaṭicchitvā.",
  "tika-s0102t1:2_13": "Puna pucchi pariṇāyakaratanaṁ.",
  "tika-s0102t1:3_0": "Dovārikabhūmiyaṁ tiṭṭhanti sudhammāya devasabhāya,",
  "tika-s0102t1:3_1": "devapurassa ca catūsu dvāresu ārakkhāya adhigatattā.",
  "tika-s0102t1:3_2": "‘‘Dibbarukkhasahassapaṭimaṇḍita’’nti idaṁ ‘‘cittalatāvana’’ntiādīsupi yojetabbaṁ.",
  "tika-s0102t1:4_0": "Pathaviyaṁ patiṭṭhāsīti bhassitvā pathaviyā āsannaṭṭhāne aṭṭhāsi.",
  "tika-s0102t1:4_1": "Na hi cakkaratanaṁ bhūmiyaṁ patati,",
  "tika-s0102t1:4_2": "tathāṭhitañca nacirasseva antaradhāyi tenattabhāvena cakkavattiissariyassa abhāvato.",
  "tika-s0102t1:4_3": "‘‘Cirataraṁ kālaṁ ṭhatvā’’ti apare.",
  "tika-s0102t1:4_4": "Rājā ekakova agamāsi attano ānubhāvena.",
  "tika-s0102t1:4_5": "Manussabhāvoti manussagandhasarīranissandādimanussabhāvo.",
  "tika-s0102t1:4_6": "Pāturahosīti devaloke pavattivipākadāyino aparāpariyāya vedanīyassa kammassa katokāsattā sabbadā soḷasavassuddesikatā mālāmilāyanādi dibbabhāvo pāturahosi.",
  "tika-s0102t1:4_7": "Tadā manussānaṁ asaṅkheyyāyukatāya sakkarajjaṁ kāretvā.",
  "tika-s0102t1:4_8": "‘‘Kiṁ me iminā upaddharajjenā’’ti atricchatāya atittova.",
  "tika-s0102t1:4_9": "Manussaloke utuno kakkhaḷatāya vātātapena phuṭṭhagatto kālamakāsi.",
  "tika-s0102t1:5_0": "Avayavesu siddho viseso samudāyassa visesako hotīti ekampi raṭṭhaṁ bahuvacanena vohariyati.",
  "tika-s0102t1:6_0": "Da-kārena atthaṁ vaṇṇayanti niruttinayena.",
  "tika-s0102t1:6_1": "Kammāsoti kammāsapādo vuccati uttarapadalopena yathā ‘‘rūpabhavo rūpa’’nti.",
  "tika-s0102t1:6_2": "Kathaṁ pana so ‘‘kammāsapādo’’ti vuccatīti āha ‘‘tassa kirā’’tiādi.",
  "tika-s0102t1:6_3": "Damitoti ettha kīdisaṁ damanaṁ adhippetanti āha ‘‘porisādabhāvato paṭisedhito’’ti.",
  "tika-s0102t1:6_4": "‘‘Ime pana therāti majjhimabhāṇakā’’ti keci.",
  "tika-s0102t1:6_5": "Apare pana ‘‘aṭṭhakathācariyā’’ti, ‘‘dīghabhāṇakā’’ti vadanti.",
  "tika-s0102t1:6_6": "Ubhayathāpi cūḷakammāsadammaṁ sandhāya tathā vadanti.",
  "tika-s0102t1:6_7": "Yakkhiniputto hi kammāsapādo alīnasattukumārakāle (cariyā.",
  "tika-s0102t1:6_8": "2.75) bodhisattena tattha damito. Sutasomakāle (jā.",
  "tika-s0102t1:6_9": "2.21.371) pana bārāṇasirājā porisādabhāvapaṭisedhanena yattha damito, taṁ mahākammāsadammaṁ nāma.",
  "tika-s0102t1:6_10": "‘‘Putto’’ti vatvā ‘‘atrajo’’ti vacanaṁ orasaputtabhāvadassanatthaṁ.",
  "tika-s0102t1:7_0": "Yehi āvasitappadeso ‘‘kururaṭṭha’’nti nāmaṁ labhi,",
  "tika-s0102t1:7_1": "te uttarakuruto āgatamanussā tattha rakkhitaniyāmeneva pañca sīlāni rakkhiṁsu.",
  "tika-s0102t1:7_2": "Tesaṁ diṭṭhānugatiyā pacchimajanatāti so desadhammavasena avicchedato pavattamāno kuruvattadhammoti paññāyittha.",
  "tika-s0102t1:7_3": "Ayañca attho kurudhammajātakena dīpetabbo.",
  "tika-s0102t1:7_4": "So aparabhāge paṭhamaṁ yattha saṁkiliṭṭho jāto,",
  "tika-s0102t1:7_5": "taṁ dassetuṁ ‘‘kururaṭṭhavāsīna’’ntiādi vuttaṁ.",
  "tika-s0102t1:7_6": "Yattha bhagavato vasanokāsabhūto koci vihāro na hoti,",
  "tika-s0102t1:7_7": "tattha kevalaṁ gocaragāmakittanaṁ nidānakathāya pakati yathā taṁ sakkesu viharati devadahaṁ nāma sakyānaṁ nigamoti imamatthaṁ dassento ‘‘avasanokāsato’’tiādimāha.",
  "tika-s0102t1:8_0": "‘‘Āyasmā’’ti vā ‘‘devānaṁ piyā’’ti vā ‘‘tatra bhava’’nti vā piyasamudāhāro esoti āha ‘‘āyasmāti piyavacanameta’’nti.",
  "tika-s0102t1:8_1": "Tayidaṁ piyavacanaṁ garugāravavasena vuccatīti āha ‘‘gāravavacanameta’’nti.",
  "tika-s0102t1:9_0": "Atidūraaccāsannavajjanena nātidūranāccāsannaṁ nāma gahitaṁ,",
  "tika-s0102t1:9_1": "taṁ pana avakaṁsato ubhinnaṁ pasāritahatthānaṁ saṅghaṭṭanena veditabbaṁ.",
  "tika-s0102t1:9_2": "Cakkhunā cakkhuṁ āhacca daṭṭhabbaṁ hoti,",
  "tika-s0102t1:9_3": "tenāpi agāravameva kataṁ hoti.",
  "tika-s0102t1:9_4": "Gīvaṁ parivattetvāti parivattanavasena gīvaṁ pasāretvā.",
  "tika-s0102t1:10_0": "Kulasaṅgahatthāyāti kulānuddayatāvasena kulānaṁ anuggaṇhanatthāya sahassabhaṇḍikaṁ nikkhipanto viya bhikkhapaṭiggaṇhanena tesaṁ mahato puññābhisandassa jananena.",
  "tika-s0102t1:10_1": "Paṭisammajjitvāti antevāsikehi sammajjanaṭṭhānaṁ sakkaccakāritāya puna sammajjitvā.",
  "tika-s0102t1:10_2": "Tikkhattunti ‘‘ādito paṭṭhāya anta’’ntiādinā vuttacaturākārūpasañhite tayo vāre,",
  "tika-s0102t1:10_3": "tenassa dvādasakkhattuṁ sammasitabhāvamāha.",
  "tika-s0102t1:11_0": "Amhākaṁ bhagavato gambhīrabhāveneva kathitattā sesabuddhehipi evameva kathitoti dhammanvaye ṭhatvā vuttaṁ ‘‘sabbabuddhehi…pe… kathito’’ti. Sālindanti saparibhaṇḍaṁ.",
  "tika-s0102t1:11_1": "‘‘Sineruṁ ukkhipantoviyā’’ti iminā tādisāya desanāya sudukkarabhāvamāha.",
  "tika-s0102t1:11_2": "Suttameva ‘‘suttantakatha’’nti āha dhammakkhandhabhāvato.",
  "tika-s0102t1:11_3": "Yathā vinayapaṇṇattibhūmantarasamayantarānaṁ vijānanaṁ anaññasādhāraṇaṁ sabbaññutañāṇasseva visayo,",
  "tika-s0102t1:11_4": "evaṁ antadvayavinimuttassa kārakavedakarahitassa paccayākārassa vibhajanaṁ pīti dassetuṁ ‘‘buddhānañhī’’tiādi āraddhaṁ. Tattha ṭhānānīti kāraṇāni.",
  "tika-s0102t1:11_5": "Gajjitaṁ mahantaṁ hotīti taṁ desetabbasseva anekavidhatāya,",
  "tika-s0102t1:11_6": "duviññeyyatāya ca nānānayehi pavattamānaṁ desanāgajjitaṁ mahantaṁ vipulaṁ, bahubhedañca hoti.",
  "tika-s0102t1:11_7": "Ñāṇaṁ anupavisatīti tato eva desanāñāṇaṁ desetabbadhamme vibhāgaso kurumānaṁ anu anu pavisati,",
  "tika-s0102t1:11_8": "tena anupavissa ṭhitaṁ viya hotīti attho.",
  "tika-s0102t1:11_9": "Buddhañāṇassa mahantabhāvo paññāyatīti evaṁvidhassa nāma dhammassa desakaṁ,",
  "tika-s0102t1:11_10": "paṭivedhakañcāti buddhānaṁ desanāñāṇassa,",
  "tika-s0102t1:11_11": "paṭivedhañāṇassa ca uḷārabhāvo pākaṭo hoti.",
  "tika-s0102t1:11_12": "Ettha ca kiñcāpi ‘‘sabbaṁ vacīkammaṁ buddhassa bhagavato ñāṇapubbaṅgamaṁ ñāṇānuparivatta’’nti (mahāni. 69, 169; cūḷani. 85; paṭi. ma. 3.5; netti.",
  "tika-s0102t1:11_13": "14) vacanato sabbāpi bhagavato desanā ñāṇarahitā natthi,",
  "tika-s0102t1:11_14": "sīhasamānavuttitāya sabbattha samānappavatti.",
  "tika-s0102t1:11_15": "Desetabbavasena pana desanā visesato ñāṇena anupaviṭṭhā,",
  "tika-s0102t1:11_16": "gambhīratarā ca hotīti daṭṭhabbaṁ.",
  "tika-s0102t1:11_17": "Kathaṁ pana vinayapaññattiṁ patvā desanā tilakkhaṇabbhāhatā suññatapaṭisaṁyuttā hotīti?",
  "tika-s0102t1:11_18": "Tatthāpi sannisinnaparisāya ajjhāsayānurūpaṁ pavattamānā desanā saṅkhārānaṁ aniccatādivibhāvanaṁ,",
  "tika-s0102t1:11_19": "sabbadhammānaṁ attattaniyatābhāvappakāsanañca hoti.",
  "tika-s0102t1:11_20": "Tenevāha ‘‘anekapariyāyena dhammiṁ kathaṁ katvā’’tiādi.",
  "tika-s0102t1:12_0": "Āpajjāti patvā yathā ñāṇakoñcanādaṁ vissajjeti, evaṁ pāpuṇitvā.",
  "tika-s0102t1:13_0": "Pamāṇātikkameti aparimāṇatthe ‘‘yāvañcidaṁ tena bhagavatā’’tiādīsu (dī. ni. 1.4) viya.",
  "tika-s0102t1:13_1": "Aparimeyyabhāvajotano hi ayaṁ yāva-saddo.",
  "tika-s0102t1:13_2": "Tenāha ‘‘atigambhīro attho’’ti.",
  "tika-s0102t1:13_3": "Avabhāsatīti ñāyati upaṭṭhāti.",
  "tika-s0102t1:13_4": "Ñāṇassa tathā upaṭṭhānañhi sandhāya ‘‘dissatī’’ti vuttaṁ.",
  "tika-s0102t1:13_5": "Nanu esa paṭiccasamuppādo ekantagambhīrova,",
  "tika-s0102t1:13_6": "tattha kasmā gambhīrāvabhāsatā jotitāti? Saccametaṁ,",
  "tika-s0102t1:13_7": "ekantagambhīratādassanatthameva panassa gambhīrāvabhāsaggahaṇaṁ.",
  "tika-s0102t1:13_8": "Tasmā aññattha labbhamānaṁ catukoṭikaṁ byatirekamukhena nidassetvā taṁ evassa ekantagambhīrataṁ vibhāvetuṁ ‘‘ekañhī’’tiādi vuttaṁ. Etaṁ natthīti agambhīro,",
  "tika-s0102t1:13_9": "agambhīrāvabhāso cāti etaṁ dvayaṁ natthi,",
  "tika-s0102t1:13_10": "tena yathādassite catukoṭike pacchimā eka koṭi labbhatīti dasseti. Tenāha ‘‘ayañhī’’tiādi.",
  "tika-s0102t1:14_0": "Yehi gambhīrabhāvehi paṭiccasamuppādo ‘‘gambhīro’’ti vuccati,",
  "tika-s0102t1:14_1": "te catūhi upamāhi ulliṅgento ‘‘bhavaggaggahaṇāyā’’tiādimāha.",
  "tika-s0102t1:14_2": "Yathā bhavaggaṁ hatthaṁ pasāretvā gahetuṁ na sakkā dūrabhāvato,",
  "tika-s0102t1:14_3": "evaṁ saṅkhārādīnaṁ avijjādipaccayasambhūtasamudāgataṭṭho pākatikañāṇena gahetuṁ na sakkā.",
  "tika-s0102t1:14_4": "Yathā sineruṁ bhinditvā miñjaṁ pabbatarasaṁ pākatikapurisena nīharituṁ na sakkā,",
  "tika-s0102t1:14_5": "evaṁ paṭiccasamuppādagate dhammatthādike pākatikañāṇena bhinditvā vibhajja paṭivijjhanavasena jānituṁ na sakkā.",
  "tika-s0102t1:14_6": "Yathā mahāsamuddaṁ pākatikapurisassa bāhudvayena padhārituṁ na sakkā,",
  "tika-s0102t1:14_7": "evaṁ vepullaṭṭhena mahāsamuddasadisaṁ paṭiccasamuppādaṁ pākatikañāṇena desanāvasena padhārituṁ na sakkā.",
  "tika-s0102t1:14_8": "Yathā mahāpathaviṁ parivattetvā pākatikapurisassa pathavojaṁ gahetuṁ na sakkā,",
  "tika-s0102t1:14_9": "evaṁ ‘‘itthaṁ avijjādayo saṅkhārādīnaṁ paccayā hontī’’ti tesaṁ paccayabhāvo pākatikañāṇena nīharitvā gahetuṁ na sakkāti.",
  "tika-s0102t1:14_10": "Evaṁ catubbidhagambhīratāvasena catasso upamā yojetabbā.",
  "tika-s0102t1:14_11": "Pākatikañāṇavasena cāyamatthayojanā katā diṭṭhasaccānaṁ tattha paṭivedhasabhāvato, tathāpi yasmā sāvakānaṁ,",
  "tika-s0102t1:14_12": "paccekabuddhānañca tattha sappadesameva ñāṇaṁ, buddhānaṁyeva nippadesaṁ,",
  "tika-s0102t1:14_13": "tasmā vuttaṁ ‘‘buddhavisayaṁ pañha’’ntiādi.",
  "tika-s0102t1:15_0": "Ussādentoti paññāya ukkaṁsento, uggaṇhantoti attho. Apasādentoti nibbhacchanto, niggaṇhantoti attho.",
  "tika-s0102t1:16_0": "Ussādanāvaṇṇanā",
  "tika-s0102t1:17_0": "Tenāti mahāpaññābhāvena.",
  "tika-s0102t1:17_1": "Tatthāti therassa satipi uttānabhāve,",
  "tika-s0102t1:17_2": "paṭiccasamuppādassaaññesaṁ gambhīrabhāve.",
  "tika-s0102t1:17_3": "Subhojanarasapuṭṭhassāti sundarena bhojanarasena positassa.",
  "tika-s0102t1:17_4": "Katayogassāti nibaddhapayogena kataparicayassa.",
  "tika-s0102t1:17_5": "Mallapāsāṇanti mallehi mahabbaleheva ukkhipitabbapāsāṇaṁ.",
  "tika-s0102t1:17_6": "Kuhiṁ imassa bhāriyaṭṭhānanti kasmiṁ passe imassa pāsāṇassa garutarappadesoti tassa sallahukabhāvaṁ dīpento vadati.",
  "tika-s0102t1:18_0": "Timirapiṅgaleneva dīpenti tassa mahāvipphārabhāvato. Tenāha ‘‘tassa kirā’’tiādi.",
  "tika-s0102t1:18_1": "Pakkuthatīti pakkuthantaṁ viya parivattati parito vivattati. Lakkhaṇavacanañhetaṁ.",
  "tika-s0102t1:18_2": "Piṭṭhiyaṁ sakalinapadakāpiṭṭhaṁ.",
  "tika-s0102t1:18_3": "Kāyūpapannassāti mahatā kāyena upetassa, mahākāyassāti attho.",
  "tika-s0102t1:19_0": "Piñchavaṭṭīti piñchakalāpo.",
  "tika-s0102t1:19_1": "Supaṇṇavātanti nāgaggahaṇādīsu pakkhapapphoṭanavasena uppajjanakavātaṁ.",
  "tika-s0102t1:20_0": "Pubbūpanissayasampattikathāvaṇṇanā",
  "tika-s0102t1:21_0": "‘‘Pubbūpanissayasampattiyā’’tiādinā uddiṭṭhakāraṇāni vitthārato vivarituṁ ‘‘ito kirā’’tiādi vuttaṁ. Tattha itoti ito kappato .",
  "tika-s0102t1:21_1": "Satasahassimeti satasahassame.",
  "tika-s0102t1:21_2": "Haṁsāvatī nāma nagaraṁ ahosi jātanagaraṁ.",
  "tika-s0102t1:21_3": "Dhurapattānīti bāhirapattāni, yāni dīghatamāni.",
  "tika-s0102t1:22_0": "Kaniṭṭhabhātāti vemātikabhātā kaniṭṭho yathā amhākaṁ bhagavato nandatthero.",
  "tika-s0102t1:22_1": "Buddhānañhi sahodarā bhātaro nāma na honti.",
  "tika-s0102t1:22_2": "Kathaṁ jeṭṭhā tāva na uppajjanti,",
  "tika-s0102t1:22_3": "kaniṭṭhānaṁ pana asambhavo eva. Bhoganti vibhavaṁ.",
  "tika-s0102t1:22_4": "Upasantoti corajanitasaṅkhobhavūpasamena upasanto janapado.",
  "tika-s0102t1:23_0": "Dve sāṭake nivāsetvāti sāṭakadvayameva attano kāyaparihārikaṁ katvā itaraṁ sabbasambhāraṁ attato mocetvā.",
  "tika-s0102t1:24_0": "Pattaggahaṇatthanti antopakkhittauṇhabhojanattā aparāparaṁ hatthe parivattentassa pattaggahaṇatthaṁ.",
  "tika-s0102t1:24_1": "Uttarisāṭakanti attano uttarisāṭakaṁ.",
  "tika-s0102t1:24_2": "Etānipākaṭaṭṭhānānīti etāni yathāvuttāni bhagavato desanāya pākaṭāni therassa puññakaraṇaṭṭhānāni.",
  "tika-s0102t1:25_0": "Paṭisandhiṁgahetvāti amhākaṁ mahābodhisattassa paṭisandhiggahaṇadivase eva paṭisandhiṁ gahetvā.",
  "tika-s0102t1:26_0": "Titthavāsādivaṇṇanā",
  "tika-s0102t1:27_0": "Uggahaṇaṁ pāḷiyā uggaṇhanaṁ. Savanaṁ atthasavanaṁ.",
  "tika-s0102t1:27_1": "Paripucchanaṁ gaṇṭhiṭṭhānesu atthaparipucchanaṁ.",
  "tika-s0102t1:27_2": "Dhāraṇaṁ pāḷiyāpi pāḷiatthassapi citte ṭhapanaṁ.",
  "tika-s0102t1:27_3": "Sabbañcetaṁ idha paṭiccasamuppādavasena veditabbaṁ.",
  "tika-s0102t1:28_0": "Sotāpannānañca…pe...",
  "tika-s0102t1:28_1": "upaṭṭhātitattha sammohaviddhaṁsanena ‘‘yaṁ kiñci samudayadhammaṁ,",
  "tika-s0102t1:28_2": "sabbaṁ taṁ nirodhadhamma’’nti (dī. ni. 1.298; saṁ. ni. 5.1081; mahāva. 16; cūḷani. 4, 7,",
  "tika-s0102t1:28_3": "8) attapaccakkhavasena upaṭṭhānato.",
  "tika-s0102t1:28_4": "Nāmarūpaparicchedoti saha paccayena nāmarūpassa paricchijja avabodho.",
  "tika-s0102t1:29_0": "Paṭiccasamuppādagambhīratāvaṇṇanā",
  "tika-s0102t1:30_0": "‘‘Atthagambhīratāyā’’tiādinā saṅkhepato vuttamatthaṁ vivarituṁ ‘‘tatthā’’tiādi āraddhaṁ.",
  "tika-s0102t1:30_1": "Jātipaccayasambhūtasamudāgataṭṭhoti jātipaccayato sambhūtaṁ hutvā sahitassa attano paccayānurūpassa jarāmaraṇassa uddhaṁ uddhaṁ āgatabhāvo, anupavattatthoti attho.",
  "tika-s0102t1:30_2": "Atha vā sambhūtaṭṭho ca samudāgataṭṭho ca sambhūtasamudāgataṭṭho.",
  "tika-s0102t1:30_3": "‘‘Na jātito jarāmaraṇaṁ na hoti,’’ na ca jātiṁ vinā ‘‘aññato hotī’’ti hi jātipaccayasambhūtaṭṭho vutto,",
  "tika-s0102t1:30_4": "itthañca jātito samudāgacchatīti jātipaccayasamudāgataṭṭho,",
  "tika-s0102t1:30_5": "yā yā jāti yathā yathā paccayo hoti, tadanurūpapātubhāvoti attho.",
  "tika-s0102t1:30_6": "So anupacitakusalasambhārānaṁ ñāṇassa tattha appatiṭṭhatāya agādhaṭṭhena gambhīro. Sesapadesupi eseva nayo.",
  "tika-s0102t1:31_0": "Avijjāya saṅkhārānaṁ paccayaṭṭhoti yenākārena yadavatthā avijjā saṅkhārānaṁ paccayo hoti. Yena hi pavattiākārena,",
  "tika-s0102t1:31_1": "yāya ca avatthāya avatthitā avijjā tesaṁ tesaṁ saṅkhārānaṁ paccayo hoti,",
  "tika-s0102t1:31_2": "tadubhayassapi duravabodhanīyato avijjā saṅkhārānaṁ navahi ākārehi paccayaṭṭho anupacitakusalasambhārānaṁ ñāṇassa tattha appatiṭṭhatāya agādhaṭṭhena gambhīro. Esa nayo sesapadesupi.",
  "tika-s0102t1:32_0": "Katthacianulomato desīyati,",
  "tika-s0102t1:32_1": "katthaci paṭilomatoti idha pana paccayuppādā paccayuppannuppādasaṅkhāto anulomo,",
  "tika-s0102t1:32_2": "paccayanirodhā paccayuppannanirodhasaṅkhāto ca paṭilomo adhippeto.",
  "tika-s0102t1:32_3": "Ādito pana paṭṭhāya antagamanaṁ anulomo,",
  "tika-s0102t1:32_4": "antato ca ādigamanaṁ paṭilomoti adhippeto.",
  "tika-s0102t1:32_5": "Ādito paṭṭhāya anulomadesanāya,",
  "tika-s0102t1:32_6": "antato paṭṭhāya paṭilomadesanāya ca tisandhi catusaṅkhepo.",
  "tika-s0102t1:32_7": "‘‘Ime bhikkhave cattāro āhārā kiṁ nidānā’’tiādikāya (saṁ. ni.",
  "tika-s0102t1:32_8": "2.11) ca vemajjhato paṭṭhāya paṭilomadesanāya,",
  "tika-s0102t1:32_9": "‘‘cakkhuñca paṭicca rūpe ca uppajjati cakkhuviññāṇaṁ, tiṇṇaṁ saṅgati phasso,",
  "tika-s0102t1:32_10": "phassapaccayā vedanā’’tiādikāya (saṁ. ni. 2.43,",
  "tika-s0102t1:32_11": "45) anulomadesanāya ca dvisandhi tisaṅkhepo.",
  "tika-s0102t1:32_12": "‘‘Saṁyojaniyesu bhikkhave dhammesu assādānupassino viharato taṇhā pavaḍḍhati,",
  "tika-s0102t1:32_13": "taṇhāpaccayā upādāna’’ntiādīsu (saṁ. ni. 2.53, 57) ekasandhi dvisaṅkhepo.",
  "tika-s0102t1:32_14": "Ekaṅgo hi paṭiccasamuppādo desito.",
  "tika-s0102t1:32_15": "Labbhateva hi so ‘‘tatra bhikkhave sutavā ariyasāvako paṭiccasamuppādaṁyeva sādhukaṁ yoniso manasi karoti ‘iti imasmiṁ sati idaṁ hoti…pe… nirujjhatī’ti.",
  "tika-s0102t1:32_16": "Sukhavedaniyaṁ bhikkhave phassaṁ paṭicca uppajjati sukhavedanā’’ti (saṁ. ni.",
  "tika-s0102t1:32_17": "2.62) imassa suttassa vasena veditabbo.",
  "tika-s0102t1:32_18": "Iti tena tena kāraṇena tathā tathā pavattetabbattā paṭiccasamuppādo desanāya gambhīro.",
  "tika-s0102t1:32_19": "Tenāha ‘‘ayaṁ desanāgambhīratā’’ti.",
  "tika-s0102t1:32_20": "Na hi tattha sabbaññutañāṇato aññaṁ ñāṇaṁ patiṭṭhaṁ labhati.",
  "tika-s0102t1:33_0": "‘‘Avijjāya panā’’tiādīsu jānanalakkhaṇassa ñāṇassa paṭipakkhabhūto avijjāya aññāṇaṭṭho.",
  "tika-s0102t1:33_1": "Ārammaṇassa paccakkhakaraṇena dassanabhūtassa paṭipakkhabhūto adassanaṭṭho.",
  "tika-s0102t1:33_2": "Yenesā attano sabhāvena dukkhādīnaṁ yāthāvasarasaṁ paṭivijjhituṁ na deti chādetvā pariyonandhitvā tiṭṭhati,",
  "tika-s0102t1:33_3": "so tassā saccāsampaṭivedhaṭṭho. Abhisaṅkharaṇaṁ saṁvidhānaṁ, pakappananti attho. Āyūhanaṁ sampiṇḍanaṁ,",
  "tika-s0102t1:33_4": "sampayuttadhammānaṁ attano kiccānurūpatāya rāsīkaraṇanti attho.",
  "tika-s0102t1:33_5": "Apuññābhisaṅkhārekadeso sarāgo. Añño virāgo.",
  "tika-s0102t1:33_6": "Rāgassa vā appaṭipakkhabhāvato rāgappavaḍḍhako,",
  "tika-s0102t1:33_7": "rāguppattipaccayo ca sabbopi apuññābhisaṅkhāro sarāgo.",
  "tika-s0102t1:33_8": "Itaro tabbidūrabhāvato virāgo.",
  "tika-s0102t1:33_9": "‘‘Dīgharattaṁ hetaṁ bhikkhave assutavato puthujjanassa ajjhositaṁ mamāyitaṁ parāmaṭṭhaṁ ‘etaṁ mama, esohamasmi, eso me attā’ti’’ (saṁ. ni.",
  "tika-s0102t1:33_10": "2.61) attaparāmāsassa viññāṇaṁ visesato vatthu vuttanti viññāṇassa suññataṭṭho gambhīro.",
  "tika-s0102t1:33_11": "Attā vijānāti saṁsaratīti sabyāpāratāsaṅkantiabhinivesabalavatāya abyāpāraasaṅkantipaṭisandhipātubhāvaṭṭhā ca gambhīrā.",
  "tika-s0102t1:33_12": "Nāmarūpassa paṭisandhikkhaṇe ekatova uppādo ekuppādo,",
  "tika-s0102t1:33_13": "pavattiyaṁ visuṁ visuṁ yathārahaṁ ekuppādo. Nāmassa rūpena,",
  "tika-s0102t1:33_14": "rūpassa ca nāmena asampayogato vinibbhogo nāmassa nāmena ,",
  "tika-s0102t1:33_15": "rūpassa ca rūpena ekaccassa ekaccena avinibbhogo (nāmassa nāmena avinibbhogo vibha. mūlaṭī. 242) yojetabbo.",
  "tika-s0102t1:33_16": "Ekuppādekanirodhehi avinibbhoge adhippete so rūpassa ca ekakalāpapavattino rūpena labbhatīti.",
  "tika-s0102t1:33_17": "Atha vā ekacatuvokārabhavesu nāmarūpānaṁ asahavattanato aññamaññaṁ vinibbhogo,",
  "tika-s0102t1:33_18": "pañcavokārabhave sahavattanato avinibbhogo ca veditabbo.",
  "tika-s0102t1:34_0": "Nāmassa ārammaṇābhimukhaṁ namanaṁ namanaṭṭho.",
  "tika-s0102t1:34_1": "Rūpassa virodhipaccayasamavāye visadisuppatti ruppanaṭṭho.",
  "tika-s0102t1:34_2": "Indriyapaccayabhāvo adhipatiyaṭṭho. ‘‘Lokopeso, dvārāpesā,",
  "tika-s0102t1:34_3": "khettaṁ peta’’nti vuttalokādiattho cakkhādīsu pañcasu yojetabbo.",
  "tika-s0102t1:34_4": "Manāyatanassa pana lujjanato,",
  "tika-s0102t1:34_5": "manosamphassādīnaṁ dvārakhettabhāvato ca ete atthā veditabbā.",
  "tika-s0102t1:34_6": "Āpāthagatānaṁ rūpādīnaṁ pakāsanayogyatālakkhaṇaṁ obhāsanaṁ cakkhādīnaṁ visayibhāvo, manāyatanassa vijānanaṁ.",
  "tika-s0102t1:34_7": "Saṅghaṭṭanaṭṭho visesato cakkhusamphassādīnaṁ pañcannaṁ, itare channampi yojetabbā. Phusanañca phassassa sabhāvo. Saṅghaṭṭanaṁ raso, itare upaṭṭhānākārā.",
  "tika-s0102t1:34_8": "Ārammaṇarasānubhavanaṭṭho rasavasena vutto, vedayitaṭṭho lakkhaṇavasena.",
  "tika-s0102t1:34_9": "Sukhadukkhama ajjhattabhāvo yathākkamaṁ tissannaṁ vedanānaṁ sabhāvavasena vutto.",
  "tika-s0102t1:34_10": "‘‘Attā vedayatī’’ti abhinivesassa balavabhāvato nijjīvaṭṭho vedanāya gambhīro.",
  "tika-s0102t1:34_11": "Nijjīvāya vā vedanāya vedayitaṁ nijjīvavedayitaṁ,",
  "tika-s0102t1:34_12": "so eva atthoti nijjīvavedayitaṭṭho.",
  "tika-s0102t1:35_0": "Sappītikataṇhāya abhinanditaṭṭho.",
  "tika-s0102t1:35_1": "Balavatarataṇhāya gilitvā pariniṭṭhāpanaṁ ajjhosānaṭṭho.",
  "tika-s0102t1:35_2": "Itare pana jeṭṭhabhāvaosāraṇasamuddaduratikkamaapāripūrivasena veditabbā.",
  "tika-s0102t1:35_3": "Ādānaggahaṇābhinivesaṭṭhā catunnampi upādānānaṁ samānā,",
  "tika-s0102t1:35_4": "parāmāsaṭṭho diṭṭhupādānādīnameva, tathā duratikkamaṭṭho. ‘‘Diṭṭhikantāro’’ti (dha. sa.",
  "tika-s0102t1:35_5": "392) hi vacanato diṭṭhīnaṁ duratikkamatā.",
  "tika-s0102t1:35_6": "Daḷhaggahaṇattā vā catunnampi duratikkamaṭṭho yojetabbo.",
  "tika-s0102t1:35_7": "Yonigatiṭhitinivāsesukhipananti samāse bhummavacanassa alopo daṭṭhabbo.",
  "tika-s0102t1:35_8": "Evañhi tena āyūhanābhisaṅkharaṇapadānaṁ samāso hoti.",
  "tika-s0102t1:35_9": "Yathā tathā jāyanaṁ jātiattho.",
  "tika-s0102t1:35_10": "Tassā pana sannipātato jāyanaṁ sañjātiattho.",
  "tika-s0102t1:35_11": "Mātukucchiṁ okkamitvā viya jāyanaṁ okkantiattho.",
  "tika-s0102t1:35_12": "So jātito nibbattanaṁ nibbattiattho.",
  "tika-s0102t1:35_13": "Kevalaṁ pātubhavanaṁ pātubhāvaṭṭho.",
  "tika-s0102t1:36_0": "Jarāmaraṇaṅgaṁ maraṇappadhānanti tassa maraṇaṭṭhā eva khayādayo gambhīrāti dassitā.",
  "tika-s0102t1:36_1": "Uppannauppannānañhi navanavānaṁ khayena kamena khaṇḍiccādiparipakkapavattiyaṁ loke jarāvohāroti .",
  "tika-s0102t1:36_2": "Khayaṭṭho vā jarāya vuttoti daṭṭhabbo.",
  "tika-s0102t1:36_3": "Navabhāvāpagamo hi ‘‘khayo’’ti vattuṁ yuttoti vipariṇāmaṭṭho dvinnampi vasena yojetabbo,",
  "tika-s0102t1:36_4": "santativasena vā jarāya khayavayabhāvā,",
  "tika-s0102t1:36_5": "sammutikhaṇikavasena maraṇassa bhedavipariṇāmaṭṭhā yojetabbā.",
  "tika-s0102t1:36_6": "Avijjādīnaṁ sabhāvo paṭivijjhīyatīti paṭivedho.",
  "tika-s0102t1:36_7": "Vuttañhetaṁ nidānakathāyaṁ ‘‘tesaṁ tesaṁ vā tattha tattha vuttadhammānaṁ paṭivijjhitabbo salakkhaṇasaṅkhāto aviparītasabhāvo paṭivedho’’ti. (Dī. ni. aṭṭha. paṭhamamahāsaṅgītikathā; abhi. aṭṭha.",
  "tika-s0102t1:36_8": "nidānakathā) so hi avijjādīnaṁ sabhāvo maggañāṇeneva asammohapaṭivedhavasena paṭivijjhitabbato aññāṇassa alabbhaneyyapatiṭṭhatāya agādhaṭṭhena gambhīro.",
  "tika-s0102t1:36_9": "Sā sabbāpīti sā yathāvuttā saṅkhepato catubbidhā vitthārato anekappabhedā sabbāpi paṭiccasamuppādassa gambhīratā therassa uttānakā viya upaṭṭhāsi catūhi aṅgehi samannāgatattā.",
  "tika-s0102t1:36_10": "Udāhu aññesampīti ‘‘mayhaṁ tāva esa paṭiccasamuppādo uttānako hutvā upaṭṭhāti,",
  "tika-s0102t1:36_11": "kiṁ nu kho aññesampi evaṁ uttānako hutvā upaṭṭhātī’’ti mā evaṁ avaca mayāva dinnanaye catusaccakammaṭṭhānavidhimhi ṭhatvā.",
  "tika-s0102t1:37_0": "Apasādanāvaṇṇanā",
  "tika-s0102t1:38_0": "Oḷārikanti vatthuvītikkamasamatthatāvasena thūlaṁ.",
  "tika-s0102t1:38_1": "Kāmaṁ kāmarāgapaṭighāyeva atthato kāmarāgapaṭighasaṁyojanāni, kāmarāgapaṭighānusayā ca,",
  "tika-s0102t1:38_2": "tathāpi aññoyeva saṁyojanaṭṭho bandhanabhāvato,",
  "tika-s0102t1:38_3": "añño anusayanaṭṭho appahīnabhāvena santāne thāmagamananti katvā,",
  "tika-s0102t1:38_4": "iti kiccavisesavisiṭṭhabhede gahetvā ‘‘cattāro kilese’’ti ca vuttaṁ. Eseva nayo itaresupi.",
  "tika-s0102t1:38_5": "Aṇusahagateti aṇusabhāvaṁ upagate.",
  "tika-s0102t1:38_6": "Tabbhāvattho hi ayaṁ sahagata-saddo ‘‘nandirāgasahagatā’’tiādīsu (dī. ni. 2.400; ma. ni. 1.91, 133, 460; 3.374; saṁ. ni. 5.1081; mahāva. 14; vibha. 203; paṭi. ma. 1.34; 2.30) viya.",
  "tika-s0102t1:39_0": "Yathā uparimaggādhigamanavasena saccasampaṭivedho paccayākārapaṭivedhavasena,",
  "tika-s0102t1:39_1": "evaṁ sāvakabodhipaccekabodhisammāsambodhiadhigamanavasenapi saccasampaṭivedho paccayākārapaṭivedhavasenevāti dassetuṁ ‘‘kasmā cā’’tiādi vuttaṁ.",
  "tika-s0102t1:39_2": "Sabbathāvāti sabbappakāreneva kiñcipi pakāraṁ asesetvāti attho.",
  "tika-s0102t1:39_3": "Ye katābhinīhārānaṁ mahābodhisattānaṁ vīriyassa ukkaṭṭhamajjhimamudutāvasena bodhisambhārasambharaṇe kālabhedā icchitā, te dassento ‘‘cattāri, aṭṭha,",
  "tika-s0102t1:39_4": "soḷasa vā asaṅkhyeyyānī’’ti āha,",
  "tika-s0102t1:39_5": "svāyamattho cariyāpiṭakavaṇṇanāya gahetabbo.",
  "tika-s0102t1:39_6": "Sāvako padesañāṇeṭhitoti sāvako hutvā sekkhabhāvato tatthāpi padesañāṇe ṭhito.",
  "tika-s0102t1:39_7": "Buddhānaṁ kathāya ‘‘taṁ tathāgato abhisametī’’tiādikāya paccanīkaṁ hoti.",
  "tika-s0102t1:39_8": "Anaññasādhāraṇassa hi vasena buddhānaṁ sīhanādo, na aññasādhāraṇassa.",
  "tika-s0102t1:40_0": "‘‘Vāyamantassevā’’ti iminā visesato ñāṇasambhārasambharaṇaṁ paññāpāramitāpūraṇaṁ vadati.",
  "tika-s0102t1:40_1": "Tassa ca sabbampi puññaṁ upanissayo.",
  "tika-s0102t1:41_0": "‘‘Esa devamanussānaṁ, sabbakāmadado nidhi;",
  "tika-s0102t1:42_0": "Yaṁ yadevābhipatthenti, sabbametena labbhatī’’ti. (khu. pā. 8.10) –",
  "tika-s0102t1:43_0": "Hi vuttaṁ.",
  "tika-s0102t1:43_1": "Tasmā mahābodhisattānaṁ sabbesampi puññasambhāro yāvadeva ñāṇasambhārattho sammāsambodhisamadhigamasamatthattāti āha ‘‘paccayākāraṁ…pe… natthī’’ti.",
  "tika-s0102t1:43_2": "Idāni paccayākārapaṭivedhasseva vā mahānubhāvatādassanamukhena paṭiccasamuppādasseva paramagambhīrataṁ dassetuṁ ‘‘avijjā’’tiādi vuttaṁ.",
  "tika-s0102t1:43_3": "Navahi ākārehīti uppādādīhi navahi ākārehi.",
  "tika-s0102t1:43_4": "Avijjā hi saṅkhārānaṁ uppādo hutvā paccayo hoti, pavattaṁ hutvā nimittaṁ, āyūhanaṁ, saṁyogo, palibodho, samudayo, hetu, paccayo hutvā paccayo hoti.",
  "tika-s0102t1:43_5": "Evaṁ saṅkhārādayo viññāṇādīnaṁ.",
  "tika-s0102t1:43_6": "Vuttañhetaṁ paṭisambhidāmagge ‘‘kathaṁ paccayapariggahe paññā dhammaṭṭhitiñāṇaṁ?",
  "tika-s0102t1:43_7": "Avijjā saṅkhārānaṁ uppādaṭṭhiti ca pavattaṭṭhiti ca nimittaṭṭhiti ca āyūhanaṭṭhiti ca saññogaṭṭhiti ca palibodhaṭṭhiti ca samudayaṭṭhiti ca hetuṭṭhiti ca paccayaṭṭhiti ca imehi navahākārehi avijjāpaccayā saṅkhārā paccayasamuppannā’’tiādi (paṭi. ma. 1.45).",
  "tika-s0102t1:44_0": "Tattha navahākārehīti navahi paccayabhāvūpagamanākārehi.",
  "tika-s0102t1:44_1": "Uppajjati etasmā phalanti uppādo, phaluppattiyā kāraṇabhāvo.",
  "tika-s0102t1:44_2": "Sati ca avijjāya saṅkhārā uppajjanti, nāsati,",
  "tika-s0102t1:44_3": "tasmā avijjā saṅkhārānaṁ uppādo hutvā paccayo hoti.",
  "tika-s0102t1:44_4": "Tathā avijjāya sati saṅkhārā pavattanti, nīyanti ca. Yathā ca bhavādīsu khipanti,",
  "tika-s0102t1:44_5": "evaṁ tesaṁ avijjā paccayo hoti.",
  "tika-s0102t1:44_6": "Tathā āyūhanti phaluppattiyā ghaṭenti, saṁyujjanti attano phalena.",
  "tika-s0102t1:44_7": "Yasmiṁ santāne sayaṁ uppannā, taṁ palibundhanti.",
  "tika-s0102t1:44_8": "Paccayantarasamavāye udayanti uppajjanti.",
  "tika-s0102t1:44_9": "Hinoti ca saṅkhārānaṁ kāraṇabhāvaṁ gacchati.",
  "tika-s0102t1:44_10": "Paṭicca avijjaṁ saṅkhārā ayanti pavattantīti evaṁ avijjāya saṅkhārānaṁ kāraṇabhāvūpagamanavisesā uppādādayo veditabbā.",
  "tika-s0102t1:44_11": "Tattha tathā saṅkhārādīnaṁ viññāṇādīsu uppādaṭṭhitiādīsupi. Tiṭṭhati etenāti ṭhiti, kāraṇaṁ.",
  "tika-s0102t1:44_12": "Uppādo eva ṭhiti uppādaṭṭhiti. Eseva nayo sesesupi.",
  "tika-s0102t1:44_13": "‘‘Paccayo hotī’’ti idaṁ idha lokanāthena tadā paccayapariggahassa āraddhabhāvadassanaṁ.",
  "tika-s0102t1:44_14": "So ca ārambho ñāyāruḷho ‘‘yathā ca purimehi mahābodhisattehi bodhimūle pavattito, tatheva ca pavattito’’ti.",
  "tika-s0102t1:44_15": "Acchariyavegābhihatā dasasahassilokadhātu saṅkampi sampakampīti dassento ‘‘diṭṭhamattevā’’tiādimāha.",
  "tika-s0102t1:45_0": "Etassa dhammassāti etassa paṭiccasamuppādasaññitassa dhammassa.",
  "tika-s0102t1:45_1": "So pana yasmā atthato hetupabhavānaṁ hetu.",
  "tika-s0102t1:45_2": "Tenāha ‘‘etassa paccayadhammassā’’ti,",
  "tika-s0102t1:45_3": "jātiādīnaṁ jarāmaraṇādipaccayatāyāti attho. Nāmarūpaparicchedo,",
  "tika-s0102t1:45_4": "tassa ca paccayapariggaho na paṭhamābhinivesamattena hoti ,",
  "tika-s0102t1:45_5": "atha kho tattha aparāparaṁ ñāṇuppattisaññitena anu anu bujjhanena,",
  "tika-s0102t1:45_6": "tadubhayābhāvaṁ pana dassento ‘‘ñātapariññāvasena ananubujjhanā’’ti āha.",
  "tika-s0102t1:45_7": "Niccasaññādīnaṁ pajahanavasena vattamānā vipassanā dhamme ca paṭivijjhantī eva nāma hoti paṭipakkhavikkhambhanena tikkhavisadabhāvāpattito,",
  "tika-s0102t1:45_8": "tadadhiṭṭhānabhūtā ca tīraṇapariññā,",
  "tika-s0102t1:45_9": "ariyamaggo ca pariññāpahānābhisamayavasena pavattiyā tīraṇapahānapariññāsaṅgaho cāti tadubhayapaṭivedhābhāvaṁ dassento ‘‘tīraṇa…pe… appaṭivijjhanā’’ti āha.",
  "tika-s0102t1:45_10": "Tantaṁ vuccati vatthavīnanatthaṁ tantavāyehi daṇḍake āsañjitvā pasāritasuttapaṭṭī tanīyatīti katvā.",
  "tika-s0102t1:45_11": "Taṁ pana suttasantānākulatāya nidassanabhāvena ākulameva gahitanti āha ‘‘tantaṁ viya ākulakajātā’’ti.",
  "tika-s0102t1:45_12": "Saṅkhepato vuttamatthaṁ vitthārato dassetuṁ ‘‘yathā nāmā’’tiādi vuttaṁ.",
  "tika-s0102t1:45_13": "Samānetunti pubbena paraṁ samaṁ katvā ānetuṁ, avisamaṁ ujuṁ kātunti attho.",
  "tika-s0102t1:45_14": "Tantameva vā ākulaṁ tantākulaṁ,",
  "tika-s0102t1:45_15": "tantākulaṁ viya jātā bhūtāti tantākulajātā.",
  "tika-s0102t1:45_16": "Majjhimaṁ paṭipadaṁ anupagantvā antadvayapatanena paccayākāre khalitā ākulā byākulā honti.",
  "tika-s0102t1:45_17": "Teneva antadvayapatanena taṁtaṁdiṭṭhigāhavasena paribbhamantā ujukaṁ dhammaṭṭhiti kathaṁ paṭipajjituṁ na jānanti.",
  "tika-s0102t1:45_18": "Tenāha ‘‘na sakkonti taṁ paccayākāraṁ ujuṁ kātu’’nti.",
  "tika-s0102t1:45_19": "Dve bodhisatteti paccekabodhisattamahābodhisatte.",
  "tika-s0102t1:45_20": "Attano dhammatāyāti attano sabhāvena, paropadesena vināti attho.",
  "tika-s0102t1:45_21": "Tattha tattha guḷakajātanti tasmiṁ tasmiṁ ṭhāne jātaguḷakampi gaṇṭhīti suttagaṇṭhi.",
  "tika-s0102t1:45_22": "Tato eva gaṇṭhibaddhaṁ baddhagaṇṭhikaṁ.",
  "tika-s0102t1:45_23": "Paccayesu pakkhalitvāti aniccadukkhānattādisabhāvesu paccayadhammesu niccādiggāhavasena pakkhalitvā.",
  "tika-s0102t1:45_24": "Paccaye ujuṁ kātuṁ asakkontāti tasseva niccādiggāhassa avissajjanato paccayadhammanimittaṁ attano dassanaṁ ujuṁ kātuṁ asakkontā idaṁsaccābhinivesakāyaganthavasena gaṇṭhikajātā hontīti āha ‘‘dvāsaṭṭhi…pe… gaṇṭhibaddhā’’ti.",
  "tika-s0102t1:45_25": "Ye hi keci samaṇā vā brāhmaṇā vā sassatadiṭṭhiādidiṭṭhiyo nissitā allīnā.",
  "tika-s0102t1:46_0": "Vinanato ‘‘kulā’’ti itthiliṅgavasena laddhanāmassa tantavāyassa gaṇṭhikaṁ nāma ākulabhāvena aggato vā mūlato vā duviññeyyāyeva khalitatantasuttanti āha ‘‘kulāgaṇṭhikaṁ vuccati pesakārakañjiyasutta’’nti. Sakuṇikāti kulāvakasakuṇikā.",
  "tika-s0102t1:46_1": "Sā hi rukkhasākhāsu olambanakulāvakā hoti.",
  "tika-s0102t1:46_2": "Tañhi sā kulāvakaṁ tato tato tiṇahīrādike ānetvā tathā vinandhati,",
  "tika-s0102t1:46_3": "yathā tesaṁ pesakārakañjiyasuttaṁ viya aggena vā aggaṁ mūlena vā mūlaṁ samānetuṁ vivecetuṁ vā na sakkā. Tenāha ‘‘yathā hī’’tiādi.",
  "tika-s0102t1:46_4": "Tadubhayampīti ‘‘kulāgaṇṭhika’’nti vuttaṁ kañjiyasuttaṁ, kulāvakañca.",
  "tika-s0102t1:46_5": "Purimanayenevāti ‘‘evameva sattā’’tiādinā pubbe vuttanayeneva.",
  "tika-s0102t1:47_0": "Kāmaṁ muñjapabbajatiṇāni yathājātānipi dīghabhāvena patitvā araññaṭṭhāne aññamaññaṁ vinandhitvā ākulabyākulāni hutvā tiṭṭhanti,",
  "tika-s0102t1:47_1": "tāni pana na tathā dubbiveciyāni,",
  "tika-s0102t1:47_2": "yathā rajjubhūtānīti dassetuṁ ‘‘yathā tānī’’tiādi vuttaṁ.",
  "tika-s0102t1:47_3": "Sesamettha heṭṭhā vuttanayameva.",
  "tika-s0102t1:48_0": "Apāyāti avaḍḍhitā, sukhena,",
  "tika-s0102t1:48_1": "sukhahetunā vā virahitāti attho.",
  "tika-s0102t1:48_2": "Dukkhassa gatibhāvatoti āpāyikassa dukkhassa pavattiṭṭhānabhāvato.",
  "tika-s0102t1:48_3": "Sukhasamussayatoti abbhudayato.",
  "tika-s0102t1:48_4": "Vinipatitattāti virūpaṁ nipatitattā yathā tenattabhāvena sukhasamussayo na hoti, evaṁ nipatitattā. Itaroti saṁsāro.",
  "tika-s0102t1:48_5": "Nanu ‘‘apāya’’ntiādinā vuttopi saṁsāro evāti? Saccametaṁ,",
  "tika-s0102t1:48_6": "nirayādīnaṁ pana adhimattadukkhabhāvadassanatthaṁ apāyādiggahaṇaṁ.",
  "tika-s0102t1:48_7": "Gobalībaddañāyenāyamattho veditabbo.",
  "tika-s0102t1:48_8": "Khandhānañca paṭipāṭīti pañcannaṁ khandhānaṁ hetuphalabhāvena aparāparaṁ pavatti.",
  "tika-s0102t1:48_9": "Abbocchinnaṁ vattamānāti avicchedena pavattamānā.",
  "tika-s0102t1:48_10": "Taṁ sabbampīti taṁ ‘‘apāya’’ntiādinā vuttaṁ sabbaṁ apāyadukkhañceva vaṭṭadukkhañca.",
  "tika-s0102t1:48_11": "‘‘Mahāsamudde vātukkhittanāvā viyā’’ti idaṁ paribbhamaṭṭhānassa mahantadassanatthañceva paribbhamanassa anavaṭṭhitatādassanatthañca ‘‘upamāya.",
  "tika-s0102t1:48_12": "Yantesu yuttagoṇo viyā’’ti idaṁ pana avasabhāvadassanatthañceva duppamokkhabhāvadassanatthañcāti veditabbaṁ.",
  "tika-s0102t1:49_0": "Paṭiccasamuppādavaṇṇanā",
  "tika-s0102t1:50_0": "Iminā tāvāti ettha tāva-saddo kamattho,",
  "tika-s0102t1:50_1": "tena ‘‘tantākulakajātā’’ti padassa anusandhi parato āvibhavissatīti dīpeti.",
  "tika-s0102t1:50_2": "Atthi idappaccayāti ettha ayaṁ paccayoti idappaccayo, tasmā idappaccayā, imasmā paccayāti attho.",
  "tika-s0102t1:50_3": "Idaṁ vuttaṁ hoti – ‘‘imasmā nāma paccayā jarāmaraṇa’’nti evaṁ vattabbo atthi nu kho jarāmaraṇassa paccayoti.",
  "tika-s0102t1:50_4": "Tenāha ‘‘atthi nu kho…pe… bhaveyyā’’ti.",
  "tika-s0102t1:50_5": "Ettha hi ‘‘kiṁ paccayā jarāmaraṇaṁ?",
  "tika-s0102t1:50_6": "Jātipaccayā jarāmaraṇa’’nti upari jātisaddapaccayasaddasamānādhikaraṇena kiṁ-saddena idaṁ-saddassa samānādhikaraṇatādassanato kammadhārayasamāsatā idappaccayasaddassa yujjati.",
  "tika-s0102t1:50_7": "Na hettha ‘‘imassa paccayā idappaccayā’’ti jarāmaraṇassa,",
  "tika-s0102t1:50_8": "aññassa vā paccayato jarāmaraṇasambhavapucchā sambhavati viññātabhāvato, asambhavato ca,",
  "tika-s0102t1:50_9": "jarāmaraṇassa pana paccayapucchā sambhavati.",
  "tika-s0102t1:50_10": "Paccayasaddasamānādhikaraṇatāyañca idaṁ-saddassa ‘‘imasmā paccayā’’ti paccayapucchā yujjati.",
  "tika-s0102t1:51_0": "Sā pana samānādhikaraṇatā yadipi aññapadatthasamāsepi labbhati,",
  "tika-s0102t1:51_1": "aññapadatthavacanicchābhāvato panettha kammadhārayasamāso veditabbo.",
  "tika-s0102t1:51_2": "Sāmivacanasamāsapakkhe pana nattheva samānādhikaraṇatāsambhavoti.",
  "tika-s0102t1:51_3": "Nanu ca ‘‘idappaccayatā paṭiccasamuppādo’’ti ettha idappaccaya-saddo sāmivacanasamāso icchitoti?",
  "tika-s0102t1:51_4": "Saccaṁ icchito ujukameva tattha paṭiccasamuppādavacanicchāti katvā,",
  "tika-s0102t1:51_5": "idha pana kevalaṁ jarāmaraṇassa paccayaparipucchā adhippetā,",
  "tika-s0102t1:51_6": "tasmā yathā tattha idaṁ-saddassa paṭiccasamuppādavisesanatā,",
  "tika-s0102t1:51_7": "idha ca ‘‘pucchitabbapaccayatthatā sambhavati, tathā tattha,",
  "tika-s0102t1:51_8": "idha ca samāsakappanā veditabbā.",
  "tika-s0102t1:51_9": "Kasmā pana tattha kammadhārayasamāso na icchitoti?",
  "tika-s0102t1:51_10": "Hetuppabhavānaṁ hetu paṭiccasamuppādoti imassa atthassa kammadhārayasamāse asambhavatoti imassa,",
  "tika-s0102t1:51_11": "attano paccayānurūpassa anurūpo paccayo idappaccayoti etassa ca atthassa icchitattā.",
  "tika-s0102t1:51_12": "Yo panettha idaṁ-saddena gahito attho,",
  "tika-s0102t1:51_13": "so ‘‘atthi idappaccayā jarāmaraṇa’’nti jarāmaraṇaggahaṇeneva gahitoti idaṁ-saddo paṭiccasamuppādato pariccajanato aññassa asambhavato paccaye avatiṭṭhati, tenettha kammadhārayasamāso.",
  "tika-s0102t1:51_14": "Tattha pana idaṁ-saddassa tato pariccajanakāraṇaṁ natthīti sāmivacanasamāso eva icchito.",
  "tika-s0102t1:51_15": "Aṭṭhakathāyaṁpana yasmā jarāmaraṇādīnaṁ paccayapucchāmukhenāyaṁ paṭiccasamuppādadesanā āraddhā,",
  "tika-s0102t1:51_16": "paṭiccasamuppādo ca nāma atthato hetuppabhavānaṁ hetūti vutto vāyamattho,",
  "tika-s0102t1:51_17": "tasmā ‘‘imassa jarāmaraṇassa paccayo’’ti evamatthavaṇṇanā katā.",
  "tika-s0102t1:52_0": "Paṇḍitenāti ekaṁsabyākaraṇīyādipañhāvisesajānanasamatthāya paññāya samannāgatena.",
  "tika-s0102t1:52_1": "Tameva hissa paṇḍiccaṁ dassetuṁ ‘‘yathā’’tiādi vuttaṁ .",
  "tika-s0102t1:52_2": "Yādisassa jīvassa diṭṭhigatiko sarīrato anaññattaṁ pucchati ‘‘taṁ jīvaṁ taṁ sarīra’’nti,",
  "tika-s0102t1:52_3": "so evaṁ paramatthato nupalabbhati,",
  "tika-s0102t1:52_4": "kathaṁ tassa vañjhātanayassa viya dīgharassatā sarīrato aññatā vā anaññatā vā byākātabbā siyā,",
  "tika-s0102t1:52_5": "tasmāssa pañhassa ṭhapanīyatā veditabbā.",
  "tika-s0102t1:52_6": "Tuṇhībhāvo nāmesa pucchato anādaro vihesā viya hotīti ‘‘abyākatameta’’nti pakārantaramāha.",
  "tika-s0102t1:52_7": "Evaṁ abyākaraṇakāraṇaṁ ñātukāmassa kathetabbaṁ hoti,",
  "tika-s0102t1:52_8": "kathite ca jānantassa pamādopi evaṁ siyā,",
  "tika-s0102t1:52_9": "kathanavidhi pana ‘‘yādisassā’’tiādinā dassito eva.",
  "tika-s0102t1:52_10": "Evaṁ appaṭipajjitvāti evaṁ ṭhapanīyapañhe viya tuṇhībhāvādiṁ anāpajjitvā eva.",
  "tika-s0102t1:52_11": "‘‘Appaṭipajjitvā’’ti vacanaṁ nidassanamattametaṁ.",
  "tika-s0102t1:52_12": "‘‘Kiṁ sabbaṁ anicca’’nti vutte ‘‘kiṁ saṅkhataṁ sandhāya pucchasi,",
  "tika-s0102t1:52_13": "udāhu asaṅkhata’’nti paṭipucchitvā byākātabbaṁ hoti ‘‘kiṁ khandhapañcakaṁ pariññeyya’’nti puṭṭhe ‘‘atthi tattha pariññeyyaṁ,",
  "tika-s0102t1:52_14": "atthi na pariññeyya’’nti vibhajja byākātabbaṁ hoti,",
  "tika-s0102t1:52_15": "evaṁ appaṭipajjitvāti ca ayamettha attho icchitoti.",
  "tika-s0102t1:52_16": "Pubbe yassa paccayassa atthitāmattaṁ coditanti atthitāmattaṁ vissajjitaṁ.",
  "tika-s0102t1:52_17": "Pucchāsabhāgena hi vissajjananti.",
  "tika-s0102t1:52_18": "Idāni tasseva sarūpapucchā karīyatīti ‘‘puna ki’’nti vuttaṁ.",
  "tika-s0102t1:52_19": "Idhāpi ‘‘yathā’’tiādi sabbaṁ ānetvā vattabbaṁ.",
  "tika-s0102t1:53_0": "‘‘Esa nayo sabbapadesū’’ti atidesavasena ussukkaṁ katvā ‘‘nāmarūpapaccayā’’tiādinā tattha apavādo āraddho. Yasmā dassetukāmo, tasmā idaṁ vuttanti yojanā.",
  "tika-s0102t1:53_1": "Channaṁ vipākasamphassānaṁyeva gahaṇaṁ hoti viññāṇādi vedanāpariyosānā vipākavidhīti katvā anekesu suttapadesu, (ma. ni. 3.126; udā. 1) abhidhamme (vibha.",
  "tika-s0102t1:53_2": "225) ca yebhuyyena tesaṁyeva gahaṇassa niruḷhattā. Idhāti imasmiṁ sutte. Ca-saddo byatirekattho,",
  "tika-s0102t1:53_3": "tenettha ‘‘gahitampī’’tiādinā vuccamānaṁyeva visesaṁ joteti.",
  "tika-s0102t1:53_4": "Paccayabhāvo nāma paccayuppannāpekkho tena vinā tassa asambhavato.",
  "tika-s0102t1:53_5": "Tasmā saḷāyatanappaccayāti ‘‘saḷāyatanapaccayā phasso’’ti iminā padenāti yojanā.",
  "tika-s0102t1:53_6": "Avayavena vā samudāyopalakkhaṇametaṁ ‘‘saḷāyatanapaccayā’’ti,",
  "tika-s0102t1:53_7": "tasmā ‘‘saḷāyatanapaccayā phasso’’ti iminā padenāti vuttaṁ hoti.",
  "tika-s0102t1:53_8": "Gahitampīti chabbidhaṁ vipākaphassampi.",
  "tika-s0102t1:53_9": "Aggahitampīti avipākaphassampi kusalākusalakiriyāphassampi.",
  "tika-s0102t1:53_10": "Paccayuppannavisesaṁ dassetukāmoti yojanā.",
  "tika-s0102t1:53_11": "Na cettha paccayuppannova upādinno icchito,",
  "tika-s0102t1:53_12": "atha kho paccayopi upādinno icchitoti ajjhattikāyatanasseva saḷāyatanaggahaṇena gahaṇanti katvā vuttaṁ ‘‘saḷāyatanato…pe… dassetukāmo’’ti.",
  "tika-s0102t1:53_13": "Na hi phassassa cakkhādisaḷāyatanameva paccayo,",
  "tika-s0102t1:53_14": "atha kho ‘‘cakkhuñca paṭicca rūpe ca uppajjati cakkhuviññāṇaṁ,",
  "tika-s0102t1:53_15": "tiṇṇaṁ saṅgati phasso’’tiādi (ma. ni. 3.421, 425, 426; saṁ. ni. 2.44, 45; 2.4.60; kathā. 465,",
  "tika-s0102t1:53_16": "467) vacanato rūpāyatanādirūpañca cakkhuviññāṇādināmañca paccayo,",
  "tika-s0102t1:53_17": "tasmā imaṁ cakkhādisaḷāyatanato atirittaṁ āvajjanādi viya sādhāraṇaṁ ahutvā,",
  "tika-s0102t1:53_18": "tassa tassa phassassa sādhāraṇatāya aññaṁ visesapaccayaṁ pi-saddena avisiṭṭhaṁ sādhāraṇapaccayaṁ pidassetukāmo bhagavā,",
  "tika-s0102t1:53_19": "‘‘nāmarūpapaccayā phasso’’ti idaṁ vuttanti yojanā.",
  "tika-s0102t1:53_20": "Abhidhammabhājanīyepi imameva paccayaṁ sandhāya ‘‘nāmarūpapaccayā phasso’’ti vuttanti tadaṭṭhakathāyaṁ (vibha. aṭṭha.",
  "tika-s0102t1:53_21": "243) ‘‘paccayavisesadassanatthañceva mahānidānadesanāsaṅgahatthañcā’’ti atthavaṇṇanā katā.",
  "tika-s0102t1:53_22": "Paccayānanti jātiādīnaṁ paccayadhammānaṁ.",
  "tika-s0102t1:53_23": "Nidānaṁ kathitanti jarāmaraṇādikassa nidānattaṁ kathitaṁ ekaṁsiko paccayabhāvo kathito.",
  "tika-s0102t1:53_24": "Tañhi tesaṁ paccayabhāve abyabhicārīti dassetuṁ ‘‘iti kho paneta’’ntiādinā upari desanā pavattā. Nijjaṭeti nijjālake. Niggumbeti nikkhepe.",
  "tika-s0102t1:53_25": "Padadvayenāpi ākulābhāvameva dasseti,",
  "tika-s0102t1:53_26": "tasmā anākulaṁ abyākulaṁ mahantaṁ paccayanidānamettha kathitanti mahānidānaṁ suttaṁ aññathābhāvassa abhāvato.",
  "tika-s0102t1:54_0": "98.Tesaṁ tesaṁ paccayānanti tesaṁ tesaṁ jātiādīnaṁ paccayānaṁ.",
  "tika-s0102t1:54_1": "Yasmā paccayabhāvo nāma tehi tehi paccayehi anūnādhikeheva tassa tassa phalassa sambhavato tatho taccho,",
  "tika-s0102t1:54_2": "tappakāro vā sāmaggiupagatesu paccayesu muhuttampi tatho nibbattanadhammānaṁ asambhavābhāvato.",
  "tika-s0102t1:54_3": "Avitatho avisaṁvādanako visaṁvādanākāravirahito aññadhammapaccayehi aññadhammānuppattito.",
  "tika-s0102t1:54_4": "‘‘Anaññathā’’ti vuccati aññathābhāvassa abhāvato.",
  "tika-s0102t1:54_5": "Tasmā ‘‘tathaṁ avitathaṁ anaññathaṁ paccayabhāvaṁ dassetu’’nti vuttaṁ.",
  "tika-s0102t1:54_6": "Pariyāyati attano phalaṁ pariggahetvā vattatīti pariyāyo,",
  "tika-s0102t1:54_7": "hetūti āha ‘‘pariyāyenāti kāraṇenā’’ti.",
  "tika-s0102t1:54_8": "Sabbena sabbanti devattādinā sabbabhāvena sabbā jāti.",
  "tika-s0102t1:54_9": "Sabbathā sabbanti tatthāpi cātumahārājikādisabbākārena sabbā, nipātadvayametaṁ, nipātañca abyayaṁ,",
  "tika-s0102t1:54_10": "tañca sabbaliṅgavibhattivacanesu ekākārameva hotīti pāḷiyaṁ ‘‘sabbena sabbaṁ sabbathā sabba’’nti vuttaṁ.",
  "tika-s0102t1:54_11": "Atthavacane pana tassa tassa jātisaddāpekkhāya itthiatthavuttitaṁ dassetuṁ ‘‘sabbākārena sabbā’’tiādi vuttaṁ.",
  "tika-s0102t1:54_12": "Imināva nayenāti iminā jātivāre vutteneva nayena.",
  "tika-s0102t1:54_13": "Devādīsūti ādi-saddena gandhabbayakkhādike pāḷiyaṁ (dī. ni. 2.98) āgate, tadantarabhede ca saṅgaṇhāti.",
  "tika-s0102t1:55_0": "Idha nikkhittaatthavibhajanattheti imasmiṁ ‘‘kassaci kimhicī’’ti aniyamato uddesavasena vuttatthassa niddisanatthe jotetabbe nipāto,",
  "tika-s0102t1:55_1": "tadatthajotanaṁ nipātapadanti attho. Tassāti tassa padassa.",
  "tika-s0102t1:55_2": "Teti dhammadesanāya sampadānabhūtaṁ theraṁ vadati.",
  "tika-s0102t1:55_3": "Seyyathidanti vā te katameti ceti attho. Ye hi ‘‘kassacī’’ti,",
  "tika-s0102t1:55_4": "‘‘kimhicī’’ti ca aniyamato vutto attho, te katameti. Kathetukamyatāpucchā hesā. Devabhāvāyāti devabhāvatthaṁ.",
  "tika-s0102t1:55_5": "Khandhajātīti khandhapātubhāvo,",
  "tika-s0102t1:55_6": "yathā khandhesu uppannesu ‘‘devā’’ti samaññā hoti, tathā tesaṁ uppādoti attho. Tenāha ‘‘yāyā’’ti āha.",
  "tika-s0102t1:55_7": "Sabbapadesūti ‘‘gandhabbānaṁ gandhabbatthāyā’’tiādīsu sabbesu jātiniddesapadesu , bhavādipadesu ca.",
  "tika-s0102t1:55_8": "Yena hi nayena sace hi jātīti ayamatthayojanā katā,",
  "tika-s0102t1:55_9": "jātiniddesapadesova ‘‘bhavo’’tiādinā bhavādipadesupi so kātabboti.",
  "tika-s0102t1:55_10": "Devāti upapattidevā cātumahārājikato paṭṭhāya yāva bhavaggā dibbanti kāmaguṇādīhi kīḷanti laḷanti viharanti jotantīti katvā.",
  "tika-s0102t1:55_11": "Gandhaṁ abbanti paribhuñjantīti gandhabbā,",
  "tika-s0102t1:55_12": "dhataraṭṭhassa mahārājassa parivārabhūtā.",
  "tika-s0102t1:55_13": "Yajanti vessavaṇasakkādike pūjentīti yakkhā,",
  "tika-s0102t1:55_14": "tena tena vā paṇidhikammādinā yajitabbā pūjetabbāti yakkhā,",
  "tika-s0102t1:55_15": "vessavaṇassa mahārājassa parivārabhūtā.",
  "tika-s0102t1:55_16": "Aṭṭhakathāyaṁ pana ‘‘amanussā’’ti avisesena vuttaṁ. Bhūtāti kumbhaṇḍā,",
  "tika-s0102t1:55_17": "virūḷhakassa mahārājassa parivārabhūtā.",
  "tika-s0102t1:55_18": "Aṭṭhakathāyaṁ pana ‘‘ye keci nibbattasattā’’ti avisesena vuttaṁ.",
  "tika-s0102t1:55_19": "Aṭṭhipakkhā bhamaratuppaḷādayo. Cammapakkhā jatusiṅgālādayo. Lomapakkhā haṁsamorādayo.",
  "tika-s0102t1:55_20": "Sarīsapā ahivicchikasatapadiādayo.",
  "tika-s0102t1:56_0": "‘‘Tesaṁtesa’’nti idaṁ na yevāpanakaniddeso viya avuttasaṅgahatthaṁ vacanaṁ,",
  "tika-s0102t1:56_1": "atha kho ayevāpanakaniddeso viya vuttasaṅgahatthanti.",
  "tika-s0102t1:56_2": "Ādi-saddeneva ca āmeḍitattho saṅgayhatīti āha ‘‘tesaṁ tesaṁ devagandhabbādīna’’nti. Tadattāyāti taṁbhāvāya,",
  "tika-s0102t1:56_3": "yathārūpesu khandhesu pavattamānesu ‘‘devā gandhabbā’’ti lokasamaññā hoti, tathārūpatāyāti attho.",
  "tika-s0102t1:56_4": "Tenāha ‘‘devagandhabbādibhāvāyā’’ti. ‘‘Nirodho,",
  "tika-s0102t1:56_5": "vigamo’’ti ca paṭiladdhattālābhassa bhāvo vuccati,",
  "tika-s0102t1:56_6": "idha pana accantābhāvo adhippeto ‘‘sabbaso jātiyā asatī’’ti avatvā ‘‘jātinirodhā’’ti vuttattāti āha ‘‘abhāvāti attho’’ti.",
  "tika-s0102t1:57_0": "Phalatthāya hinotīti yathā phalaṁ tato nibbattati, evaṁ hinoti pavattati,",
  "tika-s0102t1:57_1": "tassa hetubhāvaṁ upagacchatīti attho.",
  "tika-s0102t1:57_2": "Idaṁ gaṇhatha nanti ‘‘idaṁ me phalaṁ,",
  "tika-s0102t1:57_3": "gaṇhatha na’’nti evaṁ appeti viya niyyāteti viya.",
  "tika-s0102t1:57_4": "‘‘Esa nayo’’ti avisesaṁ atidisitvā visesamattassa atthaṁ dassetuṁ ‘‘apicā’’tiādi vuttaṁ.",
  "tika-s0102t1:57_5": "Nanu cāyaṁ jāti parinipphannā,",
  "tika-s0102t1:57_6": "saṅkhatabhāvā ca na hoti vikārabhāvato, tathā jarāmaraṇaṁ,",
  "tika-s0102t1:57_7": "tassa kathaṁ sā hetu hotīti codanaṁ sandhāyāha ‘‘jarāmaraṇassa hī’’tiādi. Tabbhāve bhāvo,",
  "tika-s0102t1:57_8": "tadabhāve ca abhāvo jarāmaraṇassa jātiyā upanissayatā.",
  "tika-s0102t1:58_0": "99.Okāsapariggahoti pavattiṭṭhānapariggaho.",
  "tika-s0102t1:58_1": "Upapattibhave yujjati upapattikkhandhānaṁ yathāvuttaṭṭhānato aññattha anuppajjanato.",
  "tika-s0102t1:58_2": "Idha panāti imasmiṁ sutte ‘‘kāmabhavo’’tiādinā āgate imasmiṁ ṭhāne.",
  "tika-s0102t1:58_3": "Kammabhave yujjati kāmabhavādijotanā visesato tassa jātiyā paccayabhāvatoti.",
  "tika-s0102t1:58_4": "Tenāha ‘‘so hi jātiyā upanissayakoṭiyāva paccayo’’ti.",
  "tika-s0102t1:58_5": "Nanu ca upapattibhavopi jātiyā upanissayavasena paccayo hotīti? Saccaṁ hoti,",
  "tika-s0102t1:58_6": "so pana na tathā padhānabhūto,",
  "tika-s0102t1:58_7": "kammabhavo pana padhānabhūto paccayo janakabhāvatoti.",
  "tika-s0102t1:58_8": "‘‘So hi jātiyā’’tiādi vuttaṁ kāmabhavūpagaṁ kammaṁ kāmabhavo. Esa nayo rūpārūpabhavesupi.",
  "tika-s0102t1:58_9": "Okāsapariggahova kato‘‘kimhicī’’ti iminā sattapariggahassa katattā.",
  "tika-s0102t1:59_0": "100.Tiṇṇampi kammabhavānanti kāmakammabhavādīnaṁ tiṇṇampi kammabhavānaṁ.",
  "tika-s0102t1:59_1": "Tiṇṇañca upapattibhavānanti kāmupapattibhavādīnaṁ tiṇṇañca upapattibhavānaṁ.",
  "tika-s0102t1:59_2": "Tathāsesānipīti diṭṭhupādānādīni sesupādānānipi tiṇṇampi kammabhavānaṁ,",
  "tika-s0102t1:59_3": "tiṇṇañca upapattibhavānaṁ paccayoti attho. Itīti evaṁ vuttanayena.",
  "tika-s0102t1:59_4": "Dvādasa kammabhavā dvādasa upapattibhavāti catuvīsatibhavā veditabbā.",
  "tika-s0102t1:59_5": "Yasmā kammabhavassa paccayabhāvamukheneva upādānaṁ upapattibhavassa paccayo nāma hoti, na aññathā,",
  "tika-s0102t1:59_6": "tasmā upādānaṁ kammabhavassa ujukameva paccayabhāvoti āha ‘‘nippariyāyenettha dvādasa kammabhavā labbhantī’’ti. Tesanti kammabhavānaṁ.",
  "tika-s0102t1:59_7": "Sahajātakoṭiyāti akusalassa kammabhavassa sahajātaṁ upādānaṁ sahajātakoṭiyā,",
  "tika-s0102t1:59_8": "itaraṁ anantarūpanissayādivasena upanissayakoṭiyā,",
  "tika-s0102t1:59_9": "kusalassa kammabhavassa pana upanissayakoṭiyāva paccayo.",
  "tika-s0102t1:59_10": "Ettha ca yathā aññamaññanissayasampayuttaatthiavigatādipaccayānaṁ sahajātapaccayena ekasaṅgahataṁ dassetuṁ ‘‘sahajātakoṭiyā’’ti vuttaṁ,",
  "tika-s0102t1:59_11": "evaṁ ārammaṇūpanissayaanantarūpanissayapakatūpanissayānaṁ ekajjhaṁ gahaṇavasena ‘‘upanissayakoṭiyā’’ti vuttanti daṭṭhabbaṁ.",
  "tika-s0102t1:60_0": "101.Upādānassāti ettha kāmupādānassa taṇhā upanissayakoṭiyāva paccayo,",
  "tika-s0102t1:60_1": "sesupādānānaṁ sahajātakoṭiyāpi upanissayakoṭiyāpi viññāṇādi ca vedanāpariyosānā vipākavidhīti katvā.",
  "tika-s0102t1:61_0": "102.Yadidaṁ vedanāti ettha vipākavedanāti tameva tāva upanissayakoṭiyā paccayo itarakoṭiyā asambhavato.",
  "tika-s0102t1:61_1": "Aññāti kusalākusalakiriyavedanā. Aññathāpīti sahajātakoṭiyāpi.",
  "tika-s0102t1:62_0": "103.Ettāvatāti jarāmaraṇādīnaṁ paccayaparamparādassanavasena pavattāya ettakāya desanāya.",
  "tika-s0102t1:62_1": "Purimataṇhanti purimabhavasiddhaṁ taṇhaṁ. ‘‘Esa paccayo taṇhāya,",
  "tika-s0102t1:62_2": "yadidaṁ vedanā’’ti vatvā tadanantaraṁ ‘‘phassapaccayā vedanāti iti kho panetaṁ vutta’’ntiādinā vedanāya paccayabhūtassa phassassa uddharaṇaṁ aññesu suttesu āgatanayena paṭiccasamuppādassa desanāmaggo ,",
  "tika-s0102t1:62_3": "taṁ pana anotaritvā samudācārataṇhādassanamukheneva taṇhāmūlakadhamme desento āciṇṇadesanāmaggato okkamanto viya,",
  "tika-s0102t1:62_4": "tañca desanaṁ passato appavattanti pasayha balakkārena desento viya ca hotīti āha ‘‘idānī’’tiādi.",
  "tika-s0102t1:62_5": "Dve taṇhāti idhādhippetataṇhā eva dvidhā bhindanto āha.",
  "tika-s0102t1:62_6": "Esanataṇhāti bhogānaṁ pariyesanavasena pavattataṇhā.",
  "tika-s0102t1:62_7": "Esitataṇhāti pariyiṭṭhesu bhogesu uppajjamānataṇhā.",
  "tika-s0102t1:62_8": "Samudācārataṇhāyāti pariyuṭṭhānavasena pavattataṇhāya.",
  "tika-s0102t1:62_9": "Duvidhāpesā vedanaṁ paṭicca taṇhānāma vedanāpaccayā ca appaṭiladdhānaṁ bhogānaṁ paṭilābhāya pariyesanā,",
  "tika-s0102t1:62_10": "laddhesu ca tesupātabyatāpattiādi hotīti.",
  "tika-s0102t1:63_0": "Paritassanavasena pariyesati etāyāti pariyesanā. Āsayato,",
  "tika-s0102t1:63_1": "payogato ca pariyesanā tathāpavatto cittuppādo.",
  "tika-s0102t1:63_2": "Tenāha ‘‘taṇhāya sati hotī’’ti.",
  "tika-s0102t1:63_3": "Rūpādiārammaṇapaṭilābhoti savatthukānaṁ rūpādiārammaṇānaṁ gavesanavasena,",
  "tika-s0102t1:63_4": "pavattiyaṁ pana apariyiṭṭhaṁyeva labbhati,",
  "tika-s0102t1:63_5": "tampi atthato pariyesanāya laddhameva nāma tathārūpassa kammassa pubbekatattā eva labbhanato.",
  "tika-s0102t1:63_6": "Tenāha ‘‘so hi pariyesanāya sati hotī’’ti.",
  "tika-s0102t1:63_7": "Sukhavinicchayanti sukhaṁ visesato nicchinotīti sukhavinicchayo, sukhaṁ sabhāvato, samudayato, atthaṅgamanato,",
  "tika-s0102t1:63_8": "nissaraṇato ca yāthāvato jānitvā pavattañāṇaṁ, taṁ sukhavinicchayaṁ. Jaññāti jāneyya.",
  "tika-s0102t1:63_9": "‘‘Subhasukha’’ntiādikaṁ ārammaṇe abhūtākāraṁ vividhaṁ ninnabhāvena nicchinoti āropetīti vinicchayo.",
  "tika-s0102t1:63_10": "Assādānupassanataṇhādiṭṭhiyāpi evameva vinicchayabhāvo veditabbo.",
  "tika-s0102t1:63_11": "Imasmiṁ pana sutte vitakkoyeva āgatoti yojanā.",
  "tika-s0102t1:63_12": "Imasmiṁ pana sutteti sakkapañhasutte. (Dī. ni.",
  "tika-s0102t1:63_13": "2.358) tattha hi ‘‘chando kho, devānaṁ inda, vitakkanidāno’’ti āgataṁ.",
  "tika-s0102t1:63_14": "Idhāti imasmiṁ mahānidānasutte.‘‘Vitakkeneva vinicchinātī’’ti etena ‘‘vinicchīyati etenāti vinicchayo’’ti vinicchaya-saddassa karaṇasādhanamāha.",
  "tika-s0102t1:63_15": "‘‘Ettaka’’ntiādi vinicchayanākāradassanaṁ.",
  "tika-s0102t1:64_0": "Chandanaṭṭhena chando, evaṁ rañjanaṭṭhena rāgo,",
  "tika-s0102t1:64_1": "svāyaṁ anāsevanatāya mando hutvā pavatto idhādhippetoti āha ‘‘dubbalarāgassādhivacana’’nti.",
  "tika-s0102t1:64_2": "Ajjhosānanti taṇhādiṭṭhivasena abhinivisanaṁ.",
  "tika-s0102t1:64_3": "‘‘Mayhaṁ ida’’nti hi taṇhāgāho yebhuyyena attaggāhasannissayova hoti. Tenāha ‘‘ahaṁ mama’’nti,",
  "tika-s0102t1:64_4": "‘‘balavasanniṭṭhāna’’nti ca tesaṁ gāhānaṁ thirabhāvappattimāha.",
  "tika-s0102t1:64_5": "Taṇhādiṭṭhivasena pariggahakaraṇanti ‘‘ahaṁ mama’’nti balavasanniṭṭhānavasena abhiniviṭṭhassa attattaniyaggāhavatthuno aññāsādhāraṇaṁ viya katvā pariggahetvā ṭhānaṁ,",
  "tika-s0102t1:64_6": "tathāpavatto lobhasahagatacittuppādo.",
  "tika-s0102t1:64_7": "Attanā pariggahitassa vatthuno yassa vasena parehi sādhāraṇabhāvassa asahamāno hoti puggalo, so dhammo asahanatā.",
  "tika-s0102t1:64_8": "Evaṁ vacanatthaṁ vadanti niruttinayena.",
  "tika-s0102t1:64_9": "Saddalakkhaṇe pana yassa dhammassa vasena macchariyayogato puggalo maccharo, tassa bhāvo, kammaṁ vā macchariyaṁ, macchero dhammo.",
  "tika-s0102t1:64_10": "Macchariyassa balavabhāvato ādarena rakkhaṇaṁ ārakkhoti āha ‘‘dvāra…pe… suṭṭhu rakkhaṇa’’nti.",
  "tika-s0102t1:64_11": "Attano phalaṁ karotīti karaṇaṁ, yaṁ kiñci kāraṇaṁ,",
  "tika-s0102t1:64_12": "adhikaṁ karaṇanti adhikaraṇaṁ, visesakāraṇaṁ.",
  "tika-s0102t1:64_13": "Visesakāraṇañca bhogānaṁ ārakkhadaṇḍādānādianatthasambhavassāti vuttaṁ ‘‘ārakkhādhikaraṇa’’ntiādi.",
  "tika-s0102t1:64_14": "Paranisedhanatthanti māraṇādinā paresaṁ vibādhanatthaṁ. Ādīyati etenāti ādānaṁ, daṇḍassa ādānaṁ daṇḍādānaṁ,",
  "tika-s0102t1:64_15": "abhibhavitvā paraviheṭhanacittuppādo. Satthādānepi eseva nayo.",
  "tika-s0102t1:64_16": "Hatthaparāmāsādivasena kāyena kātabbakalaho kāyakalaho.",
  "tika-s0102t1:64_17": "Mammaghaṭṭanādivasena vācāya kātabbakalaho vācākalaho.",
  "tika-s0102t1:64_18": "Virujjhanavasena virūpaṁ gaṇhāti etenāti viggaho.",
  "tika-s0102t1:64_19": "Viruddhaṁ vadati etenāti vivādo.",
  "tika-s0102t1:64_20": "Tuvaṁ tuvanti agāravavacanasahacaraṇato tuvaṁ tuvaṁ,",
  "tika-s0102t1:64_21": "sabbete tathāpavattā dosasahagatacittuppādā veditabbā.",
  "tika-s0102t1:64_22": "Tenāha bhagavā ‘‘aneke pāpakā akusalā dhammā sambhavantī’’ti (dī. ni. 2.104).",
  "tika-s0102t1:65_0": "112.Desanaṁ nivattesīti ‘‘taṇhaṁ paṭicca pariyesanā’’tiādinā anulomanayena pavattitaṁ desanaṁ paṭilomanayena puna ‘‘ārakkhādhikaraṇa’’nti ārabhanto nivattesi.",
  "tika-s0102t1:65_1": "Pañcakāmaguṇikarāgavasenāti ārammaṇabhūtā pañca kāmaguṇā etassa atthīti pañcakāmaguṇiko,",
  "tika-s0102t1:65_2": "tattha rañjanavasena abhiramaṇavasena pavattarāgo,",
  "tika-s0102t1:65_3": "tassa vasena uppannā rañjanavasena taṇhāyanavasena pavattā rūpāditaṇhāva kāmesu taṇhāti kāmataṇhā.",
  "tika-s0102t1:65_4": "Bhavati atthi sabbakālaṁ tiṭṭhatīti pavattā bhavadiṭṭhi uttarapadalopena bhavo, taṁsahagatā taṇhā bhavataṇhā.",
  "tika-s0102t1:65_5": "Vibhavati vinassati ucchijjatīti pavattā vibhavadiṭṭhi vibhavo uttarapadalopena,",
  "tika-s0102t1:65_6": "taṁsahagatā taṇhā vibhavataṇhāti āha ‘‘sassatadiṭṭhī’’tiādi.",
  "tika-s0102t1:65_7": "Ime dve dhammāti ‘‘esa paccayo upādānassa, yadidaṁ taṇhā’’ti (dī. ni.",
  "tika-s0102t1:65_8": "2.101) evaṁ vuttā vaṭṭamūlataṇhā ca ‘‘taṇhaṁ paṭicca pariyesanā’’ti (dī. ni.",
  "tika-s0102t1:65_9": "2.103) evaṁ vuttā samudācārataṇhā cāti ime dve dhammā.",
  "tika-s0102t1:65_10": "Vaṭṭamūlasamudācāravasenāti vaṭṭamūlavasena ceva samudācāravasena ca.",
  "tika-s0102t1:65_11": "Dvīhi koṭṭhāsehīti dvīhi bhāgehi.",
  "tika-s0102t1:65_12": "Dvīhi avayavehi samosaranti nibbattanavasena samaṁ vattanti itoti samosaraṇaṁ, paccayo,",
  "tika-s0102t1:65_13": "ekaṁ samosaraṇaṁ etāsanti ekasamosaraṇā.",
  "tika-s0102t1:65_14": "Kena pana ekasamosaraṇāti āha ‘‘vedanāyā’’ti.",
  "tika-s0102t1:65_15": "Dvepi hi taṇhā vedanāpaccayā evāti.",
  "tika-s0102t1:65_16": "Tenāha ‘‘vedanāpaccayena ekapaccayā’’ti.",
  "tika-s0102t1:65_17": "Tato tato osaritvā āgantvā samavasanaṭṭhānaṁ osaraṇa samosaraṇaṁ.",
  "tika-s0102t1:65_18": "Vedanāya samaṁ saha ekasmiṁ ārammaṇe osaraṇakapavattanakā vedanā samosaraṇāti āha ‘‘idaṁ sahajātasamosaraṇaṁ nāmā’’ti.",
  "tika-s0102t1:66_0": "113.Sabbeti uppattidvāravasena bhinditvā vuttā savipākaphassā eva viññāṇādi vedanāpariyosānā vipākavithīti katvā.",
  "tika-s0102t1:66_1": "Paṭiccasamuppādakathā nāma vaṭṭakathāti āha ‘‘ṭhapetvā cattāro lokuttaravipākaphasse’’ti. Bahudhāti bahuppakārena.",
  "tika-s0102t1:66_2": "Ayañhi pañcadvāre cakkhupasādādivatthukānaṁ pañcannaṁ vedanānaṁ cakkhusamphassādiko phasso sahajātaaññamaññanissayavipākaāhārasampayuttaatthiavigatavasena aṭṭhadhā paccayo hoti.",
  "tika-s0102t1:66_3": "Sesānaṁ pana ekekasmiṁ dvāre sampaṭicchanasantīraṇatadārammaṇavasena pavattānaṁ kāmāvacaravipākavedanānaṁ cakkhusamphassādiko phasso upanissayavasena ekadhāva paccayo hoti.",
  "tika-s0102t1:66_4": "Manodvārepi tadārammaṇavasena pavattānaṁ kāmāvacaravipākavedanānaṁ sahajātamanosamphasso tatheva aṭṭhadhā paccayo hoti,",
  "tika-s0102t1:66_5": "tathā paṭisandhibhavaṅgacutivasena pavattānaṁ tebhūmakavipākavedanānaṁ.",
  "tika-s0102t1:66_6": "Yā pana tā manodvāre tadārammaṇavasena pavattā kāmāvacaravedanā,",
  "tika-s0102t1:66_7": "tāsaṁ manodvārāvajjanasampayutto manosamphasso upanissayavasena ekadhāva paccayo hotīti evaṁ phasso bahudhā vedanāya paccayo hotīti veditabbaṁ.",
  "tika-s0102t1:67_0": "114.Vedanādīnanti vedanāsaññāsaṅkhāraviññāṇānaṁ.",
  "tika-s0102t1:67_1": "Asadisabhāvāti anubhavanasañjānanābhisaṅkharaṇavijānanabhāvā.",
  "tika-s0102t1:67_2": "Te hi aññamaññavidhurena vedayitādirūpena ākiriyanti paññāyantīti ākārāti vuccanti.",
  "tika-s0102t1:67_3": "Teyevāti vedanādīnaṁ te eva vedayitādiākārā.",
  "tika-s0102t1:67_4": "Sādhukaṁ dassiyamānāti sakkaccaṁ paccakkhato viya pakāsiyamānā.",
  "tika-s0102t1:67_5": "Taṁ taṁ līnamatthaṁ gamentīti ‘‘arūpaṭṭho ārammaṇābhimukhanamanaṭṭho’’ti evamādikaṁ taṁ taṁ līnaṁ apākaṭamatthaṁ gamenti ñāpentīti liṅgāni.",
  "tika-s0102t1:67_6": "Tassa tassa sañjānanahetutoti tassa tassa arūpaṭṭhādikassa sallakkhaṇassa kāraṇattā.",
  "tika-s0102t1:67_7": "Nimīyanti anumīyanti etehīti nimittāni.",
  "tika-s0102t1:67_8": "Tathā tathā arūpabhāvādippakārena,",
  "tika-s0102t1:67_9": "vedayitādippakārena ca uddisitabbato kathetabbato uddesā.",
  "tika-s0102t1:67_10": "Tasmāti ‘‘asadisabhāvā’’tiādinā vuttamevatthaṁ kāraṇabhāvena paccāmasati.",
  "tika-s0102t1:67_11": "Yasmā vedanādīnaṁ aññamaññaasadisabhāvā yathāvuttenatthena ākārādayo,",
  "tika-s0102t1:67_12": "tasmā ayaṁ idāni vuccamāno ettha pāḷipade attho.",
  "tika-s0102t1:68_0": "Nāmasamūhassāti ārammaṇābhimukhaṁ namanaṭṭhena ‘‘nāma’’nti laddhasamaññassa vedanādicatukkhandhasaṅkhātassa arūpadhammapuñjassa.",
  "tika-s0102t1:68_1": "Paññattīti ‘‘nāmakāyo arūpakalāpo arūpino khandhā’’tiādikā paññāpanā hoti.",
  "tika-s0102t1:68_2": "Cetanāpadhānattā saṅkhārakkhandhadhammānaṁ ‘‘saṅkhārānaṁ cetanākāre’’tiādi vuttaṁ.",
  "tika-s0102t1:68_3": "Tathā hi suttantabhājanīye saṅkhārakkhandhavibhajane ‘‘yā cetanā sañcetanā sañcetayitatta’’nti (vibha.",
  "tika-s0102t1:68_4": "249 abhidhammabhājanīye) cetanāva niddiṭṭhā. Asatīti asantesu.",
  "tika-s0102t1:68_5": "Vacanavipallāsena hi evaṁ vuttaṁ.",
  "tika-s0102t1:68_6": "Cattāro khandhe vatthuṁ katvāti vedanā saññā cittaṁ cetanādayoti ime catukkhandhasaññite nissayapaccayabhūte dhamme vatthuṁ katvā.",
  "tika-s0102t1:68_7": "Ayañca nayo pañcadvārepi sambhavatīti ‘‘manodvāre’’ti visesitaṁ.",
  "tika-s0102t1:68_8": "Adhivacanasamphassavevacanoti adhivacanamukhena paññattimukhena gahetabbattā ‘‘adhivacanasamphasso’’ti laddhanāmo. Soti manosamphasso.",
  "tika-s0102t1:68_9": "Pañcavokāre ca hadayavatthuṁ nissāya labbhanato rūpakāye paññāyateva,",
  "tika-s0102t1:68_10": "ayaṁ pana nayo idha na icchito vedanādipaṭikkhepavasena asambhavapariyāyassa jotitattāti ‘‘pañcapasāde vatthuṁ katvā uppajjeyyā’’ti attho vutto.",
  "tika-s0102t1:68_11": "Na hi vedanāsannissayena vinā pañcapasāde vatthuṁ katvā manosamphassassa sambhavo atthi.",
  "tika-s0102t1:68_12": "Uppattiṭṭhāne asati anuppattiṭṭhānato phalassa uppatti nāma kadācipi natthīti imamatthaṁ yathādhigatassa atthassa nidassanavasena dassento ‘‘ambarukkhe’’tiādimāha .",
  "tika-s0102t1:68_13": "Rūpakāyatoti kevalaṁ rūpakāyato. Tassāti manosamphassassa.",
  "tika-s0102t1:69_0": "Virodhipaccayasannipāte vibhūtatarā visadisuppatti,",
  "tika-s0102t1:69_1": "tasmiṁ vā sati attano santāne vijjamānasseva visadisuppattihetubhāvo ruppanākāro.",
  "tika-s0102t1:69_2": "So eva ruppanākāro vatthusappaṭighādikaṁ taṁ taṁ līnamatthaṁ gametīti liṅgaṁ.",
  "tika-s0102t1:69_3": "Tassa tassa sañjānanahetuto nimittaṁ.",
  "tika-s0102t1:69_4": "Tathā tathā uddisitabbato uddesoti evamettha ākārādayo atthato veditabbā.",
  "tika-s0102t1:69_5": "Vatthārammaṇānaṁ aññamaññapaṭihananaṁ paṭigho,",
  "tika-s0102t1:69_6": "tato paṭighato jāto paṭighasamphasso. Tenāha ‘‘sappaṭigha’’ntiādi.",
  "tika-s0102t1:69_7": "Nāmakāyatoti kevalaṁ nāmakāyato. Tassāti paṭighasamphassassa.",
  "tika-s0102t1:69_8": "Sesaṁ paṭhamapañhe vuttanayameva.",
  "tika-s0102t1:70_0": "Ubhayavasenāti nāmakāyo rūpakāyoti ubhayasannissayassa adhivacanasamphasso paṭighasamphassoti ubhayasamphassassa vasena.",
  "tika-s0102t1:71_0": "Visuṁ visuṁ paccayaṁ dassetvāti byatirekamukhena paccekaṁ nāmakāyarūpakāyasaññitaṁ paccayaṁ dassetvā. Tesanti phassānaṁ.",
  "tika-s0102t1:71_1": "Avisesatoti visesaṁ akatvā sāmaññato.",
  "tika-s0102t1:71_2": "Dassetunti byatirekamukheneva dassetuṁ.",
  "tika-s0102t1:71_3": "Eseva hetūti esa chasupi dvāresu pavatto nāmarūpasaṅkhāto hetu yathārahaṁ dvinnampi phassānaṁ.",
  "tika-s0102t1:71_4": "Idāni taṁ yathārahaṁ pavattiṁ vibhajitvā dassetuṁ ‘‘cakkhudvārādīsu hī’’tiādi vuttaṁ.",
  "tika-s0102t1:72_0": "Sampayuttakākhandhāti phassena sampayuttā vedanādayo khandhā.",
  "tika-s0102t1:72_1": "Āvajjanassāpi sampayuttakkhandhaggahaṇenevettha gahaṇaṁ daṭṭhabbaṁ tadavinābhāvato.",
  "tika-s0102t1:72_2": "Parato manosamphassepi eseva nayo.",
  "tika-s0102t1:72_3": "Pañcavidhopīti cakkhusamphassādivasena pañcavidhopi. So phassoti paṭighasamphasso. Bahudhāti bahuppakārena.",
  "tika-s0102t1:72_4": "Tathā hi vipākanāmaṁ vipākassa anekabhedassa manosamphassassa sahajātaaññamaññanissayavipākasampayuttaatthiavigatavasena sattadhā paccayo hoti. Yaṁ panettha āhārakiccaṁ, taṁ āhārapaccayavasena. Yaṁ indriyakiccaṁ,",
  "tika-s0102t1:72_5": "taṁ indriyapaccayavasena paccayo hoti.",
  "tika-s0102t1:72_6": "Avipākaṁ pana nāmaṁ avipākassa manosamphassassa ṭhapetvā vipākapaccayaṁ itaresaṁ vasena paccayo hoti.",
  "tika-s0102t1:72_7": "Rūpaṁ pana cakkhāyatanādibhedaṁ cakkhusamphassādikassa pañcavidhassa phassassa nissayapurejātaindriyavippayuttaatthiavigatavasena chadhā paccayo hoti.",
  "tika-s0102t1:72_8": "Rūpāyatanādibhedaṁ tassa pañcavidhassa ārammaṇapurejātaatthiavigatavasena catudhā paccayo hoti.",
  "tika-s0102t1:72_9": "Manosamphassassa pana tāni rūpāyatanādīni,",
  "tika-s0102t1:72_10": "dhammārammaṇañca tathā ca ārammaṇapaccayamatteneva paccayo hoti.",
  "tika-s0102t1:72_11": "Vatthurūpaṁ pana manosamphassassa nissayapurejātavippayuttaatthiavigatavasena pañcadhā paccayo hoti.",
  "tika-s0102t1:72_12": "Evaṁ nāmarūpaṁ assa phassassa bahudhā paccayo hotīti veditabbaṁ.",
  "tika-s0102t1:73_0": "115.",
  "tika-s0102t1:73_1": "Paṭhamuppattiyaṁ viññāṇaṁ nāmarūpassa visesapaccayoti imamatthaṁ byatirekamukhena dassetuṁ pāḷiyaṁ ‘‘mātukucchimhi na okkamissathā’’tiādi vuttaṁ.",
  "tika-s0102t1:73_2": "Gabbhaseyyakapaṭisandhi hi bāhirato mātukucchiṁ okkamantassa viya hontīpi atthato yathāpaccayaṁ khandhānaṁ tattha paṭhamuppattiyeva.",
  "tika-s0102t1:73_3": "Tenāha ‘‘pavisitvā…pe… na vattissathā’’ti.",
  "tika-s0102t1:73_4": "Suddhanti kevalaṁ viññāṇena amissitaṁ virahitaṁ.",
  "tika-s0102t1:73_5": "‘‘Avasesa’’nti idaṁ nāmāpekkhaṁ,",
  "tika-s0102t1:73_6": "tasmā avasesaṁ nāmarūpanti imaṁ viññāṇaṁ ṭhapetvā avasesaṁ nāmarūpaṁ vāti attho.",
  "tika-s0102t1:73_7": "Paṭisandhivasena okkantanti paṭisandhiggahaṇavasena,",
  "tika-s0102t1:73_8": "mātukucchiṁ okkamantassa vā paṭhamāvayavabhāvena otiṇṇaṁ.",
  "tika-s0102t1:73_9": "Vokkamissathāti santativicchedaṁ vināsaṁ upagamissatha,",
  "tika-s0102t1:73_10": "taṁ pana maraṇaṁ nāma hotīti āha ‘‘cutivasenā’’ti. Assāti viññāṇassa,",
  "tika-s0102t1:73_11": "tañca kho viññāṇasāmaññavasena vuttaṁ.",
  "tika-s0102t1:73_12": "Tenāha ‘‘tasseva cittassa nirodhenā’’ti,",
  "tika-s0102t1:73_13": "paṭisandhicittasseva nirodhenāti attho. Tatoti paṭisandhicittato. Paṭisandhicittassa,",
  "tika-s0102t1:73_14": "tato dutiyatatiyacittānaṁ vā nirodhena cuti na hotīti vuttamatthaṁ yuttito vibhāvetuṁ ‘‘paṭisandhicittena hī’’tiādi vuttaṁ.",
  "tika-s0102t1:73_15": "Etasmiṁ antareti etasmiṁ soḷasacittakkhaṇe kāle.",
  "tika-s0102t1:73_16": "Antarāyo natthīti ettha dārakassa tāva maraṇantarāyo mā hotu tadā cuticittassa asambhavato,",
  "tika-s0102t1:73_17": "mātu pana kathaṁ tadā maraṇantarāyābhāvoti?",
  "tika-s0102t1:73_18": "Taṁ taṁ kālaṁ anatikkamitvā tadantareyeva cavanadhammāya gabbhaggahaṇasseva asambhavato.",
  "tika-s0102t1:73_19": "Tenāha ‘‘ayañhi anokāso nāmā’’ti, cutiyāti adhippāyo.",
  "tika-s0102t1:74_0": "Paṭisandhicittena saddhiṁ samuṭṭhitarūpānīti okkantikkhaṇe uppannakammajarūpāni vadati.",
  "tika-s0102t1:74_1": "Tāni hi nippariyāyato paṭisandhicittena saddhiṁ samuṭṭhitarūpāni nāma,",
  "tika-s0102t1:74_2": "na utusamuṭṭhānāni paṭisandhicittassa uppādato pacchā samuṭṭhitattā.",
  "tika-s0102t1:74_3": "Cittajāhārajānaṁ pana tadā asambhavo eva.",
  "tika-s0102t1:74_4": "Yāni paṭisandhicittena saddhiṁ samuṭṭhitarūpāni,",
  "tika-s0102t1:74_5": "tāni tividhāni tassa uppādakkhaṇe samuṭṭhitāni, ṭhitikkhaṇe samuṭṭhitāni, bhaṅgakkhaṇe samuṭṭhitānīti.",
  "tika-s0102t1:74_6": "Tesu uppādakkhaṇe samuṭṭhitāni sattarasamassa bhavaṅgassa uppādakkhaṇe nirujjhanti,",
  "tika-s0102t1:74_7": "ṭhitikkhaṇe samuṭṭhitāni ṭhitikkhaṇe nirujjhanti,",
  "tika-s0102t1:74_8": "bhaṅgakkhaṇe samuṭṭhitāni bhaṅgakkhaṇe nirujjhanti.",
  "tika-s0102t1:74_9": "Tattha ‘‘bhañjamāno dhammo bhañjamānassa dhammassa paccayo hotī’’ti na sakkā vattuṁ, uppāde,",
  "tika-s0102t1:74_10": "pana ṭhitiyañca na na sakkāti ‘‘sattarasamassa bhavaṅgassa uppādakkhaṇe,",
  "tika-s0102t1:74_11": "ṭhitikkhaṇe ca dharantānaṁ vasena tassa paccayampi dātuṁ na sakkontī’’ti vuttaṁ.",
  "tika-s0102t1:74_12": "Rūpakāyūpatthambhitasseva hi nāmakāyassa pañcavokāre pavattīti.",
  "tika-s0102t1:74_13": "Tehi rūpadhammehi tassa cittassa balavataraṁ sandhāyāha ‘‘sattarasamassa…pe… pavatti pavattatī’’ti.",
  "tika-s0102t1:74_14": "Paveṇī ghaṭiyatīti aṭṭhacattālīsakammajassa rūpapaveṇī sambandhā hutvā pavattati. Paṭhamañhi paṭisandhicittaṁ,",
  "tika-s0102t1:74_15": "tato yāva soḷasamaṁ bhavaṅgacittaṁ,",
  "tika-s0102t1:74_16": "tesu ekekassa uppādaṭhitibhaṅgavasena tayo tayo khaṇā.",
  "tika-s0102t1:74_17": "Tattha ekekassa cittassa tīsu tīsu khaṇesu samatiṁsa samatiṁsa kammajarūpāni uppajjanti.",
  "tika-s0102t1:74_18": "Iti soḷasatikā aṭṭhacattālīsaṁ honti. Esa nayo tato paresupi.",
  "tika-s0102t1:74_19": "Taṁ sandhāya vuttaṁ ‘‘aṭṭhacattālīsakammajassa rūpapaveṇī sambandhā hutvā pavattatī’’ti.",
  "tika-s0102t1:74_20": "Sace pana na sakkontīti paṭisandhicittena saddhiṁ samuṭṭhitarūpāni sattarasamassa bhavaṅgassa paccayaṁ dātuṁ sace na sakkonti.",
  "tika-s0102t1:74_21": "Yadi hi paṭisandhicittato sattarasamaṁ cuticittaṁ siyā,",
  "tika-s0102t1:74_22": "paṭisandhicittassa ṭhitibhaṅgakkhaṇesupi kammajarūpaṁ na uppajjeyya, pageva bhavaṅgacittakkhaṇesu.",
  "tika-s0102t1:74_23": "Tathā sati nattheva tassa cittassa paccayalābhoti pavatti nappavattati, paveṇī na ghaṭiyateva, aññadatthu vicchijjati.",
  "tika-s0102t1:74_24": "Tenāha ‘‘vokkamatitināma hotī’’tiādi.",
  "tika-s0102t1:75_0": "Itthattāyāti itthaṁpakāratāya.",
  "tika-s0102t1:75_1": "Yādiso gabbhaseyyakassa attabhāvo, taṁ sandhāyetaṁ vuttaṁ.",
  "tika-s0102t1:75_2": "Tassa ca pañcakkhandhā anūnā eva hontīti āha ‘‘evaṁ paripuṇṇapañcakkhandhabhāvāyā’’ti.",
  "tika-s0102t1:75_3": "Upacchijjissathāti santānavicchedena vicchindeyya.",
  "tika-s0102t1:75_4": "Suddhaṁ nāmarūpamevāti viññāṇavirahitaṁ kevalaṁ nāmarūpameva. Avayavānaṁ pāripūri vuḍḍhi. Thirabhāvappatti virūḷhi.",
  "tika-s0102t1:75_5": "Mahallakabhāvappatti vepullaṁ.",
  "tika-s0102t1:75_6": "Tāni ca yathākkamaṁ paṭhamādivayavasena hontīti vuttaṁ ‘‘paṭhamavayavasenā’’tiādi. Vā-saddo aniyamattho,",
  "tika-s0102t1:75_7": "tena vassasahassadvayādīnaṁ saṅgaho daṭṭhabbo.",
  "tika-s0102t1:76_0": "Viññāṇamevāti niyamavacanaṁ, ito bāhirakappitassa attano,",
  "tika-s0102t1:76_1": "issarādīnañca paṭikkhepapadaṁ,",
  "tika-s0102t1:76_2": "na avijjādiphassādipaṭikkhepapadaṁ paṭiyogīnivattanapadattā avadhāraṇassa. Tenāha ‘‘eseva hetū’’tiādi.",
  "tika-s0102t1:76_3": "Ayañca nayo heṭṭhāpi sabbapadesu yathārahaṁ vattabbo.",
  "tika-s0102t1:76_4": "Idāni viññāṇameva nāmarūpassa padhānakāraṇanti imamatthaṁ opammavasena vibhāvetuṁ ‘‘yathā hī’’tiādi vuttaṁ.",
  "tika-s0102t1:76_5": "Paccekaṁ viya samuditassāpi nāmarūpassa viññāṇena vinā attakiccāsamatthataṁ dassetuṁ ‘‘tvaṁ nāmarūpaṁ nāmā’’ti ekajjhaṁ gahaṇaṁ. Purecāriketi pubbaṅgameva.",
  "tika-s0102t1:76_6": "Viññāṇañhi sahajātadhammānaṁ pubbaṅgamaṁ.",
  "tika-s0102t1:76_7": "Tenāha bhagavā ‘‘manopubbaṅgamā dhammā’’ti. (Dha. pa. 1; netti. 90, 92; peṭako. 13,",
  "tika-s0102t1:76_8": "83) bahudhāti anekappakārena paccayo hoti.",
  "tika-s0102t1:77_0": "Kathaṁ?",
  "tika-s0102t1:77_1": "Vipākanāmassa hi paṭisandhiyaṁ aññaṁ vā viññāṇaṁ sahajātaaññamaññanissayavipākaāhāraindriyasampayuttaatthiavigatapaccayehi navadhā paccayo hoti.",
  "tika-s0102t1:77_2": "Vatthurūpassa paṭisandhiyaṁ sahajātaaññamaññanissayavipākaāhāraindriyavippayuttaatthiavigatapaccayehi navadhā paccayo hoti.",
  "tika-s0102t1:77_3": "Ṭhapetvā pana vatthurūpaṁ sesarūpassa imesu navasu aññamaññapaccayaṁ apanetvā sesehi aṭṭhahi paccayehi paccayo hoti.",
  "tika-s0102t1:77_4": "Abhisaṅkhāraviññāṇaṁ pana asaññasattarūpassa,",
  "tika-s0102t1:77_5": "pañcavokāre vā kammajassa suttantikapariyāyato upanissayavasena ekadhāva paccayo hoti.",
  "tika-s0102t1:77_6": "Avasesañhi paṭhamabhavaṅgato pabhuti sabbampi viññāṇaṁ tassa nāmarūpassa yathārahaṁ paccayo hotīti veditabbaṁ. Ayamettha saṅkhepo,",
  "tika-s0102t1:77_7": "vitthārato pana paccayanaye dassiyamāne sabbāpi mahāpakaraṇakathā ānetabbā hotīti na vitthāritā.",
  "tika-s0102t1:77_8": "Kathaṁ panetaṁ paccetabbaṁ ‘‘paṭisandhināmarūpaṁ viññāṇapaccayā hotī’’ti? Suttato, yuttito ca.",
  "tika-s0102t1:77_9": "Pāḷiyañhi ‘‘cittānuparivattino dhammā’’tiādinā (dha. sa.",
  "tika-s0102t1:77_10": "mātikā 62) nayena bahudhā vedanādīnaṁ viññāṇapaccayatā āgatā.",
  "tika-s0102t1:77_11": "Yuttito pana idha cittajena rūpena diṭṭhena adiṭṭhassāpi rūpassa viññāṇaṁ paccayo hotīti viññāyati. Cittehi pasanne,",
  "tika-s0102t1:77_12": "appasanne vā tadanurūpāni rūpāni uppajjamānāni diṭṭhāni,",
  "tika-s0102t1:77_13": "diṭṭhena ca adiṭṭhassa anumānaṁ hotīti.",
  "tika-s0102t1:77_14": "Iminā idha ‘‘diṭṭhena cittajarūpena adiṭṭhassāpi paṭisandhirūpassa viññāṇaṁ paccayo hotī’’ti paccetabbametaṁ .",
  "tika-s0102t1:77_15": "Kammasamuṭṭhānassāpi hi rūpassa cittasamuṭṭhānassa viya viññāṇapaccayatā paṭṭhāne āgatāti.",
  "tika-s0102t1:78_0": "116.",
  "tika-s0102t1:78_1": "Idha samudaya-saddo samudāya-saddo viya samūhapariyāyoti āha ‘‘dukkharāsisambhavo’’ti.",
  "tika-s0102t1:78_2": "Ekakoti asahāyo rājaparisārahito.",
  "tika-s0102t1:78_3": "Passeyyāma te rājabhāvaṁ amhehi vināti adhippāyo.",
  "tika-s0102t1:78_4": "Yathārahaṁ parisaṁ rañjetīti hi rājā.",
  "tika-s0102t1:78_5": "Atthatoti atthasiddhito avadantampi vadati viya.",
  "tika-s0102t1:78_6": "‘‘Hadayavatthu’’nti imināva tannissayopi gahito vāti daṭṭhabbaṁ.",
  "tika-s0102t1:78_7": "Ānantariyabhāvato nissayanissayopi ‘‘nissayo’’ tveva vuccatīti.",
  "tika-s0102t1:78_8": "Paṭisandhiviññāṇaṁ nāma bhaveyyāsi, netaṁ ṭhānaṁ vijjatīti attho. Tenāha ‘‘passeyyāmā’’tiādi.",
  "tika-s0102t1:78_9": "Bahudhāti anekadhā paccayo hoti. Kathaṁ?",
  "tika-s0102t1:78_10": "Nāmaṁ tāva paṭisandhiyaṁ sahajātaaññamaññanissayavipākasampayuttaatthiavigatapaccayehi sattadhā viññāṇassa paccayo hotīti.",
  "tika-s0102t1:78_11": "Kiñci panettha hetupaccayena,",
  "tika-s0102t1:78_12": "kiñci āhārapaccayenāti evaṁ aññathāpi paccayo hoti.",
  "tika-s0102t1:78_13": "Avipākaṁ pana nāmaṁ yathāvuttesu paccayesu ṭhapetvā vipākapaccayaṁ itarehi chahi paccayehi paccayo hoti.",
  "tika-s0102t1:78_14": "Kiñci panettha hetupaccayena,",
  "tika-s0102t1:78_15": "kiñci āhārapaccayenāti aññathāpi paccayo hoti, tañca kho pavattiyaṁyeva, na paṭisandhiyaṁ.",
  "tika-s0102t1:78_16": "Rūpato pana hadayavatthu paṭisandhiyaṁ viññāṇassa sahajātaaññamaññanissayavippayuttaatthi avigatapaccayehi chadhāva paccayo hoti.",
  "tika-s0102t1:78_17": "Pavattiyaṁ pana sahajātaaññamaññapaccayavajjitehi pañcahi purejātapaccayena saha teheva paccayehi paccayo hoti.",
  "tika-s0102t1:78_18": "Cakkhāyatanādibhedaṁ pana pañcavidhampi rūpaṁ yathākkamaṁ cakkhuviññāṇādibhedassa viññāṇassa nissayapurejātaindriyavippayuttaatthiavigatapaccayehi paccayo hotīti evaṁ nāmarūpaṁ viññāṇassa bahudhā paccayo hotīti veditabbaṁ.",
  "tika-s0102t1:79_0": "Yvāyamanukkamena viññāṇassa nāmarūpaṁ, paṭisandhināmarūpassa ,",
  "tika-s0102t1:79_1": "ca viññāṇaṁ pati paccayabhāvo,",
  "tika-s0102t1:79_2": "so kadāci viññāṇassa sātisayo, kadāci nāmarūpassa,",
  "tika-s0102t1:79_3": "kadāci ubhinnaṁ sadisoti tividhopi so ‘‘ettāvatā’’ti padena ekajjhaṁ gahitoti dassento ‘‘viññāṇe…pe… pavattesū’’ti vatvā puna yamidampi viññāṇaṁ nāmarūpasaññitānaṁ pañcannaṁ khandhānaṁ aññamaññanissayena pavattānaṁ ettakena sabbā saṁsāravaṭṭappavattīti imamatthaṁ dassento ‘‘ettakena…pe… paṭisandhiyo’’ti āha.",
  "tika-s0102t1:79_4": "Tattha ettakenāti ettakeneva,",
  "tika-s0102t1:79_5": "na ito aññena kenaci kārakavedakasabhāvena attanā, issarādinā vāti attho.",
  "tika-s0102t1:79_6": "Antogadhāvadhāraṇañhetaṁ padaṁ.",
  "tika-s0102t1:80_0": "Vacanamattamevaadhikiccāti dāsādīsu sirivaḍḍhakādi-saddā viya atathattā vacanamattameva adhikāraṁ katvā pavattassa. Tenāha ‘‘atthaṁ adisvā’’ti. Vohārassāti voharaṇamattassa.",
  "tika-s0102t1:80_1": "Pathoti pavattimaggo pavattiyā visayo.",
  "tika-s0102t1:80_2": "Yasmā saraṇakiriyāvasena puggalo ‘‘sato’’ti vuccati,",
  "tika-s0102t1:80_3": "sampajānanakiriyāvasena ‘‘sampajāno’’ti,",
  "tika-s0102t1:80_4": "tasmā vuttaṁ ‘‘kāraṇāpadesavasenā’’ti.",
  "tika-s0102t1:80_5": "Kāraṇaṁ niddhāretvā utti niruttīti.",
  "tika-s0102t1:80_6": "Ekameva atthaṁ ‘‘paṇḍito’’tiādinā pakārato ñāpanato ‘‘paññattī’’ti vadanti.",
  "tika-s0102t1:80_7": "So eva hi ‘‘paṇḍito’’ti ca ‘‘byatto’’ti ca ‘‘medhāvī’’ti ca paññāpīyatīti.",
  "tika-s0102t1:80_8": "Paṇḍiccappakārato pana paṇḍito,",
  "tika-s0102t1:80_9": "veyyattiyappakārato byattoti paññāpīyatīti evaṁ pakārato paññāpanato paññatti.",
  "tika-s0102t1:80_10": "Yasmā idha adhivacananiruttipaññattipadāni samānatthāni.",
  "tika-s0102t1:80_11": "Sabbañca vacanaṁ adhivacanādibhāvaṁ bhajati,",
  "tika-s0102t1:80_12": "tasmā kesuci vacanavisesesu visesena pavattehi adhivacanādisaddehi sabbāni vacanāni paññattiatthappakāsanasāmaññena vuttānīti iminā adhippāyena ayamatthayojanā katāti veditabbā.",
  "tika-s0102t1:81_0": "Atha vā adhi-saddo uparibhāve, upari vacanaṁ adhivacanaṁ. Kassa upari?",
  "tika-s0102t1:81_1": "Pakāsetabbassa atthassāti pākaṭo yamattho.",
  "tika-s0102t1:81_2": "Adhīnaṁ vā vacanaṁ adhivacanaṁ. Kena adhīnaṁ? Atthena.",
  "tika-s0102t1:81_3": "Tathā taṁtaṁatthappakāsena nicchitaṁ, niyataṁ vā vacanaṁ nirutti.",
  "tika-s0102t1:81_4": "Pathavīdhātupurisāditaṁtaṁpakārena ñāpanato paññattīti evaṁ adhivacanādipadānaṁ sabbavacanesu pavatti veditabbā,",
  "tika-s0102t1:81_5": "aññathā sirivaḍḍhakadhanavaḍḍhakappakārānameva niruttitā,",
  "tika-s0102t1:81_6": "‘‘paṇḍito viyatto’’ti evaṁ pakārānameva ekameva atthaṁ tena tena pakārena ñāpentānaṁ paññattitā ca āpajjeyyāti.",
  "tika-s0102t1:81_7": "Evaṁ tīhipi nāmehi vuttassa vohārassa pavattimaggopi saha viññāṇena nāmarūpanti ettāvatāva icchitabbo. Tenāha ‘‘itī’’tiādi.",
  "tika-s0102t1:81_8": "Paññāya avacaritabbanti paññāya pavattitabbaṁ, ñeyyanti attho. Tenāha ‘‘jānitabba’’nti. Vaṭṭanti kilesavaṭṭaṁ, kammavaṭṭaṁ,",
  "tika-s0102t1:81_9": "vipākavaṭṭanti tividhampi vaṭṭaṁ. Vattatīti pavattati.",
  "tika-s0102t1:81_10": "Tayidaṁ ‘‘jāyethā’’tiādinā pañcahi padehi vuttassa atthassa nigamanavasena vuttaṁ.",
  "tika-s0102t1:81_11": "Ādi-saddena itthītipurisātiādīnampi saṅgaho daṭṭhabbo.",
  "tika-s0102t1:81_12": "Nāmapaññattatthāyāti khandhādiphassādisattādiitthādināmassa paññāpanatthāya. Vatthupi ettāvatāva.",
  "tika-s0102t1:81_13": "Tenāha ‘‘khandhapañcakampi ettāvatāva paññāyatī’’ti. Ettāvatā ettakena,",
  "tika-s0102t1:81_14": "saha viññāṇena nāmarūpappavattiyāti attho.",
  "tika-s0102t1:82_0": "Attapaññattivaṇṇanā",
  "tika-s0102t1:83_0": "117.",
  "tika-s0102t1:83_1": "Anusandhiyati etenāti anusandhi,",
  "tika-s0102t1:83_2": "heṭṭhā āgatadesanāya anusandhānavasena pavattā uparidesanā, sā paṭhamapadassa dassitā,",
  "tika-s0102t1:83_3": "idāni dutiyapadassa dassetabbāti tamatthaṁ dassento ‘‘iti bhagavā’’tiādimāha. Rūpinti rūpavantaṁ. Parittanti na vipulaṁ, appakanti attho.",
  "tika-s0102t1:83_4": "Yasmā attā nāma koci paramatthato natthi.",
  "tika-s0102t1:83_5": "Kevalaṁ pana diṭṭhigatikānaṁ parikappitamattaṁ ,",
  "tika-s0102t1:83_6": "tasmā yattha nesaṁ attasaññā,",
  "tika-s0102t1:83_7": "yathā cassa rūpibhāvādiparikappanā hoti, taṁ dassento ‘‘yo’’tiādimāha.",
  "tika-s0102t1:83_8": "Rūpiṁ parittanti attano upaṭṭhitakasiṇarūpavasena rūpiṁ,",
  "tika-s0102t1:83_9": "tassa avaḍḍhitabhāvena parittaṁ.",
  "tika-s0102t1:83_10": "Paññapeti nīlakasiṇādivasena nānākasiṇalābhī. Tanti attānaṁ .",
  "tika-s0102t1:83_11": "Anantanti kasiṇanimittassa appamāṇatāya paricchedassa anupaṭṭhānato antarahitaṁ.",
  "tika-s0102t1:83_12": "Ugghāṭetvāti bhāvanāya apanetvā.",
  "tika-s0102t1:83_13": "Nimittaphuṭṭhokāsanti tena kasiṇanimittena phuṭṭhappadesaṁ.",
  "tika-s0102t1:83_14": "Tesūti catūsu arūpakkhandhesu.",
  "tika-s0102t1:83_15": "Viññāṇamattamevāti ‘‘viññāṇamayo attā’’ti evaṁvādī.",
  "tika-s0102t1:84_0": "118.‘‘Etarahī’’ti sāvadhāraṇamidaṁ padanti tadatthaṁ dassento ‘‘idānevā’’ti vatvā avadhāraṇena nivattitamatthaṁ āha ‘‘na ito para’’nti.",
  "tika-s0102t1:84_1": "Tattha tattheva sattā ucchijjantīti ucchedavādī,",
  "tika-s0102t1:84_2": "tenāha ‘‘ucchedavasenetaṁ vutta’’nti.",
  "tika-s0102t1:84_3": "Bhāvinti sabbaṁ sadā bhāviṁ avinassanakaṁ.",
  "tika-s0102t1:84_4": "Tenāha ‘‘sassatavasenetaṁ vutta’’nti.",
  "tika-s0102t1:84_5": "Atathāsabhāvanti yathā paravādī vadanti, na tathā sabhāvaṁ.",
  "tika-s0102t1:84_6": "Tathabhāvāyāti ucchedabhāvāya vā sassatabhāvāya vā.",
  "tika-s0102t1:84_7": "Aniyamavacanañhetaṁ vuttaṁ sāmaññajotanāvasena.",
  "tika-s0102t1:84_8": "Sampādessāmīti tathabhāvaṁ assa sampannaṁ katvā dassayissāmi, patiṭṭhāpessāmīti attho.",
  "tika-s0102t1:84_9": "Tathā hi vakkhati ‘‘sassatavādañca jānāpetvā’’tiādi. (Dī. ni. aṭṭha.",
  "tika-s0102t1:84_10": "2.118) imināti ‘‘atathaṁ vā panā’’tiādi vacanena,",
  "tika-s0102t1:84_11": "anucchedasabhāvampi samānaṁ sassatavādino mativasenāti adhippāyo.",
  "tika-s0102t1:84_12": "Upakappessāmīti upecca samatthayissāmi.",
  "tika-s0102t1:85_0": "Evaṁ samānanti evaṁ bhūtaṁ samānaṁ.",
  "tika-s0102t1:85_1": "Rūpakasiṇajjhānaṁ rūpaṁ uttarapadalopena,",
  "tika-s0102t1:85_2": "adhigamanavasena taṁ etassa atthīti rūpīti āha ‘‘rūpinti rūpakasiṇalābhi’’nti.",
  "tika-s0102t1:85_3": "Parittattānudiṭṭhīti ettha rūpī-saddopiāvuttiādinayena ānetvā vattabbo,",
  "tika-s0102t1:85_4": "rūpībhāvampi hi so diṭṭhigatiko parittabhāvaṁ viya attano abhinivissa ṭhitoti. Arūpinti etthāpi eseva nayo.",
  "tika-s0102t1:85_5": "‘‘Pattapalāsabahulagacchasaṅkhepena ghanagahanajaṭāvitānā nātidīghasantānā valli, tabbiparītā latā’’ti vadanti.",
  "tika-s0102t1:85_6": "Appahīnaṭṭhenāti maggena asamucchinnabhāvena.",
  "tika-s0102t1:85_7": "Kāraṇalābhe sati uppajjanārahatā anusayanaṭṭho.",
  "tika-s0102t1:86_0": "Arūpakasiṇaṁ nāma kasiṇugghāṭiṁ ākāsaṁ, na paricchinnākāsakasiṇaṁ.",
  "tika-s0102t1:86_1": "‘‘Ubhayampi arūpakasiṇamevā’’ti keci.",
  "tika-s0102t1:86_2": "Arūpakkhandhagocaraṁ vāti vedanādayo arūpakkhandhā ‘‘attā’’ti abhinivesassa gocaro etassāti arūpakkhandhagocaro, diṭṭhigatiko, taṁ arūpakkhandhagocaraṁ. Vā-saddo vuttavikappattho.",
  "tika-s0102t1:86_3": "Saddayojanā pana arūpaṁ arūpakkhandhā gocarabhūtā etassa atthīti arūpī, taṁ arūpiṁ.",
  "tika-s0102t1:86_4": "Lābhino cattāroti rūpakasiṇādilābhavasena taṁ taṁ diṭṭhivādaṁ sayameva parikappetvā taṁ ādāya paggayha paññāpanakā cattāro diṭṭhigatikā.",
  "tika-s0102t1:86_5": "Tesaṁ antevāsikāti tesaṁ lābhīnaṁ vādaṁ paccakkhato,",
  "tika-s0102t1:86_6": "paramparāya ca uggahetvā tatheva naṁ khamitvā rocetvā paññāpanakā cattāro.",
  "tika-s0102t1:86_7": "Takkikā cattāroti kasiṇajjhānassa alābhino kevalaṁ takkanavaseneva yathāvutte cattāro diṭṭhivāde sayameva abhinivissa paggayha ṭhitā cattāro.",
  "tika-s0102t1:86_8": "Tesaṁ antevāsikā pubbe vuttanayena veditabbā.",
  "tika-s0102t1:87_0": "Naattapaññattivaṇṇanā",
  "tika-s0102t1:88_0": "119.Āraddhavipassakopīti samparāyikavipassakopi,",
  "tika-s0102t1:88_1": "tena balavavipassanāya ṭhitaṁ puggalaṁ dasseti.",
  "tika-s0102t1:88_2": "Na paññapeti eva abahussuto pīti adhippāyo.",
  "tika-s0102t1:88_3": "Tādiso hi vipassanāya ānubhāvo.",
  "tika-s0102t1:88_4": "Sāsanikopi jhānābhiññālābhī ‘‘na paññapetī’’ti na vattabboti so idha na uddhaṭo.",
  "tika-s0102t1:88_5": "Idāni nesaṁ apaññāpane kāraṇaṁ dasseti ‘‘etesañhī’’tiādinā. Icceva ñāṇaṁ hoti,",
  "tika-s0102t1:88_6": "na viparītaggāho tassa kāraṇassa dūrasamussāritattā.",
  "tika-s0102t1:88_7": "Arūpakkhandhā icceva ñāṇaṁ hotīti yojanā.",
  "tika-s0102t1:89_0": "Attasamanupassanāvaṇṇanā",
  "tika-s0102t1:90_0": "121.Diṭṭhivasena samanupassitvā, na ñāṇavasena.",
  "tika-s0102t1:90_1": "Sā ca samanupassanā atthato diṭṭhidassanavasena.",
  "tika-s0102t1:91_0": "‘‘Vedanaṁ attato samanupassatī’’ti evaṁ āgatā vedanākkhandhavatthukā sakkāyadiṭṭhi.",
  "tika-s0102t1:91_1": "Iṭṭhādibhedaṁ ārammaṇaṁ na paṭisaṁvedetīti appaṭisaṁvedanoti vedakabhāvapaṭikkhepamukhena sañjānanādibhāvopi paṭikkhitto hoti tadavinābhāvatoti āha ‘‘iminā rūpakkhandhavatthukā sakkāyadiṭṭhi kathitā’’ti.",
  "tika-s0102t1:91_2": "‘‘Attā me vediyatī’’ti iminā appaṭisaṁvedanattaṁ paṭikkhipati.",
  "tika-s0102t1:91_3": "Tenāha ‘‘nopi appaṭisaṁvedano’’ti.",
  "tika-s0102t1:91_4": "‘‘Vedanādhammo’’ti pana iminā ‘‘vedanā me attā’’ti imaṁ vādaṁ paṭikkhipati.",
  "tika-s0102t1:91_5": "Vedanāsaṅkhāto dhammo etassa atthīti hi vedanādhammoti vedanāya samannāgatabhāvaṁ tassa paṭijānāti.",
  "tika-s0102t1:91_6": "Tenāha ‘‘etassa ca vedanādhammo avippayuttasabhāvo’’ti.",
  "tika-s0102t1:91_7": "Saññāsaṅkhāraviññāṇakkhandhavatthukā sakkāyadiṭṭhi kathitāti ānetvā sambandho.",
  "tika-s0102t1:91_8": "‘‘Vedanāsampayuttattā vediyatī’’ti taṁsampayogato taṁkiccakatamāha yathā cetanāyogato cetano purisoti.",
  "tika-s0102t1:91_9": "Sabbesampi taṁ sārammaṇadhammānaṁ ārammaṇānubhavanaṁ labbhateva,",
  "tika-s0102t1:91_10": "tañca kho ekadesato phuṭṭhatāmattato ,",
  "tika-s0102t1:91_11": "vedanāya pana vissavitāya sāmibhāvena ārammaṇarasānubhavananti.",
  "tika-s0102t1:91_12": "Tassā vasena saññādayopi taṁsampayuttattā ‘‘vediyatī’’ti vuccanti.",
  "tika-s0102t1:91_13": "Tathā hi vuttaṁ aṭṭhasāliniyaṁ ‘‘ārammaṇarasānubhavanaṭṭhānaṁ patvā sesasampayuttadhammā ekadesamattakameva anubhavantī’’ti, (dha. sa. aṭṭha.",
  "tika-s0102t1:91_14": "1 dhammuddesakathā) rājasūdanidassanena vāyamattho tattha vibhāvito eva.",
  "tika-s0102t1:91_15": "Etassāti saññādikkhandhattayassa.",
  "tika-s0102t1:91_16": "‘‘Avippayuttasabhāvo’’ti iminā avisaṁyogajanitaṁ kañci visesaṁ ṭhānaṁ dīpeti.",
  "tika-s0102t1:92_0": "122.Tatthāti tesu vāresu.",
  "tika-s0102t1:92_1": "Tīsu diṭṭhigatikesūti ‘‘vedanā me attā’’ti,",
  "tika-s0102t1:92_2": "‘‘appaṭisaṁvedano me attā’’ti,",
  "tika-s0102t1:92_3": "‘‘vedanādhammo me attā’’ti ca evaṁvādesu tīsu diṭṭhigatikesu.",
  "tika-s0102t1:92_4": "Tissannaṁ vedanānaṁ bhinnasabhāvattā sukhaṁ vedanaṁ ‘‘attā’’ti samanupassato dukkhaṁ,",
  "tika-s0102t1:92_5": "adukkhamasukhaṁ vā vedanaṁ ‘‘attā’’ti samanupassanā na yuttā.",
  "tika-s0102t1:92_6": "Evaṁ sesadvaye pīti āha ‘‘yo yo yaṁ yaṁ vedanaṁ attāti samanupassatī’’ti.",
  "tika-s0102t1:93_0": "123.‘‘Hutvā abhāvato’’ti iminā udayabbayavantatāya aniccāti dasseti,",
  "tika-s0102t1:93_1": "‘‘tehi tehī’’tiādinā anekakāraṇasaṅkhatattā saṅkhatāti.",
  "tika-s0102t1:93_2": "Taṁ taṁ paccayanti ‘‘indriyaṁ, ārammaṇaṁ, viññāṇaṁ, sukha,",
  "tika-s0102t1:93_3": "vedanīyo phasso’’ti evaṁ ādikaṁ taṁ taṁ attano kāraṇaṁ paṭicca nissāya sammā sassatādibhāvassa,",
  "tika-s0102t1:93_4": "ucchedādibhāvassa ca abhāvena ñāyena samakāraṇena sadisakāraṇena anurūpakāraṇena uppannā. Khayasabhāvāti khayadhammā,",
  "tika-s0102t1:93_5": "vayasabhāvāti vayadhammā virajjanasabhāvāti virāgadhammā,",
  "tika-s0102t1:93_6": "nirujjhanasabhāvāti nirodhadhammā,",
  "tika-s0102t1:93_7": "catūhipi padehi vedanāya bhaṅgabhāvameva dasseti.",
  "tika-s0102t1:93_8": "Tenāha ‘‘khayoti…pe… khayadhammātiādi vutta’’nti.",
  "tika-s0102t1:94_0": "Vigatoti sabhāvavigamena vigato.",
  "tika-s0102t1:94_1": "Ekassevāti ekasseva diṭṭhigatikassa.",
  "tika-s0102t1:94_2": "Tīsupi kālesūti tissannaṁ vedanānaṁ pavattikālesu.",
  "tika-s0102t1:94_3": "Eso me attāti ‘‘eso sukhavedanāsabhāvo,",
  "tika-s0102t1:94_4": "dukkhaadukkhamasukhavedanāsabhāvo me attā’’ti kiṁ pana hotī,",
  "tika-s0102t1:94_5": "ekasseva bhinnasabhāvataṁ anummattako kathaṁ paccetīti adhippāyena pucchati.",
  "tika-s0102t1:94_6": "Itaro evampi tassa na hoti yevāti dassento ‘‘kiṁ pana na bhavissatī’’tiādimāha. Visesenāti sukhādivibhāgena.",
  "tika-s0102t1:94_7": "Sukhañca dukkhañcāti ettha ca-saddena adukkhamasukhaṁ saṅgaṇhāti,",
  "tika-s0102t1:94_8": "sukhasaṅgahameva vā tena kataṁ santasukhumabhāvato.",
  "tika-s0102t1:94_9": "Avisesenāti avibhāgena vedanāsāmaññena.",
  "tika-s0102t1:94_10": "Vokiṇṇanti sukhādibhedena vomissakaṁ.",
  "tika-s0102t1:94_11": "Taṁ tividhampi vedanaṁ esa diṭṭhigatiko ekajjhaṁ gahetvā attāti samanupassati.",
  "tika-s0102t1:94_12": "Ekakkhaṇe ca bahūnaṁ vedanānaṁ uppādo āpajjati avisesena vedanāsabhāvattā.",
  "tika-s0102t1:94_13": "Attano hi tasmiṁ sati sadā sabbavedanāpavattippasaṅgato diṭṭhigatiko agatiyā ekakkhaṇepi bahūnampi vedanānaṁ uppattiṁ paṭijāneyyāti tassa avasaraṁ adento ‘‘na ekakkhaṇe bahūnaṁ vedanānaṁ uppatti atthī’’ti āha,",
  "tika-s0102t1:94_14": "paccakkhaviruddhametanti adhippāyo.",
  "tika-s0102t1:94_15": "Etena petaṁ nakkhamatīti etena viruddhattasādhanenapi sabbena sabbaṁ attano abhāvenapi paṇḍitānaṁ na ruccati,",
  "tika-s0102t1:94_16": "etaṁ dassanaṁ dhīrā nakkhamantīti attho.",
  "tika-s0102t1:95_0": "124.",
  "tika-s0102t1:95_1": "Indriyabaddhepi rūpappabandhe vāyodhātuvipphāravasena kāci kiriyā nāma labbhatīti suddharūpakkhandhepi yattha kadāci vāyodhātuvipphāro labbhati,",
  "tika-s0102t1:95_2": "tameva nidassanabhāvena gaṇhanto ‘‘tālavaṇṭe vā vātapāne vā’’ti āha.",
  "tika-s0102t1:95_3": "Vedanādhammesūti vedanādhammavantesu.",
  "tika-s0102t1:95_4": "‘‘Ahamasmī’’ti iminā tayopi khandhe ekajjhaṁ gahetvā ahaṁkārassa uppajjanākāro vuttoti.",
  "tika-s0102t1:95_5": "‘‘Ayamahamasmī’’ti pana iminā tattha ekaṁ ekaṁ gahetvā ahaṁkārassa uppajjanākāro vutto. Tenāha ‘‘ekadhammopī’’tiādi .",
  "tika-s0102t1:95_6": "Tanti ‘‘ahamasmī’’ti ahaṁkāruppattiṁ.",
  "tika-s0102t1:95_7": "Sā hi catukkhandhanirodhena anupalabbhamānasannissayā sasavisāṇatikhiṇatā viya na bhaveyyāvāti.",
  "tika-s0102t1:96_0": "Ettāvatāti ‘‘kittāvatā ca ānandā’’tiādinā ‘‘tantākulakajātā’’ti padassa anusandhidassanavasena pavattena ettakena desanādhammena.",
  "tika-s0102t1:96_1": "Kāmaṁ heṭṭhāpi vaṭṭakathāva kathitā,",
  "tika-s0102t1:96_2": "idha pana diṭṭhigatikassa vaṭṭato sīsukkhipanāsamatthatāvibhāvanavasena micchādiṭṭhiyā mahāsāvajjabhāvadīpaniyakathā pakāsitāti taṁ dassento ‘‘vaṭṭakathā kathitā’’ti āha.",
  "tika-s0102t1:96_3": "Nanu vaṭṭamūlaṁ avijjā taṇhā,",
  "tika-s0102t1:96_4": "tā anāmasitvā tato aññathā kasmā idha vaṭṭakathā kathitāti āha ‘‘bhagavāhī’’tiādi.",
  "tika-s0102t1:96_5": "Avijjāsīsenāti avijjaṁ uttamaṅgaṁ katvā, avijjāmukhenāti attho.",
  "tika-s0102t1:96_6": "Koṭi na paññāyatīti ‘‘asukassa nāma sammāsambuddhassa,",
  "tika-s0102t1:96_7": "cakkavattino vā kāle avijjā uppannā,",
  "tika-s0102t1:96_8": "na tato pubbe atthī’’ti avijjāya ādi mariyādā appaṭihatassa mama sabbaññutaññāṇassāpi na paññāyati avijjamānattā evāti attho. Ayaṁ paccayo idappaccayo, tasmā idappaccayā, imasmā āsavādikāraṇāti attho.",
  "tika-s0102t1:96_9": "Bhavataṇhāyāti bhavasaṁyojanabhūtāya taṇhāya.",
  "tika-s0102t1:96_10": "Bhavadiṭṭhiyāti sassatadiṭṭhiyā.",
  "tika-s0102t1:96_11": "‘‘Tattha tattha upapajjanto’’ti iminā ‘‘ito ettha etto idhā’’ti evaṁ apariyantaṁ aparāparuppattiṁ dasseti. Tenāha ‘‘mahāsamudde’’tiādi.",
  "tika-s0102t1:97_0": "126.Paccayākāramūḷhassāti bhūtakathanametaṁ, na visesanaṁ.",
  "tika-s0102t1:97_1": "Sabbopi hi diṭṭhigatiko paccayākāramūḷho evāti.",
  "tika-s0102t1:97_2": "Vivaṭṭaṁ kathentoti vaṭṭato vinimuttattā vivaṭṭaṁ, vimokkho, taṁ kathento .",
  "tika-s0102t1:97_3": "Kārakassāti satthuovādakārakassa, sammāpaṭipajjantassāti attho.",
  "tika-s0102t1:97_4": "Tenāha ‘‘satipaṭṭhānavihārino’’ti. So hi vedanānupassanāya,",
  "tika-s0102t1:97_5": "dhammānupassanāya ca sammāpaṭipattiyā ‘‘neva vedanaṁ attānaṁ samanupassatī’’tiādinā vattabbataṁ arahati. Tenāha ‘‘evarūpo hī’’tiādi.",
  "tika-s0102t1:97_6": "Sabbadhammesūti sabbesu tebhūmakadhammesu. Te hi sammasanīyā.",
  "tika-s0102t1:97_7": "Na aññanti vedanāya aññaṁ saññādidhammaṁ attānaṁ na samanupassatīti.",
  "tika-s0102t1:97_8": "‘‘Khandhalokādayo’’ti rūpādidhammā eva vuccanti,",
  "tika-s0102t1:97_9": "tesaṁ samūhoti dassetuṁ ‘‘rūpādīsu dhammesū’’ti vuttaṁ.",
  "tika-s0102t1:97_10": "Na upādiyati diṭṭhitaṇhāgāhavasena. ‘‘Seyyohamasmī’’tiādinā (saṁ. ni. 4.108; mahāni. 21, 178; dha. sa. 1121; vibha. 832,",
  "tika-s0102t1:97_11": "866) pavattamānamaññanāpi taṇhādiṭṭhimaññanā viya paritassanarūpā evāti āha ‘‘taṇhādiṭṭhimānaparitassanāyapī’’ti.",
  "tika-s0102t1:98_0": "Sā evaṁ diṭṭhīti sā arahato evaṁpakārā diṭṭhīti yo vadeyya , tadakallaṁ, taṁ na yuttanti attho.",
  "tika-s0102t1:98_1": "Evamassa diṭṭhīti etthāpi evaṁpakārā assa arahato diṭṭhītiādinā yojetabbaṁ.",
  "tika-s0102t1:98_2": "Evañhi satīti yo vadeyya ‘‘hoti tathāgato paraṁ maraṇā itissa diṭṭhī’’ti,",
  "tika-s0102t1:98_3": "tassa ce vacanaṁ tathevāti attho.",
  "tika-s0102t1:98_4": "‘‘Arahā na kiñci jānātī’’ti vuttaṁ bhaveyya jānato tathā diṭṭhiyā abhāvato.",
  "tika-s0102t1:98_5": "Tenevāti tathā vattumayuttattā eva.",
  "tika-s0102t1:98_6": "Catunnampi nayānanti ‘‘hoti tathāgato’’tiādinā āgatānaṁ catunnaṁ vārānaṁ.",
  "tika-s0102t1:98_7": "Ādito tīsu vāresu saṅkhipitvā pariyosānavāre vitthāritattā ‘‘avasāne ‘taṁ kissa hetū’tiādimāhā’’ti vuttaṁ.",
  "tika-s0102t1:98_8": "‘‘Ādito tīsu vāresu tatheva desanā pavattā, yathā pariyosānavāre, pāḷi pana saṅkhittā’’ti keci.",
  "tika-s0102t1:99_0": "Vohāroti ‘‘satto itthī puriso’’tiādinā, ‘‘khandhāāyatanānī’’tiādinā,",
  "tika-s0102t1:99_1": "‘‘phasso vedanā’’tiādinā ca vohāritabbavohāro.",
  "tika-s0102t1:99_2": "Tassa pana vohārassa pavattiṭṭhānaṁ nāma saṅkhepato ime evāti āha ‘‘khandhā āyatanāni dhātuyo’’ti.",
  "tika-s0102t1:99_3": "Yasmā nibbānaṁ pubbabhāge saṅkhārānaṁ nirodhabhāveneva paññāpiyati ca,",
  "tika-s0102t1:99_4": "tasmā tassāpi khandhamukhena avacaritabbatā labbhatīti ‘‘paññāya avacaritabbaṁ khandhapañcaka’’nti vuttaṁ.",
  "tika-s0102t1:99_5": "Tenāha bhagavā ‘‘imasmiṁyeva byāmamatte kaḷevare sasaññimhi samanake lokañca paññapemi lokasamudayañca lokanirodhañca lokanirodhagāminiñca paṭipada’’nti. (Saṁ. ni. 1.107; a. ni.",
  "tika-s0102t1:99_6": "4.45) paññāvacaranti vā tebhūmakadhammānametaṁ gahaṇanti ‘‘khandhapañcaka’’ntveva vuttaṁ,",
  "tika-s0102t1:99_7": "tasmā ‘‘yāvatā paññā’’ti etthāpi lokiyapaññāya eva gahaṇaṁ daṭṭhabbaṁ. Vaṭṭakathā hesāti.",
  "tika-s0102t1:99_8": "Tathā hi ‘‘yāvatā vaṭṭaṁ vaṭṭati’’ icceva vuttaṁ.",
  "tika-s0102t1:99_9": "Tenevāha ‘‘tantākulakapadasseva anusandhi dassito’’ti.",
  "tika-s0102t1:99_10": "Yasmā bhagavā diṭṭhisīsenettha vaṭṭakathaṁ kathetvā yathānusandhināpi vaṭṭakathaṁ kathesi,",
  "tika-s0102t1:99_11": "tasmā ‘‘tantākulakapadassevaanusandhi dassito’’ti sāvadhāraṇaṁ katvā vuttaṁ.",
  "tika-s0102t1:99_12": "Paṭiccasamuppādakathā panettha yāvadeva tassa gambhīrabhāvavibhāvanatthāya vitthāritā,",
  "tika-s0102t1:99_13": "vivaṭṭakathāpi samānā idha paccāmaṭṭhāti daṭṭhabbaṁ.",
  "tika-s0102t1:100_0": "Sattaviññāṇaṭṭhitivaṇṇanā",
  "tika-s0102t1:101_0": "127.Gacchantogacchantoti samathapaṭipattiyaṁ suppatiṭṭhito hutvā vipassanāgamanena,",
  "tika-s0102t1:101_1": "maggagamanena ca gacchanto gacchanto.",
  "tika-s0102t1:101_2": "Ubhohi bhāgehi muccanato ubhatobhāgavimutto nāma hoti.",
  "tika-s0102t1:101_3": "So ‘‘evaṁ asamanupassanto’’ti vutto vipassanāyānikoti katvā ‘‘yo ca na samanupassatīti vutto so yasmā gacchanto gacchanto paññāvimutto nāma hotī’’ti vuttaṁ.",
  "tika-s0102t1:101_4": "Heṭṭhā vuttānanti ‘‘kittāvatā ca, ānanda,",
  "tika-s0102t1:101_5": "attānaṁ na paññapento na paññāpetī’’tiādinā (dī. ni. 2.119), ‘‘yato kho, ānanda,",
  "tika-s0102t1:101_6": "bhikkhu neva vedanaṁ attānaṁ samanupassatī’’tiādinā (dī. ni.",
  "tika-s0102t1:101_7": "2.125 ādayo) ca heṭṭhā pāḷiyaṁ āgatānaṁ dvinnaṁ puthujjanabhikkhūnaṁ. Nigamananti nissaraṇaṁ. Nāmanti paññāvimuttādināmaṁ.",
  "tika-s0102t1:102_0": "Paṭisandhivasena vuttāti nānattakāyanānattasaññitāvisesavisiṭṭhapaṭisandhivasena vuttā satta viññāṇaṭṭhitiyo.",
  "tika-s0102t1:102_1": "Taṁtaṁsattanikāyaṁ pati nissayato hi nānattakāyāditā taṁpariyāpannapaṭisandhisamudāgatāti daṭṭhabbā tadabhinibbattakakammabhavassa tathā āyūhitattā.",
  "tika-s0102t1:102_2": "Catasso āgamissantīti rūpavedanāsaññāsaṅkhārakkhandhavasena catasso viññāṇaṭṭhitiyo āgamissanti ‘‘rūpupāyaṁ vā āvuso viññāṇaṁ tiṭṭhamānaṁ tiṭṭhatī’’tiādinā (dī. ni. 3.311).",
  "tika-s0102t1:102_3": "Viññāṇapatiṭṭhānassāti paṭisandhiviññāṇassa etarahi patiṭṭhānakāraṇassa.",
  "tika-s0102t1:102_4": "Atthato vuttavisesavisiṭṭhā pañcavokāre rūpavedanāsaññāsaṅkhārakkhandhā,",
  "tika-s0102t1:102_5": "catuvokāre vedanādayo tayo khandhā veditabbā.",
  "tika-s0102t1:102_6": "Sattāvāsabhāvaṁ upādāya ‘‘dve ca āyatanānīti dve nivāsaṭṭhānānī’’ti vuttaṁ.",
  "tika-s0102t1:102_7": "Nivāsaṭṭhānapariyāyopi āyatanasaddo hoti yathā ‘‘devāyatanadvaya’’nti.",
  "tika-s0102t1:102_8": "Sabbanti viññāṇaṭṭhiti āyatanadvayanti sakalaṁ.",
  "tika-s0102t1:102_9": "Tasmā gahitaṁ tattha ekameva aggahetvāti adhippāyo.",
  "tika-s0102t1:102_10": "Pariyādānaṁ anavasesaggahaṇaṁ na gacchati vaṭṭaṁ viññāṇaṭṭhitiāyatanadvayānaṁ aññamaññaantogadhattā.",
  "tika-s0102t1:103_0": "Nidassanatthe nipāto,",
  "tika-s0102t1:103_1": "tasmā seyyathāpi manussāti yathā manussāti vuttaṁ hoti.",
  "tika-s0102t1:103_2": "Viseso hotiyeva satipi bāhirassa kārakassa abhede ajjhattikassa bhinnattā. Nānattaṁ kāye etesaṁ,",
  "tika-s0102t1:103_3": "nānatto vā kāyo etesanti nānattakāyā,",
  "tika-s0102t1:103_4": "iminā nayena sesapadesupi attho veditabbo. Nesanti manussānaṁ.",
  "tika-s0102t1:103_5": "Nānattā saññā etesaṁ atthīti nānattasaññino.",
  "tika-s0102t1:103_6": "Sukhasamussayato vinipāto etesaṁ atthīti vinipātikā satipi devabhāve dibbasampattiyā abhāvato,",
  "tika-s0102t1:103_7": "apāyesu vā gato natthi nipāto etesanti vinipātikā.",
  "tika-s0102t1:103_8": "Tenāha ‘‘catuapāyavinimuttā’’ti.",
  "tika-s0102t1:103_9": "Dhammapadanti satipaṭṭhānādidhammakoṭṭhāsaṁ.",
  "tika-s0102t1:103_10": "Vijāniyāti sutamayena tāva ñāṇena vijānitvā.",
  "tika-s0102t1:103_11": "Tadanusārena yonisomanasikāraṁ paribrūhanto sīlavisuddhiādikaṁ sammāpaṭipattiṁ api paṭipajjema.",
  "tika-s0102t1:103_12": "Sā ca paṭipatti hitāya diṭṭhadhammikādisakalahitāya amhākaṁ siyā.",
  "tika-s0102t1:103_13": "Idāni tattha sīlapaṭipattiṁ tāva vibhāgena dassento ‘‘pāṇesu cā’’ti gāthamāha.",
  "tika-s0102t1:104_0": "Brahmakāye paṭhamajjhānanibbatte brahmasamūhe,",
  "tika-s0102t1:104_1": "brahmanikāye vā bhavāti brahmakāyikā.",
  "tika-s0102t1:104_2": "Mahābrahmuno parisāya bhavāti brahmapārisajjā tassa paricārakaṭṭhāne ṭhitattā.",
  "tika-s0102t1:104_3": "Mahābrahmuno purohitaṭṭhāne ṭhitāti brahmapurohitā.",
  "tika-s0102t1:104_4": "Āyuvaṇṇādīhi mahanto brahmānoti mahābrahmuno.",
  "tika-s0102t1:104_5": "Satipi tesaṁ tividhānampi paṭhamena jhānena abhinibbattabhāve jhānassa pana pavattibhedena ayaṁ visesoti dassetuṁ ‘‘brahmapārisajjā panā’’tiādi vuttaṁ. Parittenāti hīnena,",
  "tika-s0102t1:104_6": "sā cassa hīnatā chandādīnaṁ hīnatāya veditabbā, paṭiladdhamattaṁ vā hīnaṁ.",
  "tika-s0102t1:104_7": "Kappassāti asaṅkhyeyyakappassa.",
  "tika-s0102t1:104_8": "Hīnapaṇītānaṁ majjhe bhavattā majjhimena,",
  "tika-s0102t1:104_9": "sā cassa majjhimatā chandādīnaṁ majjhimatāya veditabbā,",
  "tika-s0102t1:104_10": "paṭilabhitvā nātisubhāvitaṁ vā majjhimaṁ.",
  "tika-s0102t1:104_11": "Upaḍḍhakappoti asaṅkhyeyyakappassa upaḍḍhakappo.",
  "tika-s0102t1:104_12": "Vipphārikataroti brahmapārisajjehi pamāṇato vipulataro, sabhāvato uḷārataro ca hoti. Sabhāvenapi hi uḷāratarova, taṁ panettha appamāṇaṁ. Tathā hi parittābhādīnaṁ,",
  "tika-s0102t1:104_13": "parittasubhādīnañca kāye satipi sabhāvavematte ekattavaseneva vavatthāpīyatīti ‘‘ekattakāyā’’ tveva vuccanti. Paṇītenāti ukkaṭṭhena,",
  "tika-s0102t1:104_14": "sā cassa ukkaṭṭhatā chandādīnaṁ ukkaṭṭhatāya veditabbā,",
  "tika-s0102t1:104_15": "subhāvitaṁ vā sammadeva vasibhāvaṁ pāpitaṁ paṇītaṁ padhānabhāvaṁ nītanti katvā,",
  "tika-s0102t1:104_16": "idhāpi kappo asaṅkhyeyyakappavaseneva veditabbo paripuṇṇassa mahākappassa asambhavato. Itīti evaṁ vuttappakārena.",
  "tika-s0102t1:104_17": "Teti ‘‘brahmakāyikā’’ti vuttā tividhāpi brahmāno.",
  "tika-s0102t1:104_18": "Saññāya ekattāti tihetukabhāvena saññāya ekattasabhāvattā .",
  "tika-s0102t1:104_19": "Na hi tassā sampayuttadhammavasena aññopi koci bhedo atthi.",
  "tika-s0102t1:105_0": "Evanti iminā nānattakāyaekattasaññinoti dasseti.",
  "tika-s0102t1:106_0": "Daṇḍaukkāyāti daṇḍadīpikāya. Saratīti dhāvati viya.",
  "tika-s0102t1:106_1": "Vissaratīti vippakiṇṇā viya dhāvati . Dve kappāti dve mahākappā. Ito paresupi eseva nayo. Idhāti imasmiṁ sutte.",
  "tika-s0102t1:106_2": "Ukkaṭṭhaparicchedavasena ābhassaraggahaṇeneva sabbepi te parittābhā, appamāṇābhāpi gahitā.",
  "tika-s0102t1:107_0": "Sobhanā pabhā subhā,",
  "tika-s0102t1:107_1": "subhāya kiṇṇā subhākiṇṇāti vattabbe ā-kārassa rassattaṁ,",
  "tika-s0102t1:107_2": "antima-ṇa-kārassa ha-kārañca katvā ‘‘subhakiṇhā’’ti vuttā,",
  "tika-s0102t1:107_3": "aṭṭhakathāyaṁpana niccalāya ekagghanāya pabhāya subhoti pariyāyavacananti ‘‘subhena okiṇṇā vikiṇṇā’’ti attho vutto,",
  "tika-s0102t1:107_4": "etthāpi antima-ṇa-kārassa ha-kārakaraṇaṁ icchitabbameva.",
  "tika-s0102t1:107_5": "Na chijjitvā chijjitvā pabhā gacchati ekagghanattā.",
  "tika-s0102t1:107_6": "Catutthaviññāṇaṭṭhitimeva bhajanti kāyassa, saññāya ca ekarūpattā.",
  "tika-s0102t1:107_7": "Vipulasantasukhāyuvaṇṇādiphalattā vehapphalā. Etthāti viññāṇaṭṭhitiyaṁ.",
  "tika-s0102t1:108_0": "Vivaṭṭapakkhe ṭhitā napunarāvattanato.",
  "tika-s0102t1:108_1": "‘‘Na sabbakālikā’’ti vatvā tameva asabbakālikattaṁ vibhāvetuṁ ‘‘kappasatasahassampī’’tiādi vuttaṁ.",
  "tika-s0102t1:108_2": "Soḷasakappasahassaccayena uppannānaṁ suddhāvāsabrahmānaṁ parinibbāyanato,",
  "tika-s0102t1:108_3": "aññesañca tattha anuppajjanato buddhasuññeloke suññaṁ taṁ ṭhānaṁ hoti,",
  "tika-s0102t1:108_4": "tasmā suddhāvāsā na sabbakālikā,",
  "tika-s0102t1:108_5": "khandhāvāraṭṭhānasadisā honti suddhāvāsabhūmiyo.",
  "tika-s0102t1:108_6": "Iminā suttena suddhāvāsānaṁ sattāvāsabhāvadīpaneneva viññāṇaṭṭhitibhāvo dīpito,",
  "tika-s0102t1:108_7": "tasmā suddhāvāsāpi sattasu viññāṇaṭṭhitīsu catutthaviññāṇaṭṭhitiṁ navasu sattāvāsesu catutthasattāvāsaṁyeva bhajanti.",
  "tika-s0102t1:109_0": "Sukhumattāti saṅkhārāvasesasukhumabhāvappattattā.",
  "tika-s0102t1:109_1": "Paribyattaviññāṇakiccābhāvato neva viññāṇaṁ,",
  "tika-s0102t1:109_2": "sabbaso aviññāṇaṁ na hotīti nāviññāṇaṁ,",
  "tika-s0102t1:109_3": "tasmā paripphuṭaviññāṇakiccavantīsu viññāṇaṭṭhitīsu avatvā.",
  "tika-s0102t1:110_0": "128.Tañca viññāṇaṭṭhitinti paṭhamaṁ viññāṇaṭṭhitiṁ. Heṭṭhā vuttanayena sarūpato, manussādivibhāgato, saṅkhepato,",
  "tika-s0102t1:110_1": "‘‘nāmañca rūpañcā’’ti bhedato ca pajānāti.",
  "tika-s0102t1:110_2": "Tassā samudayañcāti tassā paṭhamāya viññāṇaṭṭhitiyā pañcavīsatividhaṁ samudayañca pajānāti. Atthaṅgamepi eseva nayo. Assādetabbato, assādato ca assādaṁ. Ayaṁ aniccādibhāvo ādīnavo. Chandarāgo vinīyati etena, ettha vāti chandarāgavinayo, saha maggena nibbānaṁ.",
  "tika-s0102t1:110_3": "Chandarāgappahānanti etthāpi eseva nayo.",
  "tika-s0102t1:110_4": "Mānadiṭṭhīnaṁ vasenāhanti vā,",
  "tika-s0102t1:110_5": "taṇhāvasena mamanti vā abhinandanāpi mānassa paritassanā viya daṭṭhabbā.",
  "tika-s0102t1:110_6": "Sabbatthāti sabbesu sesesu aṭṭhasupi vāresu .",
  "tika-s0102t1:110_7": "Tatthāti upari tīsu viññāṇaṭṭhitīsu dutiyāyatanesu. Tattha hi rūpaṁ natthi. Puna tatthāti paṭhamāyatane. Tattha hi eko rūpakkhandhova.",
  "tika-s0102t1:110_8": "Etthāti ca tameva sandhāya vuttaṁ.",
  "tika-s0102t1:110_9": "Tattha hi rūpassa kammasamuṭṭhānattā āhāravasena yojanā na sambhavati.",
  "tika-s0102t1:111_0": "Yato khoti ettha to-saddo dā-saddo viya kālavacano ‘‘yato kho, sāriputta, bhikkhusaṅgho’’tiādīsu (pārā.",
  "tika-s0102t1:111_1": "21) viyāti vuttaṁ ‘‘yadā kho’’ti.",
  "tika-s0102t1:111_2": "Aggahetvāti kañcipi saṅkhāraṁ ‘‘etaṁ mamā’’tiādinā aggahetvā.",
  "tika-s0102t1:111_3": "Paññāvimuttoti aṭṭhannaṁ vimokkhānaṁ anadhigatattā sātisayassa samādhibalassa abhāvato paññābaleneva vimutto.",
  "tika-s0102t1:111_4": "Tenāha ‘‘aṭṭha vimokkhe asacchikatvā paññābalenevā’’tiādi.",
  "tika-s0102t1:111_5": "Appavattinti āyatiṁ appavattiṁ katvā.",
  "tika-s0102t1:111_6": "Pajānanto vimuttoti vā paññāvimutto,",
  "tika-s0102t1:111_7": "paṭhamajjhānaphassena vinā parijānanādippakārehi cattāri saccāni jānanto paṭivijjhanto tesaṁ kiccānaṁ matthakappattiyā niṭṭhitakiccatāya visesena muttoti vimutto. So paññāvimutto.",
  "tika-s0102t1:111_8": "Sukkhavipassakoti samathabhāvanāsinehābhāvena sukkhā lūkhā,",
  "tika-s0102t1:111_9": "asiniddhā vā vipassanā etassāti sukkhavipassako.",
  "tika-s0102t1:111_10": "Ṭhatvāti pādakakaraṇavasena ṭhatvā.",
  "tika-s0102t1:111_11": "Aññatarasminti ca aññataraaññatarasmiṁ, ekekasminti attho. Evañhissa pañcavidhatā siyā.",
  "tika-s0102t1:111_12": "‘‘Na heva kho aṭṭha vimokkhe kāyena phusitvā viharatī’’ti iminā sātisayassa samādhibalassa abhāvo dīpito.",
  "tika-s0102t1:111_13": "‘‘Paññāya cassa disvā’’tiādinā sātisayassa paññābalassa bhāvo.",
  "tika-s0102t1:111_14": "Paññāya cassa disvā āsavā parikkhīṇā hontīti na āsavā paññāya passanti,",
  "tika-s0102t1:111_15": "dassanakāraṇā pana parikkhīṇā ‘‘disvā parikkhīṇā’’ti vuttā.",
  "tika-s0102t1:111_16": "Dassanāyattaparikkhayattā eva hi dassanaṁ āsavānaṁ khayassa purimakiriyā hoti.",
  "tika-s0102t1:112_0": "Aṭṭhavimokkhavaṇṇanā",
  "tika-s0102t1:113_0": "129.Ekassabhikkhunoti sattasu ariyapuggalesu ekassa bhikkhuno.",
  "tika-s0102t1:113_1": "Viññāṇaṭṭhitiādinā parijānanādivasappa vattaniggamanañca paññāvimuttanāmañca.",
  "tika-s0102t1:113_2": "Itarassāti ubhatobhāgavimuttassa.",
  "tika-s0102t1:113_3": "Ime sandhāya hi pubbe ‘‘dvinnaṁ bhikkhūna’’nti vuttaṁ. Kenaṭṭhenāti kena sabhāvena.",
  "tika-s0102t1:113_4": "Sabhāvo hi ñāṇena yāthāvato araṇīyato ñātabbato ‘‘attho’’ti vuccati,",
  "tika-s0102t1:113_5": "so eva ttha-kārassa ṭṭha-kāraṁ katvā ‘‘aṭṭho’’ti vutto.",
  "tika-s0102t1:113_6": "Adhimuccanaṭṭhenāti adhikaṁ savisesaṁ muccanaṭṭhena,",
  "tika-s0102t1:113_7": "etena satipi sabbassāpi rūpāvacarajjhānassa vikkhambhanavasena paṭipakkhato vimuttabhāve yena bhāvanāvisesena taṁ jhānaṁ sātisayaṁ paṭipakkhato vimuccitvā pavattati, so bhāvanāviseso dīpito.",
  "tika-s0102t1:113_8": "Bhavati hi samānajātiyuttopi bhāvanāvisesena pavattiākāraviseso,",
  "tika-s0102t1:113_9": "yathā taṁ saddhāvimuttatā diṭṭhippattassa.",
  "tika-s0102t1:113_10": "Tathā paccanīkadhammehi suṭṭhu vimuttatāya ,",
  "tika-s0102t1:113_11": "evaṁ aniggahitabhāvena nirāsaṅkatāya abhirativasena suṭṭhu adhimuccanaṭṭhenapi vimokkho. Tenāha ‘‘ārammaṇe cā’’tiādi.",
  "tika-s0102t1:113_12": "Ayaṁ panatthoti ayaṁ adhimuccanaṭṭho pacchime vimokkhe nirodhe natthi,",
  "tika-s0102t1:113_13": "kevalo vimuttaṭṭho eva tattha labbhati, taṁ sayameva parato vakkhati.",
  "tika-s0102t1:114_0": "Rūpīti yenāyaṁ sasantatipariyāpannena rūpena samannāgato,",
  "tika-s0102t1:114_1": "taṁ yassa jhānassa hetubhāvena visiṭṭhaṁ rūpaṁ hoti,",
  "tika-s0102t1:114_2": "yena visiṭṭhena rūpena ‘‘rūpī’’ti vucceyya rūpī-saddassa atisayatthadīpanato,",
  "tika-s0102t1:114_3": "tadeva sasantatipariyāpannarūpavasena paṭiladdhaṁ jhānaṁ idha paramatthato rūpībhāvasādhakanti daṭṭhabbaṁ. Tenāha ‘‘ajjhatta’’ntiādi.",
  "tika-s0102t1:114_4": "Rūpajjhānaṁ rūpaṁ uttarapadalopena.",
  "tika-s0102t1:114_5": "Rūpānīti panettha purimapadalopo daṭṭhabbo.",
  "tika-s0102t1:114_6": "Tena vuttaṁ ‘‘nīlakasiṇādirūpānī’’ti.",
  "tika-s0102t1:114_7": "Rūpe kasiṇarūpe saññā rūpasaññā, sā etassa atthīti rūpasaññī, saññāsīsena jhānaṁ vadati. Tappaṭikkhepena arūpasaññī.",
  "tika-s0102t1:114_8": "Tenāha ‘‘ajjhattaṁ na rūpasaññī’’tiādi.",
  "tika-s0102t1:115_0": "‘‘Anto appanāyaṁ subhanti ābhogo natthī’’ti iminā pubbābhogavasena tathā adhimutti siyāti dasseti.",
  "tika-s0102t1:115_1": "Evañhettha tathāvattabbatāpatticodanā samatthitā hoti.",
  "tika-s0102t1:115_2": "Yasmā suvisuddhesu nīlādīsu vaṇṇakasiṇesu tattha katādhikārānaṁ abhirativasena suṭṭhu adhimuccanaṭṭho sambhavati ,",
  "tika-s0102t1:115_3": "tasmā aṭṭhakathāyaṁ tathā tatiyo vimokkho saṁvaṇṇito,",
  "tika-s0102t1:115_4": "yasmā pana mettāvasena pavattamānā bhāvanā satte appaṭikūlato dahanti tesu tato adhimuccitvāva pavattati,",
  "tika-s0102t1:115_5": "tasmā paṭisambhidāmagge (paṭi. ma.",
  "tika-s0102t1:115_6": "212) ‘‘brahmavihārabhāvanā subhavimokkho’’ti vuttā,",
  "tika-s0102t1:115_7": "tayidaṁ ubhayampi tena tena pariyāyena vuttattā na virujjhatīti daṭṭhabbaṁ.",
  "tika-s0102t1:116_0": "Sabbasoti anavasesato.",
  "tika-s0102t1:116_1": "Na hi catunnaṁ arūpakkhandhānaṁ ekadesopi tattha avassissati.",
  "tika-s0102t1:116_2": "Visuddhattāti yathāparicchinnakāle nirodhitattā.",
  "tika-s0102t1:116_3": "Uttamo vimokkho nāma ariyeheva samāpajjitabbato,",
  "tika-s0102t1:116_4": "ariyaphalapariyosānattā diṭṭheva dhamme nibbānappattibhāvato ca.",
  "tika-s0102t1:117_0": "130.Ādito paṭṭhāyāti paṭhamasamāpattito paṭṭhāya. Yāva pariyosānā samāpatti, tāva.",
  "tika-s0102t1:117_1": "Aṭṭhatvāti katthaci samāpattiyaṁ aṭṭhito eva, nirantarameva paṭipāṭiyā,",
  "tika-s0102t1:117_2": "uppaṭipāṭiyā ca samāpajjatevāti attho.",
  "tika-s0102t1:117_3": "Tenāha ‘‘ito cito ca sañcaraṇavasena vutta’’nti. Icchati samāpajjituṁ.",
  "tika-s0102t1:117_4": "Tattha ‘‘samāpajjati pavisatī’’ti samāpattisamaṅgīpuggalo taṁ taṁ paviṭṭho viya hotīti katvā vuttaṁ.",
  "tika-s0102t1:118_0": "Dvīhibhāgehi vimuttoti arūpajjhānena vikkhambhanavimokkhena,",
  "tika-s0102t1:118_1": "maggena samucchedavimokkhenāti dvīhi vimuccanabhāgehi, arūpasamāpattiyā rūpakāyato,",
  "tika-s0102t1:118_2": "maggena nāmakāyatoti dvīhi vimuccitabbabhāgehi ca vimutto.",
  "tika-s0102t1:118_3": "Tenāha ‘‘arūpasamāpattiyā’’tiādi .",
  "tika-s0102t1:118_4": "Vimuttoti hi kilesehi vimutto,",
  "tika-s0102t1:118_5": "vimuccanto ca kilesānaṁ vikkhambhanasamucchindanehi kāyadvayato vimuttoti ayamettha attho.",
  "tika-s0102t1:118_6": "Gāthāya ca ākiñcaññāyatanalābhino upasivabrāhmaṇassa bhagavatā ‘‘nāmakāyā vimutto’’ti ubhatobhāgavimutto muni akkhāto.",
  "tika-s0102t1:118_7": "Tattha atthaṁ paletīti atthaṁ gacchati.",
  "tika-s0102t1:118_8": "Na upeti saṅkhanti ‘‘asukaṁ nāma disaṁ gato’’ti vohāraṁ na gacchati.",
  "tika-s0102t1:118_9": "Evaṁ muni nāmakāyā vimuttoti evaṁ arūpaṁ upapanno sekkhamuni pakatiyā pubbeva rūpakāyā vimutto,",
  "tika-s0102t1:118_10": "tattha ca catutthamaggaṁ nibbattetvā nāmakāyassa pariññātattā puna nāmakāyāpi vimutto.",
  "tika-s0102t1:118_11": "Ubhatobhāgavimutto khīṇāsavo hutvā anupādāya parinibbānasaṅkhātaṁ atthaṁ paleti na upeti saṅkhaṁ,",
  "tika-s0102t1:118_12": "‘‘khattiyo brāhmaṇo’’ti evaṁ ādikaṁ samaññaṁ na gacchatīti attho.",
  "tika-s0102t1:119_0": "‘‘Aññatarato vuṭṭhāyā’’ti idaṁ kiṁ ākāsānañcāyatanādīsu aññataralābhīvasena vuttaṁ,",
  "tika-s0102t1:119_1": "udāhu sabbāruppalābhīvasenāti yathicchasi, tathā hotu,",
  "tika-s0102t1:119_2": "yadi sabbāruppalābhīvasena vuttaṁ, na koci virodho.",
  "tika-s0102t1:119_3": "Atha tattha aññataralābhīvasena vuttaṁ, ‘‘yato kho, ānanda,",
  "tika-s0102t1:119_4": "bhikkhu ime aṭṭha vimokkhe anulomampi samāpajjatī’’tiādivacanena virujjheyyāti?",
  "tika-s0102t1:119_5": "Yasmā arūpāvacarajjhānesu ekassāpi lābhī ‘‘aṭṭhavimokkhalābhī’’ tveva vuccati aṭṭhavimokkhe ekadesassāpi taṁnāmadānasamatthatāsambhavato.",
  "tika-s0102t1:119_6": "Ayañhi aṭṭhavimokkhasamaññā samudāye viya tadekadesepi niruḷhāpattisamaññā viyāti.",
  "tika-s0102t1:119_7": "Tena vuttaṁ ‘‘ākāsānañcāyatanādīsu aññatarato vuṭṭhāyā’’ti.",
  "tika-s0102t1:119_8": "‘‘Pañcavidho hotī’’ti vatvā chabbidhataṁpissa keci parikappenti, taṁ tesaṁ matimattaṁ,",
  "tika-s0102t1:119_9": "nicchitovāyaṁ pañho pubbācariyehīti dassetuṁ ‘‘keci panā’’tiādi vuttaṁ.",
  "tika-s0102t1:119_10": "Tattha kecīti uttaravihāravāsino, sārasamāsācariyā ca.",
  "tika-s0102t1:119_11": "Te hi ‘‘ubhatobhāgavimuttoti ubhayabhāgavimutto samādhivipassanāto’’ti vatvā rūpāvacarasamādhināpi samādhiparipanthato vimuttiṁ maññanti. Evaṁ rūpajjhānabhāgena,",
  "tika-s0102t1:119_12": "arūpajjhānabhāgena ca ubhato vimuttoti pāyasamāno.",
  "tika-s0102t1:119_13": "‘‘Tādisamevā’’ti iminā yādisaṁ arūpāvacarajjhānaṁ kilesavikkhambhane,",
  "tika-s0102t1:119_14": "tādisaṁ rūpāvacaracatutthajjhānaṁ pīti imamatthaṁ ullaṅgeti. Tenāha ‘‘tasmā’’tiādi.",
  "tika-s0102t1:120_0": "Ubhatobhāgavimuttapañhoti ubhatobhāgavimuttassa chabbidhataṁ nissāya uppannapañho.",
  "tika-s0102t1:120_1": "Vaṇṇanaṁ nissāyāti tassa padassa atthavacanaṁ nissāya.",
  "tika-s0102t1:120_2": "Cirenāti therassa aparabhāge cirena kālena.",
  "tika-s0102t1:120_3": "Vinicchayanti saṁsayachedakaṁ sanniṭṭhānaṁ patto.Taṁ pañhanti tamatthaṁ. Ñātuṁ icchito hi attho pañho.",
  "tika-s0102t1:120_4": "Na kenaci sutapubbanti kenaci kiñci na sutapubbaṁ, idaṁ atthajātanti adhippāyo. Kiñcāpi upekkhāsahagataṁ,",
  "tika-s0102t1:120_5": "kiñcāpi kilese vikkhambhetīti paccekaṁ kiñcāpi-saddo yojetabbo. Samudācaratīti pavattati.",
  "tika-s0102t1:120_6": "Tattha kāraṇamāha ‘‘ime hī’’tiādinā,",
  "tika-s0102t1:120_7": "tena rūpāvacarabhāvanato āruppabhāvanā savisesaṁ kilese vikkhambheti rūpavirāgabhāvanābhāvato ,",
  "tika-s0102t1:120_8": "uparibhāvanābhāvato cāti dassetīti.",
  "tika-s0102t1:120_9": "Evañca katvā aṭṭhakathāyaṁ āruppabhāvanāniddese yaṁ vuttaṁ ‘‘tassevaṁ tasmiṁ nimitte punappunaṁ cittaṁ cārentassa nīvaraṇāni vikkhambhanti sati santiṭṭhatī’’tiādi, (visuddhi.",
  "tika-s0102t1:120_10": "1.281) taṁ samatthataṁ hotīti.",
  "tika-s0102t1:120_11": "Idaṁ suttanti puggalapaññattipāṭhamāha (pu. pa. niddesa 27).",
  "tika-s0102t1:120_12": "Sabbañhi buddhavacanaṁ atthasūcanādiatthena suttanti vutto vāyamattho. Yaṁ pana tattha vattabbaṁ, taṁ heṭṭhā vuttameva.",
  "tika-s0102t1:120_13": "Aṭṭhannaṁ vimokkhānaṁ anulomādito samāpajjanena sātisayaṁ santānassa abhisaṅkhatattā,",
  "tika-s0102t1:120_14": "aṭṭhamañca uttamaṁ vimokkhaṁ padaṭṭhānaṁ katvā vipassanaṁ vaḍḍhetvā aggamaggādhigamena ubhatobhāgavimuccanato ca imāya ubhatobhāgavimuttiyā sabbaseṭṭhatā veditāti daṭṭhabbā.",
  "tika-s0102t1:121_0": "Mahānidānasuttavaṇṇanāya līnatthappakāsanā."
}