{
  "atk-s0202a2:0_0": "3. Paribbājakavaggo",
  "atk-s0202a2:1_0": "1. Tevijjavacchasuttavaṇṇanā",
  "atk-s0202a2:2_0": "185.Evaṁme sutanti tevijjavacchasuttaṁ.",
  "atk-s0202a2:2_1": "Tattha ekapuṇḍarīketi puṇḍarīko vuccati setambarukkho,",
  "atk-s0202a2:2_2": "so tasmiṁ ārāme eko puṇḍarīko atthīti ekapuṇḍarīko.",
  "atk-s0202a2:2_3": "Etadahosīti tattha pavisitukāmatāya ahosi.",
  "atk-s0202a2:2_4": "Cirassaṁ kho,",
  "atk-s0202a2:2_5": "bhanteti pakatiyā āgatapubbataṁ upādāya.",
  "atk-s0202a2:2_6": "Dhammassa cānudhammanti idha sabbaññutaññāṇaṁ dhammo nāma,",
  "atk-s0202a2:2_7": "mahājanassa byākaraṇaṁ anudhammo nāma.",
  "atk-s0202a2:2_8": "Sesaṁ jīvakasutte vuttanayameva.",
  "atk-s0202a2:2_9": "Na me teti ananuññāya ṭhatvā anuññampi paṭikkhipati.",
  "atk-s0202a2:2_10": "“Sabbaññū sabbadassāvī aparisesaṁ ñāṇadassanaṁ paṭijānātī”ti hi idaṁ anujānitabbaṁ siyā, –",
  "atk-s0202a2:2_11": "“carato ca me…pe…",
  "atk-s0202a2:2_12": "paccupaṭṭhita”nti idaṁ pana nānujānitabbaṁ.",
  "atk-s0202a2:2_13": "Sabbaññutaññāṇena hi āvajjitvā pajānāti.",
  "atk-s0202a2:2_14": "Tasmā ananuññāya ṭhatvā anuññampi paṭikkhipanto evamāha.",
  "atk-s0202a2:3_0": "186.Āsavānaṁ khayāti ettha sakiṁ khīṇānaṁ āsavānaṁ puna khepetabbābhāvā yāvadevāti na vuttaṁ.",
  "atk-s0202a2:3_1": "Pubbenivāsañāṇena cettha bhagavā atītajānanaguṇaṁ dasseti,",
  "atk-s0202a2:3_2": "dibbacakkhuñāṇena paccuppannajānanaguṇaṁ,",
  "atk-s0202a2:3_3": "āsavakkhayañāṇena lokuttaraguṇanti.",
  "atk-s0202a2:3_4": "Iti imāhi tīhi vijjāhi sakalabuddhaguṇe saṁkhipitvā kathesi.",
  "atk-s0202a2:4_0": "Gihisaṁyojananti gihibandhanaṁ gihiparikkhāresu nikantiṁ.",
  "atk-s0202a2:4_1": "Natthi kho vacchāti gihisaṁyojanaṁ appahāya dukkhassantakaro nāma natthi.",
  "atk-s0202a2:4_2": "Yepi hi santatimahāmatto uggaseno seṭṭhiputto vītasokadārakoti gihiliṅge ṭhitāva arahattaṁ pattā,",
  "atk-s0202a2:4_3": "tepi maggena sabbasaṅkhāresu nikantiṁ sukkhāpetvā pattā.",
  "atk-s0202a2:4_4": "Taṁ patvā pana na tena liṅgena aṭṭhaṁsu,",
  "atk-s0202a2:4_5": "gihiliṅgaṁ nāmetaṁ hīnaṁ,",
  "atk-s0202a2:4_6": "uttamaguṇaṁ dhāretuṁ na sakkoti.",
  "atk-s0202a2:4_7": "Tasmā tattha ṭhito arahattaṁ patvā taṁdivasameva pabbajati vā parinibbāti vā.",
  "atk-s0202a2:4_8": "Bhūmadevatā pana tiṭṭhanti. Kasmā?",
  "atk-s0202a2:4_9": "Nilīyanokāsassa atthitāya.",
  "atk-s0202a2:4_10": "Sesakāmabhave manussesu sotāpannādayo tayo tiṭṭhanti,",
  "atk-s0202a2:4_11": "kāmāvacaradevesu sotāpannā sakadāgāmino ca,",
  "atk-s0202a2:4_12": "anāgāmikhīṇāsavā panettha na tiṭṭhanti. Kasmā?",
  "atk-s0202a2:4_13": "Tañhi ṭhānaṁ laḷitajanassa āvāso,",
  "atk-s0202a2:4_14": "natthi tattha tesaṁ pavivekārahaṁ paṭicchannaṭṭhānañca.",
  "atk-s0202a2:4_15": "Iti tattha khīṇāsavo parinibbāti,",
  "atk-s0202a2:4_16": "anāgāmī cavitvā suddhāvāse nibbattati.",
  "atk-s0202a2:4_17": "Kāmāvacaradevato upari pana cattāropi ariyā tiṭṭhanti.",
  "atk-s0202a2:5_0": "Sopāsi kammavādīti sopi kammavādī ahosi,",
  "atk-s0202a2:5_1": "kiriyampi na paṭibāhittha.",
  "atk-s0202a2:5_2": "Tañhi ekanavutikappamatthake attānaṁyeva gahetvā katheti.",
  "atk-s0202a2:5_3": "Tadā kira mahāsatto pāsaṇḍapariggaṇhanatthaṁ pabbajito tassapi pāsaṇḍassa nipphalabhāvaṁ jānitvā vīriyaṁ na hāpesi,",
  "atk-s0202a2:5_4": "kiriyavādī hutvā sagge nibbattati.",
  "atk-s0202a2:5_5": "Tasmā evamāha.",
  "atk-s0202a2:5_6": "Sesaṁ sabbattha uttānamevāti.",
  "atk-s0202a2:6_0": "Papañcasūdaniyā majjhimanikāyaṭṭhakathāya",
  "atk-s0202a2:7_0": "Tevijjavacchasuttavaṇṇanā niṭṭhitā.",
  "atk-s0202a2:8_0": "2. Aggivacchasuttavaṇṇanā",
  "atk-s0202a2:9_0": "187.Evaṁme sutanti aggivacchasuttaṁ.",
  "atk-s0202a2:9_1": "Tattha na kho ahanti paṭhamavāre nāhaṁ sassatadiṭṭhikoti vadati,",
  "atk-s0202a2:9_2": "dutiye nāhaṁ ucchedadiṭṭhikoti.",
  "atk-s0202a2:9_3": "Evaṁ antānantikādivasena sabbavāresu paṭikkhepo veditabbo.",
  "atk-s0202a2:9_4": "Hoti ca na ca hotīti ayaṁ panettha ekaccasassatavādo.",
  "atk-s0202a2:9_5": "Neva hoti na na hotīti ayaṁ amarāvikkhepoti veditabbo.",
  "atk-s0202a2:10_0": "189.Sadukkhanti kilesadukkhena ceva vipākadukkhena ca sadukkhaṁ.",
  "atk-s0202a2:10_1": "Savighātanti tesaṁyeva dvinnaṁ vasena saupaghātakaṁ.",
  "atk-s0202a2:10_2": "Saupāyāsanti tesaṁyeva vasena saupāyāsaṁ.",
  "atk-s0202a2:10_3": "Sapariḷāhanti tesaṁyeva vasena sapariḷāhaṁ.",
  "atk-s0202a2:11_0": "Kiñci diṭṭhigatanti kāci ekā diṭṭhipi ruccitvā khamāpetvā gahitā atthīti pucchati.",
  "atk-s0202a2:11_1": "Apanītanti nīhaṭaṁ apaviddhaṁ.",
  "atk-s0202a2:11_2": "Diṭṭhanti paññāya diṭṭhaṁ.",
  "atk-s0202a2:11_3": "Tasmāti yasmā pañcannaṁ khandhānaṁ udayavayaṁ addasa, tasmā.",
  "atk-s0202a2:11_4": "Sabbamaññitānanti sabbesaṁ tiṇṇampi taṇhādiṭṭhimānamaññitānaṁ.",
  "atk-s0202a2:11_5": "Mathitānanti tesaṁyeva vevacanaṁ.",
  "atk-s0202a2:11_6": "Idāni tāni vibhajitvā dassento sabbaahaṁkāra-mamaṁkāra-mānānusayānanti āha.",
  "atk-s0202a2:11_7": "Ettha hi ahaṁkāro diṭṭhi,",
  "atk-s0202a2:11_8": "mamaṁkāro taṇhā,",
  "atk-s0202a2:11_9": "mānānusayo māno.",
  "atk-s0202a2:11_10": "Anupādā vimuttoti catūhi upādānehi kañci dhammaṁ anupādiyitvā vimutto.",
  "atk-s0202a2:12_0": "190.Na upetīti na yujjati.",
  "atk-s0202a2:12_1": "Ettha ca “na upapajjatī”ti idaṁ anujānitabbaṁ siyā.",
  "atk-s0202a2:12_2": "Yasmā pana evaṁ vutte so paribbājako ucchedaṁ gaṇheyya,",
  "atk-s0202a2:12_3": "upapajjatīti pana sassatameva,",
  "atk-s0202a2:12_4": "upapajjati ca na ca upapajjatīti ekaccasassataṁ,",
  "atk-s0202a2:12_5": "neva upapajjati na na upapajjatīti amarāvikkhepaṁ,",
  "atk-s0202a2:12_6": "tasmā bhagavā –",
  "atk-s0202a2:12_7": "“ayaṁ appatiṭṭho anālambo hotu,",
  "atk-s0202a2:12_8": "sukhapavesanaṭṭhānaṁ mā labhatū”ti ananuññāya ṭhatvā anuññampi paṭikkhipi.",
  "atk-s0202a2:12_9": "Alanti samatthaṁ pariyattaṁ.",
  "atk-s0202a2:12_10": "Dhammoti paccayākāradhammo.",
  "atk-s0202a2:12_11": "Aññatrayogenāti aññattha payogena.",
  "atk-s0202a2:12_12": "Aññatrācariyakenāti paccayākāraṁ ajānantānaṁ aññesaṁ ācariyānaṁ santike vasantena.",
  "atk-s0202a2:13_0": "191.Tena hi vacchāti yasmā tvaṁ sammohamāpādinti vadasi,",
  "atk-s0202a2:13_1": "tasmā taṁyevettha paṭipucchissāmi.",
  "atk-s0202a2:13_2": "Anāhāronibbutoti appaccayo nibbuto.",
  "atk-s0202a2:14_0": "192.Yena rūpenāti yena rūpena sattasaṅkhātaṁ tathāgataṁ rūpīti paññāpeyya.",
  "atk-s0202a2:14_1": "Gambhīroti guṇagambhīro.",
  "atk-s0202a2:14_2": "Appameyyoti pamāṇaṁ gaṇhituṁ na sakkuṇeyyo.",
  "atk-s0202a2:14_3": "Duppariyogāḷhoti duogāho dujjāno.",
  "atk-s0202a2:14_4": "Seyyathāpi mahāsamuddoti yathā mahāsamuddo gambhīro appameyyo dujjāno,",
  "atk-s0202a2:14_5": "evameva khīṇāsavopi.",
  "atk-s0202a2:14_6": "Taṁ ārabbha upapajjatītiādi sabbaṁ na yujjati. Kathaṁ?",
  "atk-s0202a2:14_7": "Yathā parinibbutaṁ aggiṁ ārabbha puratthimaṁ disaṁ gatotiādi sabbaṁ na yujjati, evaṁ.",
  "atk-s0202a2:15_0": "Aniccatāti aniccatāya.",
  "atk-s0202a2:15_1": "Sāre patiṭṭhitanti lokuttaradhammasāre patiṭṭhitaṁ.",
  "atk-s0202a2:15_2": "Sesaṁ sabbattha uttānamevāti.",
  "atk-s0202a2:16_0": "Papañcasūdaniyā majjhimanikāyaṭṭhakathāya",
  "atk-s0202a2:17_0": "Aggivacchasuttavaṇṇanā niṭṭhitā.",
  "atk-s0202a2:18_0": "3. Mahāvacchasuttavaṇṇanā",
  "atk-s0202a2:19_0": "193.Evaṁme sutanti mahāvacchasuttaṁ.",
  "atk-s0202a2:19_1": "Tattha sahakathīti saddhiṁvādo,",
  "atk-s0202a2:19_2": "bahuṁ mayā tumhehi saddhiṁ kathitapubbanti kathaṁ sāreti mettiṁ ghaṭeti.",
  "atk-s0202a2:19_3": "Purimāni hi dve suttāni etasseva kathitāni,",
  "atk-s0202a2:19_4": "saṁyuttake abyākatasaṁyuttaṁ nāma etasseva kathitaṁ –",
  "atk-s0202a2:19_5": "“kiṁ nu kho,",
  "atk-s0202a2:19_6": "bho gotama,",
  "atk-s0202a2:19_7": "sassato loko idameva saccaṁ moghamaññanti abyākatameta”nti evaṁ ekuttaranikāyepi iminā saddhiṁ kathitaṁ atthiyeva.",
  "atk-s0202a2:19_8": "Tasmā evamāha.",
  "atk-s0202a2:19_9": "Sammāsambuddhopi tassa āgatāgatassa saṅgahaṁ katvā okāsamakāsiyeva. Kasmā?",
  "atk-s0202a2:19_10": "Ayañhi sassatadiṭṭhiko,",
  "atk-s0202a2:19_11": "sassatadiṭṭhikā ca sīghaṁ laddhiṁ na vissajjenti,",
  "atk-s0202a2:19_12": "vasātelamakkhitapilotikā viya cirena sujjhanti.",
  "atk-s0202a2:19_13": "Passati ca bhagavā –",
  "atk-s0202a2:19_14": "“ayaṁ paribbājako kāle gacchante gacchante laddhiṁ vissajjetvā mama santike pabbajitvā cha abhiññāyo sacchikatvā abhiññātasāvako bhavissatī”ti.",
  "atk-s0202a2:19_15": "Tasmā tassa āgatāgatassa saṅgahaṁ katvā okāsamakāsiyeva.",
  "atk-s0202a2:19_16": "Idaṁ panassa pacchimagamanaṁ.",
  "atk-s0202a2:19_17": "So hi imasmiṁ sutte taraṇaṁ vā hotu ataraṇaṁ vā,",
  "atk-s0202a2:19_18": "yaṭṭhiṁ otaritvā udake patamāno viya samaṇassa gotamassa santikaṁ gantvā pabbajissāmīti sanniṭṭhānaṁ katvā āgato.",
  "atk-s0202a2:19_19": "Tasmā dhammadesanaṁ yācanto sādhu me bhavaṁ gotamotiādimāha.",
  "atk-s0202a2:19_20": "Tassa bhagavā mūlavasena saṁkhittadesanaṁ,",
  "atk-s0202a2:19_21": "kammapathavasena vitthāradesanaṁ desesi.",
  "atk-s0202a2:19_22": "Mūlavasena cettha atisaṁkhittā desanā,",
  "atk-s0202a2:19_23": "kammapathavasena saṁkhittā vitthārasadisā.",
  "atk-s0202a2:19_24": "Buddhānaṁ pana nippariyāyena vitthāradesanā nāma natthi.",
  "atk-s0202a2:19_25": "Catuvīsatisamantapaṭṭhānampi hi sattapakaraṇe abhidhammapiṭake ca sabbaṁ saṁkhittameva.",
  "atk-s0202a2:19_26": "Tasmā mūlavasenāpi kammapathavasenāpi saṁkhittameva desesīti veditabbo.",
  "atk-s0202a2:20_0": "194.",
  "atk-s0202a2:20_1": "Tattha pāṇātipātā veramaṇī kusalantiādīsu paṭipāṭiyā sattadhammā kāmāvacarā,",
  "atk-s0202a2:20_2": "anabhijjhādayo tayo catubhūmikāpi vaṭṭanti.",
  "atk-s0202a2:21_0": "Yatokho, vaccha,",
  "atk-s0202a2:21_1": "bhikkhunoti kiñcāpi aniyametvā vuttaṁ,",
  "atk-s0202a2:21_2": "yathā pana jīvakasutte ca caṅkīsutte ca,",
  "atk-s0202a2:21_3": "evaṁ imasmiṁ sutte ca attānameva sandhāyetaṁ bhagavatā vuttanti veditabbaṁ.",
  "atk-s0202a2:22_0": "195.Atthipanāti kiṁ pucchāmīti pucchati?",
  "atk-s0202a2:22_1": "Ayaṁ kirassa laddhi –",
  "atk-s0202a2:22_2": "“tasmiṁ tasmiṁ sāsane satthāva arahā hoti,",
  "atk-s0202a2:22_3": "sāvako pana arahattaṁ pattuṁ samattho natthi.",
  "atk-s0202a2:22_4": "Samaṇo ca gotamo ‘yato kho, vaccha,",
  "atk-s0202a2:22_5": "bhikkhuno’ti ekaṁ bhikkhuṁ kathento viya katheti,",
  "atk-s0202a2:22_6": "atthi nu kho samaṇassa gotamassa sāvako arahattappatto”ti.",
  "atk-s0202a2:22_7": "Etamatthaṁ pucchissāmīti pucchati.",
  "atk-s0202a2:22_8": "Tattha tiṭṭhatūti bhavaṁ tāva gotamo tiṭṭhatu,",
  "atk-s0202a2:22_9": "bhavañhi loke pākaṭo arahāti attho.",
  "atk-s0202a2:22_10": "Tasmiṁ byākate uttari bhikkhunīādīnaṁ vasena pañhaṁ pucchi,",
  "atk-s0202a2:22_11": "bhagavāpissa byākāsi.",
  "atk-s0202a2:23_0": "196.Ārādhakoti sampādako paripūrako.",
  "atk-s0202a2:24_0": "197.Sekhāya vijjāya pattabbanti heṭṭhimaphalattayaṁ pattabbaṁ.",
  "atk-s0202a2:24_1": "Taṁ sabbaṁ mayā anuppattanti vadati.",
  "atk-s0202a2:24_2": "Vitaṇḍavādī panāha –",
  "atk-s0202a2:24_3": "“katame dhammā sekkhā?",
  "atk-s0202a2:24_4": "Cattāro maggā apariyāpannā heṭṭhimāni ca tīṇi sāmaññaphalānī”ti vacanato arahattamaggopi anena pattoyeva.",
  "atk-s0202a2:24_5": "Phalaṁ pana apattaṁ,",
  "atk-s0202a2:24_6": "tassa pattiyā uttari yogaṁ kathāpetīti.",
  "atk-s0202a2:24_7": "So evaṁ saññāpetabbo –",
  "atk-s0202a2:25_0": "“Yo ve kilesāni pahāya pañca,",
  "atk-s0202a2:26_0": "Paripuṇṇasekho aparihānadhammo;",
  "atk-s0202a2:27_0": "Cetovasippatto samāhitindriyo,",
  "atk-s0202a2:28_0": "Sa ve ṭhitattoti naro pavuccatī”ti. ;",
  "atk-s0202a2:29_0": "Anāgāmipuggalo hi ekantaparipuṇṇasekho.",
  "atk-s0202a2:29_1": "Taṁ sandhāya “sekhāya vijjāya pattabba”nti āha.",
  "atk-s0202a2:29_2": "Maggassa pana ekacittakkhaṇikattā tattha ṭhitassa pucchā nāma natthi.",
  "atk-s0202a2:29_3": "Iminā suttena maggopi bahucittakkhaṇiko hotūti ce.",
  "atk-s0202a2:29_4": "Etaṁ na buddhavacanaṁ,",
  "atk-s0202a2:29_5": "vuttagāthāya ca attho virujjhati.",
  "atk-s0202a2:29_6": "Tasmā anāgāmiphale ṭhatvā arahattamaggassa vipassanaṁ kathāpetīti veditabbo.",
  "atk-s0202a2:29_7": "Yasmā panassa na kevalaṁ suddhaarahattasseva upanissayo,",
  "atk-s0202a2:29_8": "channampi abhiññānaṁ upanissayo atthi,",
  "atk-s0202a2:29_9": "tasmā bhagavā –",
  "atk-s0202a2:29_10": "“evamayaṁ samathe kammaṁ katvā pañca abhiññā nibbattessati,",
  "atk-s0202a2:29_11": "vipassanāya kammaṁ katvā arahattaṁ pāpuṇissati.",
  "atk-s0202a2:29_12": "Evaṁ chaḷabhiñño mahāsāvako bhavissatī”ti vipassanāmattaṁ akathetvā samathavipassanā ācikkhi.",
  "atk-s0202a2:30_0": "198.Satisatiāyataneti sati satikāraṇe.",
  "atk-s0202a2:30_1": "Kiñcettha kāraṇaṁ?",
  "atk-s0202a2:30_2": "Abhiññā vā abhiññāpādakajjhānaṁ vā avasāne pana arahattaṁ vā kāraṇaṁ arahattassa vipassanā vāti veditabbaṁ.",
  "atk-s0202a2:31_0": "200.Pariciṇṇo me bhagavāti satta hi sekhā bhagavantaṁ paricaranti nāma,",
  "atk-s0202a2:31_1": "khīṇāsavena bhagavā pariciṇṇo hoti.",
  "atk-s0202a2:31_2": "Iti saṅkhepena arahattaṁ byākaronto thero evamāha.",
  "atk-s0202a2:31_3": "Te pana bhikkhū tamatthaṁ na jāniṁsu,",
  "atk-s0202a2:31_4": "ajānantāva tassa vacanaṁ sampaṭicchitvā.",
  "atk-s0202a2:31_5": "Bhagavato ārocesuṁ.",
  "atk-s0202a2:31_6": "Devatāti tesaṁ guṇānaṁ lābhī devatā.",
  "atk-s0202a2:31_7": "Sesaṁ sabbattha uttānamevāti.",
  "atk-s0202a2:32_0": "Papañcasūdaniyā majjhimanikāyaṭṭhakathāya",
  "atk-s0202a2:33_0": "Mahāvacchasuttavaṇṇanā niṭṭhitā.",
  "atk-s0202a2:34_0": "4. Dīghanakhasuttavaṇṇanā",
  "atk-s0202a2:35_0": "201.Evaṁme sutanti dīghanakhasuttaṁ.",
  "atk-s0202a2:35_1": "Tattha sūkarakhatāyanti sūkarakhatāti evaṁnāmake leṇe.",
  "atk-s0202a2:35_2": "Kassapabuddhakāle kira taṁ leṇaṁ ekasmiṁ buddhantare pathaviyā vaḍḍhamānāya antobhūmigataṁ jātaṁ.",
  "atk-s0202a2:35_3": "Athekadivasaṁ eko sūkaro tassa chadanapariyantasamīpe paṁsuṁ khaṇi.",
  "atk-s0202a2:35_4": "Deve vuṭṭe paṁsudhoto chadanapariyanto pākaṭo ahosi.",
  "atk-s0202a2:35_5": "Eko vanacarako disvā –",
  "atk-s0202a2:35_6": "“pubbe sīlavantehi paribhuttaleṇena bhavitabbaṁ,",
  "atk-s0202a2:35_7": "paṭijaggissāmi na”nti samantato paṁsuṁ apanetvā leṇaṁ sodhetvā kuṭṭaparikkhepaṁ katvā dvāravātapānaṁ",
  "atk-s0202a2:35_8": "yojetvā supariniṭṭhita-sudhākammacittakammarajatapaṭṭasadisāya vālukāya santhatapariveṇaṁ leṇaṁ katvā",
  "atk-s0202a2:35_9": "mañcapīṭhaṁ paññāpetvā bhagavato vasanatthāya adāsi.",
  "atk-s0202a2:35_10": "Leṇaṁ gambhīraṁ ahosi otaritvā abhiruhitabbaṁ.",
  "atk-s0202a2:35_11": "Taṁ sandhāyetaṁ vuttaṁ.",
  "atk-s0202a2:36_0": "Dīghanakhoti tassa paribbājakassa nāmaṁ.",
  "atk-s0202a2:36_1": "Upasaṅkamīti kasmā upasaṅkami?",
  "atk-s0202a2:36_2": "So kira there aḍḍhamāsapabbajite cintesi –",
  "atk-s0202a2:36_3": "“mayhaṁ mātulo aññaṁ pāsaṇḍaṁ gantvā na ciraṁ tiṭṭhati,",
  "atk-s0202a2:36_4": "idāni panassa samaṇassa gotamassa santikaṁ gatassa aḍḍhamāso jāto.",
  "atk-s0202a2:36_5": "Pavattimpissa na suṇāmi,",
  "atk-s0202a2:36_6": "ojavantaṁ nu kho sāsanaṁ,",
  "atk-s0202a2:36_7": "jānissāmi na”nti gantukāmo jāto.",
  "atk-s0202a2:36_8": "Tasmā upasaṅkami.",
  "atk-s0202a2:36_9": "Ekamantaṁ ṭhitoti tasmiṁ kira samaye thero bhagavantaṁ bījayamāno ṭhito hoti,",
  "atk-s0202a2:36_10": "paribbājako mātule hirottappena ṭhitakova pañhaṁ pucchi.",
  "atk-s0202a2:36_11": "Tena vuttaṁ “ekamantaṁ ṭhito”ti.",
  "atk-s0202a2:37_0": "Sabbaṁ me nakkhamatīti sabbā me upapattiyo nakkhamanti,",
  "atk-s0202a2:37_1": "paṭisandhiyo nakkhamantīti adhippāyena vadati.",
  "atk-s0202a2:37_2": "Ettāvatānena “ucchedavādohamasmī”ti dīpitaṁ hoti.",
  "atk-s0202a2:37_3": "Bhagavā panassa adhippāyaṁ muñcitvā akkhare tāva dosaṁ dassento yāpi kho tetiādimāha.",
  "atk-s0202a2:37_4": "Tattha esāpi te diṭṭhi nakkhamatīti esāpi te paṭhamaṁ ruccitvā khamāpetvā gahitadiṭṭhi nakkhamatīti.",
  "atk-s0202a2:37_5": "Esā ce me,",
  "atk-s0202a2:37_6": "bho gotama,",
  "atk-s0202a2:37_7": "diṭṭhi khameyyāti mayhañhi sabbaṁ nakkhamatīti diṭṭhi,",
  "atk-s0202a2:37_8": "tassa mayhaṁ yā esā sabbaṁ me nakkhamatīti diṭṭhi,",
  "atk-s0202a2:37_9": "esā me khameyya.",
  "atk-s0202a2:37_10": "Yaṁ taṁ “sabbaṁ me nakkhamatī”ti vuttaṁ,",
  "atk-s0202a2:37_11": "tampissa tādisameva.",
  "atk-s0202a2:37_12": "Yathā sabbagahaṇena gahitāpi ayaṁ diṭṭhi khamati,",
  "atk-s0202a2:37_13": "evamevaṁ tampi khameyya.",
  "atk-s0202a2:37_14": "Evaṁ attano vāde āropitaṁ dosaṁ ñatvā taṁ pariharāmīti saññāya vadati,",
  "atk-s0202a2:37_15": "atthato panassa “esā diṭṭhi na me khamatī”ti āpajjati.",
  "atk-s0202a2:37_16": "Yassa panesā na khamati na ruccati,",
  "atk-s0202a2:37_17": "tassāyaṁ tāya diṭṭhiyā sabbaṁ me na khamatīti diṭṭhi rucitaṁ.",
  "atk-s0202a2:37_18": "Tena hi diṭṭhiakkhamena arucitena bhavitabbanti sabbaṁ khamatīti ruccatīti āpajjati.",
  "atk-s0202a2:37_19": "Na panesa taṁ sampaṭicchati,",
  "atk-s0202a2:37_20": "kevalaṁ tassāpi ucchedadiṭṭhiyā ucchedameva gaṇhāti.",
  "atk-s0202a2:37_21": "Tenāha bhagavā ato kho te,",
  "atk-s0202a2:37_22": "aggivessana,…pe…",
  "atk-s0202a2:37_23": "aññañca diṭṭhiṁ upādiyantīti.",
  "atk-s0202a2:37_24": "Tattha atoti pajahanakesu nissakkaṁ,",
  "atk-s0202a2:37_25": "ye pajahanti,",
  "atk-s0202a2:37_26": "tehi ye nappajahantīti vucciyanti,",
  "atk-s0202a2:37_27": "teva bahutarāti attho.",
  "atk-s0202a2:37_28": "Bahū hi bahutarāti ettha hikāro nipātamattaṁ,",
  "atk-s0202a2:37_29": "bahū bahutarāti attho.",
  "atk-s0202a2:37_30": "Parato tanū hi tanutarāti padepi eseva nayo.",
  "atk-s0202a2:37_31": "Ye evamāhaṁsūti ye evaṁ vadanti.",
  "atk-s0202a2:37_32": "Tañceva diṭṭhiṁ nappajahanti,",
  "atk-s0202a2:37_33": "aññañca diṭṭhiṁ upādiyantīti mūladassanaṁ nappajahanti,",
  "atk-s0202a2:37_34": "aparadassanaṁ upādiyanti.",
  "atk-s0202a2:38_0": "Ettha ca sassataṁ gahetvā tampi appahāya ucchedaṁ vā ekaccasassataṁ vā gahetuṁ na sakkā,",
  "atk-s0202a2:38_1": "ucchedampi gahetvā taṁ appahāya sassataṁ vā ekaccasassataṁ vā na sakkā gahetuṁ,",
  "atk-s0202a2:38_2": "ekaccasassatampi gahetvā taṁ appahāya sassataṁ vā ucchedaṁ vā na sakkā gahetuṁ.",
  "atk-s0202a2:38_3": "Mūlasassataṁ pana appahāya aññaṁ sassatameva sakkā gahetuṁ. Kathaṁ?",
  "atk-s0202a2:38_4": "Ekasmiñhi samaye “rūpaṁ sassata”nti gahetvā aparasmiṁ samaye “na suddharūpameva sassataṁ,",
  "atk-s0202a2:38_5": "vedanāpi sassatā,",
  "atk-s0202a2:38_6": "viññāṇampi sassata”nti gaṇhāti.",
  "atk-s0202a2:38_7": "Ucchedepi ekaccasassatepi eseva nayo.",
  "atk-s0202a2:38_8": "Yathā ca khandhesu,",
  "atk-s0202a2:38_9": "evaṁ āyatanesupi yojetabbaṁ.",
  "atk-s0202a2:38_10": "Idaṁ sandhāya vuttaṁ –",
  "atk-s0202a2:38_11": "“tañceva diṭṭhiṁ nappajahanti,",
  "atk-s0202a2:38_12": "aññañca diṭṭhiṁ upādiyantī”ti.",
  "atk-s0202a2:39_0": "Dutiyavāre atoti appajahanakesu nissakkaṁ,",
  "atk-s0202a2:39_1": "ye nappajahanti, tehi,",
  "atk-s0202a2:39_2": "ye pajahantīti vucciyanti,",
  "atk-s0202a2:39_3": "teva tanutarā appatarāti attho.",
  "atk-s0202a2:39_4": "Tañceva diṭṭhiṁ pajahanti,",
  "atk-s0202a2:39_5": "aññañca diṭṭhiṁ na upādiyantīti tañca mūladassanaṁ pajahanti,",
  "atk-s0202a2:39_6": "aññañca dassanaṁ na gaṇhanti. Kathaṁ?",
  "atk-s0202a2:39_7": "Ekasmiñhi samaye “rūpaṁ sassata”nti gahetvā aparasmiṁ samaye tattha ādīnavaṁ disvā “oḷārikametaṁ mayhaṁ",
  "atk-s0202a2:39_8": "dassana”nti pajahati “na kevalañca rūpaṁ sassatanti dassanameva oḷārikaṁ,",
  "atk-s0202a2:39_9": "vedanāpi sassatā…pe…",
  "atk-s0202a2:39_10": "viññāṇampi sassatanti dassanaṁ oḷārikamevā”ti vissajjeti.",
  "atk-s0202a2:39_11": "Ucchedepi ekaccasassatepi eseva nayo.",
  "atk-s0202a2:39_12": "Yathā ca khandhesu,",
  "atk-s0202a2:39_13": "evaṁ āyatanesupi yojetabbaṁ.",
  "atk-s0202a2:39_14": "Evaṁ tañca mūladassanaṁ pajahanti,",
  "atk-s0202a2:39_15": "aññañca dassanaṁ na gaṇhanti.",
  "atk-s0202a2:40_0": "Santaggivessanāti kasmā ārabhi?",
  "atk-s0202a2:40_1": "Ayaṁ ucchedaladdhiko attano laddhiṁ nigūhati,",
  "atk-s0202a2:40_2": "tassā pana laddhiyā vaṇṇe vuccamāne attano laddhiṁ pātukarissatīti tisso laddhiyo ekato dassetvā vibhajituṁ imaṁ desanaṁ ārabhi.",
  "atk-s0202a2:41_0": "Sārāgāya santiketiādīsu rāgavasena vaṭṭe rajjanassa āsannā taṇhādiṭṭhisaṁyojanena vaṭṭasaṁyojanassa santike.",
  "atk-s0202a2:41_1": "Abhinandanāyāti taṇhādiṭṭhivaseneva gilitvā pariyādiyanassa gahaṇassa ca āsannāti attho.",
  "atk-s0202a2:41_2": "Asārāgāya santiketiādīsu vaṭṭe arajjanassa āsannātiādinā nayena attho veditabbo.",
  "atk-s0202a2:42_0": "Ettha ca sassatadassanaṁ appasāvajjaṁ dandhavirāgaṁ,",
  "atk-s0202a2:42_1": "ucchedadassanaṁ mahāsāvajjaṁ khippavirāgaṁ. Kathaṁ?",
  "atk-s0202a2:42_2": "Sassatavādī hi idhalokaṁ paralokañca atthīti jānāti,",
  "atk-s0202a2:42_3": "sukatadukkaṭānaṁ phalaṁ atthīti jānāti,",
  "atk-s0202a2:42_4": "kusalaṁ karoti,",
  "atk-s0202a2:42_5": "akusalaṁ karonto bhāyati,",
  "atk-s0202a2:42_6": "vaṭṭaṁ assādeti,",
  "atk-s0202a2:42_7": "abhinandati.",
  "atk-s0202a2:42_8": "Buddhānaṁ vā buddhasāvakānaṁ vā sammukhībhūto sīghaṁ laddhiṁ jahituṁ na sakkoti.",
  "atk-s0202a2:42_9": "Tasmā taṁ sassatadassanaṁ appasāvajjaṁ dandhavirāganti vuccati.",
  "atk-s0202a2:42_10": "Ucchedavādī pana idhalokaparalokaṁ atthīti jānāti,",
  "atk-s0202a2:42_11": "sukatadukkaṭānaṁ phalaṁ atthīti jānāti,",
  "atk-s0202a2:42_12": "kusalaṁ na karoti,",
  "atk-s0202a2:42_13": "akusalaṁ karonto na bhāyati,",
  "atk-s0202a2:42_14": "vaṭṭaṁ na assādeti,",
  "atk-s0202a2:42_15": "nābhinandati,",
  "atk-s0202a2:42_16": "buddhānaṁ vā buddhasāvakānaṁ vā sammukhībhāve sīghaṁ dassanaṁ pajahati.",
  "atk-s0202a2:42_17": "Pāramiyo pūretuṁ sakkonto buddho hutvā,",
  "atk-s0202a2:42_18": "asakkonto abhinīhāraṁ katvā sāvako hutvā parinibbāyati.",
  "atk-s0202a2:42_19": "Tasmā ucchedadassanaṁ mahāsāvajjaṁ khippavirāganti vuccati.",
  "atk-s0202a2:43_0": "202.",
  "atk-s0202a2:43_1": "So pana paribbājako etamatthaṁ asallakkhetvā –",
  "atk-s0202a2:43_2": "“mayhaṁ dassanaṁ saṁvaṇṇeti pasaṁsati,",
  "atk-s0202a2:43_3": "addhā me sundaraṁ dassana”nti sallakkhetvā ukkaṁseti me bhavantiādimāha.",
  "atk-s0202a2:44_0": "Idāni yasmā ayaṁ paribbājako kañjiyeneva tittakālābu,",
  "atk-s0202a2:44_1": "ucchedadassaneneva pūrito,",
  "atk-s0202a2:44_2": "so yathā kañjiyaṁ appahāya na sakkā lābumhi telaphāṇitādīni pakkhipituṁ,",
  "atk-s0202a2:44_3": "pakkhittānipi na gaṇhāti,",
  "atk-s0202a2:44_4": "evamevaṁ taṁ laddhiṁ appahāya abhabbo maggaphalānaṁ lābhāya,",
  "atk-s0202a2:44_5": "tasmā laddhiṁ jahāpanatthaṁ tatraggivessanātiādi āraddhaṁ.",
  "atk-s0202a2:44_6": "Viggahoti kalaho.",
  "atk-s0202a2:44_7": "Evametāsaṁ diṭṭhīnaṁ pahānaṁ hotīti evaṁ viggahādiādīnavaṁ disvā tāsaṁ diṭṭhīnaṁ pahānaṁ hoti.",
  "atk-s0202a2:44_8": "So hi paribbājako “kiṁ me iminā viggahādinā”ti taṁ ucchedadassanaṁ pajahati.",
  "atk-s0202a2:45_0": "205.",
  "atk-s0202a2:45_1": "Athassa bhagavā vamitakañjiye lābumhi sappiphāṇitādīni pakkhipanto viya hadaye amatosadhaṁ pūressāmīti vipassanaṁ ācikkhanto ayaṁ kho pana,",
  "atk-s0202a2:45_2": "aggivessana,",
  "atk-s0202a2:45_3": "kāyotiādimāha.",
  "atk-s0202a2:45_4": "Tassattho vammikasutte vutto.",
  "atk-s0202a2:45_5": "Aniccatotiādīnipi heṭṭhā vitthāritāneva.",
  "atk-s0202a2:45_6": "Yo kāyasmiṁ kāyachandoti yā kāyasmiṁ taṇhā.",
  "atk-s0202a2:45_7": "Snehoti taṇhāsnehova.",
  "atk-s0202a2:45_8": "Kāyanvayatāti kāyānugamanabhāvo,",
  "atk-s0202a2:45_9": "kāyaṁ anugacchanakakilesoti attho.",
  "atk-s0202a2:46_0": "Evaṁ rūpakammaṭṭhānaṁ dassetvā idāni arūpakammaṭṭhānaṁ dassento tisso khotiādimāha.",
  "atk-s0202a2:46_1": "Puna tāsaṁyeva vedanānaṁ asammissabhāvaṁ dassento yasmiṁ,",
  "atk-s0202a2:46_2": "aggivessana,",
  "atk-s0202a2:46_3": "samayetiādimāha.",
  "atk-s0202a2:46_4": "Tatrāyaṁ saṅkhepattho –",
  "atk-s0202a2:46_5": "yasmiṁ samaye sukhādīsu ekaṁ vedanaṁ vedayati,",
  "atk-s0202a2:46_6": "tasmiṁ samaye aññā vedanā attano vāraṁ vā okāsaṁ vā olokayamānā nisinnā nāma natthi,",
  "atk-s0202a2:46_7": "atha kho anuppannāva honti bhinnaudakapupphuḷā viya ca antarahitā vā.",
  "atk-s0202a2:46_8": "Sukhāpi khotiādi tāsaṁ vedanānaṁ cuṇṇavicuṇṇabhāvadassanatthaṁ vuttaṁ.",
  "atk-s0202a2:47_0": "Na kenaci saṁvadatīti tassataṁ gahetvā “sassatavādī aha”nti ucchedavādināpi saddhiṁ na saṁvadati,",
  "atk-s0202a2:47_1": "tameva gahetvā “sassatavādī aha”nti ekaccasassatavādinā saddhiṁ na vivadati.",
  "atk-s0202a2:47_2": "Evaṁ tayopi vādā parivattetvā yojetabbā.",
  "atk-s0202a2:47_3": "Yañca loke vuttanti yaṁ loke kathitaṁ voharitaṁ,",
  "atk-s0202a2:47_4": "tena voharati aparāmasanto kiñci dhammaṁ parāmāsaggāhena aggaṇhanto.",
  "atk-s0202a2:47_5": "Vuttampi cetaṁ –",
  "atk-s0202a2:48_0": "“Yo hoti bhikkhu arahaṁ katāvī,",
  "atk-s0202a2:49_0": "Khīṇāsavo antimadehadhārī;",
  "atk-s0202a2:50_0": "Ahaṁ vadāmītipi so vadeyya,",
  "atk-s0202a2:51_0": "Mamaṁ vadantītipi so vadeyya;",
  "atk-s0202a2:52_0": "Loke samaññaṁ kusalo viditvā,",
  "atk-s0202a2:53_0": "Vohāramattena so vohareyyā”ti. ;",
  "atk-s0202a2:54_0": "Aparampi vuttaṁ –",
  "atk-s0202a2:54_1": "“imā kho citta lokasamaññā lokaniruttiyo lokavohārā lokapaññattiyo,",
  "atk-s0202a2:54_2": "yāhi tathāgato voharati aparāmasa”nti.",
  "atk-s0202a2:55_0": "206.Abhiññāpahānamāhāti sassatādīsu tesaṁ tesaṁ dhammānaṁ sassataṁ abhiññāya jānitvā sassatassa pahānamāha, ucchedaṁ,",
  "atk-s0202a2:55_1": "ekaccasassataṁ abhiññāya ekaccasassatassa pahānaṁ vadati.",
  "atk-s0202a2:55_2": "Rūpaṁ abhiññāya rūpassa pahānaṁ vadatītiādinā nayenettha attho veditabbo.",
  "atk-s0202a2:56_0": "Paṭisañcikkhatoti paccavekkhantassa.",
  "atk-s0202a2:56_1": "Anupādāya āsavehi cittaṁ vimuccīti anuppādanirodhena niruddhehi āsavehi aggahetvāva cittaṁ vimucci.",
  "atk-s0202a2:56_2": "Ettāvatā cesa parassa vaḍḍhitaṁ bhattaṁ bhuñjitvā khudaṁ vinodento viya parassa āraddhāya dhammadesanāya",
  "atk-s0202a2:56_3": "ñāṇaṁ pesetvā vipassanaṁ vaḍḍhetvā arahattañceva patto,",
  "atk-s0202a2:56_4": "sāvakapāramīñāṇassa ca matthakaṁ,",
  "atk-s0202a2:56_5": "soḷasa ca paññā paṭivijjhitvā ṭhito.",
  "atk-s0202a2:56_6": "Dīghanakho pana sotāpattiphalaṁ patvā saraṇesu patiṭṭhito.",
  "atk-s0202a2:57_0": "Bhagavā pana imaṁ desanaṁ sūriye dharamāneyeva niṭṭhāpetvā gijjhakūṭā oruyha veḷuvanaṁ gantvā sāvakasannipātamakāsi,",
  "atk-s0202a2:57_1": "caturaṅgasamannāgato sannipāto ahosi.",
  "atk-s0202a2:57_2": "Tatrimāni aṅgāni –",
  "atk-s0202a2:57_3": "māghanakkhattena yutto puṇṇamauposathadivaso,",
  "atk-s0202a2:57_4": "kenaci anāmantitāni hutvā attanoyeva dhammatāya sannipatitāni aḍḍhatelasāni bhikkhusatāni,",
  "atk-s0202a2:57_5": "tesu ekopi puthujjano vā sotāpanna-sakadāgāmi-anāgāmi-sukkhavipassaka-arahantesu vā aññataro natthi,",
  "atk-s0202a2:57_6": "sabbe chaḷabhiññāva,",
  "atk-s0202a2:57_7": "ekopi cettha satthakena kese chinditvā pabbajito nāma natthi,",
  "atk-s0202a2:57_8": "sabbe ehibhikkhunoyevāti.",
  "atk-s0202a2:58_0": "Papañcasūdaniyā majjhimanikāyaṭṭhakathāya",
  "atk-s0202a2:59_0": "Dīghanakhasuttavaṇṇanā niṭṭhitā.",
  "atk-s0202a2:60_0": "5. Māgaṇḍiyasuttavaṇṇanā",
  "atk-s0202a2:61_0": "207.Evaṁme sutanti māgaṇḍiyasuttaṁ.",
  "atk-s0202a2:61_1": "Tattha agyāgāreti aggihomasālayaṁ.",
  "atk-s0202a2:61_2": "Tiṇasanthāraketi dve māgaṇḍiyā mātulo ca bhāgineyyo ca.",
  "atk-s0202a2:61_3": "Tesu mātulo pabbajitvā arahattaṁ patto,",
  "atk-s0202a2:61_4": "bhāgineyyopi saupanissayo nacirasseva pabbajitvā arahattaṁ pāpuṇissati.",
  "atk-s0202a2:61_5": "Athassa bhagavā upanissayaṁ disvā ramaṇīyaṁ devagabbhasadisaṁ gandhakuṭiṁ pahāya tattha chārikatiṇakacavarādīhi",
  "atk-s0202a2:61_6": "uklāpe agyāgāre tiṇasanthārakaṁ paññāpetvā parasaṅgahakaraṇatthaṁ katipāhaṁ vasittha.",
  "atk-s0202a2:61_7": "Taṁ sandhāyetaṁ vuttaṁ.",
  "atk-s0202a2:61_8": "Tenupasaṅkamīti na kevalaṁ taṁdivasameva,",
  "atk-s0202a2:61_9": "yasmā pana taṁ agyāgāraṁ gāmūpacāre dārakadārikāhi okiṇṇaṁ avivittaṁ,",
  "atk-s0202a2:61_10": "tasmā bhagavā niccakālampi divasabhāgaṁ tasmiṁ vanasaṇḍe vītināmetvā sāyaṁ vāsatthāya tattha upagacchati.",
  "atk-s0202a2:62_0": "Addasākho…pe…",
  "atk-s0202a2:62_1": "tiṇasanthārakaṁ paññattanti bhagavā aññesu divasesu tiṇasanthārakaṁ saṅgharitvā saññāṇaṁ katvā gacchati,",
  "atk-s0202a2:62_2": "taṁdivasaṁ pana paññapetvāva agamāsi. Kasmā?",
  "atk-s0202a2:62_3": "Tadā hi paccūsasamaye lokaṁ oloketvāva addasa –",
  "atk-s0202a2:62_4": "“ajja māgaṇḍiyo idhāgantvā imaṁ tiṇasanthārakaṁ disvā bhāradvājena saddhiṁ tiṇasanthārakaṁ ārabbha kathāsallāpaṁ karissati,",
  "atk-s0202a2:62_5": "athāhaṁ āgantvā dhammaṁ desessāmi,",
  "atk-s0202a2:62_6": "so dhammaṁ sutvā mama santike pabbajitvā arahattaṁ pāpuṇissati.",
  "atk-s0202a2:62_7": "Paresaṁ saṅgahakaraṇatthameva hi mayā pāramiyo pūritā”ti tiṇasanthārakaṁ paññapetvāva agamāsi.",
  "atk-s0202a2:63_0": "Samaṇaseyyānurūpaṁ maññeti imaṁ tiṇasanthārakaṁ “samaṇassa anucchavikā seyyā”ti maññāmi.",
  "atk-s0202a2:63_1": "Na ca asaññatasamaṇassa nivutthaṭṭhānametaṁ.",
  "atk-s0202a2:63_2": "Tathāhettha hatthena ākaḍḍhitaṭṭhānaṁ vā pādena ākaḍḍhitaṭṭhānaṁ vā sīsena pahaṭaṭṭhānaṁ vā na paññāyati,",
  "atk-s0202a2:63_3": "anākulo anākiṇṇo abhinno chekena cittakārena tūlikāya paricchinditvā paññatto viya.",
  "atk-s0202a2:63_4": "Saññatasamaṇassa vasitaṭṭhānaṁ,",
  "atk-s0202a2:63_5": "kassa bho vasitaṭṭhānanti pucchati.",
  "atk-s0202a2:63_6": "Bhūnahunoti hatavaḍḍhino mariyādakārakassa.",
  "atk-s0202a2:63_7": "Kasmā evamāha?",
  "atk-s0202a2:63_8": "Chasu dvāresu vaḍḍhipaññāpanaladdhikattā.",
  "atk-s0202a2:63_9": "Ayañhi tassa laddhi –",
  "atk-s0202a2:63_10": "cakkhu brūhetabbaṁ vaḍḍhetabbaṁ,",
  "atk-s0202a2:63_11": "adiṭṭhaṁ dakkhitabbaṁ,",
  "atk-s0202a2:63_12": "diṭṭhaṁ samatikkamitabbaṁ.",
  "atk-s0202a2:63_13": "Sotaṁ brūhetabbaṁ vaḍḍhetabbaṁ,",
  "atk-s0202a2:63_14": "asutaṁ sotabbaṁ,",
  "atk-s0202a2:63_15": "sutaṁ samatikkamitabbaṁ.",
  "atk-s0202a2:63_16": "Ghānaṁ brūhetabbaṁ vaḍḍhetabbaṁ,",
  "atk-s0202a2:63_17": "aghāyitaṁ ghāyitabbaṁ,",
  "atk-s0202a2:63_18": "ghāyitaṁ samatikkamitabbaṁ.",
  "atk-s0202a2:63_19": "Jivhā brūhetabbā vaḍḍhetabbā,",
  "atk-s0202a2:63_20": "assāyitaṁ sāyitabbaṁ,",
  "atk-s0202a2:63_21": "sāyitaṁ samatikkamitabbaṁ.",
  "atk-s0202a2:63_22": "Kāyo brūhetabbo vaḍḍhetabbo,",
  "atk-s0202a2:63_23": "aphuṭṭhaṁ phusitabbaṁ,",
  "atk-s0202a2:63_24": "phuṭṭhaṁ samatikkamitabbaṁ.",
  "atk-s0202a2:63_25": "Mano brūhetabbo vaḍḍhetabbo,",
  "atk-s0202a2:63_26": "aviññātaṁ vijānitabbaṁ,",
  "atk-s0202a2:63_27": "viññātaṁ samatikkamitabbaṁ.",
  "atk-s0202a2:63_28": "Evaṁ so chasu dvāresu vaḍḍhiṁ paññapeti.",
  "atk-s0202a2:63_29": "Bhagavā pana –",
  "atk-s0202a2:64_0": "“Cakkhunā saṁvaro sādhu, sādhu sotena saṁvaro;",
  "atk-s0202a2:65_0": "Ghānena saṁvaro sādhu, sādhu jivhāya saṁvaro.",
  "atk-s0202a2:66_0": "Kāyena saṁvaro sādhu, sādhu vācāya saṁvaro;",
  "atk-s0202a2:67_0": "Manasā saṁvaro sādhu, sādhu sabbattha saṁvaro;",
  "atk-s0202a2:68_0": "Sabbattha saṁvuto bhikkhu, sabbadukkhā pamuccatī”ti. –",
  "atk-s0202a2:69_0": "Chasu dvāresu saṁvaraṁ paññapeti.",
  "atk-s0202a2:69_1": "Tasmā so “vaḍḍhihato samaṇo gotamo mariyādakārako”ti maññamāno “bhūnahuno”ti āha.",
  "atk-s0202a2:70_0": "Ariye ñāye dhamme kusaleti parisuddhe kāraṇadhamme anavajje.",
  "atk-s0202a2:70_1": "Iminā kiṁ dasseti?",
  "atk-s0202a2:70_2": "Evarūpassa nāma uggatassa paññātassa yasassino upari vācaṁ bhāsamānena vīmaṁsitvā upadhāretvā mukhe ārakkhaṁ ṭhapetvā bhāsitabbo hoti.",
  "atk-s0202a2:70_3": "Tasmā mā sahasā abhāsi,",
  "atk-s0202a2:70_4": "mukhe ārakkhaṁ ṭhapehīti dasseti.",
  "atk-s0202a2:70_5": "Evañhi no sutte ocaratīti yasmā amhākaṁ sutte evaṁ āgacchati,",
  "atk-s0202a2:70_6": "na mayaṁ mukhāruḷhicchāmattaṁ vadāma,",
  "atk-s0202a2:70_7": "sutte ca nāma āgataṁ vadamānā kassa bhāyeyyāma,",
  "atk-s0202a2:70_8": "tasmā sammukhāpi naṁ vadeyyāmāti attho.",
  "atk-s0202a2:70_9": "Appossukkoti mama rakkhanatthāya anussukko avāvaṭo hutvāti attho.",
  "atk-s0202a2:70_10": "Vuttova naṁ vadeyyāti mayā vuttova hutvā apucchitova kathaṁ samuṭṭhāpetvā ambajambūādīni gahetvā viya",
  "atk-s0202a2:70_11": "apūrayamāno mayā kathitaniyāmena bhavaṁ bhāradvājo vadeyya,",
  "atk-s0202a2:70_12": "vadassūti attho.",
  "atk-s0202a2:71_0": "208.Assosikhoti satthā ālokaṁ vaḍḍhetvā dibbacakkhunā māgaṇḍiyaṁ tattha āgataṁ addasa,",
  "atk-s0202a2:71_1": "dvinnaṁ janānaṁ bhāsamānānaṁ dibbasotena saddampi assosi.",
  "atk-s0202a2:71_2": "Paṭisallānā vuṭṭhitoti phalasamāpattiyā vuṭṭhito.",
  "atk-s0202a2:71_3": "Saṁviggoti pītisaṁvegena saṁviggo calito kampito.",
  "atk-s0202a2:71_4": "Tassa kira etadahosi –",
  "atk-s0202a2:71_5": "“neva māgaṇḍiyena samaṇassa gotamassa ārocitaṁ, na mayā.",
  "atk-s0202a2:71_6": "Amhe muñcitvā añño ettha tatiyopi natthi,",
  "atk-s0202a2:71_7": "suto bhavissati amhākaṁ saddo tikhiṇasotena purisenā”ti.",
  "atk-s0202a2:71_8": "Athassa abbhantare pīti uppajjitvā navanavutilomakūpasahassāni uddhaggāni akāsi.",
  "atk-s0202a2:71_9": "Tena vuttaṁ “saṁviggo lomahaṭṭhajāto”ti.",
  "atk-s0202a2:71_10": "Athakho māgaṇḍiyo paribbājakoti paribbājakassa pabhinnamukhaṁ viya bījaṁ paripākagataṁ ñāṇaṁ,",
  "atk-s0202a2:71_11": "tasmā sannisīdituṁ asakkonto āhiṇḍamāno puna satthu santikaṁ āgantvā ekamantaṁ nisīdi.",
  "atk-s0202a2:71_12": "Taṁ dassetuṁ “atha kho māgaṇḍiyo”tiādi vuttaṁ.",
  "atk-s0202a2:72_0": "209. Satthā –",
  "atk-s0202a2:72_1": "“evaṁ kira tvaṁ,",
  "atk-s0202a2:72_2": "māgaṇḍiya,",
  "atk-s0202a2:72_3": "maṁ avacā”ti avatvāva cakkhuṁ kho,",
  "atk-s0202a2:72_4": "māgaṇḍiyāti paribbājakassa dhammadesanaṁ ārabhi.",
  "atk-s0202a2:72_5": "Tattha vasanaṭṭhānaṭṭhena rūpaṁ cakkhussa ārāmoti cakkhu rūpārāmaṁ.",
  "atk-s0202a2:72_6": "Rūpe ratanti rūparataṁ.",
  "atk-s0202a2:72_7": "Rūpena cakkhu āmoditaṁ pamoditanti rūpasamuditaṁ.",
  "atk-s0202a2:72_8": "Dantanti nibbisevanaṁ.",
  "atk-s0202a2:72_9": "Guttanti gopitaṁ.",
  "atk-s0202a2:72_10": "Rakkhitanti ṭhapitarakkhaṁ.",
  "atk-s0202a2:72_11": "Saṁvutanti pihitaṁ.",
  "atk-s0202a2:72_12": "Saṁvarāyāti pidhānatthāya.",
  "atk-s0202a2:73_0": "210.Paricāritapubboti abhiramitapubbo.",
  "atk-s0202a2:73_1": "Rūpapariḷāhanti rūpaṁ ārabbha uppajjanapariḷāhaṁ.",
  "atk-s0202a2:73_2": "Imassa pana te,",
  "atk-s0202a2:73_3": "māgaṇḍiya,",
  "atk-s0202a2:73_4": "kimassa vacanīyanti imassa rūpaṁ pariggaṇhitvā arahattappattassa khīṇāsavassa tayā kiṁ vacanaṁ vattabbaṁ assa,",
  "atk-s0202a2:73_5": "vuḍḍhihato mariyādakārakoti idaṁ vattabbaṁ,",
  "atk-s0202a2:73_6": "na vattabbanti pucchati. Na kiñci,",
  "atk-s0202a2:73_7": "bho gotamāti,",
  "atk-s0202a2:73_8": "bho gotama,",
  "atk-s0202a2:73_9": "kiñci vattabbaṁ natthi.",
  "atk-s0202a2:73_10": "Sesadvāresupi eseva nayo.",
  "atk-s0202a2:74_0": "211.",
  "atk-s0202a2:74_1": "Idāni yasmā tayā pañcakkhandhe pariggahetvā arahattappattassa khīṇāsavassa kiñci vattabbaṁ natthi,",
  "atk-s0202a2:74_2": "ahañca pañcakkhandhe pariggahetvā sabbaññutaṁ patto,",
  "atk-s0202a2:74_3": "tasmā ahampi te na kiñci vattabboti dassetuṁ ahaṁ kho panātiādimāha.",
  "atk-s0202a2:74_4": "Tassa mayhaṁ māgaṇḍiyāti gihikāle attano sampattiṁ dassento āha.",
  "atk-s0202a2:74_5": "Tattha vassikotiādīsu yattha sukhaṁ hoti vassakāle vasituṁ,",
  "atk-s0202a2:74_6": "ayaṁ vassiko.",
  "atk-s0202a2:74_7": "Itaresupi eseva nayo.",
  "atk-s0202a2:74_8": "Ayaṁ panettha vacanattho –",
  "atk-s0202a2:74_9": "vassaṁ vāso vassaṁ,",
  "atk-s0202a2:74_10": "vassaṁ arahatīti vassiko.",
  "atk-s0202a2:74_11": "Itaresupi eseva nayo.",
  "atk-s0202a2:75_0": "Tattha vassiko pāsādo nātiucco hoti nātinīco,",
  "atk-s0202a2:75_1": "dvāravātapānānipissa nātitanūni nātibahūni,",
  "atk-s0202a2:75_2": "bhūmattharaṇapaccattharaṇakhajjabhojjānipettha missakāneva vaṭṭanti.",
  "atk-s0202a2:75_3": "Hemantike thambhāpi bhittiyopi nīcā honti,",
  "atk-s0202a2:75_4": "dvāravātapānāni tanukāni sukhumacchiddāni.",
  "atk-s0202a2:75_5": "Uṇhapavesanatthāya bhittiniyūhāni nīharīyanti.",
  "atk-s0202a2:75_6": "Bhūmattharaṇapaccattharaṇanivāsanapārupanāni panettha uṇhavīriyāni kambalādīni vaṭṭanti.",
  "atk-s0202a2:75_7": "Khajjabhojjaṁ siniddhaṁ kaṭukasannissitañca.",
  "atk-s0202a2:75_8": "Gimhike thambhāpi bhittiyopi uccā honti.",
  "atk-s0202a2:75_9": "Dvāravātapānāni panettha bahūni vipulajālāni bhavanti.",
  "atk-s0202a2:75_10": "Bhūmattharaṇādīni dukūlamayāni vaṭṭanti,",
  "atk-s0202a2:75_11": "khajjabhojjāni madhurarasasītavīriyāni.",
  "atk-s0202a2:75_12": "Vātapānasamīpesu cettha nava cāṭiyo ṭhapetvā udakassa pūretvā nīluppalādīhi sañchādenti.",
  "atk-s0202a2:75_13": "Tesu tesu padesesu udakayantāni karonti,",
  "atk-s0202a2:75_14": "yehi deve vassante viya udakadhārā nikkhamanti.",
  "atk-s0202a2:76_0": "Bodhisattassa pana aṭṭhasatasuvaṇṇaghaṭe ca rajataghaṭe ca gandhodakassa pūretvā nīluppalagacchake katvā sayanaṁ parivāretvā ṭhapayiṁsu.",
  "atk-s0202a2:76_1": "Mahantesu lohakaṭāhesu gandhakalalaṁ pūretvā nīluppalapadumapuṇḍarīkāni ropetvā utuggahaṇatthāya tattha tattha ṭhapesuṁ.",
  "atk-s0202a2:76_2": "Sūriyarasmīhi pupphāni pupphanti.",
  "atk-s0202a2:76_3": "Nānāvidhā bhamaragaṇā pāsādaṁ pavisitvā pupphesu rasaṁ gaṇhantā vicaranti.",
  "atk-s0202a2:76_4": "Pāsādo atisugandho hoti.",
  "atk-s0202a2:76_5": "Yamakabhittiyā antare lohanāḷiṁ ṭhapetvā navabhūmikapāsādassa upari ākāsaṅgaṇe ratanamaṇḍapamatthake sukhumacchiddakaṁ jālaṁ baddhaṁ ahosi.",
  "atk-s0202a2:76_6": "Ekasmiṁ ṭhāne sukkhamahiṁsacammaṁ pasāreti.",
  "atk-s0202a2:76_7": "Bodhisattassa udakakīḷanavelāya mahiṁsacamme pāsāṇaguḷe khipanti,",
  "atk-s0202a2:76_8": "meghathanitasaddo viya hoti.",
  "atk-s0202a2:76_9": "Heṭṭhā yantaṁ parivattenti,",
  "atk-s0202a2:76_10": "udakaṁ abhiruhitvā jālamatthake patati,",
  "atk-s0202a2:76_11": "vassapatanasalilaṁ viya hoti.",
  "atk-s0202a2:76_12": "Tadā bodhisatto nīlapaṭaṁ nivāseti,",
  "atk-s0202a2:76_13": "nīlapaṭaṁ pārupati,",
  "atk-s0202a2:76_14": "nīlapasādhanaṁ pasādheti.",
  "atk-s0202a2:76_15": "Parivārāpissa cattālīsanāṭakasahassāni nīlavatthābharaṇāneva nīlavilepanāni hutvā mahāpurisaṁ parivāretvā ratanamaṇḍapaṁ gacchanti.",
  "atk-s0202a2:76_16": "Divasabhāgaṁ udakakīḷaṁ kīḷanto sītalaṁ utusukhaṁ anubhoti.",
  "atk-s0202a2:77_0": "Pāsādassa catūsu disāsu cattāro sarā honti.",
  "atk-s0202a2:77_1": "Divākāle nānāvaṇṇasakuṇagaṇā pācīnasarato vuṭṭhāya viravamānā pāsādamatthakena pacchimasaraṁ gacchanti.",
  "atk-s0202a2:77_2": "Pacchimasarato vuṭṭhāya pācīnasaraṁ,",
  "atk-s0202a2:77_3": "uttarasarato dakkhiṇasaraṁ,",
  "atk-s0202a2:77_4": "dakkhiṇasarato uttarasaraṁ gacchanti,",
  "atk-s0202a2:77_5": "antaravassasamayo viya hoti.",
  "atk-s0202a2:77_6": "Hemantikapāsādo pana pañcabhūmiko ahosi,",
  "atk-s0202a2:77_7": "vassikapāsādo sattabhūmiko.",
  "atk-s0202a2:78_0": "Nippurisehīti purisavirahitehi.",
  "atk-s0202a2:78_1": "Na kevalañcettha tūriyāneva nippurisāni,",
  "atk-s0202a2:78_2": "sabbaṭṭhānānipi nippurisāneva.",
  "atk-s0202a2:78_3": "Dovārikāpi itthiyova,",
  "atk-s0202a2:78_4": "nhāpanādiparikammakarāpi itthiyova.",
  "atk-s0202a2:78_5": "Rājā kira –",
  "atk-s0202a2:78_6": "“tathārūpaṁ issariyasukhasampattiṁ anubhavamānassa purisaṁ disvā parisaṅkā uppajjati,",
  "atk-s0202a2:78_7": "sā me puttassa mā ahosī”ti sabbakiccesu itthiyova ṭhapesi.",
  "atk-s0202a2:78_8": "Tāya ratiyā ramamānoti idaṁ catutthajjhānikaphalasamāpattiratiṁ sandhāya vuttaṁ.",
  "atk-s0202a2:79_0": "212.Gahapati vā gahapatiputto vāti ettha yasmā khattiyānaṁ setacchattasmiṁyeva patthanā hoti,",
  "atk-s0202a2:79_1": "mahā ca nesaṁ papañco,",
  "atk-s0202a2:79_2": "brāhmaṇā mantehi atittā mante gavesantā vicaranti,",
  "atk-s0202a2:79_3": "gahapatino pana muddāgaṇanamattaṁ uggahitakālato paṭṭhāya sampattiṁyeva anubhavanti,",
  "atk-s0202a2:79_4": "tasmā khattiyabrāhmaṇe aggahetvā “gahapati vā gahapatiputto vā”ti āha.",
  "atk-s0202a2:79_5": "Āvaṭṭeyyāti mānusakakāmahetu āvaṭṭo bhaveyyāti attho.",
  "atk-s0202a2:79_6": "Abhikkantatarāti visiṭṭhatarā.",
  "atk-s0202a2:79_7": "Paṇītatarāti atappakatarā.",
  "atk-s0202a2:79_8": "Vuttampi cetaṁ –",
  "atk-s0202a2:80_0": "“Kusaggenudakamādāya, samudde udakaṁ mine;",
  "atk-s0202a2:81_0": "Evaṁ mānusakā kāmā, dibbakāmāna santike”ti. –",
  "atk-s0202a2:82_0": "Samadhigayha tiṭṭhatīti dibbasukhaṁ gaṇhitvā tato visiṭṭhatarā hutvā tiṭṭhati.",
  "atk-s0202a2:83_0": "Opammasaṁsandanaṁ panettha evaṁ veditabbaṁ –",
  "atk-s0202a2:83_1": "gahapatissa pañcahi kāmaguṇehi samaṅgībhūtakālo viya bodhisattassa tīsu pāsādesu cattālīsasahassaitthimajjhe modanakālo,",
  "atk-s0202a2:83_2": "tassa sucaritaṁ pūretvā sagge nibbattakālo viya bodhisattassa abhinikkhamanaṁ katvā bodhipallaṅke sabbaññutaṁ paṭividdhakālo,",
  "atk-s0202a2:83_3": "tassa nandanavane sampattiṁ anubhavanakālo viya tathāgatassa catutthajjhānikaphalasamāpattiratiyā vītivattanakālo,",
  "atk-s0202a2:83_4": "tassa mānusakānaṁ pañcannaṁ kāmaguṇānaṁ apatthanakālo viya tathāgatassa catutthajjhānikaphalasamāpattiratiyā",
  "atk-s0202a2:83_5": "vītināmentassa hīnajanasukhassa apatthanakāloti.",
  "atk-s0202a2:84_0": "213.Sukhīti paṭhamaṁ dukkhito pacchā sukhito assa.",
  "atk-s0202a2:84_1": "Serīti paṭhamaṁ vejjadutiyako pacchā serī ekako bhaveyya.",
  "atk-s0202a2:84_2": "Sayaṁvasīti paṭhamaṁ vejjassa vase vattamāno vejjena nisīdāti vutte nisīdi,",
  "atk-s0202a2:84_3": "nipajjāti vutte nipajji,",
  "atk-s0202a2:84_4": "bhuñjāti vutte bhuñji,",
  "atk-s0202a2:84_5": "pivāti vutte pivi,",
  "atk-s0202a2:84_6": "pacchā sayaṁvasī jāto.",
  "atk-s0202a2:84_7": "Yena kāmaṁgamoti paṭhamaṁ icchiticchitaṭṭhānaṁ gantuṁ nālattha,",
  "atk-s0202a2:84_8": "pacchā roge vūpasante vanadassana-giridassana-pabbatadassanādīsupi yenakāmaṁ gamo jāto,",
  "atk-s0202a2:84_9": "yattha yattheva gantuṁ icchati,",
  "atk-s0202a2:84_10": "tattha tattheva gaccheyya.",
  "atk-s0202a2:85_0": "Etthāpi idaṁ opammasaṁsandanaṁ –",
  "atk-s0202a2:85_1": "purisassa kuṭṭhikālo viya hi bodhisattassa agāramajjhe vasanakālo,",
  "atk-s0202a2:85_2": "aṅgārakapallaṁ viya ekaṁ kāmavatthu,",
  "atk-s0202a2:85_3": "dve kapallāni viya dve vatthūni,",
  "atk-s0202a2:85_4": "sakkassa pana devarañño aḍḍhateyyakoṭiyāni aṅgārakapallāni viya aḍḍhatiyanāṭakakoṭiyo,",
  "atk-s0202a2:85_5": "nakhehi vaṇamukhāni tacchetvā aṅgārakapalle paritāpanaṁ viya vatthupaṭisevanaṁ,",
  "atk-s0202a2:85_6": "bhesajjaṁ āgamma arogakālo viya kāmesu ādīnavaṁ nekkhamme ca ānisaṁsaṁ disvā nikkhamma buddhabhūtakāle",
  "atk-s0202a2:85_7": "catutthajjhānikaphalasamāpattiratiyā vītivattanakālo,",
  "atk-s0202a2:85_8": "aññaṁ kuṭṭhipurisaṁ disvā apatthanakālo viya tāya ratiyā vītināmentassa hīnajanaratiyā apatthanakāloti.",
  "atk-s0202a2:86_0": "214.Upahatindriyoti kimirakuṭṭhena nāma upahatakāyappasādo.",
  "atk-s0202a2:86_1": "Upahatindriyāti upahatapaññindriyā.",
  "atk-s0202a2:86_2": "Te yathā so upahatakāyindriyo kuṭṭhī dukkhasamphassasmiṁyeva aggismiṁ sukhamiti viparītasaññaṁ paccalattha,",
  "atk-s0202a2:86_3": "evaṁ paññindriyassa upahatattā dukkhasamphassesveva kāmesu sukhamiti viparītasaññaṁ paccalatthuṁ.",
  "atk-s0202a2:87_0": "215.Asucitarāni cevātiādīsu pakatiyāva tāni asucīni ca duggandhāni ca pūtīni ca,",
  "atk-s0202a2:87_1": "idāni pana asucitarāni ceva duggandhatarāni ca pūtitarāni ca honti.",
  "atk-s0202a2:87_2": "Kācīti tassa hi paritāpentassa ca kaṇḍūvantassa ca pāṇakā anto pavisanti,",
  "atk-s0202a2:87_3": "duṭṭhalohitaduṭṭhapubbā paggharanti.",
  "atk-s0202a2:87_4": "Evamassa kāci assādamattā hoti.",
  "atk-s0202a2:88_0": "Ārogyaparamāti gāthāya ye keci dhanalābhā vā yasalābhā vā puttalābhā vā atthi,",
  "atk-s0202a2:88_1": "ārogyaṁ tesaṁ paramaṁ uttamaṁ,",
  "atk-s0202a2:88_2": "natthi tato uttaritaro lābhoti,",
  "atk-s0202a2:88_3": "ārogyaparamā lābhā.",
  "atk-s0202a2:88_4": "Yaṁkiñci jhānasukhaṁ vā maggasukhaṁ vā phalasukhaṁ vā atthi,",
  "atk-s0202a2:88_5": "nibbānaṁ tattha paramaṁ,",
  "atk-s0202a2:88_6": "natthi tato uttaritaraṁ sukhanti nibbānaṁ paramaṁ sukhaṁ.",
  "atk-s0202a2:88_7": "Aṭṭhaṅgiko maggānanti pubbabhāgamaggānaṁ pubbabhāgagamaneneva amatagāmīnaṁ aṭṭhaṅgiko khemo,",
  "atk-s0202a2:88_8": "natthi tato khemataro añño maggo.",
  "atk-s0202a2:88_9": "Atha vā khemaṁ amatagāminanti ettha khemantipi amatantipi nibbānasseva nāmaṁ.",
  "atk-s0202a2:88_10": "Yāvatā puthusamaṇabrāhmaṇā parappavādā khemagāmino ca amatagāmino cāti laddhivasena gahitā,",
  "atk-s0202a2:88_11": "sabbesaṁ tesaṁ khemaamatagāmīnaṁ maggānaṁ aṭṭhaṅgiko paramo uttamoti ayamettha attho.",
  "atk-s0202a2:89_0": "216.Ācariyapācariyānanti ācariyānañceva ācariyācariyānañca.",
  "atk-s0202a2:89_1": "Sametīti ekanāḷiyā mitaṁ viya ekatulāya tulitaṁ viya sadisaṁ hoti ninnānākaraṇaṁ.",
  "atk-s0202a2:89_2": "Anomajjatīti pāṇiṁ heṭṭhā otārento majjati –",
  "atk-s0202a2:89_3": "“idaṁ taṁ,",
  "atk-s0202a2:89_4": "bho gotama, ārogyaṁ,",
  "atk-s0202a2:89_5": "idaṁ taṁ nibbāna”nti kālena sīsaṁ kālena uraṁ parimajjanto evamāha.",
  "atk-s0202a2:90_0": "217.Chekanti sampannaṁ.",
  "atk-s0202a2:90_1": "Sāhuḷicīrenāti kāḷakehi eḷakalomehi katathūlacīrena.",
  "atk-s0202a2:90_2": "Saṅkāracoḷakenātipi vadanti.",
  "atk-s0202a2:90_3": "Vācaṁ nicchāreyyāti kālena dasāya kālena ante kālena majjhe parimajjanto nicchāreyya,",
  "atk-s0202a2:90_4": "vadeyyāti attho.",
  "atk-s0202a2:90_5": "Pubbakehesāti pubbakehi esā.",
  "atk-s0202a2:90_6": "Vipassīpi hi bhagavā…pe…",
  "atk-s0202a2:90_7": "kassapopi bhagavā catuparisamajjhe nisinno imaṁ gāthaṁ abhāsi,",
  "atk-s0202a2:90_8": "“atthanissitagāthā”ti mahājano uggaṇhi.",
  "atk-s0202a2:90_9": "Satthari parinibbute aparabhāge paribbājakānaṁ antaraṁ paviṭṭhā.",
  "atk-s0202a2:90_10": "Te potthakagataṁ katvā padadvayameva rakkhituṁ sakkhiṁsu. Tenāha –",
  "atk-s0202a2:90_11": "sā etarahi anupubbena puthujjanagāthāti.",
  "atk-s0202a2:91_0": "218.",
  "atk-s0202a2:91_1": "Rogova bhūtoti rogabhūto.",
  "atk-s0202a2:91_2": "Sesapadesupi eseva nayo.",
  "atk-s0202a2:91_3": "Ariyaṁ cakkhunti parisuddhaṁ vipassanāñāṇañceva maggañāṇañca.",
  "atk-s0202a2:91_4": "Pahotīti samattho.",
  "atk-s0202a2:91_5": "Bhesajjaṁ kareyyāti uddhaṁvirecanaṁ adhovirecanaṁ añjanañcāti bhesajjaṁ kareyya.",
  "atk-s0202a2:92_0": "219.Na cakkhūni uppādeyyāti yassa hi antarā pittasemhādipaliveṭhena cakkhupasādo upahato hoti,",
  "atk-s0202a2:92_1": "so chekaṁ vejjaṁ āgamma sappāyabhesajjaṁ sevanto cakkhūni uppādeti nāma.",
  "atk-s0202a2:92_2": "Jaccandhassa pana mātukucchiyaṁyeva vinaṭṭhāni,",
  "atk-s0202a2:92_3": "tasmā so na labhati.",
  "atk-s0202a2:92_4": "Tena vuttaṁ “na cakkhūni uppādeyyā”ti.",
  "atk-s0202a2:93_0": "220.",
  "atk-s0202a2:93_1": "Dutiyavāre jaccandhoti jātakālato paṭṭhāya pittādipaliveṭhena andho.",
  "atk-s0202a2:93_2": "Amusminti tasmiṁ pubbe vutte.",
  "atk-s0202a2:93_3": "Amittatopi daheyyāti amitto me ayanti evaṁ amittato ṭhapeyya.",
  "atk-s0202a2:93_4": "Dutiyapadepi eseva nayo.",
  "atk-s0202a2:93_5": "Iminā cittenāti vaṭṭe anugatacittena.",
  "atk-s0202a2:93_6": "Tassa me upādānapaccayāti ekasandhi dvisaṅkhepo paccayākāro kathito,",
  "atk-s0202a2:93_7": "vaṭṭaṁ vibhāvitaṁ.",
  "atk-s0202a2:94_0": "221.Dhammānudhammanti dhammassa anudhammaṁ anucchavikaṁ paṭipadaṁ.",
  "atk-s0202a2:94_1": "Ime rogā gaṇḍā sallāti pañcakkhandhe dasseti.",
  "atk-s0202a2:94_2": "Upādānanirodhāti vivaṭṭaṁ dassento āha.",
  "atk-s0202a2:94_3": "Sesaṁ sabbattha uttānamevāti.",
  "atk-s0202a2:95_0": "Papañcasūdaniyā majjhimanikāyaṭṭhakathāya",
  "atk-s0202a2:96_0": "Māgaṇḍiyasuttavaṇṇanā niṭṭhitā.",
  "atk-s0202a2:97_0": "6. Sandakasuttavaṇṇanā",
  "atk-s0202a2:98_0": "223.Evaṁme sutanti sandakasuttaṁ.",
  "atk-s0202a2:98_1": "Tattha pilakkhaguhāyanti tassā guhāya dvāre pilakkharukkho ahosi,",
  "atk-s0202a2:98_2": "tasmā pilakkhaguhātveva saṅkhaṁ gatā.",
  "atk-s0202a2:98_3": "Paṭisallānā vuṭṭhitoti vivekato vuṭṭhito.",
  "atk-s0202a2:98_4": "Devakatasobbhoti vassodakeneva tinnaṭṭhāne jāto mahāudakarahado.",
  "atk-s0202a2:98_5": "Guhādassanāyāti ettha guhāti paṁsuguhā.",
  "atk-s0202a2:98_6": "Sā unname udakamuttaṭṭhāne ahosi,",
  "atk-s0202a2:98_7": "ekato umaṅgaṁ katvā khāṇuke ca paṁsuñca nīharitvā anto thambhe ussāpetvā matthake padaracchannagehasaṅkhepena katā,",
  "atk-s0202a2:98_8": "tattha te paribbājakā vasanti.",
  "atk-s0202a2:98_9": "Sā vassāne udakapuṇṇā tiṭṭhati,",
  "atk-s0202a2:98_10": "nidāghe tattha vasanti.",
  "atk-s0202a2:98_11": "Taṁ sandhāya “guhādassanāyā”ti āha.",
  "atk-s0202a2:98_12": "Vihāradassanatthañhi anamataggiyaṁ paccavekkhitvā samuddapabbatadassanatthaṁ vāpi gantuṁ vaṭṭatīti.",
  "atk-s0202a2:99_0": "Unnādiniyāti uccaṁ nadamānāya.",
  "atk-s0202a2:99_1": "Evaṁ nadamānāya cassā uddhaṅgamanavasena ucco,",
  "atk-s0202a2:99_2": "disāsu patthaṭavasena mahāsaddoti uccāsaddamahāsaddo,",
  "atk-s0202a2:99_3": "tāya uccāsaddamahāsaddāya.",
  "atk-s0202a2:99_4": "Tesaṁ paribbājakānaṁ pātova uṭṭhāya kattabbaṁ nāma cetiyavattaṁ vā bodhivattaṁ vā ācariyupajjhāyavattaṁ vā yonisomanasikāro vā natthi.",
  "atk-s0202a2:99_5": "Tena te pātova uṭṭhāya bālātape nisinnā,",
  "atk-s0202a2:99_6": "sāyaṁ vā kathāya phāsukatthāya sannipatitā “imassa hattho sobhaṇo imassa pādo”ti evaṁ aññamaññassa hatthapādādīni",
  "atk-s0202a2:99_7": "vā ārabbha itthipurisadārakadārikāvaṇṇe vā aññaṁ vā kāmassādabhavassādādivatthuṁ ārabbha kathaṁ paṭṭhapetvā",
  "atk-s0202a2:99_8": "anupubbena rājakathādianekavidhaṁ tiracchānakathaṁ kathenti.",
  "atk-s0202a2:99_9": "Sā hi aniyyānikattā saggamokkhamaggānaṁ tiracchānabhūtā kathāti tiracchānakathā.",
  "atk-s0202a2:99_10": "Tattha rājānaṁ ārabbha “mahāsammato mandhātā dhammāsoko evaṁmahānubhāvo”tiādinā nayena pavattā kathā rājakathā.",
  "atk-s0202a2:99_11": "Esa nayo corakathādīsu.",
  "atk-s0202a2:100_0": "Tesu “asuko rājā abhirūpo dassanīyo”tiādinā nayena gehassitakathāva tiracchānakathā hoti.",
  "atk-s0202a2:100_1": "“Sopi nāma evaṁ mahānubhāvo khayaṁ gato”ti evaṁ pavattā pana kammaṭṭhānabhāve tiṭṭhati.",
  "atk-s0202a2:100_2": "Coresupi “mūladevo evaṁmahānubhāvo,",
  "atk-s0202a2:100_3": "meghamālo evaṁmahānubhāvo”ti tesaṁ kammaṁ paṭicca aho sūrāti gehassitakathāva tiracchānakathā.",
  "atk-s0202a2:100_4": "Yuddhepi bhāratayuddhādīsu “asukena asuko evaṁ mārito evaṁ viddho”ti kāmassādavaseneva kathā tiracchānakathā.",
  "atk-s0202a2:100_5": "“Tepi nāma khayaṁ gatā”ti evaṁ pavattā pana sabbattha kathā kammaṭṭhānameva hoti.",
  "atk-s0202a2:100_6": "Apica annādīsu “evaṁ vaṇṇavantaṁ gandhavantaṁ rasavantaṁ phassasampannaṁ khādimha bhuñjimha pivimha paribhuñjimhā”ti",
  "atk-s0202a2:100_7": "kāmassādavasena kathetuṁ na vaṭṭati,",
  "atk-s0202a2:100_8": "sātthakaṁ pana katvā –",
  "atk-s0202a2:100_9": "“pubbe evaṁ vaṇṇādisampannaṁ annaṁ pānaṁ vatthaṁ sayanaṁ mālaṁ gandhaṁ sīlavantānaṁ adamha,",
  "atk-s0202a2:100_10": "cetiye pūjaṁ akarimhā”ti kathetuṁ vaṭṭati.",
  "atk-s0202a2:101_0": "Ñātikathādīsupi “amhākaṁ ñātakā sūrā samatthā”ti vā “pubbe mayaṁ evaṁ vicitrehi yānehi carimhā”ti vā assādavasena vattuṁ na vaṭṭati,",
  "atk-s0202a2:101_1": "sātthakaṁ pana katvā “tepi no ñātakā khayaṁ gatā”ti vā “pubbe mayaṁ evarūpā upāhanā saṅghassa adamhā”ti vā kathetabbā.",
  "atk-s0202a2:101_2": "Gāmakathāpi suniviṭṭhadunniviṭṭhasubhikkhadubbhikkhādivasena vā “asukagāmavāsino sūrā samatthā”ti vā evaṁ assādavasena na vaṭṭati,",
  "atk-s0202a2:101_3": "sātthakaṁ pana katvā saddhā pasannāti vā khayavayaṁ gatāti vā vattuṁ vaṭṭati.",
  "atk-s0202a2:101_4": "Nigamanagarajanapadakathāsupi eseva nayo.",
  "atk-s0202a2:101_5": "Itthikathāpi vaṇṇasaṇṭhānādīni paṭicca assādavasena na vaṭṭati,",
  "atk-s0202a2:101_6": "saddhā pasannā khayaṁ gatāti evameva vaṭṭati.",
  "atk-s0202a2:101_7": "Sūrakathāpi nandimitto nāma yodho sūro ahosīti assādavaseneva na vaṭṭati,",
  "atk-s0202a2:101_8": "saddho pasanno ahosi khayaṁ gatoti evameva vaṭṭati.",
  "atk-s0202a2:101_9": "Visikhākathāpi asukā visikhā suniviṭṭhā dunniviṭṭhā sūrā samatthāti assādavaseneva na vaṭṭati,",
  "atk-s0202a2:101_10": "saddhā pasannā khayaṁ gatā iccevaṁ vaṭṭati.",
  "atk-s0202a2:102_0": "Kumbhaṭṭhānakathāti kumbhaṭṭhānaudakatitthakathā vā vuccati kumbhadāsikathā vā.",
  "atk-s0202a2:102_1": "Sāpi “pāsādikā naccituṁ gāyituṁ chekā”ti assādavasena na vaṭṭati,",
  "atk-s0202a2:102_2": "saddhā pasannātiādinā nayeneva vaṭṭati.",
  "atk-s0202a2:102_3": "Pubbapetakathāti atītañātikathā.",
  "atk-s0202a2:102_4": "Tattha vattamānañātikathāsadisova vinicchayo.",
  "atk-s0202a2:103_0": "Nānattakathāti purimapacchimakathāvimuttā avasesā nānāsabhāvā niratthakakathā.",
  "atk-s0202a2:103_1": "Lokakkhāyikāti ayaṁ loko kena nimmito,",
  "atk-s0202a2:103_2": "asukena nāma nimmito,",
  "atk-s0202a2:103_3": "kākā setā aṭṭhīnaṁ setattā,",
  "atk-s0202a2:103_4": "bakā rattā lohitassa rattattāti evamādikā lokāyatavitaṇḍasallāpakathā.",
  "atk-s0202a2:104_0": "Samuddakkhāyikā nāma kasmā samuddo sāgaro,",
  "atk-s0202a2:104_1": "sāgaradevena khaṇitattā sāgaro,",
  "atk-s0202a2:104_2": "khato meti hatthamuddāya niveditattā samuddoti evamādikā niratthakā samuddakkhāyikakathā.",
  "atk-s0202a2:104_3": "Iti bhavo,",
  "atk-s0202a2:104_4": "iti abhavoti yaṁ vā taṁ vā niratthakakāraṇaṁ vatvā pavattitakathā itibhavābhavakathā.",
  "atk-s0202a2:104_5": "Ettha ca bhavoti sassataṁ,",
  "atk-s0202a2:104_6": "abhavoti ucchedaṁ.",
  "atk-s0202a2:104_7": "Bhavoti vaḍḍhi,",
  "atk-s0202a2:104_8": "abhavoti hāni.",
  "atk-s0202a2:104_9": "Bhavoti kāmasukhaṁ,",
  "atk-s0202a2:104_10": "abhavoti attakilamatho.",
  "atk-s0202a2:104_11": "Iti imāya chabbidhāya itibhavābhavakathāya saddhiṁ bāttiṁsatiracchānakathā nāma hoti.",
  "atk-s0202a2:104_12": "Evarūpiṁ tiracchānakathaṁ kathentiyā nisinno hoti.",
  "atk-s0202a2:105_0": "Tato sandako paribbājako te paribbājake oloketvā –",
  "atk-s0202a2:105_1": "“ime paribbājakā ativiya aññamaññaṁ agāravā appatissā,",
  "atk-s0202a2:105_2": "mayañca samaṇassa gotamassa pātubhāvato paṭṭhāya sūriyuggamane khajjopanakūpamā jātā,",
  "atk-s0202a2:105_3": "lābhasakkāropi no parihīno.",
  "atk-s0202a2:105_4": "Sace pana imaṁ ṭhānaṁ samaṇo gotamo gotamasāvako vā gihiupaṭṭhākopi vāssa āgaccheyya,",
  "atk-s0202a2:105_5": "ativiya lajjanīyaṁ bhavissati.",
  "atk-s0202a2:105_6": "Parisadoso kho pana parisajeṭṭhakasseva upari ārohatī”ti ito cito ca vilokento theraṁ addasa.",
  "atk-s0202a2:105_7": "Tena vuttaṁ addasā kho sandako paribbājako…pe…",
  "atk-s0202a2:105_8": "tuṇhī ahesunti.",
  "atk-s0202a2:106_0": "Tattha saṇṭhapesīti sikkhāpesi,",
  "atk-s0202a2:106_1": "vajjamassā paṭicchādesi.",
  "atk-s0202a2:106_2": "Yathā suṭṭhapitā hoti,",
  "atk-s0202a2:106_3": "tathā naṁ ṭhapesi.",
  "atk-s0202a2:106_4": "Yathā nāma parisamajjhaṁ pavisanto puriso vajjapaṭicchādanatthaṁ nivāsanaṁ saṇṭhapeti,",
  "atk-s0202a2:106_5": "pārupanaṁ saṇṭhapeti,",
  "atk-s0202a2:106_6": "rajokiṇṇaṭṭhānaṁ puñchati,",
  "atk-s0202a2:106_7": "evamassā vajjapaṭicchādanatthaṁ “appasaddā bhonto”ti sikkhāpento yathā suṭṭhapitā hoti,",
  "atk-s0202a2:106_8": "tathā naṁ ṭhapesīti attho.",
  "atk-s0202a2:106_9": "Appasaddakāmāti appasaddaṁ icchanti,",
  "atk-s0202a2:106_10": "ekakā nisīdanti,",
  "atk-s0202a2:106_11": "ekakā tiṭṭhanti,",
  "atk-s0202a2:106_12": "na gaṇasaṅgaṇikāya yāpenti.",
  "atk-s0202a2:106_13": "Appasaddavinītāti appasaddena niravena buddhena vinītā.",
  "atk-s0202a2:106_14": "Appasaddassavaṇṇavādinoti yaṁ ṭhānaṁ appasaddaṁ nissaddaṁ.",
  "atk-s0202a2:106_15": "Tassa vaṇṇavādino.",
  "atk-s0202a2:106_16": "Upasaṅkamitabbaṁ maññeyyāti idhāgantabbaṁ maññeyya.",
  "atk-s0202a2:107_0": "Kasmā panesa therassa upasaṅkamanaṁ paccāsīsatīti.",
  "atk-s0202a2:107_1": "Attano vuddhiṁ patthayamāno.",
  "atk-s0202a2:107_2": "Paribbājakā kira buddhesu vā buddhasāvakesu vā attano santikaṁ āgatesu –",
  "atk-s0202a2:107_3": "“ajja amhākaṁ santikaṁ samaṇo gotamo āgato,",
  "atk-s0202a2:107_4": "sāriputto āgato,",
  "atk-s0202a2:107_5": "na kho panete yassa vā tassa vā santikaṁ gacchanti,",
  "atk-s0202a2:107_6": "passatha amhākaṁ uttamabhāva”nti attano upaṭṭhākānaṁ santike attānaṁ ukkhipanti ucce ṭhāne ṭhapenti.",
  "atk-s0202a2:107_7": "Bhagavatopi upaṭṭhāke gaṇhituṁ vāyamanti.",
  "atk-s0202a2:107_8": "Te kira bhagavato upaṭṭhāke disvā evaṁ vadanti –",
  "atk-s0202a2:107_9": "“tumhākaṁ satthā bhavaṁ gotamopi gotamassa sāvakāpi amhākaṁ santikaṁ āgacchanti,",
  "atk-s0202a2:107_10": "mayaṁ aññamaññaṁ samaggā.",
  "atk-s0202a2:107_11": "Tumhe pana amhe akkhīhi passituṁ na icchatha,",
  "atk-s0202a2:107_12": "sāmīcikammaṁ na karotha,",
  "atk-s0202a2:107_13": "kiṁ vo amhehi aparaddha”nti.",
  "atk-s0202a2:107_14": "Appekacce manussā –",
  "atk-s0202a2:107_15": "“buddhāpi etesaṁ santikaṁ gacchanti,",
  "atk-s0202a2:107_16": "kiṁ amhāka”nti tato paṭṭhāya te disvā nappamajjanti.",
  "atk-s0202a2:107_17": "Tuṇhī ahesunti sandakaṁ parivāretvā nissaddā nisīdiṁsu.",
  "atk-s0202a2:108_0": "224.Svāgataṁ bhoto ānandassāti suāgamanaṁ bhoto ānandassa.",
  "atk-s0202a2:108_1": "Bhavante hi no āgate ānando hoti,",
  "atk-s0202a2:108_2": "gate sokoti dīpeti.",
  "atk-s0202a2:108_3": "Cirassaṁ khoti piyasamudācāravacanametaṁ.",
  "atk-s0202a2:108_4": "Thero pana kālena kālaṁ paribbājakārāmaṁ cārikatthāya gacchatīti purimagamanaṁ gahetvā evamāha.",
  "atk-s0202a2:108_5": "Evañca pana vatvā na mānatthaddho hutvā nisīdi,",
  "atk-s0202a2:108_6": "attano pana āsanā vuṭṭhāya taṁ āsanaṁ papphoṭetvā theraṁ āsanena nimantento nisīdatu bhavaṁ ānando,",
  "atk-s0202a2:108_7": "idamāsanaṁ paññattanti āha.",
  "atk-s0202a2:109_0": "Antarākathāvippakatāti nisinnānaṁ vo ārambhato paṭṭhāya yāva mamāgamanaṁ etasmiṁ antare kā nāma kathā vippakatā,",
  "atk-s0202a2:109_1": "mamāgamanapaccayā katamā kathā pariyantaṁ na gatāti pucchati.",
  "atk-s0202a2:110_0": "Atha paribbājako “niratthakakathāva esā nissārā vaṭṭasannissitā,",
  "atk-s0202a2:110_1": "na tumhākaṁ purato vattabbataṁ arahatī”ti dīpento tiṭṭhatesā,",
  "atk-s0202a2:110_2": "bhotiādimāha.",
  "atk-s0202a2:110_3": "Nesā bhototi sace bhavaṁ sotukāmo bhavissati,",
  "atk-s0202a2:110_4": "pacchāpesā kathā na dullabhā bhavissati,",
  "atk-s0202a2:110_5": "amhākaṁ panimāya attho natthi.",
  "atk-s0202a2:110_6": "Bhoto pana āgamanaṁ labhitvā aññadeva sukāraṇaṁ kathaṁ sotukāmamhāti dīpeti.",
  "atk-s0202a2:110_7": "Tato dhammadesanaṁ yācanto sādhu vata bhavantaṁ ye vātiādimāha.",
  "atk-s0202a2:110_8": "Tattha ācariyaketi ācariyasamaye.",
  "atk-s0202a2:110_9": "Anassāsikānīti assāsavirahitāni.",
  "atk-s0202a2:110_10": "Sasakkanti ekaṁsatthe nipāto,",
  "atk-s0202a2:110_11": "viññū puriso ekaṁseneva na vaseyyāti attho.",
  "atk-s0202a2:110_12": "Vasanto ca nārādheyyāti na sampādeyya,",
  "atk-s0202a2:110_13": "na paripūreyyāti vuttaṁ hoti.",
  "atk-s0202a2:110_14": "Ñāyaṁ dhammaṁ kusalanti kāraṇabhūtaṁ anavajjaṭṭhena kusalaṁ dhammaṁ.",
  "atk-s0202a2:111_0": "225.Idhāti imasmiṁ loke.",
  "atk-s0202a2:111_1": "Natthi dinnantiādīni sāleyyakasutte vuttāni.",
  "atk-s0202a2:111_2": "Cātumahābhūtikoti catumahābhūtamayo.",
  "atk-s0202a2:111_3": "Pathavī pathavīkāyanti ajjhattikā pathavīdhātu bāhirapathavīdhātuṁ.",
  "atk-s0202a2:111_4": "Anupetīti anuyāti.",
  "atk-s0202a2:111_5": "Anupagacchatīti tasseva vevacanaṁ,",
  "atk-s0202a2:111_6": "anugacchatītipi attho,",
  "atk-s0202a2:111_7": "ubhayenāpi upeti upagacchatīti dasseti.",
  "atk-s0202a2:111_8": "Āpādīsupi eseva nayo.",
  "atk-s0202a2:111_9": "Indriyānīti manacchaṭṭhāni indriyāni ākāsaṁ pakkhandanti.",
  "atk-s0202a2:111_10": "Āsandipañcamāti nipannamañcena pañcamā,",
  "atk-s0202a2:111_11": "mañco ceva,",
  "atk-s0202a2:111_12": "cattāro mañcapāde gahetvā ṭhitā cattāro purisā cāti attho.",
  "atk-s0202a2:111_13": "Yāvāḷāhanāti yāva susānā.",
  "atk-s0202a2:111_14": "Padānīti ayaṁ evaṁ sīlavā ahosi,",
  "atk-s0202a2:111_15": "evaṁ dussīlotiādinā nayena pavattāni guṇapadāni.",
  "atk-s0202a2:111_16": "Sarīrameva vā ettha padānīti adhippetaṁ.",
  "atk-s0202a2:111_17": "Kāpotakānīti kapotakavaṇṇāni,",
  "atk-s0202a2:111_18": "pārāvatapakkhavaṇṇānīti attho.",
  "atk-s0202a2:112_0": "Bhassantāti bhasmantā,",
  "atk-s0202a2:112_1": "ayameva vā pāḷi.",
  "atk-s0202a2:112_2": "Āhutiyoti yaṁ paheṇakasakkārādibhedaṁ dinnadānaṁ,",
  "atk-s0202a2:112_3": "sabbaṁ taṁ chārikāvasānameva hoti,",
  "atk-s0202a2:112_4": "na tato paraṁ phaladāyakaṁ hutvā gacchatīti attho.",
  "atk-s0202a2:112_5": "Dattupaññattanti dattūhi bālamanussehi paññattaṁ.",
  "atk-s0202a2:112_6": "Idaṁ vuttaṁ hoti –",
  "atk-s0202a2:112_7": "bālehi abuddhīhi paññattamidaṁ dānaṁ,",
  "atk-s0202a2:112_8": "na paṇḍitehi.",
  "atk-s0202a2:112_9": "Bālā denti,",
  "atk-s0202a2:112_10": "paṇḍitā gaṇhantīti dasseti.",
  "atk-s0202a2:112_11": "Atthikavādanti atthi dinnaṁ dinnaphalanti imaṁ atthikavādaṁyeva vadanti tesaṁ tucchaṁ vacanaṁ musāvilāpo.",
  "atk-s0202a2:112_12": "Bāleca paṇḍite cāti bālā ca paṇḍitā ca.",
  "atk-s0202a2:113_0": "Akatena me ettha katanti mayhaṁ akateneva samaṇakammena ettha etassa samaye kammaṁ kataṁ nāma hoti,",
  "atk-s0202a2:113_1": "avusiteneva brahmacariyena vusitaṁ nāma hoti.",
  "atk-s0202a2:113_2": "Etthāti etasmiṁ samaṇadhamme.",
  "atk-s0202a2:113_3": "Samasamāti ativiya samā,",
  "atk-s0202a2:113_4": "samena vā guṇena samā.",
  "atk-s0202a2:113_5": "Sāmaññaṁ pattāti samānabhāvaṁ pattā.",
  "atk-s0202a2:114_0": "226.Karatotiādīni apaṇṇakasutte vuttāni. Tathā natthi hetūtiādīni.",
  "atk-s0202a2:115_0": "228.",
  "atk-s0202a2:115_1": "Catutthabrahmacariyavāse akaṭāti akatā.",
  "atk-s0202a2:115_2": "Akaṭavidhāti akatavidhānā,",
  "atk-s0202a2:115_3": "evaṁ karohīti kenaci kārāpitā na hontīti attho.",
  "atk-s0202a2:115_4": "Animmitāti iddhiyāpi na nimmitā.",
  "atk-s0202a2:115_5": "Animmātāti animmāpitā.",
  "atk-s0202a2:115_6": "Keci animmitabbāti padaṁ vadanti,",
  "atk-s0202a2:115_7": "taṁ neva pāḷiyaṁ,",
  "atk-s0202a2:115_8": "na aṭṭhakathāyaṁ sandissati.",
  "atk-s0202a2:115_9": "Vañjhāti vañjhapasuvañjhatālādayo viya aphalā,",
  "atk-s0202a2:115_10": "kassaci ajanakāti attho.",
  "atk-s0202a2:115_11": "Etena pathavīkāyādīnaṁ rūpādijanakabhāvaṁ paṭikkhipati.",
  "atk-s0202a2:115_12": "Pabbatakūṭā viya ṭhitāti kūṭaṭṭhā.",
  "atk-s0202a2:115_13": "Īsikaṭṭhāyiṭṭhitāti muñje īsikā viya ṭhitā.",
  "atk-s0202a2:115_14": "Tatrāyamadhippāyo –",
  "atk-s0202a2:115_15": "yamidaṁ jāyatīti vuccati,",
  "atk-s0202a2:115_16": "taṁ muñjato īsikā viya vijjamānameva nikkhamatīti.",
  "atk-s0202a2:115_17": "“Esikaṭṭhāyiṭṭhitā”tipi pāṭho,",
  "atk-s0202a2:115_18": "sunikhāto esikatthambho niccalo tiṭṭhati,",
  "atk-s0202a2:115_19": "evaṁ ṭhitāti attho.",
  "atk-s0202a2:115_20": "Ubhayenapi tesaṁ vināsābhāvaṁ dīpeti.",
  "atk-s0202a2:115_21": "Na iñjantīti esikatthambho viya ṭhitattā na calanti.",
  "atk-s0202a2:115_22": "Na vipariṇāmentīti pakatiṁ na jahanti.",
  "atk-s0202a2:115_23": "Na aññamaññaṁ byābādhentīti aññamaññaṁ na upahananti.",
  "atk-s0202a2:115_24": "Nālanti na samatthā.",
  "atk-s0202a2:116_0": "Pathavīkāyotiādīsu pathavīyeva pathavīkāyo,",
  "atk-s0202a2:116_1": "pathavīsamūho vā.",
  "atk-s0202a2:116_2": "Tatthāti tesu jīvasattamesu kāyesu.",
  "atk-s0202a2:116_3": "Natthi hantā vāti hantuṁ vā ghātetuṁ vā sotuṁ vā sāvetuṁ vā jānituṁ vā jānāpetuṁ vā samattho nāma natthīti dīpeti.",
  "atk-s0202a2:116_4": "Sattannaṁtveva kāyānanti yathā muggarāsiādīsu pahaṭaṁ satthaṁ muggarāsiādīnaṁ antarena pavisati,",
  "atk-s0202a2:116_5": "evaṁ sattannaṁ kāyānaṁ antarena chiddena vivarena satthaṁ pavisati.",
  "atk-s0202a2:116_6": "Tattha “ahaṁ imaṁ jīvitā voropemī”ti kevalaṁ saññāmattameva hotīti dasseti.",
  "atk-s0202a2:116_7": "Yonipamukhasatasahassānīti pamukhayonīnaṁ uttamayonīnaṁ cuddasasatasahassāni aññāni ca saṭṭhisatāni aññāni ca chasatāni.",
  "atk-s0202a2:116_8": "Pañca ca kammuno satānīti pañca kammasatāni ca,",
  "atk-s0202a2:116_9": "kevalaṁ takkamattakena niratthakaṁ diṭṭhiṁ dīpeti.",
  "atk-s0202a2:116_10": "Pañca ca kammāni tīṇi ca kammānītiādīsupi eseva nayo.",
  "atk-s0202a2:116_11": "Keci panāhu pañca kammānīti pañcindriyavasena bhaṇati.",
  "atk-s0202a2:116_12": "Tīṇīti kāyakammādivasenāti.",
  "atk-s0202a2:116_13": "Kamme ca aḍḍhakamme cāti ettha panassa kāyakammañca vacīkammañca kammanti laddhi,",
  "atk-s0202a2:116_14": "manokammaṁ upaḍḍhakammanti.",
  "atk-s0202a2:116_15": "Dvaṭṭhipaṭipadāti dvāsaṭṭhi paṭipadāti vadati.",
  "atk-s0202a2:116_16": "Dvaṭṭhantarakappāti ekasmiṁ kappe catusaṭṭhi antarakappā nāma honti,",
  "atk-s0202a2:116_17": "ayaṁ pana aññe dve ajānanto evamāha.",
  "atk-s0202a2:116_18": "Chaḷābhijātiyo apaṇṇakasutte vitthāritā.",
  "atk-s0202a2:117_0": "Aṭṭha purisabhūmiyoti mandabhūmi khiḍḍābhūmi vīmaṁsakabhūmi ujugatabhūmi sekkhabhūmi samaṇabhūmi jinabhūmi",
  "atk-s0202a2:117_1": "pannabhūmīti imā aṭṭha purisabhūmiyoti vadati.",
  "atk-s0202a2:117_2": "Tattha jātadivasato paṭṭhāya sattadivase sambādhaṭṭhānato nikkhantattā sattā mandā honti momūhā.",
  "atk-s0202a2:117_3": "Ayaṁ mandabhūmīti vadati.",
  "atk-s0202a2:117_4": "Ye pana duggatito āgatā honti,",
  "atk-s0202a2:117_5": "te abhiṇhaṁ rodanti ceva viravanti ca.",
  "atk-s0202a2:117_6": "Sugatito āgatā taṁ anussaritvā anussaritvā hasanti.",
  "atk-s0202a2:117_7": "Ayaṁ khiḍḍābhūmi nāma.",
  "atk-s0202a2:117_8": "Mātāpitūnaṁ hatthaṁ vā pādaṁ vā mañcaṁ vā pīṭhaṁ vā gahetvā bhūmiyaṁ padanikkhipanaṁ vīmaṁsakabhūmi nāma.",
  "atk-s0202a2:117_9": "Padasāva gantuṁ samatthakālo ujugatabhūmi nāma.",
  "atk-s0202a2:117_10": "Sippānaṁ sikkhanakālo sekkhabhūmi nāma.",
  "atk-s0202a2:117_11": "Gharā nikkhamma pabbajanakālo samaṇabhūmi nāma.",
  "atk-s0202a2:117_12": "Ācariyaṁ sevitvā jānanakālo jinabhūmi nāma.",
  "atk-s0202a2:117_13": "Bhikkhu ca pannako jino na kiñci āhāti evaṁ alābhiṁ samaṇaṁ pannabhūmīti vadati.",
  "atk-s0202a2:118_0": "Ekūnapaññāsaājīvasateti ekūnapaññāsa ājīvavuttisatāni.",
  "atk-s0202a2:118_1": "Paribbājakasateti paribbājakapabbajjasatāni.",
  "atk-s0202a2:118_2": "Nāgāvāsasateti nāgamaṇḍalasatāni.",
  "atk-s0202a2:118_3": "Vīse indriyasateti vīsa indriyasatāni.",
  "atk-s0202a2:118_4": "Tiṁse nirayasateti tiṁsa nirayasatāni.",
  "atk-s0202a2:118_5": "Rajodhātuyoti rajaokiraṇaṭṭhānāni.",
  "atk-s0202a2:118_6": "Hatthapiṭṭhipādapiṭṭhādīni sandhāya vadati.",
  "atk-s0202a2:118_7": "Satta saññīgabbhāti oṭṭhagoṇagadrabhaajapasumigamahiṁse sandhāya vadati.",
  "atk-s0202a2:118_8": "Asaññīgabbhāti sāliyavagodhumamuggakaṅguvarakakudrūsake sandhāya vadati.",
  "atk-s0202a2:118_9": "Nigaṇṭhigabbhāti nigaṇṭhimhi jātagabbhā,",
  "atk-s0202a2:118_10": "ucchuveḷunaḷādayo sandhāya vadati.",
  "atk-s0202a2:118_11": "Satta devāti bahū devā,",
  "atk-s0202a2:118_12": "so pana sattāti vadati.",
  "atk-s0202a2:118_13": "Mānusāpi anantā,",
  "atk-s0202a2:118_14": "so sattāti vadati.",
  "atk-s0202a2:118_15": "Satta pisācāti pisācā mahantā,",
  "atk-s0202a2:118_16": "sattāti vadati.",
  "atk-s0202a2:119_0": "Sarāti mahāsarā.",
  "atk-s0202a2:119_1": "Kaṇṇamuṇḍa-rathakāra-anotatta-sīhapapātakuḷira-mucalinda-kuṇāladahe gahetvā vadati.",
  "atk-s0202a2:119_2": "Pavuṭāti gaṇṭhikā.",
  "atk-s0202a2:119_3": "Papātāti mahāpapātā.",
  "atk-s0202a2:119_4": "Papātasatānīti khuddakapapātasatāni.",
  "atk-s0202a2:119_5": "Supināti mahāsupinā.",
  "atk-s0202a2:119_6": "Supinasatānīti khuddakasupinasatāni.",
  "atk-s0202a2:119_7": "Mahākappinoti mahākappānaṁ.",
  "atk-s0202a2:119_8": "Ettha ekamhā sarā vassasate vassasate kusaggena ekaṁ udakabinduṁ nīharitvā nīharitvā sattakkhattuṁ tamhi sare nirudake kate eko mahākappoti vadati.",
  "atk-s0202a2:119_9": "Evarūpānaṁ mahākappānaṁ caturāsītisatasahassāni khepetvā bālā ca paṇḍitā ca dukkhassantaṁ karontīti ayamassa laddhi.",
  "atk-s0202a2:119_10": "Paṇḍitopi kira antarā sujjhituṁ na sakkoti,",
  "atk-s0202a2:119_11": "bālopi tato uddhaṁ na gacchati.",
  "atk-s0202a2:120_0": "Sīlenāti acelakasīlena vā aññena vā yena kenaci.",
  "atk-s0202a2:120_1": "Vatenāti tādisena vatena.",
  "atk-s0202a2:120_2": "Tapenāti tapokammena.",
  "atk-s0202a2:120_3": "Aparipakkaṁ paripāceti nāma yo “ahaṁ paṇḍito”ti antarā visujjhati.",
  "atk-s0202a2:120_4": "Paripakkaṁ phussa phussa byantiṁ karoti nāma yo “ahaṁ bālo”ti vuttaparimāṇaṁ kālaṁ atikkamitvā yāti.",
  "atk-s0202a2:120_5": "Hevaṁ natthīti evaṁ natthi.",
  "atk-s0202a2:120_6": "Tañhi ubhayampi na sakkā kātunti dīpeti.",
  "atk-s0202a2:120_7": "Doṇamiteti doṇena mitaṁ viya.",
  "atk-s0202a2:120_8": "Sukhadukkheti sukhadukkhaṁ.",
  "atk-s0202a2:120_9": "Pariyantakateti vuttaparimāṇena kālena katapariyanto.",
  "atk-s0202a2:120_10": "Natthi hāyanavaḍḍhaneti natthi hāyanavaḍḍhanāni.",
  "atk-s0202a2:120_11": "Na saṁsāro paṇḍitassa hāyati,",
  "atk-s0202a2:120_12": "na bālassa vaḍḍhatīti attho.",
  "atk-s0202a2:120_13": "Ukkaṁsāvakaṁseti ukkaṁsāvakaṁsā,",
  "atk-s0202a2:120_14": "hāpanavaḍḍhanānamevetaṁ vevacanaṁ.",
  "atk-s0202a2:120_15": "Idāni tamatthaṁ upamāya sādhento seyyathāpi nāmātiādimāha.",
  "atk-s0202a2:120_16": "Tattha suttaguḷeti veṭhetvā katasuttaguḷaṁ.",
  "atk-s0202a2:120_17": "Nibbeṭhiyamānameva paletīti pabbate vā rukkhagge vā ṭhatvā khittaṁ suttapamāṇena nibbeṭhiyamānaṁ gacchati,",
  "atk-s0202a2:120_18": "sutte khīṇe tattha tiṭṭhati na gacchati.",
  "atk-s0202a2:120_19": "Evamevaṁ vuttakālato uddhaṁ na gacchatīti dasseti.",
  "atk-s0202a2:121_0": "229.Kimidanti kimidaṁ tava aññāṇaṁ,",
  "atk-s0202a2:121_1": "kiṁ sabbaññu nāma tvanti evaṁ puṭṭho samāno niyativāde pakkhipanto suññaṁ me agārantiādimāha.",
  "atk-s0202a2:122_0": "230.Anussaviko hotīti anussavanissito hoti.",
  "atk-s0202a2:122_1": "Anussavasaccoti savanaṁ saccato gahetvā ṭhito.",
  "atk-s0202a2:122_2": "Piṭakasampadāyāti vaggapaṇṇāsakāya piṭakaganthasampattiyā.",
  "atk-s0202a2:123_0": "232.Mandoti mandapañño.",
  "atk-s0202a2:123_1": "Momūhoti atimūḷho.",
  "atk-s0202a2:123_2": "Vācāvikkhepaṁ āpajjatīti vācāya vikkhepaṁ āpajjati. Kīdisaṁ?",
  "atk-s0202a2:123_3": "Amarāvikkhepaṁ,",
  "atk-s0202a2:123_4": "apariyantavikkhepanti attho.",
  "atk-s0202a2:123_5": "Atha vā amarā nāma macchajāti.",
  "atk-s0202a2:123_6": "Sā ummujjananimmujjanādivasena udake sandhāvamānā gahetuṁ na sakkāti evameva ayampi vādo ito cito ca sandhāvati,",
  "atk-s0202a2:123_7": "gāhaṁ na upagacchatīti amarāvikkhepoti vuccati.",
  "atk-s0202a2:123_8": "Taṁ amarāvikkhepaṁ.",
  "atk-s0202a2:124_0": "Evantipi me notiādīsu idaṁ kusalanti puṭṭho “evantipi me no”ti vadati,",
  "atk-s0202a2:124_1": "tato kiṁ akusalanti vutte “tathātipi me no”ti vadati,",
  "atk-s0202a2:124_2": "kiṁ ubhayato aññathāti vutte “aññathātipi me no”ti vadati,",
  "atk-s0202a2:124_3": "tato tividhenāpi na hotīti te laddhīti vutte “notipi me no”ti vadati,",
  "atk-s0202a2:124_4": "tato kiṁ no noti te laddhīti vutte “no notipi me no”ti vikkhepamāpajjati,",
  "atk-s0202a2:124_5": "ekasmimpi pakkhe na tiṭṭhati.",
  "atk-s0202a2:124_6": "Nibbijja pakkamatīti attanopi esa satthā avassayo bhavituṁ na sakkoti,",
  "atk-s0202a2:124_7": "mayhaṁ kiṁ sakkhissatīti nibbinditvā pakkamati.",
  "atk-s0202a2:124_8": "Purimesupi anassāsikesu eseva nayo.",
  "atk-s0202a2:125_0": "234.Sannidhikārakaṁ kāme paribhuñjitunti yathā pubbe gihibhūto sannidhiṁ katvā vatthukāme paribhuñjati,",
  "atk-s0202a2:125_1": "evaṁ tilataṇḍulasappinavanītādīni sannidhiṁ katvā idāni paribhuñjituṁ abhabboti attho.",
  "atk-s0202a2:125_2": "Nanu ca khīṇāsavassa vasanaṭṭhāne tilataṇḍulādayo paññāyantīti.",
  "atk-s0202a2:125_3": "No na paññāyanti,",
  "atk-s0202a2:125_4": "na panesa te attano atthāya ṭhapeti,",
  "atk-s0202a2:125_5": "aphāsukapabbajitādīnaṁ atthāya ṭhapeti.",
  "atk-s0202a2:125_6": "Anāgāmissa kathanti.",
  "atk-s0202a2:125_7": "Tassāpi pañca kāmaguṇā sabbasova pahīnā,",
  "atk-s0202a2:125_8": "dhammena pana laddhaṁ vicāretvā paribhuñjati.",
  "atk-s0202a2:126_0": "236.Puttamatāya puttāti so kira imaṁ dhammaṁ sutvā ājīvakā matā nāmāti saññī hutvā evamāha.",
  "atk-s0202a2:126_1": "Ayañhettha attho –",
  "atk-s0202a2:126_2": "ājīvakā matā nāma,",
  "atk-s0202a2:126_3": "tesaṁ mātā puttamatā hoti,",
  "atk-s0202a2:126_4": "iti ājīvakā puttamatāya puttā nāma honti.",
  "atk-s0202a2:126_5": "Samaṇe gotameti samaṇe gotame brahmacariyavāso atthi,",
  "atk-s0202a2:126_6": "aññattha natthīti dīpeti.",
  "atk-s0202a2:126_7": "Sesaṁ sabbattha uttānamevāti.",
  "atk-s0202a2:127_0": "Papañcasūdaniyā majjhimanikāyaṭṭhakathāya",
  "atk-s0202a2:128_0": "Sandakasuttavaṇṇanā niṭṭhitā.",
  "atk-s0202a2:129_0": "7. Mahāsakuludāyisuttavaṇṇanā",
  "atk-s0202a2:130_0": "237.Evaṁme sutanti mahāsakuludāyisuttaṁ.",
  "atk-s0202a2:130_1": "Tattha moranivāpeti tasmiṁ ṭhāne morānaṁ abhayaṁ ghosetvā bhojanaṁ adaṁsu.",
  "atk-s0202a2:130_2": "Tasmā taṁ ṭhānaṁ moranivāpoti saṅkhaṁ gataṁ.",
  "atk-s0202a2:130_3": "Annabhāroti ekassa paribbājakassa nāmaṁ.",
  "atk-s0202a2:130_4": "Tathā varadharoti.",
  "atk-s0202a2:130_5": "Aññe cāti na kevalaṁ ime tayo,",
  "atk-s0202a2:130_6": "aññepi abhiññātā bahū paribbājakā.",
  "atk-s0202a2:130_7": "Appasaddassa vaṇṇavādīti idha appasaddavinītoti avatvāva idaṁ vuttaṁ. Kasmā?",
  "atk-s0202a2:130_8": "Na hi bhagavā aññena vinītoti.",
  "atk-s0202a2:131_0": "238.Purimānīti hiyyodivasaṁ upādāya purimāni nāma honti,",
  "atk-s0202a2:131_1": "tato paraṁ purimatarāni.",
  "atk-s0202a2:131_2": "Kutūhalasālāyanti kutūhalasālā nāma paccekasālā natthi,",
  "atk-s0202a2:131_3": "yattha pana nānātitthiyā samaṇabrāhmaṇā nānāvidhaṁ kathaṁ pavattenti,",
  "atk-s0202a2:131_4": "sā bahūnaṁ –",
  "atk-s0202a2:131_5": "“ayaṁ kiṁ vadati,",
  "atk-s0202a2:131_6": "ayaṁ kiṁ vadatī”ti kutūhaluppattiṭṭhānato “kutūhalasālā”ti vuccati.",
  "atk-s0202a2:131_7": "“Kotūhalasālā”tipi pāṭho.",
  "atk-s0202a2:131_8": "Lābhāti ye evarūpe samaṇabrāhmaṇe daṭṭhuṁ pañhaṁ pucchituṁ dhammakathaṁ vā nesaṁ sotuṁ labhanti,",
  "atk-s0202a2:131_9": "tesaṁ aṅgamagadhānaṁ ime lābhāti attho.",
  "atk-s0202a2:132_0": "Saṅghinotiādīsu pabbajitasamūhasaṅkhāto saṅgho etesaṁ atthīti saṅghino.",
  "atk-s0202a2:132_1": "Sveva gaṇo etesaṁ atthīti gaṇino.",
  "atk-s0202a2:132_2": "Ācārasikkhāpanavasena tassa gaṇassa ācariyāti gaṇācariyā.",
  "atk-s0202a2:132_3": "Ñātāti paññātā pākaṭā.",
  "atk-s0202a2:132_4": "Yathābhuccaguṇehi ceva ayathābhūtaguṇehi ca samuggato yaso etesaṁ atthīti yasassino.",
  "atk-s0202a2:132_5": "Pūraṇādīnañhi “appiccho santuṭṭho,",
  "atk-s0202a2:132_6": "appicchatāya vatthampi na nivāsetī”tiādinā nayena yaso samuggato,",
  "atk-s0202a2:132_7": "tathāgatassa “itipi so bhagavā”tiādīhi yathābhūtaguṇehi.",
  "atk-s0202a2:132_8": "Titthakarāti laddhikarā.",
  "atk-s0202a2:132_9": "Sādhusammatāti ime sādhū sundarā sappurisāti evaṁ sammatā.",
  "atk-s0202a2:132_10": "Bahujanassāti assutavato ceva andhabālaputhujjanassa vibhāvino ca paṇḍitajanassa.",
  "atk-s0202a2:132_11": "Tattha titthiyā bālajanassa evaṁ sammatā,",
  "atk-s0202a2:132_12": "tathāgato paṇḍitajanassa.",
  "atk-s0202a2:132_13": "Iminā nayena pūraṇo kassapo saṅghītiādīsu attho veditabbo.",
  "atk-s0202a2:132_14": "Bhagavā pana yasmā aṭṭhatiṁsa ārammaṇāni vibhajanto bahūni nibbānaotaraṇatitthāni akāsi,",
  "atk-s0202a2:132_15": "tasmā “titthakaro”ti vattuṁ vaṭṭati.",
  "atk-s0202a2:133_0": "Kasmā panete sabbepi tattha osaṭāti?",
  "atk-s0202a2:133_1": "Upaṭṭhākarakkhaṇatthañceva lābhasakkāratthañca.",
  "atk-s0202a2:133_2": "Tesañhi evaṁ hoti –",
  "atk-s0202a2:133_3": "“amhākaṁ upaṭṭhākā samaṇaṁ gotamaṁ saraṇaṁ gaccheyyuṁ,",
  "atk-s0202a2:133_4": "te ca rakkhissāma.",
  "atk-s0202a2:133_5": "Samaṇassa ca gotamassa upaṭṭhāke sakkāraṁ karonte disvā amhākampi upaṭṭhākā amhākaṁ sakkāraṁ karissantī”ti.",
  "atk-s0202a2:133_6": "Tasmā yattha yattha bhagavā osarati,",
  "atk-s0202a2:133_7": "tattha tattha sabbe osaranti.",
  "atk-s0202a2:134_0": "239.Vādaṁ āropetvāti vāde dosaṁ āropetvā.",
  "atk-s0202a2:134_1": "Apakkantāti, apagatā,",
  "atk-s0202a2:134_2": "keci disaṁ pakkantā,",
  "atk-s0202a2:134_3": "keci gihibhāvaṁ pattā,",
  "atk-s0202a2:134_4": "keci imaṁ sāsanaṁ āgatā.",
  "atk-s0202a2:134_5": "Sahitaṁ meti mayhaṁ vacanaṁ sahitaṁ siliṭṭhaṁ,",
  "atk-s0202a2:134_6": "atthayuttaṁ kāraṇayuttanti attho.",
  "atk-s0202a2:134_7": "Asahitaṁ teti tuyhaṁ vacanaṁ asahitaṁ.",
  "atk-s0202a2:134_8": "Adhiciṇṇaṁ te viparāvattanti yaṁ tuyhaṁ dīgharattāciṇṇavasena suppaguṇaṁ,",
  "atk-s0202a2:134_9": "taṁ mayhaṁ ekavacaneneva viparāvattaṁ viparivattitvā ṭhitaṁ,",
  "atk-s0202a2:134_10": "na kiñci jātanti attho.",
  "atk-s0202a2:134_11": "Āropito te vādoti mayā tava vāde doso āropito.",
  "atk-s0202a2:134_12": "Cara vādappamokkhāyāti dosamocanatthaṁ cara vicara,",
  "atk-s0202a2:134_13": "tattha tattha gantvā sikkhāti attho.",
  "atk-s0202a2:134_14": "Nibbeṭhehi vā sace pahosīti atha sayaṁ pahosi,",
  "atk-s0202a2:134_15": "idāneva nibbeṭhehi.",
  "atk-s0202a2:134_16": "Dhammakkosenāti sabhāvakkosena.",
  "atk-s0202a2:135_0": "240.Taṁ no sossāmāti taṁ amhākaṁ desitaṁ dhammaṁ suṇissāma.",
  "atk-s0202a2:135_1": "Khuddamadhunti khuddakamakkhikāhi kataṁ daṇḍakamadhuṁ.",
  "atk-s0202a2:135_2": "Anelakanti niddosaṁ apagatamacchikaṇḍakaṁ.",
  "atk-s0202a2:135_3": "Pīḷeyyāti dadeyya.",
  "atk-s0202a2:135_4": "Paccāsīsamānarūpoti pūretvā nu kho no bhojanaṁ dassatīti bhājanahattho paccāsīsamāno paccupaṭṭhito assa.",
  "atk-s0202a2:135_5": "Sampayojetvāti appamattakaṁ vivādaṁ katvā.",
  "atk-s0202a2:136_0": "241.Itarītarenāti lāmakalāmakena.",
  "atk-s0202a2:136_1": "Pavivittoti idaṁ paribbājako kāyavivekamattaṁ sandhāya vadati,",
  "atk-s0202a2:136_2": "bhagavā pana tīhi vivekehi vivittova.",
  "atk-s0202a2:137_0": "242.Kosakāhārāpīti dānapatīnaṁ ghare aggabhikkhāṭhapanatthaṁ khuddakasarāvā honti,",
  "atk-s0202a2:137_1": "dānapatino aggabhattaṁ vā tattha ṭhapetvā bhuñjanti,",
  "atk-s0202a2:137_2": "pabbajite sampatte taṁ bhattaṁ tassa denti.",
  "atk-s0202a2:137_3": "Taṁ sarāvakaṁ kosakoti vuccati.",
  "atk-s0202a2:137_4": "Tasmā ye ca ekeneva bhattakosakena yāpenti,",
  "atk-s0202a2:137_5": "te kosakāhārāti.",
  "atk-s0202a2:137_6": "Beluvāhārāti beluvamattabhattāhārā.",
  "atk-s0202a2:137_7": "Samatittikanti oṭṭhavaṭṭiyā heṭṭhimalekhāsamaṁ.",
  "atk-s0202a2:137_8": "Iminā dhammenāti iminā appāhāratādhammena.",
  "atk-s0202a2:137_9": "Ettha pana sabbākāreneva bhagavā anappāhāroti na vattabbo.",
  "atk-s0202a2:137_10": "Padhānabhūmiyaṁ chabbassāni appāhārova ahosi,",
  "atk-s0202a2:137_11": "verañjāyaṁ tayo māse patthodaneneva yāpesi pālileyyakavanasaṇḍe tayo māse bhisamuḷāleheva yāpesi.",
  "atk-s0202a2:137_12": "Idha pana etamatthaṁ dasseti –",
  "atk-s0202a2:137_13": "“ahaṁ ekasmiṁ kāle appāhāro ahosiṁ,",
  "atk-s0202a2:137_14": "mayhaṁ pana sāvakā dhutaṅgasamādānato paṭṭhāya yāvajīvaṁ dhutaṅgaṁ na bhindantī”ti.",
  "atk-s0202a2:137_15": "Tasmā yadi te iminā dhammena sakkareyyuṁ,",
  "atk-s0202a2:137_16": "mayā hi te visesatarā.",
  "atk-s0202a2:137_17": "Añño ceva pana dhammo atthi,",
  "atk-s0202a2:137_18": "yena maṁ te sakkarontīti dasseti.",
  "atk-s0202a2:137_19": "Iminā nayena sabbavāresu yojanā veditabbā.",
  "atk-s0202a2:138_0": "Paṁsukūlikāti samādinnapaṁsukūlikaṅgā.",
  "atk-s0202a2:138_1": "Lūkhacīvaradharāti satthasuttalūkhāni cīvarāni dhārayamānā.",
  "atk-s0202a2:138_2": "Nantakānīti antavirahitāni vatthakhaṇḍāni,",
  "atk-s0202a2:138_3": "yadi hi nesaṁ anto bhaveyya,",
  "atk-s0202a2:138_4": "pilotikāti saṅkhaṁ gaccheyyuṁ.",
  "atk-s0202a2:138_5": "Uccinitvāti phāletvā dubbalaṭṭhānaṁ pahāya thiraṭṭhānameva gahetvā.",
  "atk-s0202a2:138_6": "Alābulomasānīti alābulomasadisasuttāni sukhumānīti dīpeti.",
  "atk-s0202a2:138_7": "Ettāvatā ca satthā cīvarasantosena asantuṭṭhoti na vattabbo.",
  "atk-s0202a2:138_8": "Atimuttakasusānato hissa puṇṇadāsiyā pārupitvā pātitasāṇapaṁsukūlaṁ gahaṇadivase udakapariyantaṁ katvā mahāpathavī akampi.",
  "atk-s0202a2:138_9": "Idha pana etamatthaṁ dasseti –",
  "atk-s0202a2:138_10": "“ahaṁ ekasmiṁyeva kāle paṁsukūlaṁ gaṇhiṁ,",
  "atk-s0202a2:138_11": "mayhaṁ pana sāvakā dhutaṅgasamādānato paṭṭhāya yāvajīvaṁ dhutaṅgaṁ na bhindantī”ti.",
  "atk-s0202a2:139_0": "Piṇḍapātikāti atirekalābhaṁ paṭikkhipitvā samādinnapiṇḍapātikaṅgā.",
  "atk-s0202a2:139_1": "Sapadānacārinoti loluppacāraṁ paṭikkhipitvā samādinnasapadānacārā.",
  "atk-s0202a2:139_2": "Uñchāsake vate ratāti uñchācariyasaṅkhāte bhikkhūnaṁ pakativate ratā,",
  "atk-s0202a2:139_3": "uccanīcagharadvāraṭṭhāyino hutvā kabaramissakaṁ bhattaṁ saṁharitvā paribhuñjantīti attho.",
  "atk-s0202a2:139_4": "Antaragharanti brahmāyusutte ummārato paṭṭhāya antaragharaṁ,",
  "atk-s0202a2:139_5": "idha indakhīlato paṭṭhāya adhippetaṁ.",
  "atk-s0202a2:139_6": "Ettāvatā ca satthā piṇḍapātasantosena asantuṭṭhoti na vattabbo,",
  "atk-s0202a2:139_7": "appāhāratāya vuttaniyāmeneva pana sabbaṁ vitthāretabbaṁ.",
  "atk-s0202a2:139_8": "Idha pana etamatthaṁ dasseti –",
  "atk-s0202a2:139_9": "“ahaṁ ekasmiṁyeva kāle nimantanaṁ na sādayiṁ,",
  "atk-s0202a2:139_10": "mayhaṁ pana sāvakā dhutaṅgasamādānato paṭṭhāya yāvajīvaṁ dhutaṅgaṁ na bhindantī”ti.",
  "atk-s0202a2:140_0": "Rukkhamūlikāti channaṁ paṭikkhipitvā samādinnarukkhamūlikaṅgā.",
  "atk-s0202a2:140_1": "Abbhokāsikāti channañca rukkhamūlañca paṭikkhipitvā samādinnaabbhokāsikaṅgā.",
  "atk-s0202a2:140_2": "Aṭṭhamāseti hemantagimhike māse.",
  "atk-s0202a2:140_3": "Antovasse pana cīvarānuggahatthaṁ channaṁ pavisanti.",
  "atk-s0202a2:140_4": "Ettāvatā ca satthā senāsanasantosena asantuṭṭhoti na vattabbo,",
  "atk-s0202a2:140_5": "senāsanasantoso panassa chabbassikamahāpadhānena ca pālileyyakavanasaṇḍena ca dīpetabbo.",
  "atk-s0202a2:140_6": "Idha pana etamatthaṁ dasseti –",
  "atk-s0202a2:140_7": "“ahaṁ ekasmiṁyeva kāle channaṁ na pāvisiṁ,",
  "atk-s0202a2:140_8": "mayhaṁ pana sāvakā dhutaṅgasamādānato paṭṭhāya yāvajīvaṁ dhutaṅgaṁ na bhindantī”ti.",
  "atk-s0202a2:141_0": "Āraññikāti gāmantasenāsanaṁ paṭikkhipitvā samādinnaāraññikaṅgā.",
  "atk-s0202a2:141_1": "Saṅghamajjhe osarantīti abaddhasīmāya kathitaṁ,",
  "atk-s0202a2:141_2": "baddhasīmāyaṁ pana vasantā attano vasanaṭṭhāneyeva uposathaṁ karonti.",
  "atk-s0202a2:141_3": "Ettāvatā ca satthā no pavivittoti na vattabbo,",
  "atk-s0202a2:141_4": "“icchāmahaṁ,",
  "atk-s0202a2:141_5": "bhikkhave,",
  "atk-s0202a2:141_6": "aḍḍhamāsaṁ paṭisalliyitu”nti evañhissa paviveko paññāyati.",
  "atk-s0202a2:141_7": "Idha pana etamatthaṁ dasseti “ahaṁ ekasmiṁyeva tathārūpe kāle paṭisalliyiṁ,",
  "atk-s0202a2:141_8": "mayhaṁ pana sāvakā dhutaṅgasamādānato paṭṭhāya yāvajīvaṁ dhutaṅgaṁ na bhindantī”ti.",
  "atk-s0202a2:141_9": "Mamaṁ sāvakāti maṁ sāvakā.",
  "atk-s0202a2:142_0": "244.Sanidānanti sappaccayaṁ.",
  "atk-s0202a2:142_1": "Kiṁ pana appaccayaṁ nibbānaṁ na desetīti.",
  "atk-s0202a2:142_2": "No na deseti,",
  "atk-s0202a2:142_3": "sahetukaṁ pana taṁ desanaṁ katvā deseti,",
  "atk-s0202a2:142_4": "no ahetukanti.",
  "atk-s0202a2:142_5": "Sappāṭihāriyanti purimassevetaṁ vevacanaṁ,",
  "atk-s0202a2:142_6": "sakāraṇanti attho.",
  "atk-s0202a2:142_7": "Taṁ vatāti ettha vatāti nipātamattaṁ.",
  "atk-s0202a2:143_0": "245.Anāgataṁ vādapathanti ajja ṭhapetvā sve vā punadivase vā aḍḍhamāse vā māse vā saṁvacchare vā tassa tassa pañhassa upari āgamanavādapathaṁ.",
  "atk-s0202a2:143_1": "Nadakkhatīti yathā saccako nigaṇṭho attano niggahaṇatthaṁ āgatakāraṇaṁ visesetvā vadanto na addasa,",
  "atk-s0202a2:143_2": "evaṁ na dakkhatīti netaṁ ṭhānaṁ vijjati.",
  "atk-s0202a2:143_3": "Sahadhammenāti sakāraṇena.",
  "atk-s0202a2:143_4": "Antarantarā kathaṁ opāteyyunti mama kathāvāraṁ pacchinditvā antarantare attano kathaṁ paveseyyunti attho.",
  "atk-s0202a2:143_5": "Na kho panāhaṁ, udāyīti, udāyi,",
  "atk-s0202a2:143_6": "ahaṁ ambaṭṭhasoṇadaṇḍakūṭadantasaccakanigaṇṭhādīhi saddhiṁ mahāvāde vattamānepi –",
  "atk-s0202a2:143_7": "“aho vata me ekasāvakopi upamaṁ vā kāraṇaṁ vā āharitvā dadeyyā”ti evaṁ sāvakesu anusāsaniṁ na paccāsīsāmi.",
  "atk-s0202a2:143_8": "Mamayevāti evarūpesu ṭhānesu sāvakā mamayeva anusāsaniṁ ovādaṁ paccāsīsanti.",
  "atk-s0202a2:144_0": "246.Tesāhaṁcittaṁ ārādhemīti tesaṁ ahaṁ tassa pañhassa veyyākaraṇena cittaṁ gaṇhāmi sampādemi paripūremi,",
  "atk-s0202a2:144_1": "aññaṁ puṭṭho aññaṁ na byākaromi,",
  "atk-s0202a2:144_2": "ambaṁ puṭṭho labujaṁ viya labujaṁ vā puṭṭho ambaṁ viya.",
  "atk-s0202a2:144_3": "Ettha ca “adhisīle sambhāventī”ti vuttaṭṭhāne buddhasīlaṁ nāma kathitaṁ,",
  "atk-s0202a2:144_4": "“abhikkante ñāṇadassane sambhāventī”ti vuttaṭṭhāne sabbaññutaññāṇaṁ,",
  "atk-s0202a2:144_5": "“adhipaññāya sambhāventī”ti vuttaṭṭhāne ṭhānuppattikapaññā,",
  "atk-s0202a2:144_6": "“yena dukkhenā”ti vuttaṭṭhāne saccabyākaraṇapaññā.",
  "atk-s0202a2:144_7": "Tattha sabbaññutaññāṇañca saccabyākaraṇapaññañca ṭhapetvā avasesā paññā adhipaññaṁ bhajati.",
  "atk-s0202a2:145_0": "247.",
  "atk-s0202a2:145_1": "Idāni tesaṁ tesaṁ visesādhigamānaṁ paṭipadaṁ ācikkhanto puna caparaṁ udāyītiādimāha.",
  "atk-s0202a2:145_2": "Tattha abhiññāvosānapāramippattāti abhiññāvosānasaṅkhātañceva abhiññāpāramīsaṅkhātañca arahattaṁ pattā.",
  "atk-s0202a2:146_0": "Sammappadhāneti upāyapadhāne.",
  "atk-s0202a2:146_1": "Chandaṁ janetīti kattukamyatākusalacchandaṁ janeti.",
  "atk-s0202a2:146_2": "Vāyamatīti vāyāmaṁ karoti.",
  "atk-s0202a2:146_3": "Vīriyaṁ ārabhatīti vīriyaṁ pavatteti.",
  "atk-s0202a2:146_4": "Cittaṁ paggaṇhātīti cittaṁ ukkhipati.",
  "atk-s0202a2:146_5": "Padahatīti upāyapadhānaṁ karoti.",
  "atk-s0202a2:146_6": "Bhāvanāya pāripūriyāti vaḍḍhiyā paripūraṇatthaṁ.",
  "atk-s0202a2:146_7": "Apicettha –",
  "atk-s0202a2:146_8": "“yā ṭhiti,",
  "atk-s0202a2:146_9": "so asammoso…pe…",
  "atk-s0202a2:146_10": "yaṁ vepullaṁ,",
  "atk-s0202a2:146_11": "sā bhāvanāpāripūrī”ti evaṁ purimaṁ purimassa pacchimaṁ pacchimassa atthotipi veditabbaṁ.",
  "atk-s0202a2:147_0": "Imehi pana sammappadhānehi kiṁ kathitaṁ?",
  "atk-s0202a2:147_1": "Kassapasaṁyuttapariyāyena sāvakassa pubbabhāgapaṭipadā kathitā.",
  "atk-s0202a2:147_2": "Vuttañhetaṁ tattha –",
  "atk-s0202a2:148_0": "“Cattārome, āvuso,",
  "atk-s0202a2:148_1": "sammappadhānā.",
  "atk-s0202a2:148_2": "Katame cattāro? Idhāvuso, bhikkhu,",
  "atk-s0202a2:148_3": "anuppannā me pāpakā akusalā dhammā uppajjamānā anatthāya saṁvatteyyunti ātappaṁ karoti.",
  "atk-s0202a2:148_4": "Uppannā me pāpakā akusalā dhammā appahīyamānā anatthāya saṁvatteyyunti ātappaṁ karoti.",
  "atk-s0202a2:148_5": "Anuppannā me kusalā dhammā anuppajjamānā anatthāya saṁvatteyyunti ātappaṁ karoti.",
  "atk-s0202a2:148_6": "Uppannā me kusalā dhammā nirujjhamānā anatthāya saṁvatteyyunti ātappaṁ karotī”ti.",
  "atk-s0202a2:149_0": "Ettha ca pāpakā akusalāti lobhādayo veditabbā.",
  "atk-s0202a2:149_1": "Anuppannā kusalā dhammāti samathavipassanā ceva maggo ca,",
  "atk-s0202a2:149_2": "uppannā kusalā nāma samathavipassanāva.",
  "atk-s0202a2:149_3": "Maggo pana sakiṁ uppajjitvā nirujjhamāno anatthāya saṁvattanako nāma natthi.",
  "atk-s0202a2:149_4": "So hi phalassa paccayaṁ datvāva nirujjhati.",
  "atk-s0202a2:149_5": "Purimasmimpi vā samathavipassanāva gahetabbāti vuttaṁ,",
  "atk-s0202a2:149_6": "taṁ pana na yuttaṁ.",
  "atk-s0202a2:150_0": "Tattha “uppannā samathavipassanā nirujjhamānā anatthāya saṁvattantī”ti atthassa āvibhāvatthamidaṁ vatthu –",
  "atk-s0202a2:150_1": "eko kira khīṇāsavatthero “mahācetiyañca mahābodhiñca vandissāmī”ti samāpattilābhinā bhaṇḍagāhakasāmaṇerena",
  "atk-s0202a2:150_2": "saddhiṁ janapadato mahāvihāraṁ āgantvā vihārapariveṇaṁ pāvisi.",
  "atk-s0202a2:150_3": "Sāyanhasamaye mahābhikkhusaṅghe cetiyaṁ vandamāne cetiyaṁ vandanatthāya na nikkhami. Kasmā?",
  "atk-s0202a2:150_4": "Khīṇāsavānañhi tīsu ratanesu mahantaṁ gāravaṁ hoti.",
  "atk-s0202a2:150_5": "Tasmā bhikkhusaṅghe vanditvā paṭikkamante manussānaṁ sāyamāsabhuttavelāyaṁ sāmaṇerampi ajānāpetvā “cetiyaṁ vandissāmī”ti ekakova nikkhami.",
  "atk-s0202a2:150_6": "Sāmaṇero –",
  "atk-s0202a2:150_7": "“kiṁ nu kho thero avelāya ekakova gacchati,",
  "atk-s0202a2:150_8": "jānissāmī”ti upajjhāyassa padānupadiko nikkhami.",
  "atk-s0202a2:150_9": "Thero anāvajjanena tassa āgamanaṁ ajānanto dakkhiṇadvārena cetiyaṅgaṇaṁ āruhi.",
  "atk-s0202a2:150_10": "Sāmaṇeropi anupadaṁyeva āruḷho.",
  "atk-s0202a2:151_0": "Mahāthero mahācetiyaṁ ulloketvā buddhārammaṇaṁ pītiṁ gahetvā sabbaṁ cetaso samannāharitvā haṭṭhapahaṭṭho cetiyaṁ vandati.",
  "atk-s0202a2:151_1": "Sāmaṇero therassa vandanākāraṁ disvā “upajjhāyo me ativiya pasannacitto vandati,",
  "atk-s0202a2:151_2": "kiṁ nu kho pupphāni labhitvā pūjaṁ kareyyā”ti cintesi.",
  "atk-s0202a2:151_3": "Thero vanditvā uṭṭhāya sirasi añjaliṁ ṭhapetvā mahācetiyaṁ ulloketvā ṭhito.",
  "atk-s0202a2:151_4": "Sāmaṇero ukkāsitvā attano āgatabhāvaṁ jānāpesi.",
  "atk-s0202a2:151_5": "Thero parivattetvā olokento “kadā āgatosī”ti pucchi.",
  "atk-s0202a2:151_6": "Tumhākaṁ cetiyaṁ vandanakāle, bhante.",
  "atk-s0202a2:151_7": "Ativiya pasannā cetiyaṁ vandittha kiṁ nu kho pupphāni labhitvā pūjeyyāthāti?",
  "atk-s0202a2:151_8": "Āma sāmaṇera imasmiṁ cetiye viya aññatra ettakaṁ dhātūnaṁ nidhānaṁ nāma natthi,",
  "atk-s0202a2:151_9": "evarūpaṁ asadisaṁ mahāthūpaṁ pupphāni labhitvā ko na pūjeyyāti. Tena hi, bhante,",
  "atk-s0202a2:151_10": "adhivāsetha,",
  "atk-s0202a2:151_11": "āharissāmīti tāvadeva jhānaṁ samāpajjitvā iddhiyā himavantaṁ gantvā vaṇṇagandhasampannapupphāni parissāvanaṁ",
  "atk-s0202a2:151_12": "pūretvā mahāthere dakkhiṇamukhato pacchimaṁ mukhaṁ asampatteyeva āgantvā pupphaparissāvanaṁ hatthe ṭhapetvā “pūjetha,",
  "atk-s0202a2:151_13": "bhante,”ti āha.",
  "atk-s0202a2:151_14": "Thero “atimandāni no sāmaṇera pupphānī”ti āha.",
  "atk-s0202a2:151_15": "Gacchatha, bhante,",
  "atk-s0202a2:151_16": "bhagavato guṇe āvajjitvā pūjethāti.",
  "atk-s0202a2:152_0": "Thero pacchimamukhanissitena sopāṇena āruyha kucchivedikābhūmiyaṁ pupphapūjaṁ kātuṁ āraddho.",
  "atk-s0202a2:152_1": "Vedikābhūmiyaṁ paripuṇṇāni pupphāni patitvā dutiyabhūmiyaṁ jaṇṇupamāṇena odhinā pūrayiṁsu.",
  "atk-s0202a2:152_2": "Tato otaritvā pādapiṭṭhikapantiṁ pūjesi.",
  "atk-s0202a2:152_3": "Sāpi paripūri.",
  "atk-s0202a2:152_4": "Paripuṇṇabhāvaṁ ñatvā heṭṭhimatale vikiranto agamāsi.",
  "atk-s0202a2:152_5": "Sabbaṁ cetiyaṅgaṇaṁ paripūri.",
  "atk-s0202a2:152_6": "Tasmiṁ paripuṇṇe “sāmaṇera pupphāni na khīyantī”ti āha.",
  "atk-s0202a2:152_7": "Parissāvanaṁ, bhante,",
  "atk-s0202a2:152_8": "adhomukhaṁ karothāti.",
  "atk-s0202a2:152_9": "Adhomukhaṁ katvā cālesi,",
  "atk-s0202a2:152_10": "tadā pupphāni khīṇāni.",
  "atk-s0202a2:152_11": "Parissāvanaṁ sāmaṇerassa datvā saddhiṁ hatthipākārena cetiyaṁ tikkhattuṁ padakkhiṇaṁ katvā catūsu ṭhānesu vanditvā pariveṇaṁ gacchanto cintesi –",
  "atk-s0202a2:152_12": "“yāva mahiddhiko vatāyaṁ sāmaṇero,",
  "atk-s0202a2:152_13": "sakkhissati nu kho imaṁ iddhānubhāvaṁ rakkhitu”nti.",
  "atk-s0202a2:152_14": "Tato “na sakkhissatī”ti disvā sāmaṇeramāha –",
  "atk-s0202a2:152_15": "“sāmaṇera tvaṁ idāni mahiddhiko,",
  "atk-s0202a2:152_16": "evarūpaṁ pana iddhiṁ nāsetvā pacchimakāle kāṇapesakāriyā hatthena madditakañjiyaṁ pivissasī”ti.",
  "atk-s0202a2:152_17": "Daharakabhāvassa nāmesa dosoyaṁ,",
  "atk-s0202a2:152_18": "so upajjhāyassa kathāyaṁ saṁvijjitvā –",
  "atk-s0202a2:152_19": "“kammaṭṭhānaṁ me, bhante,",
  "atk-s0202a2:152_20": "ācikkhathā”ti na yāci,",
  "atk-s0202a2:152_21": "amhākaṁ upajjhāyo kiṁ vadatīti taṁ pana asuṇanto viya agamāsi.",
  "atk-s0202a2:153_0": "Thero mahācetiyañca mahābodhiñca vanditvā sāmaṇeraṁ pattacīvaraṁ gāhāpetvā anupubbena kuṭeḷitissamahāvihāraṁ agamāsi.",
  "atk-s0202a2:153_1": "Sāmaṇero upajjhāyassa padānupadiko hutvā bhikkhācāraṁ na gacchati,",
  "atk-s0202a2:153_2": "“kataraṁ gāmaṁ pavisatha,",
  "atk-s0202a2:153_3": "bhante,”ti pucchitvā pana “idāni me upajjhāyo gāmadvāraṁ patto bhavissatī”ti ñatvā attano ca upajjhāyassa",
  "atk-s0202a2:153_4": "ca pattacīvaraṁ gahetvā ākāsena gantvā therassa pattacīvaraṁ datvā piṇḍāya pavisati.",
  "atk-s0202a2:153_5": "Thero sabbakālaṁ ovadati –",
  "atk-s0202a2:153_6": "“sāmaṇera mā evamakāsi,",
  "atk-s0202a2:153_7": "puthujjaniddhi nāma calā anibaddhā,",
  "atk-s0202a2:153_8": "asappāyaṁ rūpādiārammaṇaṁ labhitvā appamattakeneva bhijjati,",
  "atk-s0202a2:153_9": "santāya samāpattiyā parihīnāya brahmacariyavāso santhambhituṁ na sakkotī”ti.",
  "atk-s0202a2:153_10": "Sāmaṇero “kiṁ katheti mayhaṁ upajjhāyo”ti sotuṁ na icchati,",
  "atk-s0202a2:153_11": "tatheva karoti.",
  "atk-s0202a2:153_12": "Thero anupubbena cetiyavandanaṁ karonto kammubinduvihāraṁ nāma gato.",
  "atk-s0202a2:153_13": "Tattha vasantepi there sāmaṇero tatheva karoti.",
  "atk-s0202a2:154_0": "Athekadivasaṁ ekā pesakāradhītā abhirūpā paṭhamavaye ṭhitā kammabindugāmato nikkhamitvā padumassaraṁ oruyha gāyamānā pupphāni bhañjati.",
  "atk-s0202a2:154_1": "Tasmiṁ samaye sāmaṇero padumassaramatthakena gacchati,",
  "atk-s0202a2:154_2": "gacchanto pana silesikāya kāṇamacchikā viya tassā gītasadde bajjhi.",
  "atk-s0202a2:154_3": "Tāvadevassa iddhi antarahitā,",
  "atk-s0202a2:154_4": "chinnapakkhakāko viya ahosi.",
  "atk-s0202a2:154_5": "Santasamāpattibalena pana tattheva udakapiṭṭhe apatitvā simbalitūlaṁ viya patamānaṁ anupubbena padumasaratīre aṭṭhāsi.",
  "atk-s0202a2:154_6": "So vegena gantvā upajjhāyassa pattacīvaraṁ datvā nivatti.",
  "atk-s0202a2:154_7": "Mahāthero “pagevetaṁ mayā diṭṭhaṁ,",
  "atk-s0202a2:154_8": "nivāriyamānopi na nivattissatī”ti kiñci avatvā piṇḍāya pāvisi.",
  "atk-s0202a2:155_0": "Sāmaṇero gantvā padumasaratīre aṭṭhāsi tassā paccuttaraṇaṁ āgamayamāno.",
  "atk-s0202a2:155_1": "Sāpi sāmaṇeraṁ ākāsena gacchantañca puna āgantvā ṭhitañca disvā “addhā esa maṁ nissāya ukkaṇṭhito”ti ñatvā “paṭikkama sāmaṇerā”ti āha.",
  "atk-s0202a2:155_2": "So paṭikkami.",
  "atk-s0202a2:155_3": "Itarā paccuttaritvā sāṭakaṁ nivāsetvā taṁ upasaṅkamitvā “kiṁ,",
  "atk-s0202a2:155_4": "bhante,”ti pucchi.",
  "atk-s0202a2:155_5": "So tamatthaṁ ārocesi.",
  "atk-s0202a2:155_6": "Sā bahūhi kāraṇehi gharāvāse ādīnavaṁ brahmacariyavāse ānisaṁsañca dassetvā ovadamānāpi tassa ukkaṇṭhaṁ vinodetuṁ asakkontī –",
  "atk-s0202a2:155_7": "“ayaṁ mama kāraṇā evarūpāya iddhiyā parihīno,",
  "atk-s0202a2:155_8": "na dāni yuttaṁ pariccajitu”nti idheva tiṭṭhāti vatvā gharaṁ gantvā mātāpitūnaṁ taṁ pavattiṁ ārocesi.",
  "atk-s0202a2:155_9": "Tepi āgantvā nānappakāraṁ ovadamānā vacanaṁ aggaṇhantaṁ āhaṁsu –",
  "atk-s0202a2:155_10": "“tvaṁ amhe uccakulāti sallakkhesi,",
  "atk-s0202a2:155_11": "mayaṁ pesakārā.",
  "atk-s0202a2:155_12": "Sakkhissasi pesakārakammaṁ kātu”nti sāmaṇero āha –",
  "atk-s0202a2:155_13": "“upāsaka gihibhūto nāma pesakārakammaṁ vā kareyya naḷakārakammaṁ vā,",
  "atk-s0202a2:155_14": "kiṁ iminā sāṭakamattena lobhaṁ karothā”ti.",
  "atk-s0202a2:155_15": "Pesakāro udare baddhasāṭakaṁ datvā gharaṁ netvā dhītaraṁ adāsi.",
  "atk-s0202a2:156_0": "So pesakārakammaṁ uggaṇhitvā pesakārehi saddhiṁ sālāya kammaṁ karoti.",
  "atk-s0202a2:156_1": "Aññesaṁ itthiyo pātova bhattaṁ sampādetvā āhariṁsu,",
  "atk-s0202a2:156_2": "tassa bhariyā na tāva āgacchati.",
  "atk-s0202a2:156_3": "So itaresu kammaṁ vissajjetvā bhuñjamānesu tasaraṁ vaṭṭento nisīdi.",
  "atk-s0202a2:156_4": "Sā pacchā agamāsi.",
  "atk-s0202a2:156_5": "Atha naṁ so “aticirena āgatāsī”ti tajjesi.",
  "atk-s0202a2:156_6": "Mātugāmo ca nāma api cakkavattirājānaṁ attani paṭibaddhacittaṁ ñatvā dāsaṁ viya sallakkheti.",
  "atk-s0202a2:156_7": "Tasmā sā evamāha –",
  "atk-s0202a2:156_8": "“aññesaṁ ghare dārupaṇṇaloṇādīni sannihitāni,",
  "atk-s0202a2:156_9": "bāhirato āharitvā dāyakā pesanatakārakāpi atthi,",
  "atk-s0202a2:156_10": "ahaṁ pana ekikāva,",
  "atk-s0202a2:156_11": "tvampi mayhaṁ ghare idaṁ atthi idaṁ natthīti na jānāsi.",
  "atk-s0202a2:156_12": "Sace icchasi, bhuñja,",
  "atk-s0202a2:156_13": "no ce icchasi,",
  "atk-s0202a2:156_14": "mā bhuñjā”ti.",
  "atk-s0202a2:156_15": "So “na kevalañca ussūre bhattaṁ āharasi,",
  "atk-s0202a2:156_16": "vācāyapi maṁ ghaṭṭesī”ti kujjhitvā aññaṁ paharaṇaṁ apassanto tameva tasaradaṇḍakaṁ tasarato luñcitvā khipi.",
  "atk-s0202a2:156_17": "Sā taṁ āgacchantaṁ disvā īsakaṁ parivatti.",
  "atk-s0202a2:156_18": "Tasaradaṇḍakassa ca koṭi nāma tikhiṇā hoti,",
  "atk-s0202a2:156_19": "sā tassā parivattamānāya akkhikoṭiyaṁ pavisitvā aṭṭhāsi.",
  "atk-s0202a2:156_20": "Sā ubhohi hatthehi vegena akkhiṁ aggahesi,",
  "atk-s0202a2:156_21": "bhinnaṭṭhānato lohitaṁ paggharati.",
  "atk-s0202a2:156_22": "So tasmiṁ kāle upajjhāyassa vacanaṁ anussari –",
  "atk-s0202a2:156_23": "“idaṁ sandhāya maṁ upajjhāyo ‘anāgate kāle kāṇapesakāriyā hatthehi madditakañjiyaṁ pivissasī’ti āha,",
  "atk-s0202a2:156_24": "idaṁ therena diṭṭhaṁ bhavissati,",
  "atk-s0202a2:156_25": "aho dīghadassī ayyo”ti mahāsaddena rodituṁ ārabhi.",
  "atk-s0202a2:156_26": "Tamenaṁ aññe – “alaṁ, āvuso, mā rodi,",
  "atk-s0202a2:156_27": "akkhi nāma bhinnaṁ na sakkā rodanena paṭipākatikaṁ kātu”nti āhaṁsu.",
  "atk-s0202a2:156_28": "So “nāhametamatthaṁ rodāmi,",
  "atk-s0202a2:156_29": "apica kho imaṁ sandhāya rodāmī”ti sabbaṁ paṭipāṭiyā kathesi.",
  "atk-s0202a2:156_30": "Evaṁ uppannā samathavipassanā nirujjhamānā anatthāya saṁvattanti.",
  "atk-s0202a2:157_0": "Aparampi vatthu –",
  "atk-s0202a2:157_1": "tiṁsamattā bhikkhū kalyāṇimahācetiyaṁ vanditvā aṭavimaggena mahāmaggaṁ otaramānā antarāmagge jhāmakhette",
  "atk-s0202a2:157_2": "kammaṁ katvā āgacchantaṁ ekaṁ manussaṁ addasaṁsu.",
  "atk-s0202a2:157_3": "Tassa sarīraṁ masimakkhitaṁ viya ahosi.",
  "atk-s0202a2:157_4": "Masimakkhitaṁyeva ekaṁ kāsāvaṁ kacchaṁ pīḷetvā nivatthaṁ,",
  "atk-s0202a2:157_5": "olokiyamāno jhāmakhāṇuko viya khāyati.",
  "atk-s0202a2:157_6": "So divasabhāge kammaṁ katvā upaḍḍhajjhāyamānānaṁ dārūnaṁ kalāpaṁ ukkhipitvā piṭṭhiyaṁ vippakiṇṇehi kesehi",
  "atk-s0202a2:157_7": "kummaggena āgantvā bhikkhūnaṁ sammukhe aṭṭhāsi.",
  "atk-s0202a2:157_8": "Sāmaṇerā disvā aññamaññaṁ olokayamānā, – “āvuso,",
  "atk-s0202a2:157_9": "tuyhaṁ pitā tuyhaṁ mahāpitā tuyhaṁ mātulo”ti hasamānā gantvā “konāmo tvaṁ upāsakā”ti nāmaṁ pucchiṁsu.",
  "atk-s0202a2:157_10": "So nāmaṁ pucchito vippaṭisārī hutvā dārukalāpaṁ chaḍḍetvā vatthaṁ saṁvidhāya nivāsetvā mahāthere vanditvā “tiṭṭhatha tāva,",
  "atk-s0202a2:157_11": "bhante,”ti āha.",
  "atk-s0202a2:157_12": "Mahātherā aṭṭhaṁsu.",
  "atk-s0202a2:158_0": "Daharasāmaṇerā āgantvā mahātherānaṁ sammukhāpi parihāsaṁ karonti.",
  "atk-s0202a2:158_1": "Upāsako āha – “bhante,",
  "atk-s0202a2:158_2": "tumhe maṁ passitvā parihasatha,",
  "atk-s0202a2:158_3": "ettakeneva matthakaṁ pattamhāti mā sallakkhetha.",
  "atk-s0202a2:158_4": "Ahampi pubbe tumhādisova samaṇo ahosiṁ.",
  "atk-s0202a2:158_5": "Tumhākaṁ pana cittekaggatāmattakampi natthi,",
  "atk-s0202a2:158_6": "ahaṁ imasmiṁ sāsane mahiddhiko mahānubhāvo ahosiṁ,",
  "atk-s0202a2:158_7": "ākāsaṁ gahetvā pathaviṁ karomi,",
  "atk-s0202a2:158_8": "pathaviṁ ākāsaṁ.",
  "atk-s0202a2:158_9": "Dūraṁ gaṇhitvā santikaṁ karomi,",
  "atk-s0202a2:158_10": "santikaṁ dūraṁ.",
  "atk-s0202a2:158_11": "Cakkavāḷasatasahassaṁ khaṇena vinivijjhāmi.",
  "atk-s0202a2:158_12": "Hatthe me passatha,",
  "atk-s0202a2:158_13": "idāni makkaṭahatthasadisā,",
  "atk-s0202a2:158_14": "ahaṁ imeheva hatthehi idha nisinnova candimasūriye parāmasiṁ.",
  "atk-s0202a2:158_15": "Imesaṁyeva pādānaṁ candimasūriye pādakathalikaṁ katvā nisīdiṁ.",
  "atk-s0202a2:158_16": "Evarūpā me iddhi pamādena antarahitā,",
  "atk-s0202a2:158_17": "tumhe mā pamajjittha.",
  "atk-s0202a2:158_18": "Pamādena hi evarūpaṁ byasanaṁ pāpuṇanti.",
  "atk-s0202a2:158_19": "Appamattā viharantā jātijarāmaraṇassa antaṁ karonti.",
  "atk-s0202a2:158_20": "Tasmā tumhe maññeva ārammaṇaṁ karitvā appamattā hotha,",
  "atk-s0202a2:158_21": "bhante,”ti tajjetvā ovādamadāsi.",
  "atk-s0202a2:158_22": "Te tassa kathentasseva saṁvegaṁ āpajjitvā vipassamānā tiṁsajanā tattheva arahattaṁ pāpuṇiṁsūti.",
  "atk-s0202a2:158_23": "Evampi uppannā samathavipassanā nirujjhamānā anatthāya saṁvattantīti veditabbā.",
  "atk-s0202a2:159_0": "Anuppannānaṁ pāpakānanti cettha “anuppanno vā kāmāsavo na uppajjatī”tiādīsu vuttanayena attho veditabbo.",
  "atk-s0202a2:159_1": "Uppannānaṁ pāpakānanti ettha pana catubbidhaṁ uppannaṁ vattamānuppannaṁ bhutvāvigatuppannaṁ,",
  "atk-s0202a2:159_2": "okāsakatuppannaṁ,",
  "atk-s0202a2:159_3": "bhūmiladdhuppannanti.",
  "atk-s0202a2:159_4": "Tattha ye kilesā vijjamānā uppādādisamaṅgino,",
  "atk-s0202a2:159_5": "idaṁ vattamānuppannaṁ nāma.",
  "atk-s0202a2:159_6": "Kamme pana javite ārammaṇarasaṁ anubhavitvā niruddhavipāko bhutvā vigataṁ nāma.",
  "atk-s0202a2:159_7": "Kammaṁ uppajjitvā niruddhaṁ bhavitvā vigataṁ nāma.",
  "atk-s0202a2:159_8": "Tadubhayampi bhutvāvigatuppannanti saṅkhaṁ gacchati.",
  "atk-s0202a2:159_9": "Kusalākusalaṁ kammaṁ aññassa kammassa vipākaṁ paṭibāhitvā attano vipākassa okāsaṁ karoti,",
  "atk-s0202a2:159_10": "evaṁ kate okāse vipāko uppajjamāno okāsakaraṇato paṭṭhāya uppannoti saṅkhaṁ gacchati.",
  "atk-s0202a2:159_11": "Idaṁ okāsakatuppannaṁ nāma.",
  "atk-s0202a2:159_12": "Pañcakkhandhā pana vipassanāya bhūmi nāma.",
  "atk-s0202a2:159_13": "Te atītādibhedā honti.",
  "atk-s0202a2:159_14": "Tesu anusayitakilesā pana atītā vā anāgatā vā paccuppannā vāti na vattabbā.",
  "atk-s0202a2:159_15": "Atītakhandhesu anusayitāpi hi appahīnāva honti,",
  "atk-s0202a2:159_16": "anāgatakhandhesu,",
  "atk-s0202a2:159_17": "paccuppannakhandhesu anusayitāpi appahīnāva honti.",
  "atk-s0202a2:159_18": "Idaṁ bhūmiladdhuppannaṁ nāma.",
  "atk-s0202a2:159_19": "Tenāhu porāṇā –",
  "atk-s0202a2:159_20": "“tāsu tāsu bhūmīsu asamugghātitakilesā bhūmiladdhuppannāti saṅkhaṁ gacchantī”ti.",
  "atk-s0202a2:160_0": "Aparampi catubbidhaṁ uppannaṁ samudācāruppannaṁ,",
  "atk-s0202a2:160_1": "ārammaṇādhigahituppannaṁ,",
  "atk-s0202a2:160_2": "avikkhambhituppannaṁ asamugghātituppannanti.",
  "atk-s0202a2:160_3": "Tattha sampati vattamānaṁyeva samudācāruppannaṁ nāma.",
  "atk-s0202a2:160_4": "Sakiṁ cakkhūni ummīletvā ārammaṇe nimitte gahite anussaritānussaritakkhaṇe kilesā nuppajjissantīti na vattabbā. Kasmā?",
  "atk-s0202a2:160_5": "Ārammaṇassa adhigahitattā.",
  "atk-s0202a2:160_6": "Yathā kiṁ?",
  "atk-s0202a2:160_7": "Yathā khīrarukkhassa kuṭhāriyā āhatāhataṭṭhāne khīraṁ na nikkhamissatīti na vattabbaṁ, evaṁ.",
  "atk-s0202a2:160_8": "Idaṁ ārammaṇādhigahituppannaṁ nāma.",
  "atk-s0202a2:160_9": "Samāpattiyā avikkhambhitā kilesā pana imasmiṁ nāma ṭhāne nuppajjissantīti na vattabbā. Kasmā?",
  "atk-s0202a2:160_10": "Avikkhambhitattā.",
  "atk-s0202a2:160_11": "Yathā kiṁ?",
  "atk-s0202a2:160_12": "Yathā sace khīrarukkhe kuṭhāriyā āhaneyyuṁ,",
  "atk-s0202a2:160_13": "imasmiṁ nāma ṭhāne khīraṁ na nikkhameyyāti na vattabbaṁ, evaṁ.",
  "atk-s0202a2:160_14": "Idaṁ avikkhambhituppannaṁ nāma.",
  "atk-s0202a2:160_15": "Maggena asamugghātitakilesā pana bhavagge nibbattassāpi uppajjantīti purimanayeneva vitthāretabbaṁ.",
  "atk-s0202a2:160_16": "Idaṁ asamugghātituppannaṁ nāma.",
  "atk-s0202a2:161_0": "Imesu uppannesu vattamānuppannaṁ bhutvāvigatuppannaṁ okāsakatuppannaṁ samudācāruppannanti catubbidhaṁ uppannaṁ na maggavajjhaṁ,",
  "atk-s0202a2:161_1": "bhūmiladdhuppannaṁ ārammaṇādhigahituppannaṁ avikkhambhituppannaṁ asamugghātituppannanti catubbidhaṁ maggavajjhaṁ.",
  "atk-s0202a2:161_2": "Maggo hi uppajjamāno ete kilese pajahati.",
  "atk-s0202a2:161_3": "So ye kilese pajahati,",
  "atk-s0202a2:161_4": "te atītā vā anāgatā vā paccuppannā vāti na vattabbā.",
  "atk-s0202a2:161_5": "Vuttampi cetaṁ –",
  "atk-s0202a2:162_0": "“Hañci atīte kilese pajahati,",
  "atk-s0202a2:162_1": "tena hi khīṇaṁ khepeti,",
  "atk-s0202a2:162_2": "niruddhaṁ nirodheti,",
  "atk-s0202a2:162_3": "vigataṁ vigameti atthaṅgataṁ atthaṅgameti.",
  "atk-s0202a2:162_4": "Atītaṁ yaṁ natthi,",
  "atk-s0202a2:162_5": "taṁ pajahati.",
  "atk-s0202a2:162_6": "Hañci anāgate kilese pajahati,",
  "atk-s0202a2:162_7": "tena hi ajātaṁ pajahati,",
  "atk-s0202a2:162_8": "anibbattaṁ,",
  "atk-s0202a2:162_9": "anuppannaṁ,",
  "atk-s0202a2:162_10": "apātubhūtaṁ pajahati.",
  "atk-s0202a2:162_11": "Anāgataṁ yaṁ natthi,",
  "atk-s0202a2:162_12": "taṁ pajahati,",
  "atk-s0202a2:162_13": "hañci paccuppanne kilese pajahati,",
  "atk-s0202a2:162_14": "tena hi ratto rāgaṁ pajahati,",
  "atk-s0202a2:162_15": "duṭṭho dosaṁ,",
  "atk-s0202a2:162_16": "mūḷho mohaṁ,",
  "atk-s0202a2:162_17": "vinibaddho mānaṁ,",
  "atk-s0202a2:162_18": "parāmaṭṭho diṭṭhiṁ,",
  "atk-s0202a2:162_19": "vikkhepagato uddhaccaṁ,",
  "atk-s0202a2:162_20": "aniṭṭhaṅgato vicikicchaṁ,",
  "atk-s0202a2:162_21": "thāmagato anusayaṁ pajahati.",
  "atk-s0202a2:162_22": "Kaṇhasukkadhammā yuganaddhā samameva vattanti.",
  "atk-s0202a2:162_23": "Saṁkilesikā maggabhāvanā hoti…pe…",
  "atk-s0202a2:162_24": "tena hi natthi maggabhāvanā,",
  "atk-s0202a2:162_25": "natthi phalasacchikiriyā,",
  "atk-s0202a2:162_26": "natthi kilesappahānaṁ,",
  "atk-s0202a2:162_27": "natthi dhammābhisamayoti.",
  "atk-s0202a2:162_28": "Atthi maggabhāvanā…pe…",
  "atk-s0202a2:162_29": "atthi dhammābhisamayoti.",
  "atk-s0202a2:162_30": "Yathā kathaṁ viya,",
  "atk-s0202a2:162_31": "seyyathāpi taruṇo rukkho ajātaphalo…pe…",
  "atk-s0202a2:162_32": "apātubhūtāyeva na pātubhavantī”ti.",
  "atk-s0202a2:163_0": "Iti pāḷiyaṁ ajātaphalarukkho āgato,",
  "atk-s0202a2:163_1": "jātaphalarukkhena pana dīpetabbaṁ.",
  "atk-s0202a2:163_2": "Yathā hi saphalo taruṇambarukkho,",
  "atk-s0202a2:163_3": "tassa phalāni manussā paribhuñjeyyuṁ,",
  "atk-s0202a2:163_4": "sesāni pātetvā pacchiyo pūreyyuṁ.",
  "atk-s0202a2:163_5": "Athañño puriso taṁ pharasunā chindeyya,",
  "atk-s0202a2:163_6": "tenassa neva atītāni phalāni nāsitāni honti,",
  "atk-s0202a2:163_7": "na anāgatapaccuppannāni nāsitāni.",
  "atk-s0202a2:163_8": "Atītāni hi manussehi paribhuttāni,",
  "atk-s0202a2:163_9": "anāgatāni anibbattāni,",
  "atk-s0202a2:163_10": "na sakkā nāsetuṁ.",
  "atk-s0202a2:163_11": "Yasmiṁ pana samaye so chinno,",
  "atk-s0202a2:163_12": "tadā phalāniyeva natthīti paccuppannānipi anāsitāni.",
  "atk-s0202a2:163_13": "Sace pana rukkho acchinno,",
  "atk-s0202a2:163_14": "athassa pathavīrasañca āporasañca āgamma yāni phalāni nibbatteyyuṁ,",
  "atk-s0202a2:163_15": "tāni nāsitāni honti.",
  "atk-s0202a2:163_16": "Tāni hi ajātāneva na jāyanti,",
  "atk-s0202a2:163_17": "anibbattāneva na nibbattanti,",
  "atk-s0202a2:163_18": "apātubhūtāneva na pātubhavanti,",
  "atk-s0202a2:163_19": "evameva maggo nāpi atītādibhede kilese pajahati,",
  "atk-s0202a2:163_20": "nāpi na pajahati.",
  "atk-s0202a2:163_21": "Yesañhi kilesānaṁ maggena khandhesu apariññātesu uppatti siyā,",
  "atk-s0202a2:163_22": "maggena uppajjitvā khandhānaṁ pariññātattā te kilesā ajātāva na jāyanti,",
  "atk-s0202a2:163_23": "anibbattāva na nibbattanti,",
  "atk-s0202a2:163_24": "apātubhūtāva na pātubhavanti,",
  "atk-s0202a2:163_25": "taruṇaputtāya itthiyā puna avijāyanatthaṁ,",
  "atk-s0202a2:163_26": "byādhitānaṁ rogavūpasamanatthaṁ pītabhesajjehi cāpi ayamattho vibhāvetabbo.",
  "atk-s0202a2:163_27": "Evaṁ maggo ye kilese pajahati,",
  "atk-s0202a2:163_28": "te atītā vā anāgatā vā paccuppannā vāti na vattabbā,",
  "atk-s0202a2:163_29": "na ca maggo kilese na pajahati.",
  "atk-s0202a2:163_30": "Ye pana maggo kilese pajahati,",
  "atk-s0202a2:163_31": "te sandhāya “uppannānaṁ pāpakāna”ntiādi vuttaṁ.",
  "atk-s0202a2:164_0": "Na kevalañca maggo kileseyeva pajahati,",
  "atk-s0202a2:164_1": "kilesānaṁ pana appahīnattā ye ca uppajjeyyuṁ upādinnakakkhandhā,",
  "atk-s0202a2:164_2": "tepi pajahatiyeva.",
  "atk-s0202a2:164_3": "Vuttampi cetaṁ –",
  "atk-s0202a2:164_4": "“sotāpattimaggañāṇena abhisaṅkhāraviññāṇassa nirodhena satta bhave ṭhapetvā anamatagge saṁsāre ye uppajjeyyuṁ nāmañca rūpañca,",
  "atk-s0202a2:164_5": "etthete nirujjhantī”ti vitthāro.",
  "atk-s0202a2:164_6": "Iti maggo upādinnaanupādinnato vuṭṭhāti.",
  "atk-s0202a2:164_7": "Bhavavasena pana sotāpattimaggo apāyabhavato vuṭṭhāti,",
  "atk-s0202a2:164_8": "sakadāgāmimaggo sugatibhavekadesato,",
  "atk-s0202a2:164_9": "anāgāmimaggo sugatikāmabhavato,",
  "atk-s0202a2:164_10": "arahattamaggo rūpārūpabhavato vuṭṭhāti.",
  "atk-s0202a2:164_11": "Sabbabhavehi vuṭṭhātiyevātipi vadanti.",
  "atk-s0202a2:165_0": "Atha maggakkhaṇe kathaṁ anuppannānaṁ uppādāya bhāvanā hoti,",
  "atk-s0202a2:165_1": "kathaṁ vā uppannānaṁ ṭhitiyāti.",
  "atk-s0202a2:165_2": "Maggappavattiyāyeva.",
  "atk-s0202a2:165_3": "Maggo hi pavattamāno pubbe anuppannapubbattā anuppanno nāma vuccati.",
  "atk-s0202a2:165_4": "Anāgatapubbañhi ṭhānaṁ āgantvā ananubhūtapubbaṁ vā ārammaṇaṁ anubhavitvā vattāro bhavanti “anāgataṭṭhānaṁ āgatamhā,",
  "atk-s0202a2:165_5": "ananubhūtaṁ ārammaṇaṁ anubhavāmā”ti.",
  "atk-s0202a2:165_6": "Yā cassa pavatti,",
  "atk-s0202a2:165_7": "ayameva ṭhiti nāmāti ṭhitiyā bhāvetītipi vattuṁ vaṭṭati.",
  "atk-s0202a2:166_0": "Iddhipādesu saṅkhepakathā cetokhilasutte vuttā.",
  "atk-s0202a2:166_1": "Upasamamānaṁ gacchati,",
  "atk-s0202a2:166_2": "kilesūpasamatthaṁ vā gacchatīti upasamagāmī.",
  "atk-s0202a2:166_3": "Sambujjhamānā gacchati,",
  "atk-s0202a2:166_4": "maggasambodhatthāya vā gacchatīti sambodhagāmī.",
  "atk-s0202a2:167_0": "Vivekanissitādīni sabbāsavasaṁvare vuttāni.",
  "atk-s0202a2:167_1": "Ayamettha saṅkhepo,",
  "atk-s0202a2:167_2": "vitthārato panāyaṁ bodhipakkhiyakathā visuddhimagge vuttā.",
  "atk-s0202a2:168_0": "248.",
  "atk-s0202a2:168_1": "Vimokkhakathāyaṁ vimokkheti kenaṭṭhena vimokkhā,",
  "atk-s0202a2:168_2": "adhimuccanaṭṭhena.",
  "atk-s0202a2:168_3": "Ko panāyaṁ adhimuccanaṭṭho nāma?",
  "atk-s0202a2:168_4": "Paccanīkadhammehi ca suṭṭhu muccanaṭṭho,",
  "atk-s0202a2:168_5": "ārammaṇe ca abhirativasena suṭṭhu muccanaṭṭho,",
  "atk-s0202a2:168_6": "pituaṅke vissaṭṭhaṅgapaccaṅgassa dārakassa sayanaṁ viya aniggahitabhāvena nirāsaṅkatāya ārammaṇe pavattīti vuttaṁ hoti.",
  "atk-s0202a2:168_7": "Ayaṁ panattho pacchimavimokkhe natthi,",
  "atk-s0202a2:168_8": "purimesu sabbesu atthi.",
  "atk-s0202a2:168_9": "Rūpī rūpāni passatīti ettha ajjhattakesādīsu nīlakasiṇādivasena uppāditaṁ rūpajjhānaṁ rūpaṁ,",
  "atk-s0202a2:168_10": "tadassa atthīti rūpī.",
  "atk-s0202a2:168_11": "Bahiddhā rūpāni passatīti bahiddhāpi nīlakasiṇādīni rūpāni jhānacakkhunā passati.",
  "atk-s0202a2:168_12": "Iminā ajjhatta bahiddhāvatthukesu kasiṇesu uppāditajjhānassa puggalassa cattāripi rūpāvacarajjhānāni dassitāni.",
  "atk-s0202a2:169_0": "Ajjhattaṁ arūpasaññīti ajjhattaṁ na rūpasaññī,",
  "atk-s0202a2:169_1": "attano kesādīsu anuppāditarūpāvacarajjhānoti attho.",
  "atk-s0202a2:169_2": "Iminā bahiddhā parikammaṁ katvā bahiddhāva uppāditajjhānassa rūpāvacarajjhānāni dassitāni.",
  "atk-s0202a2:169_3": "Subhanteva adhimutto hotīti iminā suvisuddhesu nīlādīsu vaṇṇakasiṇesu jhānāni dassitāni.",
  "atk-s0202a2:169_4": "Tattha kiñcāpi antoappanāyaṁ subhanti ābhogo natthi,",
  "atk-s0202a2:169_5": "yo pana suvisuddhaṁ subhakasiṇaṁ ārammaṇaṁ katvā viharati,",
  "atk-s0202a2:169_6": "so yasmā subhanti adhimutto hotīti vattabbataṁ āpajjati,",
  "atk-s0202a2:169_7": "tasmā evaṁ desanā katā.",
  "atk-s0202a2:169_8": "Paṭisambhidāmagge pana “kathaṁ subhanteva adhimutto hotīti vimokkho.",
  "atk-s0202a2:169_9": "Idha bhikkhu mettāsahagatena cetasā ekaṁ disaṁ pharitvā viharati…pe…",
  "atk-s0202a2:169_10": "mettāya bhāvitattā sattā appaṭikūlā honti.",
  "atk-s0202a2:169_11": "Karuṇāsahagatena,",
  "atk-s0202a2:169_12": "muditāsahagatena,",
  "atk-s0202a2:169_13": "upekkhāsahagatena cetasā ekaṁ disaṁ pharitvā viharati…pe…",
  "atk-s0202a2:169_14": "upekkhāya bhāvitattā sattā appaṭikūlā honti.",
  "atk-s0202a2:169_15": "Evaṁ subhanteva adhimutto hotīti vimokkho”ti vuttaṁ.",
  "atk-s0202a2:170_0": "Sabbasorūpasaññānantiādīsu yaṁ vattabbaṁ,",
  "atk-s0202a2:170_1": "taṁ sabbaṁ visuddhimagge vuttameva.",
  "atk-s0202a2:170_2": "Ayaṁ aṭṭhamo vimokkhoti ayaṁ catunnaṁ khandhānaṁ sabbaso vissaṭṭhattā vimuttattā aṭṭhamo uttamo vimokkho nāma.",
  "atk-s0202a2:171_0": "249.",
  "atk-s0202a2:171_1": "Abhibhāyatanakathāyaṁ abhibhāyatanānīti abhibhavanakāraṇāni.",
  "atk-s0202a2:171_2": "Kiṁ abhibhavanti?",
  "atk-s0202a2:171_3": "Paccanīkadhammepi ārammaṇānipi.",
  "atk-s0202a2:171_4": "Tāni hi paṭipakkhabhāvena paccanīkadhamme abhibhavanti,",
  "atk-s0202a2:171_5": "puggalassa ñāṇuttaritāya ārammaṇāni.",
  "atk-s0202a2:171_6": "Ajjhattaṁ rūpasaññītiādīsu pana ajjhattarūpe parikammavasena ajjhattaṁ rūpasaññī nāma hoti.",
  "atk-s0202a2:171_7": "Ajjhattañca nīlaparikammaṁ karonto kese vā pitte vā akkhitārakāya vā karoti,",
  "atk-s0202a2:171_8": "pītaparikammaṁ karonto mede vā chaviyā vā hatthatalapādatalesu vā akkhīnaṁ pītaṭṭhāne vā karoti,",
  "atk-s0202a2:171_9": "lohitaparikammaṁ karonto maṁse vā lohite vā jivhāya vā akkhīnaṁ rattaṭṭhāne vā karoti,",
  "atk-s0202a2:171_10": "odātaparikammaṁ karonto aṭṭhimhi vā dante vā nakhe vā akkhīnaṁ setaṭṭhāne vā karoti.",
  "atk-s0202a2:171_11": "Taṁ pana sunīlaṁ supītakaṁ sulohitakaṁ suodātaṁ na hoti,",
  "atk-s0202a2:171_12": "asuvisuddhameva hoti.",
  "atk-s0202a2:172_0": "Eko bahiddhā rūpāni passatīti yassetaṁ parikammaṁ ajjhattaṁ uppannaṁ hoti,",
  "atk-s0202a2:172_1": "nimittaṁ pana bahiddhā,",
  "atk-s0202a2:172_2": "so evaṁ ajjhattaṁ parikammassa bahiddhā ca appanāya vasena –",
  "atk-s0202a2:172_3": "“ajjhattaṁ rūpasaññī eko bahiddhā rūpāni passatī”ti vuccati.",
  "atk-s0202a2:172_4": "Parittānīti avaḍḍhitāni.",
  "atk-s0202a2:172_5": "Suvaṇṇadubbaṇṇānīti suvaṇṇāni vā hontu dubbaṇṇāni vā,",
  "atk-s0202a2:172_6": "parittavaseneva idamabhibhāyatanaṁ vuttanti veditabbaṁ.",
  "atk-s0202a2:172_7": "Tāniabhibhuyyāti yathā nāma sampannagahaṇiko kaṭacchumattaṁ bhattaṁ labhitvā “kimettha bhuñjitabbaṁ atthī”ti saṅkaḍḍhitvā ekakabaḷameva karoti,",
  "atk-s0202a2:172_8": "evamevaṁ ñāṇuttariko puggalo visadañāṇo –",
  "atk-s0202a2:172_9": "“kimettha parittake ārammaṇe samāpajjitabbaṁ atthi,",
  "atk-s0202a2:172_10": "nāyaṁ mama bhāro”ti tāni rūpāni abhibhavitvā samāpajjati,",
  "atk-s0202a2:172_11": "saha nimittuppādenevettha appanaṁ pāpetīti attho.",
  "atk-s0202a2:172_12": "Jānāmi passāmīti iminā panassa ābhogo kathito,",
  "atk-s0202a2:172_13": "so ca kho samāpattito vuṭṭhitassa,",
  "atk-s0202a2:172_14": "na antosamāpattiyaṁ.",
  "atk-s0202a2:172_15": "Evaṁsaññī hotīti ābhogasaññāyapi jhānasaññāyapi evaṁsaññī hoti.",
  "atk-s0202a2:172_16": "Abhibhavasaññā hissa antosamāpattiyaṁ atthi,",
  "atk-s0202a2:172_17": "ābhogasaññā pana samāpattito vuṭṭhitasseva.",
  "atk-s0202a2:173_0": "Appamāṇānīti vaḍḍhitappamāṇāni,",
  "atk-s0202a2:173_1": "mahantānīti attho.",
  "atk-s0202a2:173_2": "Abhibhuyyāti ettha pana yathā mahagghaso puriso ekaṁ bhattavaḍḍhitakaṁ labhitvā “aññāpi hotu,",
  "atk-s0202a2:173_3": "aññāpi hotu,",
  "atk-s0202a2:173_4": "kimesā mayhaṁ karissatī”ti taṁ na mahantato passati,",
  "atk-s0202a2:173_5": "evameva ñāṇuttaro puggalo visadañāṇo “kimettha samāpajjitabbaṁ,",
  "atk-s0202a2:173_6": "nayidaṁ appamāṇaṁ,",
  "atk-s0202a2:173_7": "na mayhaṁ cittekaggatākaraṇe bhāro atthī”ti tāni abhibhavitvā samāpajjati,",
  "atk-s0202a2:173_8": "saha nimittuppādenevettha appanaṁ pāpetīti attho.",
  "atk-s0202a2:174_0": "Ajjhattaṁ arūpasaññīti alābhitāya vā anatthikatāya vā ajjhattarūpe parikammasaññāvirahito.",
  "atk-s0202a2:174_1": "Ekobahiddhā rūpāni passatīti yassa parikammampi nimittampi bahiddhāva uppannaṁ,",
  "atk-s0202a2:174_2": "so evaṁ bahiddhā parikammassa ceva appanāya ca vasena –",
  "atk-s0202a2:174_3": "“ajjhattaṁ arūpasaññī eko bahiddhā rūpāni passatī”ti vuccati.",
  "atk-s0202a2:174_4": "Sesamettha catutthābhibhāyatane vuttanayameva.",
  "atk-s0202a2:174_5": "Imesu pana catūsu parittaṁ vitakkacaritavasena āgataṁ,",
  "atk-s0202a2:174_6": "appamāṇaṁ mohacaritavasena,",
  "atk-s0202a2:174_7": "suvaṇṇaṁ dosacaritavasena,",
  "atk-s0202a2:174_8": "dubbaṇṇaṁ rāgacaritavasena.",
  "atk-s0202a2:174_9": "Etesañhi etāni sappāyāni.",
  "atk-s0202a2:174_10": "Sā ca nesaṁ sappāyatā vitthārato visuddhimaggecariyaniddese vuttā.",
  "atk-s0202a2:175_0": "Pañcamaabhibhāyatanādīsu nīlānīti sabbasaṅgāhikavasena vuttaṁ.",
  "atk-s0202a2:175_1": "Nīlavaṇṇānīti vaṇṇavasena.",
  "atk-s0202a2:175_2": "Nīlanidassanānīti nidassanavasena.",
  "atk-s0202a2:175_3": "Apaññāyamānavivarāni asambhinnavaṇṇāni ekanīlāneva hutvā dissantīti vuttaṁ hoti.",
  "atk-s0202a2:175_4": "Nīlanibhāsānīti idaṁ pana obhāsavasena vuttaṁ,",
  "atk-s0202a2:175_5": "nīlobhāsāni nīlapabhāyuttānīti attho.",
  "atk-s0202a2:175_6": "Etena nesaṁ suvisuddhataṁ dasseti.",
  "atk-s0202a2:175_7": "Visuddhavaṇṇavaseneva hi imāni cattāri abhibhāyatanāni vuttāni.",
  "atk-s0202a2:175_8": "Umāpupphanti etañhi pupphaṁ siniddhaṁ muduṁ dissamānampi nīlameva hoti.",
  "atk-s0202a2:175_9": "Girikaṇṇikapupphādīni pana dissamānāni setadhātukāni honti.",
  "atk-s0202a2:175_10": "Tasmā idameva gahitaṁ, na tāni.",
  "atk-s0202a2:175_11": "Bārāṇaseyyakanti bārāṇasiyaṁ bhavaṁ.",
  "atk-s0202a2:175_12": "Tattha kira kappāsopi mudu,",
  "atk-s0202a2:175_13": "suttakantikāyopi tantavāyāpi chekā,",
  "atk-s0202a2:175_14": "udakampi suci siniddhaṁ,",
  "atk-s0202a2:175_15": "tasmā vatthaṁ ubhatobhāgavimaṭṭhaṁ hoti,",
  "atk-s0202a2:175_16": "dvīsu passesu maṭṭhaṁ mudu siniddhaṁ khāyati.",
  "atk-s0202a2:175_17": "Pītānītiādīsu imināva nayena attho veditabbo.",
  "atk-s0202a2:175_18": "“Nīlakasiṇaṁ uggaṇhanto nīlasmiṁ nimittaṁ gaṇhāti pupphasmiṁ vā vatthasmiṁ vā vaṇṇadhātuyā vā”tiādikaṁ",
  "atk-s0202a2:175_19": "panettha kasiṇakaraṇañceva parikammañca appanāvidhānañca sabbaṁ visuddhimagge vitthārato vuttameva.",
  "atk-s0202a2:176_0": "Abhiññāvosānapāramippattāti ito pubbesu satipaṭṭhānādīsu te dhamme bhāvetvā arahattappattāva abhiññāvosānapāramippattā nāma honti,",
  "atk-s0202a2:176_1": "imesu pana aṭṭhasu abhibhāyatanesu ciṇṇavasībhāvāyeva abhiññāvosānapāramippattā nāma.",
  "atk-s0202a2:177_0": "250.",
  "atk-s0202a2:177_1": "Kasiṇakathāyaṁ sakalaṭṭhena kasiṇāni,",
  "atk-s0202a2:177_2": "tadārammaṇānaṁ dhammānaṁ khettaṭṭhena adhiṭṭhānaṭṭhena vā āyatanāni.",
  "atk-s0202a2:177_3": "Uddhanti upari gaganatalābhimukhaṁ.",
  "atk-s0202a2:177_4": "Adhoti heṭṭhā bhūmitalābhimukhaṁ.",
  "atk-s0202a2:177_5": "Tiriyanti khettamaṇḍalamiva samantā paricchinditvā.",
  "atk-s0202a2:177_6": "Ekacco hi uddhameva kasiṇaṁ vaḍḍheti,",
  "atk-s0202a2:177_7": "ekacco adho,",
  "atk-s0202a2:177_8": "ekacco samantato.",
  "atk-s0202a2:177_9": "Tena tena kāraṇena evaṁ pasāreti ālokamiva rūpadassanakāmo.",
  "atk-s0202a2:177_10": "Tena vuttaṁ –",
  "atk-s0202a2:177_11": "“pathavīkasiṇameko sañjānāti uddhaṁadhotiriya”nti.",
  "atk-s0202a2:177_12": "Advayanti disāanudisāsu advayaṁ.",
  "atk-s0202a2:177_13": "Idaṁ pana ekassa aññabhāvānupagamanatthaṁ vuttaṁ.",
  "atk-s0202a2:177_14": "Yathā hi udakaṁ paviṭṭhassa sabbadisāsu udakameva hoti anaññaṁ,",
  "atk-s0202a2:177_15": "evamevaṁ pathavīkasiṇaṁ pathavīkasiṇameva hoti,",
  "atk-s0202a2:177_16": "natthi tassa añño kasiṇasambhedoti.",
  "atk-s0202a2:177_17": "Esa nayo sabbattha.",
  "atk-s0202a2:177_18": "Appamāṇanti idaṁ tassa tassa pharaṇaappamāṇavasena vuttaṁ.",
  "atk-s0202a2:177_19": "Tañhi cetasā pharanto sakalameva pharati,",
  "atk-s0202a2:177_20": "ayamassa ādi,",
  "atk-s0202a2:177_21": "idaṁ majjhanti pamāṇaṁ gaṇhātīti.",
  "atk-s0202a2:177_22": "Viññāṇakasiṇanti cettha kasiṇugghāṭimākāse pavattaṁ viññāṇaṁ.",
  "atk-s0202a2:177_23": "Tattha kasiṇavasena kasiṇugghāṭimākāse,",
  "atk-s0202a2:177_24": "kasiṇugghāṭimākāsavasena tattha pavattaviññāṇe uddhaṁadhotiriyatā veditabbā.",
  "atk-s0202a2:177_25": "Ayamettha saṅkhepo.",
  "atk-s0202a2:177_26": "Kammaṭṭhānabhāvanānayena panetāni pathavīkasiṇādīni vitthārato visuddhimagge vuttāneva.",
  "atk-s0202a2:177_27": "Idhāpi ciṇṇavasibhāveneva abhiññāvosānapāramippattā hontīti veditabbā.",
  "atk-s0202a2:177_28": "Tathā ito anantaresu catūsu jhānesu.",
  "atk-s0202a2:177_29": "Yaṁ panettha vattabbaṁ,",
  "atk-s0202a2:177_30": "taṁ mahāassapurasutte vuttameva.",
  "atk-s0202a2:178_0": "252.",
  "atk-s0202a2:178_1": "Vipassanāñāṇe pana rūpītiādīnamattho vuttoyeva.",
  "atk-s0202a2:178_2": "Ettha sitamettha paṭibaddhanti ettha cātumahābhūtike kāye nissitañca paṭibaddhañca.",
  "atk-s0202a2:178_3": "Subhoti sundaro.",
  "atk-s0202a2:178_4": "Jātimāti suparisuddhaākarasamuṭṭhito.",
  "atk-s0202a2:178_5": "Suparikammakatoti suṭṭhu kataparikammo apanītapāsāṇasakkharo.",
  "atk-s0202a2:178_6": "Acchoti tanucchavi.",
  "atk-s0202a2:178_7": "Vippasannoti suṭṭhu vippasanno.",
  "atk-s0202a2:178_8": "Sabbākārasampannoti dhovana vedhanādīhi sabbehi ākārehi sampanno.",
  "atk-s0202a2:178_9": "Nīlantiādīhi vaṇṇasampattiṁ dasseti.",
  "atk-s0202a2:178_10": "Tādisañhi āvutaṁ pākaṭaṁ hoti.",
  "atk-s0202a2:179_0": "Evameva khoti ettha evaṁ upamāsaṁsandanaṁ veditabbaṁ –",
  "atk-s0202a2:179_1": "maṇi viya hi karajakāyo.",
  "atk-s0202a2:179_2": "Āvutasuttaṁ viya vipassanāñāṇaṁ.",
  "atk-s0202a2:179_3": "Cakkhumā puriso viya vipassanālābhī bhikkhu.",
  "atk-s0202a2:179_4": "Hatthe karitvā paccavekkhato “ayaṁ kho maṇī”ti maṇino āvibhūtakālo viya vipassanāñāṇaṁ abhinīharitvā",
  "atk-s0202a2:179_5": "nisinnassa bhikkhuno cātumahābhūtikakāyassa āvibhūtakālo.",
  "atk-s0202a2:179_6": "“Tatridaṁ suttaṁ āvuta”nti suttassa āvibhūtakālo viya vipassanāñāṇaṁ abhinīharitvā nisinnassa bhikkhuno",
  "atk-s0202a2:179_7": "tadārammaṇānaṁ phassapañcamakānaṁ vā sabbacittacetasikānaṁ vā vipassanāñāṇasseva vā āvibhūtakāloti.",
  "atk-s0202a2:180_0": "Kiṁ panetaṁ ñāṇassa āvibhūtaṁ,",
  "atk-s0202a2:180_1": "puggalassāti. Ñāṇassa,",
  "atk-s0202a2:180_2": "tassa pana āvibhāvattā puggalassa āvibhūtāva honti.",
  "atk-s0202a2:180_3": "Idañca vipassanāñāṇaṁ maggassa anantaraṁ,",
  "atk-s0202a2:180_4": "evaṁ santepi yasmā abhiññāvāre āraddhe etassa antarāvāro natthi,",
  "atk-s0202a2:180_5": "tasmā idheva dassitaṁ.",
  "atk-s0202a2:180_6": "Yasmā ca aniccādivasena akatasammasanassa dibbāya sotadhātuyā bheravasaddaṁ suṇanto pubbenivāsānussatiyā",
  "atk-s0202a2:180_7": "bherave khandhe anussarato dibbena cakkhunā bheravarūpaṁ passato bhayasantāso uppajjati,",
  "atk-s0202a2:180_8": "na aniccādivasena katasammasanassa,",
  "atk-s0202a2:180_9": "tasmā abhiññāpattassa bhayavinodakahetusampādanatthampi idaṁ idheva dassitaṁ.",
  "atk-s0202a2:180_10": "Idhāpi arahattavaseneva abhiññāvosānapāramippattatā veditabbā.",
  "atk-s0202a2:181_0": "253.",
  "atk-s0202a2:181_1": "Manomayiddhiyaṁ ciṇṇavasitāya.",
  "atk-s0202a2:181_2": "Tattha manomayanti manena nibbattaṁ.",
  "atk-s0202a2:181_3": "Sabbaṅgapaccaṅginti sabbehi aṅgehi ca paccaṅgehi ca samannāgataṁ.",
  "atk-s0202a2:181_4": "Ahīnindriyanti saṇṭhānavasena avikalindriyaṁ.",
  "atk-s0202a2:181_5": "Iddhimatā nimmitarūpañhi sace iddhimā odāto,",
  "atk-s0202a2:181_6": "tampi odātaṁ.",
  "atk-s0202a2:181_7": "Sace aviddhakaṇṇo,",
  "atk-s0202a2:181_8": "tampi aviddhakaṇṇanti evaṁ sabbākārehi tena sadisameva hoti.",
  "atk-s0202a2:181_9": "Muñjamhā īsikantiādi upamattayampi taṁ sadisabhāvadassanatthameva vuttaṁ.",
  "atk-s0202a2:181_10": "Muñjasadisā eva hi tassa anto īsikā hoti.",
  "atk-s0202a2:181_11": "Kosasadisoyeva asi,",
  "atk-s0202a2:181_12": "vaṭṭāya kosiyā vaṭṭaṁ asimeva pakkhipanti,",
  "atk-s0202a2:181_13": "patthaṭāya patthaṭaṁ.",
  "atk-s0202a2:182_0": "Karaṇḍāti idampi ahikañcukassa nāmaṁ,",
  "atk-s0202a2:182_1": "na vilīvakaraṇḍakassa.",
  "atk-s0202a2:182_2": "Ahikañcuko hi ahinā sadisova hoti.",
  "atk-s0202a2:182_3": "Tattha kiñcāpi “puriso ahiṁ karaṇḍā uddhareyyā”ti hatthena uddharamāno viya dassito,",
  "atk-s0202a2:182_4": "atha kho cittenevassa uddharaṇaṁ veditabbaṁ.",
  "atk-s0202a2:182_5": "Ayañhi ahi nāma sajātiyaṁ ṭhito,",
  "atk-s0202a2:182_6": "kaṭṭhantaraṁ vā rukkhantaraṁ vā nissāya,",
  "atk-s0202a2:182_7": "tacato sarīranikkaḍḍhanapayogasaṅkhātena thāmena,",
  "atk-s0202a2:182_8": "sarīraṁ khādamānaṁ viya purāṇatacaṁ jigucchantoti imehi catūhi kāraṇehi sayameva kañcukaṁ jahāti,",
  "atk-s0202a2:182_9": "na sakkā tato aññena uddharituṁ.",
  "atk-s0202a2:182_10": "Tasmā cittena uddharaṇaṁ sandhāya idaṁ vuttanti veditabbaṁ.",
  "atk-s0202a2:182_11": "Iti muñjādisadisaṁ imassa bhikkhuno sarīraṁ,",
  "atk-s0202a2:182_12": "īsikādisadisaṁ nimmitarūpanti idamettha opammasaṁsandanaṁ.",
  "atk-s0202a2:182_13": "Nimmānavidhānaṁ panettha parato ca iddhividhādipañcaabhiññākathā sabbākārena visuddhimagge vitthāritāti tattha vuttanayeneva veditabbā.",
  "atk-s0202a2:182_14": "Upamāmattameva hi idha adhikaṁ.",
  "atk-s0202a2:183_0": "Tattha chekakumbhakārādayo viya iddhividhañāṇalābhī bhikkhu daṭṭhabbo.",
  "atk-s0202a2:183_1": "Suparikammakatamattikādayo viya iddhividhañāṇaṁ daṭṭhabbaṁ.",
  "atk-s0202a2:183_2": "Icchiticchitabhājanavikatiādikaraṇaṁ viya tassa bhikkhuno vikubbanaṁ daṭṭhabbaṁ.",
  "atk-s0202a2:183_3": "Idhāpi ciṇṇavasitāvaseneva abhiññāvosānapāramippattatā veditabbā.",
  "atk-s0202a2:183_4": "Tathā ito parāsu catūsu abhiññāsu.",
  "atk-s0202a2:184_0": "255.",
  "atk-s0202a2:184_1": "Tattha dibbasotadhātuupamāyaṁ saṅkhadhamoti saṅkhadhamako.",
  "atk-s0202a2:184_2": "Appakasirenevāti niddukkheneva.",
  "atk-s0202a2:184_3": "Viññāpeyyāti jānāpeyya.",
  "atk-s0202a2:184_4": "Tattha evaṁ cātuddisā viññāpente saṅkhadhamake “saṅkhasaddo aya”nti vavatthāpentānaṁ sattānaṁ tassa saṅkhasaddassa",
  "atk-s0202a2:184_5": "āvibhūtakālo viya yogino dūrasantikabhedānaṁ dibbānañceva mānusakānañca saddānaṁ āvibhūtakālo daṭṭhabbo.",
  "atk-s0202a2:185_0": "256.",
  "atk-s0202a2:185_1": "Cetopariyañāṇa-upamāyaṁ daharoti taruṇo.",
  "atk-s0202a2:185_2": "Yuvāti yobbanena samannāgato.",
  "atk-s0202a2:185_3": "Maṇḍanakajātikoti yuvāpi samāno na alasiyo kiliṭṭhavatthasarīro,",
  "atk-s0202a2:185_4": "atha kho maṇḍanakapakatiko,",
  "atk-s0202a2:185_5": "divasassa dve tayo vāre nhāyitvā suddhavattha-paridahana-alaṅkārakaraṇasīloti attho.",
  "atk-s0202a2:185_6": "Sakaṇikanti kāḷatilakavaṅka-mukhadūsipīḷakādīnaṁ aññatarena sadosaṁ.",
  "atk-s0202a2:185_7": "Tattha yathā tassa mukhanimittaṁ paccavekkhato mukhadoso pākaṭo hoti,",
  "atk-s0202a2:185_8": "evaṁ cetopariyañāṇāya cittaṁ abhinīharitvā nisinnassa bhikkhuno paresaṁ soḷasavidhaṁ cittaṁ pākaṭaṁ hotīti veditabbaṁ.",
  "atk-s0202a2:185_9": "Pubbenivāsaupamādīsu yaṁ vattabbaṁ,",
  "atk-s0202a2:185_10": "taṁ sabbaṁ mahāassapure vuttameva.",
  "atk-s0202a2:186_0": "259.Ayaṁ kho udāyi pañcamo dhammoti ekūnavīsati pabbāni paṭipadāvasena ekaṁ dhammaṁ katvā pañcamo dhammoti vutto.",
  "atk-s0202a2:186_1": "Yathā hi aṭṭhakanāgarasutte ekādasa pabbāni pucchāvasena ekadhammo kato,",
  "atk-s0202a2:186_2": "evamidha ekūnavīsati pabbāni paṭipadāvasena eko dhammo katoti veditabbāni.",
  "atk-s0202a2:186_3": "Imesu ca pana ekūnavīsatiyā pabbesu paṭipāṭiyā aṭṭhasu koṭṭhāsesu vipassanāñāṇe ca āsavakkhayañāṇe ca",
  "atk-s0202a2:186_4": "arahattavasena abhiññāvosānapāramippattatā veditabbā,",
  "atk-s0202a2:186_5": "sesesu ciṇṇavasibhāvavasena.",
  "atk-s0202a2:186_6": "Sesaṁ sabbattha uttānamevāti.",
  "atk-s0202a2:187_0": "Papañcasūdaniyā majjhimanikāyaṭṭhakathāya",
  "atk-s0202a2:188_0": "Mahāsakuludāyisuttavaṇṇanā niṭṭhitā.",
  "atk-s0202a2:189_0": "8. Samaṇamuṇḍikasuttavaṇṇanā",
  "atk-s0202a2:190_0": "260.Evaṁme sutanti samaṇamuṇḍikasuttaṁ.",
  "atk-s0202a2:190_1": "Tattha uggāhamānoti tassa paribbājakassa nāmaṁ.",
  "atk-s0202a2:190_2": "Sumanoti pakatināmaṁ.",
  "atk-s0202a2:190_3": "Kiñci kiñci pana uggahituṁ uggāhetuṁ samatthatāya uggāhamānoti naṁ sañjānanti.",
  "atk-s0202a2:190_4": "Samayaṁ pavadanti etthāti samayappavādakaṁ.",
  "atk-s0202a2:190_5": "Tasmiṁ kira ṭhāne caṅkītārukkhapokkharasātippabhutayo brāhmaṇā nigaṇṭhācelakaparibbājakādayo ca pabbajitā",
  "atk-s0202a2:190_6": "sannipatitvā attano attano samayaṁ pavadanti kathenti dīpenti,",
  "atk-s0202a2:190_7": "tasmā so ārāmo samayappavādakoti vuccati.",
  "atk-s0202a2:190_8": "Sveva tindukācīrasaṅkhātāya timbarūsakarukkhapantiyā parikkhittattā tindukācīraṁ.",
  "atk-s0202a2:190_9": "Yasmā panettha paṭhamaṁ ekā sālā ahosi,",
  "atk-s0202a2:190_10": "pacchā mahāpuññaṁ poṭṭhapādaparibbājakaṁ nissāya bahū sālā katā,",
  "atk-s0202a2:190_11": "tasmā tameva ekaṁ sālaṁ upādāya laddhanāmavasena ekasālakoti vuccati.",
  "atk-s0202a2:190_12": "Mallikāya pana pasenadirañño deviyā uyyānabhūto so pupphaphalasañchanno ārāmoti katvā mallikāya ārāmoti saṅkhaṁ gato.",
  "atk-s0202a2:190_13": "Tasmiṁ samayappavādake tindukācīre ekasālake mallikāya ārāme.",
  "atk-s0202a2:190_14": "Paṭivasatīti vāsaphāsutāya vasati.",
  "atk-s0202a2:190_15": "Divā divassāti divasassa divā nāma majjhanhātikkamo,",
  "atk-s0202a2:190_16": "tasmiṁ divasassapi divābhūte atikkantamatte majjhanhike nikkhamīti attho.",
  "atk-s0202a2:190_17": "Paṭisallīnoti tato tato rūpādigocarato cittaṁ paṭisaṁharitvā līno,",
  "atk-s0202a2:190_18": "jhānaratisevanavasena ekībhāvaṁ gato.",
  "atk-s0202a2:190_19": "Manobhāvanīyānanti manavaḍḍhanakānaṁ,",
  "atk-s0202a2:190_20": "ye āvajjato manasikaroto cittaṁ vinīvaraṇaṁ hoti unnamati vaḍḍhati.",
  "atk-s0202a2:190_21": "Yāvatāti yattakā.",
  "atk-s0202a2:190_22": "Ayaṁ tesaṁ aññataroti ayaṁ tesaṁ abbhantaro eko sāvako.",
  "atk-s0202a2:190_23": "Appeva nāmāti tassa upasaṅkamanaṁ patthayamāno āha.",
  "atk-s0202a2:190_24": "Patthanākāraṇaṁ pana sandakasutte vuttameva.",
  "atk-s0202a2:191_0": "261.Etadavocāti dandapañño ayaṁ gahapati,",
  "atk-s0202a2:191_1": "dhammakathāya naṁ saṅgaṇhitvā attano sāvakaṁ karissāmīti maññamāno etaṁ “catūhi kho”tiādivacanaṁ avoca.",
  "atk-s0202a2:191_2": "Tattha paññpemīti dassemi ṭhapemi.",
  "atk-s0202a2:191_3": "Sampannakusalanti paripuṇṇakusalaṁ.",
  "atk-s0202a2:191_4": "Paramakusalanti uttamakusalaṁ.",
  "atk-s0202a2:191_5": "Ayojjhanti vādayuddhena yujjhitvā cāletuṁ asakkuṇeyyaṁ acalaṁ nikkampaṁ thiraṁ.",
  "atk-s0202a2:191_6": "Na karotīti akaraṇamattameva vadati,",
  "atk-s0202a2:191_7": "ettha pana saṁvarappahānaṁ vā paṭisevanappahānaṁ vā na vadati.",
  "atk-s0202a2:191_8": "Sesapadesupi eseva nayo.",
  "atk-s0202a2:192_0": "Neva abhinandīti titthiyā nāma jānitvāpi ajānitvāpi yaṁ vā taṁ vā vadantīti maññamāno nābhinandi.",
  "atk-s0202a2:192_1": "Na paṭikkosīti sāsanassa anulomaṁ viya pasannākāraṁ viya vadatīti maññamāno na paṭisedheti.",
  "atk-s0202a2:193_0": "262.Yathā uggāhamānassāti yathā tassa vacanaṁ,",
  "atk-s0202a2:193_1": "evaṁ sante uttānaseyyako kumāro ayojjhasamaṇo thirasamaṇo bhavissati,",
  "atk-s0202a2:193_2": "mayaṁ pana evaṁ na vadāmāti dīpeti.",
  "atk-s0202a2:193_3": "Kāyotipi na hotīti sakakāyo parakāyotipi visesañāṇaṁ na hoti.",
  "atk-s0202a2:193_4": "Aññatraphanditamattāti paccattharaṇe valisamphassena vā maṅguladaṭṭhena vā kāyaphandanamattaṁ nāma hoti.",
  "atk-s0202a2:193_5": "Taṁ ṭhapetvā aññaṁ kāyena karaṇakammaṁ nāma natthi.",
  "atk-s0202a2:193_6": "Tampi ca kilesasahagatacitteneva hoti.",
  "atk-s0202a2:193_7": "Vācātipi na hotīti micchāvācā sammāvācātipi nānattaṁ na hoti.",
  "atk-s0202a2:193_8": "Roditamattāti jighacchāpipāsāparetassa pana roditamattaṁ hoti.",
  "atk-s0202a2:193_9": "Tampi kilesasahagatacitteneva.",
  "atk-s0202a2:193_10": "Saṅkappoti micchāsaṅkappo sammāsaṅkappotipi nānattaṁ na hoti.",
  "atk-s0202a2:193_11": "Vikūjitamattāti vikūjitamattaṁ rodanahasitamattaṁ hoti.",
  "atk-s0202a2:193_12": "Daharakumārakānañhi cittaṁ atītārammaṇaṁ pavattati,",
  "atk-s0202a2:193_13": "nirayato āgatā nirayadukkhaṁ saritvā rodanti,",
  "atk-s0202a2:193_14": "devalokato āgatā hasanti,",
  "atk-s0202a2:193_15": "tampi kilesasahagatacitteneva hoti.",
  "atk-s0202a2:193_16": "Ājīvoti micchājīvo sammājīvotipi nānattaṁ na hoti.",
  "atk-s0202a2:193_17": "Aññatra mātuthaññāti thaññacoradārakā nāma honti,",
  "atk-s0202a2:193_18": "mātari khīraṁ pāyantiyā apivitvā aññavihitakāle piṭṭhipassena āgantvā thaññaṁ pivanti.",
  "atk-s0202a2:193_19": "Ettakaṁ muñcitvā añño micchājīvo natthi.",
  "atk-s0202a2:193_20": "Ayampi kilesasahagatacitteneva hotīti dasseti.",
  "atk-s0202a2:194_0": "263.",
  "atk-s0202a2:194_1": "Evaṁ paribbājakavādaṁ paṭikkhipitvā idāni sayaṁ sekkhabhūmiyaṁ mātikaṁ ṭhapento catūhi kho ahantiādimāha.",
  "atk-s0202a2:194_2": "Tattha samadhigayha tiṭṭhatīti visesetvā tiṭṭhati.",
  "atk-s0202a2:194_3": "Nakāyena pāpa kammantiādīsu na kevalaṁ akaraṇamattameva,",
  "atk-s0202a2:194_4": "bhagavā pana ettha saṁvarappahānapaṭisaṅkhā paññapeti.",
  "atk-s0202a2:194_5": "Taṁ sandhāyevamāha.",
  "atk-s0202a2:194_6": "Na ceva sampannakusalantiādi pana khīṇāsavaṁ sandhāya vuttaṁ.",
  "atk-s0202a2:195_0": "Idāni asekkhabhūmiyaṁ mātikaṁ ṭhapento dasahi kho ahantiādimāha.",
  "atk-s0202a2:195_1": "Tattha tīṇi padāni nissāya dve paṭhamacatukkā ṭhapitā,",
  "atk-s0202a2:195_2": "ekaṁ padaṁ nissāya dve pacchimacatukkā.",
  "atk-s0202a2:195_3": "Ayaṁ sekkhabhūmiyaṁ mātikā.",
  "atk-s0202a2:196_0": "264.",
  "atk-s0202a2:196_1": "Idāni taṁ vibhajanto katame ca thapati akusalasīlātiādimāha.",
  "atk-s0202a2:196_2": "Tattha sarāganti aṭṭhavidhaṁ lobhasahagatacittaṁ.",
  "atk-s0202a2:196_3": "Sadosanti paṭighasampayuttacittadvayaṁ.",
  "atk-s0202a2:196_4": "Samohanti vicikicchuddhaccasahagatacittadvayampi vaṭṭati,",
  "atk-s0202a2:196_5": "sabbākusalacittānipi.",
  "atk-s0202a2:196_6": "Moho sabbākusale uppajjatīti hi vuttaṁ.",
  "atk-s0202a2:196_7": "Itosamuṭṭhānāti ito sarāgādicittato samuṭṭhānaṁ uppatti etesanti itosamuṭṭhānā.",
  "atk-s0202a2:197_0": "Kuhinti kataraṁ ṭhānaṁ pāpuṇitvā aparisesā nirujjhanti.",
  "atk-s0202a2:197_1": "Ettheteti sotāpattiphale bhummaṁ.",
  "atk-s0202a2:197_2": "Pātimokkhasaṁvarasīlañhi sotāpattiphale paripuṇṇaṁ hoti,",
  "atk-s0202a2:197_3": "taṁ ṭhānaṁ patvā akusalasīlaṁ asesaṁ nirujjhati.",
  "atk-s0202a2:197_4": "Akusalasīlanti ca dussīlassetaṁ adhivacananti veditabbaṁ.",
  "atk-s0202a2:198_0": "Akusalānaṁ sīlānaṁ nirodhāya paṭipannoti ettha yāva sotāpattimaggā nirodhāya paṭipanno nāma hoti,",
  "atk-s0202a2:198_1": "phalapatte pana te nirodhitā nāma honti.",
  "atk-s0202a2:199_0": "265.Vītarāgantiādīhi aṭṭhavidhaṁ kāmāvacarakusalacittameva vuttaṁ. Etena hi kusalasīlaṁ samuṭṭhāti.",
  "atk-s0202a2:200_0": "Sīlavā hotīti sīlasampanno hoti guṇasampanno ca.",
  "atk-s0202a2:200_1": "No ca sīlamayoti alamettāvatā,",
  "atk-s0202a2:200_2": "natthi ito kiñci uttari karaṇīyanti evaṁ sīlamayo na hoti.",
  "atk-s0202a2:200_3": "Yatthassa teti arahattaphale bhummaṁ.",
  "atk-s0202a2:200_4": "Arahattaphalañhi patvā akusalasīlaṁ asesaṁ nirujjhati.",
  "atk-s0202a2:201_0": "Nirodhāya paṭipannoti ettha yāva arahattamaggā nirodhāya paṭipanno nāma hoti,",
  "atk-s0202a2:201_1": "phalapatte pana te nirodhitā nāma honti.",
  "atk-s0202a2:202_0": "266.Kāmasaññādīsu kāmasaññā aṭṭhalobhasahagatacittasahajātā,",
  "atk-s0202a2:202_1": "itarā dve domanassasahagatacittadvayena sahajātā.",
  "atk-s0202a2:203_0": "Paṭhamaṁjhānanti anāgāmiphalapaṭhamajjhānaṁ.",
  "atk-s0202a2:203_1": "Ettheteti anāgāmiphale bhummaṁ.",
  "atk-s0202a2:203_2": "Anāgāmiphalañhi patvā akusalasaṅkappā aparisesā nirujjhanti.",
  "atk-s0202a2:204_0": "Nirodhāya paṭipannoti ettha yāva anāgāmimaggā nirodhāya paṭipanno nāma hoti,",
  "atk-s0202a2:204_1": "phalapatte pana te nirodhitā nāma honti.",
  "atk-s0202a2:204_2": "Nekkhammasaññādayo hi tissopi aṭṭhakāmāvacarakusalasahajātasaññāva.",
  "atk-s0202a2:205_0": "267.Ettheteti arahattaphale bhummaṁ.",
  "atk-s0202a2:205_1": "Dutiyajjhānikaṁ arahattaphalañhi pāpuṇitvā kusalasaṅkappā aparisesā nirujjhanti.",
  "atk-s0202a2:205_2": "Nirodhāya paṭipannoti ettha yāva arahattamaggā nirodhāya paṭipanno nāma hoti,",
  "atk-s0202a2:205_3": "phalapatte pana te nirodhitā nāma honti.",
  "atk-s0202a2:205_4": "Sesaṁ sabbattha uttānamevāti.",
  "atk-s0202a2:206_0": "Papañcasūdaniyā majjhimanikāyaṭṭhakathāya",
  "atk-s0202a2:207_0": "Samaṇamuṇḍikasuttavaṇṇanā niṭṭhitā.",
  "atk-s0202a2:208_0": "9. Cūḷasakuludāyisuttavaṇṇanā",
  "atk-s0202a2:209_0": "270.Evaṁme sutanti cūḷasakuludāyisuttaṁ.",
  "atk-s0202a2:209_1": "Tattha yadā pana, bhante,",
  "atk-s0202a2:209_2": "bhagavāti idaṁ paribbājako dhammakathaṁ sotukāmo bhagavato dhammadesanāya sālayabhāvaṁ dassento āha.",
  "atk-s0202a2:210_0": "271.Taṁyevettha paṭibhātūti sace dhammaṁ sotukāmo,",
  "atk-s0202a2:210_1": "tuyhevettha eko pañho ekaṁ kāraṇaṁ upaṭṭhātu.",
  "atk-s0202a2:210_2": "Yathā maṁ paṭibhāseyyāti yena kāraṇena mama dhammadesanā upaṭṭhaheyya,",
  "atk-s0202a2:210_3": "etena hi kāraṇena kathāya samuṭṭhitāya sukhaṁ dhammaṁ desetunti dīpeti.",
  "atk-s0202a2:210_4": "Tassa mayhaṁ,",
  "atk-s0202a2:210_5": "bhanteti so kira taṁ disvā –",
  "atk-s0202a2:210_6": "“sace bhagavā idha abhavissā,",
  "atk-s0202a2:210_7": "ayametassa bhāsitassa atthoti dīpasahassaṁ viya ujjalāpetvā ajja me pākaṭaṁ akarissā”ti dasabalaṁyeva anussari.",
  "atk-s0202a2:210_8": "Tasmā tassa mayhaṁ,",
  "atk-s0202a2:210_9": "bhantetiādimāha.",
  "atk-s0202a2:210_10": "Tattha aho nūnāti anussaraṇatthe nipātadvayaṁ.",
  "atk-s0202a2:210_11": "Tena tassa bhagavantaṁ anussarantassa etadahosi “aho nūna bhagavā aho nūna sugato”ti.",
  "atk-s0202a2:210_12": "Yo imesanti yo imesaṁ dhammānaṁ.",
  "atk-s0202a2:210_13": "Sukusaloti suṭṭhu kusalo nipuṇo cheko.",
  "atk-s0202a2:210_14": "So bhagavā aho nūna katheyya,",
  "atk-s0202a2:210_15": "so sugato aho nūna katheyya,",
  "atk-s0202a2:210_16": "tassa hi bhagavato pubbenivāsañāṇassa anekāni kappakoṭisahassāni ekaṅgaṇāni pākaṭānīti,",
  "atk-s0202a2:210_17": "ayamettha adhippāyo.",
  "atk-s0202a2:211_0": "Tassa vāhaṁ pubbantaṁ ārabbhāti yo hi lābhī hoti,",
  "atk-s0202a2:211_1": "so “pubbe tvaṁ khattiyo ahosi,",
  "atk-s0202a2:211_2": "brāhmaṇo ahosī”ti vutte jānanto sakkaccaṁ sussūsati.",
  "atk-s0202a2:211_3": "Alābhī pana –",
  "atk-s0202a2:211_4": "“evaṁ bhavissati evaṁ bhavissatī”ti sīsakampamettameva dasseti.",
  "atk-s0202a2:211_5": "Tasmā evamāha –",
  "atk-s0202a2:211_6": "“tassa vāhaṁ pubbantaṁ ārabbha pañhassa veyyākaraṇena cittaṁ ārādheyya”nti.",
  "atk-s0202a2:212_0": "So vā maṁ aparantanti dibbacakkhulābhino hi anāgataṁsañāṇaṁ ijjhati,",
  "atk-s0202a2:212_1": "tasmā evamāha.",
  "atk-s0202a2:212_2": "Itaraṁ pubbe vuttanayameva.",
  "atk-s0202a2:213_0": "Dhammaṁte desessāmīti ayaṁ kira atīte desiyamānepi na bujjhissati,",
  "atk-s0202a2:213_1": "anāgate desiyamānepi na bujjhissati.",
  "atk-s0202a2:213_2": "Athassa bhagavā saṇhasukhumaṁ paccayākāraṁ desetukāmo evamāha.",
  "atk-s0202a2:213_3": "Kiṁ pana taṁ bujjhissatīti?",
  "atk-s0202a2:213_4": "Etaṁ pageva na bujjhissati,",
  "atk-s0202a2:213_5": "anāgate panassa vāsanāya paccayo bhavissatīti disvā bhagavā evamāha.",
  "atk-s0202a2:214_0": "Paṁsupisācakanti asuciṭṭhāne nibbattapisācaṁ.",
  "atk-s0202a2:214_1": "So hi ekaṁ mūlaṁ gahetvā adissamānakāyo hoti.",
  "atk-s0202a2:214_2": "Tatridaṁ vatthu –",
  "atk-s0202a2:214_3": "ekā kira yakkhinī dve dārake thūpārāmadvāre nisīdāpetvā āhārapariyesanatthaṁ nagaraṁ gatā.",
  "atk-s0202a2:214_4": "Dārakā ekaṁ piṇḍapātikattheraṁ disvā āhaṁsu, – “bhante,",
  "atk-s0202a2:214_5": "amhākaṁ mātā anto nagaraṁ paviṭṭhā,",
  "atk-s0202a2:214_6": "tassā vadeyyātha ‘yaṁ vā taṁ vā laddhakaṁ,",
  "atk-s0202a2:214_7": "gahetvā sīghaṁ gaccha,",
  "atk-s0202a2:214_8": "dārakā te jighacchitaṁ sandhāretuṁ na sakkontī”’ti.",
  "atk-s0202a2:214_9": "Tamahaṁ kathaṁ passissāmīti? Idaṁ, bhante,",
  "atk-s0202a2:214_10": "gaṇhathāti ekaṁ mūlakhaṇḍaṁ adaṁsu.",
  "atk-s0202a2:214_11": "Therassa anekāni yakkhasahassāni paññāyiṁsu,",
  "atk-s0202a2:214_12": "so dārakehi dinnasaññāṇena taṁ yakkhiniṁ addasa virūpaṁ bībhacchaṁ kevalaṁ vīthiyaṁ gabbhamalaṁ paccāsīsamānaṁ.",
  "atk-s0202a2:214_13": "Disvā tamatthaṁ kathesi.",
  "atk-s0202a2:214_14": "Kathaṁ maṁ tvaṁ passasīti vutte mūlakhaṇḍaṁ dassesi,",
  "atk-s0202a2:214_15": "sā acchinditvā gaṇhi.",
  "atk-s0202a2:214_16": "Evaṁ paṁsupisācakā ekaṁ mūlaṁ gahetvā adissamānakāyā honti.",
  "atk-s0202a2:214_17": "Taṁ sandhāyesa “paṁsupisācakampi na passāmī”ti āha.",
  "atk-s0202a2:214_18": "Na pakkhāyatīti na dissati na upaṭṭhāti.",
  "atk-s0202a2:215_0": "272.Dīghāpi kho te esāti udāyi esā tava vācā dīghāpi bhaveyya,",
  "atk-s0202a2:215_1": "evaṁ vadantassa vassasatampi vassasahassampi pavatteyya,",
  "atk-s0202a2:215_2": "na ca atthaṁ dīpeyyāti adhippāyo.",
  "atk-s0202a2:215_3": "Appāṭihīrakatanti aniyyānikaṁ amūlakaṁ niratthakaṁ sampajjatīti attho.",
  "atk-s0202a2:216_0": "Idāni taṁ vaṇṇaṁ dassento seyyathāpi,",
  "atk-s0202a2:216_1": "bhantetiādimāha.",
  "atk-s0202a2:216_2": "Tattha paṇḍukambale nikkhittoti visabhāgavaṇṇe rattakambale ṭhapito.",
  "atk-s0202a2:216_3": "Evaṁvaṇṇo attā hotīti idaṁ so subhakiṇhadevaloke nibbattakkhandhe sandhāya –",
  "atk-s0202a2:216_4": "“amhākaṁ matakāle attā subhakiṇhadevaloke khandhā viya jotetī”ti vadati.",
  "atk-s0202a2:217_0": "273.Ayaṁimesaṁ ubhinnanti so kira yasmā maṇissa bahi ābhā na niccharati,",
  "atk-s0202a2:217_1": "khajjopanakassa aṅguladvaṅgulacaturaṅgulamattaṁ niccharati,",
  "atk-s0202a2:217_2": "mahākhajjopanakassa pana khaḷamaṇḍalamattampi niccharatiyeva,",
  "atk-s0202a2:217_3": "tasmā evamāha.",
  "atk-s0202a2:218_0": "Viddheti ubbiddhe,",
  "atk-s0202a2:218_1": "meghavigamena dūrībhūteti attho.",
  "atk-s0202a2:218_2": "Vigatavalāhaketi apagatameghe.",
  "atk-s0202a2:218_3": "Deveti ākāse.",
  "atk-s0202a2:218_4": "Osadhitārakāti sukkatārakā.",
  "atk-s0202a2:218_5": "Sā hi yasmā tassā udayato paṭṭhāya tena saññāṇena osadhāni gaṇhantipi pivantipi,",
  "atk-s0202a2:218_6": "tasmā “osadhitārakā”ti vuccati.",
  "atk-s0202a2:218_7": "Abhido aḍḍharattasamayanti abhinne aḍḍharattasamaye.",
  "atk-s0202a2:218_8": "Iminā gaganamajjhe ṭhitacandaṁ dasseti.",
  "atk-s0202a2:218_9": "Abhido majjhanhikepi eseva nayo.",
  "atk-s0202a2:219_0": "Ato khoti ye anubhonti,",
  "atk-s0202a2:219_1": "tehi bahutarā,",
  "atk-s0202a2:219_2": "bahū ceva bahutarā cāti attho.",
  "atk-s0202a2:219_3": "Ābhā nānubhontīti obhāsaṁ na vaḷañjanti,",
  "atk-s0202a2:219_4": "attano sarīrobhāseneva ālokaṁ pharitvā viharanti.",
  "atk-s0202a2:220_0": "274.",
  "atk-s0202a2:220_1": "Idāni yasmā so “ekantasukhaṁ lokaṁ pucchissāmī”ti nisinno,",
  "atk-s0202a2:220_2": "pucchāmūḷho pana jāto,",
  "atk-s0202a2:220_3": "tasmā naṁ bhagavā taṁ pucchaṁ sarāpento kiṁ pana, udāyi,",
  "atk-s0202a2:220_4": "atthi ekantasukho lokotiādimāha.",
  "atk-s0202a2:220_5": "Tattha ākāravatīti kāraṇavatī.",
  "atk-s0202a2:220_6": "Aññataraṁ vā pana tapoguṇanti acelakapāḷiṁ sandhāyāha,",
  "atk-s0202a2:220_7": "surāpānaviratīti attho.",
  "atk-s0202a2:221_0": "275.Katamā pana sā, bhante,",
  "atk-s0202a2:221_1": "ākāravatī paṭipadā ekantasukhassāti kasmā pucchati?",
  "atk-s0202a2:221_2": "Evaṁ kirassa ahosi –",
  "atk-s0202a2:221_3": "“mayaṁ sattānaṁ ekantasukhaṁ vadāma,",
  "atk-s0202a2:221_4": "paṭipadaṁ pana kālena sukhaṁ kālena dukkhaṁ vadāma.",
  "atk-s0202a2:221_5": "Ekantasukhassa kho pana attano paṭipadāyapi ekantasukhāya bhavitabbaṁ.",
  "atk-s0202a2:221_6": "Amhākaṁ kathā aniyyānikā,",
  "atk-s0202a2:221_7": "satthu kathāva niyyānikā”ti.",
  "atk-s0202a2:221_8": "Idāni satthāraṁyeva pucchitvā jānissāmīti tasmā pucchati.",
  "atk-s0202a2:222_0": "Etthamayaṁ anassāmāti etasmiṁ kāraṇe mayaṁ anassāma.",
  "atk-s0202a2:222_1": "Kasmā pana evamāhaṁsu?",
  "atk-s0202a2:222_2": "Te kira pubbe pañcasu dhammesu patiṭṭhāya kasiṇaparikammaṁ katvā tatiyajjhānaṁ nibbattetvā aparihīnajjhānā",
  "atk-s0202a2:222_3": "kālaṁ katvā subhakiṇhesu nibbattantīti jānanti,",
  "atk-s0202a2:222_4": "gacchante gacchante pana kāle kasiṇaparikammampi na jāniṁsu,",
  "atk-s0202a2:222_5": "tatiyajjhānampi nibbattetuṁ nāsakkhiṁsu.",
  "atk-s0202a2:222_6": "Pañca pubbabhāgadhamme pana “ākāravatī paṭipadā”ti uggahetvā tatiyajjhānaṁ “ekantasukho loko”ti uggaṇhiṁsu.",
  "atk-s0202a2:222_7": "Tasmā evamāhaṁsu.",
  "atk-s0202a2:222_8": "Uttaritaranti ito pañcahi dhammehi uttaritaraṁ paṭipadaṁ vā tatiyajjhānato uttaritaraṁ ekantasukhaṁ lokaṁ vā na jānāmāti vuttaṁ hoti.",
  "atk-s0202a2:222_9": "Appasadde katvāti ekappahāreneva mahāsaddaṁ kātuṁ āraddhe nissadde katvā.",
  "atk-s0202a2:223_0": "276.Sacchikiriyāhetūti ettha dve sacchikiriyā paṭilābhasacchikiriyā ca paccakkhasacchikiriyā ca.",
  "atk-s0202a2:223_1": "Tattha tatiyajjhānaṁ nibbattetvā aparihīnajjhāno kālaṁ katvā subhakiṇhaloke tesaṁ devānaṁ samānāyuvaṇṇo hutvā nibbattati,",
  "atk-s0202a2:223_2": "ayaṁ paṭilābhasacchikiriyā nāma.",
  "atk-s0202a2:223_3": "Catutthajjhānaṁ nibbattetvā iddhivikubbanena subhakiṇhalokaṁ gantvā tehi devehi saddhiṁ santiṭṭhati sallapati sākacchaṁ āpajjati,",
  "atk-s0202a2:223_4": "ayaṁ paccakkhasacchikiriyā nāma.",
  "atk-s0202a2:223_5": "Tāsaṁ dvinnampi tatiyajjhānaṁ ākāravatī paṭipadā nāma.",
  "atk-s0202a2:223_6": "Tañhi anuppādetvā neva sakkā subhakiṇhaloke nibbattituṁ,",
  "atk-s0202a2:223_7": "na catutthajjhānaṁ uppādetuṁ.",
  "atk-s0202a2:223_8": "Iti duvidhampetaṁ sacchikiriyaṁ sandhāya –",
  "atk-s0202a2:223_9": "“etassa nūna, bhante,",
  "atk-s0202a2:223_10": "ekantasukhassa lokassa sacchikiriyāhetū”ti āha.",
  "atk-s0202a2:224_0": "277.Udañcanikoti udakavārako.",
  "atk-s0202a2:224_1": "Antarāyamakāsīti yathā pabbajjaṁ na labhati,",
  "atk-s0202a2:224_2": "evaṁ upaddutamakāsi yathā taṁ upanissayavipannaṁ.",
  "atk-s0202a2:224_3": "Ayaṁ kira kassapabuddhakāle pabbajitvā samaṇadhammamakāsi.",
  "atk-s0202a2:224_4": "Athassa eko sahāyako bhikkhu sāsane anabhirato, “āvuso,",
  "atk-s0202a2:224_5": "vibbhamissāmī”ti ārocesi.",
  "atk-s0202a2:224_6": "So tassa pattacīvare lobhaṁ uppādetvā gihibhāvāya vaṇṇaṁ abhāsi.",
  "atk-s0202a2:224_7": "Itaro tassa pattacīvaraṁ datvā vibbhami.",
  "atk-s0202a2:224_8": "Tenassa kammunā idāni bhagavato sammukhā pabbajjāya antarāyo jāto.",
  "atk-s0202a2:224_9": "Bhagavatā panassa purimasuttaṁ atirekabhāṇavāramattaṁ,",
  "atk-s0202a2:224_10": "idaṁ bhāṇavāramattanti ettakāya tantiyā dhammo kathito,",
  "atk-s0202a2:224_11": "ekadesanāyapi maggaphalapaṭivedho na jāto,",
  "atk-s0202a2:224_12": "anāgate panassa paccayo bhavissatīti bhagavā dhammaṁ deseti.",
  "atk-s0202a2:224_13": "Anāgate paccayabhāvañcassa disvā bhagavā dharamāno ekaṁ bhikkhumpi mettāvihārimhi etadagge na ṭhapesi.",
  "atk-s0202a2:224_14": "Passati hi bhagavā –",
  "atk-s0202a2:224_15": "“anāgate ayaṁ mama sāsane pabbajitvā mettāvihārīnaṁ aggo bhavissatī”ti.",
  "atk-s0202a2:225_0": "So bhagavati parinibbute dhammāsokarājakāle pāṭaliputte nibbattitvā pabbajitvā arahattappatto assaguttatthero nāma hutvā mettāvihārīnaṁ aggo ahosi.",
  "atk-s0202a2:225_1": "Therassa mettānubhāvena tiracchānagatāpi mettacittaṁ paṭilabhiṁsu,",
  "atk-s0202a2:225_2": "thero sakalajambudīpe bhikkhusaṅghassa ovādācariyo hutvā vattanisenāsane āvasi,",
  "atk-s0202a2:225_3": "tiṁsayojanamattā aṭavī ekaṁ padhānagharaṁ ahosi.",
  "atk-s0202a2:225_4": "Thero ākāse cammakhaṇḍaṁ pattharitvā tattha nisinno kammaṭṭhānaṁ kathesi.",
  "atk-s0202a2:225_5": "Gacchante gacchante kāle bhikkhācārampi agantvā vihāre nisinno kammaṭṭhānaṁ kathesi,",
  "atk-s0202a2:225_6": "manussā vihārameva gantvā dānamadaṁsu.",
  "atk-s0202a2:225_7": "Dhammāsokarājā therassa guṇaṁ sutvā daṭṭhukāmo tikkhattuṁ pahiṇi.",
  "atk-s0202a2:225_8": "Thero bhikkhusaṅghassa ovādaṁ dammīti ekavārampi na gatoti.",
  "atk-s0202a2:226_0": "Papañcasūdaniyā majjhimanikāyaṭṭhakathāya",
  "atk-s0202a2:227_0": "Cūḷasakuludāyisuttavaṇṇanā niṭṭhitā.",
  "atk-s0202a2:228_0": "10. Vekhanasasuttavaṇṇanā",
  "atk-s0202a2:229_0": "278.Evaṁme sutanti vekhanasasuttaṁ.",
  "atk-s0202a2:229_1": "Tattha vekhanasoti ayaṁ kira sakuludāyissa ācariyo,",
  "atk-s0202a2:229_2": "so “sakuludāyī paribbājako paramavaṇṇapañhe parājito”ti sutvā “mayā so sādhukaṁ uggahāpito,",
  "atk-s0202a2:229_3": "tenāpi sādhukaṁ uggahitaṁ,",
  "atk-s0202a2:229_4": "kathaṁ nu kho parājito,",
  "atk-s0202a2:229_5": "handāhaṁ sayaṁ gantvā samaṇaṁ gotamaṁ paramavaṇṇapañhaṁ pucchitvā jānissāmī”ti rājagahato pañcacattālīsayojanaṁ sāvatthiṁ gantvā yena bhagavā,",
  "atk-s0202a2:229_6": "tenupasaṅkami,",
  "atk-s0202a2:229_7": "upasaṅkamitvā pana ṭhitakova bhagavato santike udānaṁ udānesi.",
  "atk-s0202a2:229_8": "Tattha purimasadisaṁ vuttanayeneva veditabbaṁ.",
  "atk-s0202a2:230_0": "280.Pañca kho imeti kasmā ārabhi?",
  "atk-s0202a2:230_1": "Agāriyopi ekacco kāmagaruko kāmādhimutto hoti,",
  "atk-s0202a2:230_2": "ekacco nekkhammagaruko nekkhammādhimutto hoti.",
  "atk-s0202a2:230_3": "Pabbajitopi ca ekacco kāmagaruko kāmādhimutto hoti,",
  "atk-s0202a2:230_4": "ekacco nekkhammagaruko nekkhammādhimutto hoti.",
  "atk-s0202a2:230_5": "Ayaṁ pana kāmagaruko kāmādhimutto hoti.",
  "atk-s0202a2:230_6": "So imāya kathāya kathiyamānāya attano kāmādhimuttattaṁ sallakkhessati,",
  "atk-s0202a2:230_7": "evamassāyaṁ desanā sappāyā bhavissatīti imaṁ desanaṁ ārabhi.",
  "atk-s0202a2:230_8": "Kāmaggasukhanti nibbānaṁ adhippetaṁ.",
  "atk-s0202a2:231_0": "281.Pāpitobhavissatīti ajānanabhāvaṁ pāpito bhavissati.",
  "atk-s0202a2:231_1": "Nāmakaṁyeva sampajjatīti niratthakavacanamattameva sampajjati.",
  "atk-s0202a2:231_2": "Tiṭṭhatu pubbanto tiṭṭhatu aparantoti yasmā tuyhaṁ atītakathāya anucchavikaṁ pubbenivāsañāṇaṁ natthi,",
  "atk-s0202a2:231_3": "anāgatakathāya anucchavikaṁ dibbacakkhuñāṇaṁ natthi,",
  "atk-s0202a2:231_4": "tasmā ubhayampetaṁ tiṭṭhatūti āha.",
  "atk-s0202a2:231_5": "Suttabandhanehīti suttamayabandhanehi.",
  "atk-s0202a2:231_6": "Tassa hi ārakkhatthāya hatthapādesu ceva gīvāya ca suttakāni bandhanti.",
  "atk-s0202a2:231_7": "Tāni sandhāyetaṁ vuttaṁ.",
  "atk-s0202a2:231_8": "Mahallakakāle panassa tāni sayaṁ vā pūtīni hutvā muñcanti,",
  "atk-s0202a2:231_9": "chinditvā vā haranti.",
  "atk-s0202a2:232_0": "Evamevakhoti iminā idaṁ dasseti –",
  "atk-s0202a2:232_1": "daharassa kumārassa suttabandhanānaṁ ajānanakālo viya avijjāya purimāya koṭiyā ajānanaṁ,",
  "atk-s0202a2:232_2": "na hi sakkā avijjāya purimakoṭi ñātuṁ,",
  "atk-s0202a2:232_3": "mocanakāle jānanasadisaṁ pana arahattamaggena avijjābandhanassa pamokkho jātoti jānanaṁ.",
  "atk-s0202a2:232_4": "Sesaṁ sabbattha uttānamevāti.",
  "atk-s0202a2:233_0": "Papañcasūdaniyā majjhimanikāyaṭṭhakathāya",
  "atk-s0202a2:234_0": "Vekhanasasuttavaṇṇanā niṭṭhitā.",
  "atk-s0202a2:235_0": "Tatiyavaggavaṇṇanā niṭṭhitā."
}