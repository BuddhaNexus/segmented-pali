{
  "atk-abh03a46:0_0": "7. Anusayayamakaṁ",
  "atk-abh03a46:1_0": "Paricchedaparicchinnuddesavāravaṇṇanā",
  "atk-abh03a46:2_0": "1.",
  "atk-abh03a46:2_1": "Idāni tesaññeva mūlayamake desitānaṁ kusalādidhammānaṁ labbhamānavasena ekadesaṁ saṅgaṇhitvā saṅkhārayamakānantaraṁ desitassa anusayayamakassa atthavaṇṇanā hoti.",
  "atk-abh03a46:2_2": "Tattha pāḷivavatthānaṁ tāva veditabbaṁ – imasmiñhi anusayayamake khandhayamakādīsu viya desanaṁ akatvā aññena nayena pāḷidesanā katā. Kathaṁ? Paṭhamaṁ tāva paricchedato, uddesato,",
  "atk-abh03a46:2_3": "uppattiṭṭhānatoti tīhākārehi anusaye gahāpetuṁ paricchedavāro, paricchinnuddesavāro, uppattiṭṭhānavāroti, tayo vārā desitā.",
  "atk-abh03a46:2_4": "Tato sattannaṁ mahāvārānaṁ vasena anusaye yojetvā yamakadesanā katā.",
  "atk-abh03a46:2_5": "Tattha sattānusayāti ayaṁ ‘‘satteva, na tato uddhaṁ,",
  "atk-abh03a46:2_6": "na heṭṭhā’’ti gaṇanaparicchedena paricchinditvā anusayānaṁ desitattā paricchedavāro nāma.",
  "atk-abh03a46:2_7": "Kāmarāgānusayo…pe… avijjānusayoti ayaṁ paricchedavārena paricchinnānaṁ nāmamattaṁ uddisitvā ‘‘ime nāma te’’ti desitattā paricchinnuddesavāro nāma.",
  "atk-abh03a46:2_8": "Kattha kāmarāgānusayo anuseti…pe… ettha avijjānusayo anusetīti ayaṁ ‘‘imesu nāma ṭhānesu ime anusayā anusenti’’ti evaṁ tesaṁyeva uppattiṭṭhānassa desitattā uppattiṭṭhānavāro nāma.",
  "atk-abh03a46:3_0": "Yesaṁ pana sattannaṁ mahāvārānaṁ vasena anusaye yojetvā yamakadesanā katā,",
  "atk-abh03a46:3_1": "tesaṁ imāni nāmāni – anusayavāro, sānusayavāro, pajahanavāro, pariññāvāro, pahīnavāro, uppajjanavāro dhātuvāroti. Tesu paṭhamo anusayavāro.",
  "atk-abh03a46:3_2": "So anulomapaṭilomanayavasena duvidho hoti.",
  "atk-abh03a46:4_0": "Tattha anulomanaye ‘‘yassa anuseti, yattha anuseti,",
  "atk-abh03a46:4_1": "yassa yattha anusetī’’ti puggalokāsatadubhayavasena tayo antaravārā honti.",
  "atk-abh03a46:4_2": "Tesu paṭhame puggalavāre ‘‘yassa kāmarāgānusayo anuseti, tassa paṭighānusayo anuseti;",
  "atk-abh03a46:4_3": "yassa vā pana paṭighānusayo anuseti, tassa kāmarāgānusayo anuseti;",
  "atk-abh03a46:4_4": "yassa kāmarāgānusayo anuseti, tassa mānānusayo, diṭṭhānusayo, vicikicchānusayo, bhavarāgānusayo, avijjānusayo anuseti.",
  "atk-abh03a46:4_5": "Yassa vā pana avijjānusayo anuseti,",
  "atk-abh03a46:4_6": "tassa kāmarāgānusayo anusetī’’ti kāmarāgānusayamūlakāni cha yamakāni.",
  "atk-abh03a46:4_7": "Puna agahitaggahaṇavasena paṭighānusayamūlakāni pañca, mānānusayamūlakāni cattāri, diṭṭhānusayamūlakāni tīṇi,",
  "atk-abh03a46:4_8": "vicikicchānusayamūlakāni dve,",
  "atk-abh03a46:4_9": "bhavarāgānusayamūlakaṁ ekanti evaṁ sabbānipi ekamūlakāni ekavīsati.",
  "atk-abh03a46:4_10": "Puna ‘‘yassa kāmarāgānusayo ca paṭighānusayo ca anusentī’’ti evaṁ āgatāni dukamūlakāni pañca, tikamūlakāni cattāri, catukkamūlakāni tīṇi, pañcakamūlakāni dve,",
  "atk-abh03a46:4_11": "chakkamūlakaṁ ekanti aparānipi pannarasa honti.",
  "atk-abh03a46:4_12": "Tāni purimehi ekavīsatiyā saddhiṁ chattiṁsāti puggalavāre chattiṁsa yamakāni. Tathā okāsavāre,",
  "atk-abh03a46:4_13": "tathā puggalokāsavāreti sabbānipi anulomanaye aṭṭhasataṁ yamakāni.",
  "atk-abh03a46:4_14": "Tathā paṭilomanayeti anusayavāre soḷasādhikāni dve yamakasatāni, tato diguṇā pucchā,",
  "atk-abh03a46:4_15": "tato diguṇā atthā ca veditabbā. Yathā cettha, evaṁ sānusayavāro, pajahanavāro, pariññāvāro, pahīnavāro,",
  "atk-abh03a46:4_16": "uppajjanavāroti imesampi pañcannaṁ vārānaṁ, ekekasmiṁ yamakagaṇanā; yamakadiguṇā pucchā,",
  "atk-abh03a46:4_17": "pucchādiguṇā ca atthā veditabbā.",
  "atk-abh03a46:4_18": "Ayaṁ panettha purimesu tīsu vāresu viseso.",
  "atk-abh03a46:4_19": "Okāsavāre ‘‘yattha tatthā’’ti avatvā yato tatoti nissakkavacanena desanā katā. Sesaṁ tādisameva.",
  "atk-abh03a46:5_0": "Yo panāyaṁ sabbapacchimo dhātuvāro nāma, so pucchāvāro,",
  "atk-abh03a46:5_1": "vissajjanāvāroti dvidhā ṭhito.",
  "atk-abh03a46:5_2": "Tassa pucchāvāre kāmadhātuyā cutassa kāmadhātuṁ upapajjantassāti vatvā ‘‘kāmadhātuṁ vā pana upapajjantassa kāmadhātuyā cutassā’’ti na vuttaṁ. Kiṁ kāraṇā? Atthavisesābhāvato.",
  "atk-abh03a46:5_3": "Dvepi hi etā pucchā ekatthāyeva,",
  "atk-abh03a46:5_4": "tasmā ekekasmā yamakā ekekameva pucchaṁ pucchitvā sabbapucchāvasāne pucchānukkameneva ‘‘kāmadhātuyā cutassa kāmadhātuṁ upapajjantassa kassaci satta anusayā anusentī’’tiādinā nayena vissajjanaṁ kataṁ.",
  "atk-abh03a46:6_0": "Tattha ‘‘kāmadhātuyā cutassa kāmadhātuṁ upapajjantassa, rūpadhātuṁ, arūpadhātuṁ, nakāmadhātuṁ, narūpadhātuṁ naarūpadhātuṁ ,",
  "atk-abh03a46:6_1": "upapajjantassā’’ti cha suddhikapucchā; ‘‘nakāmadhātuṁ, naarūpadhātuṁ, narūpadhātuṁ; naarūpadhātuṁ, nakāmadhātuṁ, narūpadhātuṁ,",
  "atk-abh03a46:6_2": "upapajjantassā’’ti tisso missakā pucchā cāti kāmadhātumūlakā nava anulomapucchā honti. Tathā rūpadhātumūlakā nava,",
  "atk-abh03a46:6_3": "arūpadhātumūlakā navāti sattavīsati anulomapucchā honti.",
  "atk-abh03a46:6_4": "Tathā nakāmadhātunarūpadhātunaarūpadhātumūlakā sattavīsati paṭilomapucchā. Puna ‘‘nakāmadhātuyā, naarūpadhātuyā, narūpadhātuyā, naarūpadhātuyā, nakāmadhātuyā,",
  "atk-abh03a46:6_5": "naarūpadhātuyā’’ti sattavīsati dukamūlakā pucchāti sabbāpi sampiṇḍitā ekāsīti pucchā honti.",
  "atk-abh03a46:6_6": "Tāsaṁ vasenettha vissajjanaṁ katanti idaṁ dhātuvāre pāḷivavatthānaṁ.",
  "atk-abh03a46:6_7": "Evaṁ tāva sakalepi anusayayamake pāḷivavatthānametaṁ veditabbaṁ.",
  "atk-abh03a46:7_0": "Ādito paṭṭhāya panettha yaṁ yaṁ anuttānaṁ,",
  "atk-abh03a46:7_1": "tattha tattha ayaṁ vinicchayakathā – anusayāti kenaṭṭhena anusayā? Anusayanaṭṭhena. Ko esa anusayanaṭṭho nāmāti? Appahīnaṭṭho.",
  "atk-abh03a46:7_2": "Ete hi appahīnaṭṭhena tassa tassa santāne anusenti nāma, tasmā anusayāti vuccanti.",
  "atk-abh03a46:7_3": "Anusentīti anurūpaṁ kāraṇaṁ labhitvā uppajjantīti attho.",
  "atk-abh03a46:7_4": "Athāpi siyā – anusayanaṭṭho nāma appahīnākāro.",
  "atk-abh03a46:7_5": "Appahīnākāro ca uppajjatīti vattuṁ na yujjati,",
  "atk-abh03a46:7_6": "tasmā na anusayā uppajjantīti .",
  "atk-abh03a46:7_7": "Tatridaṁ paṭivacanaṁ – appahīnākāro anusayo,",
  "atk-abh03a46:7_8": "anusayoti pana appahīnaṭṭhena thāmagatakileso vuccati.",
  "atk-abh03a46:7_9": "So cittasampayutto sārammaṇo sappaccayaṭṭhena sahetuko ekantākusalo atītopi hoti anāgatopi paccuppannopi,",
  "atk-abh03a46:7_10": "tasmā uppajjatīti vattuṁ yujjati.",
  "atk-abh03a46:8_0": "Tatridaṁ pamāṇaṁ – abhidhamme tāva kathāvatthusmiṁ (kathā.",
  "atk-abh03a46:8_1": "554 ādayo) ‘‘anusayā abyākatā, anusayā ahetukā,",
  "atk-abh03a46:8_2": "anusayā cittavippayuttā’’ti sabbe vādā paṭisedhitā. Paṭisambhidāmagge (paṭi. ma.",
  "atk-abh03a46:8_3": "3.21) ‘‘paccuppanne kilese pajahatī’’ti pucchaṁ katvā anusayānaṁ paccuppannabhāvassa atthitāya ‘‘thāmagatānusayaṁ pajahatī’’ti vuttaṁ.",
  "atk-abh03a46:8_4": "Dhammasaṅgahe pana mohassa padabhājane ‘‘avijjānusayo avijjāpariyuṭṭhānaṁ avijjālaṅgī moho akusalamūlaṁ,",
  "atk-abh03a46:8_5": "ayaṁ tasmiṁ samaye moho hotī’’ti (dha. sa.",
  "atk-abh03a46:8_6": "390) akusalacittena saddhiṁ avijjānusayassa uppannabhāvo vutto.",
  "atk-abh03a46:8_7": "Imasmiṁyeva anusayayamake sattannaṁ mahāvārānaṁ aññatarasmiṁ uppajjanavāre ‘‘yassa kāmarāgānusayo uppajjati,",
  "atk-abh03a46:8_8": "tassa paṭighānusayo uppajjatī’’tiādi vuttaṁ.",
  "atk-abh03a46:8_9": "Tasmā ‘‘anusentīti anurūpaṁ kāraṇaṁ labhitvā uppajjantī’’ti yaṁ vuttaṁ,",
  "atk-abh03a46:8_10": "taṁ iminā tantippamāṇena suvuttanti veditabbaṁ.",
  "atk-abh03a46:8_11": "Yampi ‘‘cittasampayutto sārammaṇo’’tiādi vuttaṁ, tampi suvuttameva.",
  "atk-abh03a46:8_12": "Anusayo hi nāmesa parinipphanno cittasampayutto akusaladhammoti niṭṭhamettha gantabbaṁ.",
  "atk-abh03a46:8_13": "Kāmarāgānusayotiādīsu kāmarāgo ca so appahīnaṭṭhena anusayo cāti kāmarāgānusayo. Sesapadesupi eseva nayo.",
  "atk-abh03a46:9_0": "Paricchedaparicchinnuddesavāravaṇṇanā.",
  "atk-abh03a46:10_0": "Uppattiṭṭhānavāravaṇṇanā",
  "atk-abh03a46:11_0": "2.",
  "atk-abh03a46:11_1": "Idāni tesaṁ uppattiṭṭhānaṁ pakāsetuṁ kattha kāmarāgānusayo anusetītiādimāha.",
  "atk-abh03a46:11_2": "Tattha kāmadhātuyā dvīsu vedanāsūti kāmāvacarabhūmiyaṁ sukhāya ca upekkhāya cāti dvīsu vedanāsu.",
  "atk-abh03a46:11_3": "Ettha kāmarāgānusayo anusetīti imāsu dvīsu vedanāsu uppajjati.",
  "atk-abh03a46:11_4": "So panesa akusalavedanāsu sahajātavasena ārammaṇavasena cāti dvīhākārehi anuseti.",
  "atk-abh03a46:11_5": "Akusalāya sukhāya vedanāya ceva upekkhāya vedanāya ca sahajātopi hutvā uppajjati.",
  "atk-abh03a46:11_6": "Tā vedanā ārammaṇaṁ katvāpi uppajjatīti attho.",
  "atk-abh03a46:11_7": "Avasesā pana kāmāvacarakusalavipākakiriyavedanā ārammaṇameva katvā uppajjati.",
  "atk-abh03a46:11_8": "Kāmadhātuyā dvīsu vedanāsu anusayamāno cesa tāhi vedanāhi sampayuttesu saññāsaṅkhāraviññāṇesupi anusetiyeva.",
  "atk-abh03a46:11_9": "Na hi sakkā vedanāsu anusayamānena taṁsampayuttehi saññādīhi saddhiṁ asahajātena vā bhavituṁ,",
  "atk-abh03a46:11_10": "taṁsampayutte vā saññādayo ārammaṇaṁ akatvā uppajjituṁ.",
  "atk-abh03a46:11_11": "Evaṁ santepi pana yasmā imā dve vedanāva sātasantasukhattā assādaṭṭhena kāmarāgānusayassa uppattiyā sesasampayuttadhammesu padhānā,",
  "atk-abh03a46:11_12": "tasmā ‘‘dvīsu vedanāsu ettha kāmarāgānusayo anusetī’’ti vuttaṁ,",
  "atk-abh03a46:11_13": "oḷārikavasena hi bodhaneyye sukhaṁ bodhetunti.",
  "atk-abh03a46:12_0": "Nanu cesa ārammaṇavasena anusayamāno na kevalaṁ imāsu dvīsu vedanāsu ceva vedanāsampayuttadhammesu ca anuseti,",
  "atk-abh03a46:12_1": "iṭṭhesu pana rūpādīsupi anusetiyeva.",
  "atk-abh03a46:12_2": "Vuttampi cetaṁ vibhaṅgappakaraṇe (vibha.",
  "atk-abh03a46:12_3": "816) ‘‘yaṁ loke piyarūpaṁ sātarūpaṁ,",
  "atk-abh03a46:12_4": "ettha sattānaṁ kāmarāgānusayo anusetī’’ti imasmimpi pakaraṇe anusayavārassa paṭilomanaye vuttaṁ.",
  "atk-abh03a46:12_5": "‘‘Yattha kāmarāgānusayo nānuseti tattha diṭṭhānusayo nānusetīti dukkhāya vedanāya rūpadhātuyā arūpadhātuyā ettha kāmarāgānusayo nānuseti,",
  "atk-abh03a46:12_6": "no ca tattha diṭṭhānusayo nānuseti.",
  "atk-abh03a46:12_7": "Apariyāpanne ettha kāmarāgānusayo ca nānuseti, diṭṭhānusayo ca nānusetī’’ti.",
  "atk-abh03a46:12_8": "Ettha hi dukkhavedanāya ceva rūpadhātuādīsu ca nānusetīti vuttattā sasampayuttadhammaṁ dukkhavedanaṁ saokāse rūpārūpāvacaradhamme nava ca,",
  "atk-abh03a46:12_9": "lokuttaradhamme ṭhapetvā avasesesu rūpasaddagandharasaphoṭṭhabbesu anusetīti vuttaṁ hoti. Taṁ idha kasmā na vuttanti? Anoḷārikattā.",
  "atk-abh03a46:12_10": "Heṭṭhā vuttanayena hi vedanānaññeva oḷārikattā imesaṁ pana anoḷārikattā etesu rūpādīsu anusetīti na vuttaṁ, atthato pana labbhati.",
  "atk-abh03a46:12_11": "Tasmā etesupi kāmarāgānusayo anusetiyevāti veditabbo.",
  "atk-abh03a46:12_12": "Na hi satthā sabbaṁ sabbattha katheti.",
  "atk-abh03a46:12_13": "Bodhaneyyasattānaṁ pana vasena katthaci yaṁ labbhati, taṁ sabbaṁ katheti, katthaci na katheti.",
  "atk-abh03a46:12_14": "Tathā hi anena katthaci diṭṭhānusayo anusetīti pucchitvā ‘‘sabbasakkāyapariyāpannesu dhammesu ettha diṭṭhānusayo anusetī’’ti yaṁ labbhati taṁ sabbaṁ kathitaṁ.",
  "atk-abh03a46:12_15": "Aparasmiṁ ṭhāne vissajjantena ‘‘rūpadhātuyā arūpadhātuyā ettha vicikicchānusayo ca mānānusayo ca diṭṭhānusayo ca anusenti,",
  "atk-abh03a46:12_16": "kāmadhātuyā dvīsu vedanāsu ettha vicikicchānusayo ca kāmarāgānusayo ca mānānusayo ca diṭṭhānusayo ca anusenti,",
  "atk-abh03a46:12_17": "dukkhāya vedanāya ettha vicikicchānusayo ca paṭighānusayo ca diṭṭhānusayo ca avijjānusayo ca anusentī’’ti yaṁ labbhati taṁ sabbaṁ akathetvā rūpadhātuarūpadhātūhi saddhiṁ tisso vedanāva kathitā.",
  "atk-abh03a46:12_18": "Vedanāsampayuttā pana arūpadhammā, sabbañca rūpaṁ na kathitaṁ. Kiñcāpi na kathitaṁ,",
  "atk-abh03a46:12_19": "diṭṭhānusayo panettha anusetiyeva.",
  "atk-abh03a46:12_20": "Evameva kiñcāpi idha rūpādiiṭṭhārammaṇaṁ na kathitaṁ,",
  "atk-abh03a46:12_21": "kāmarāgānusayo panettha anusetiyevāti.",
  "atk-abh03a46:12_22": "Evaṁ tāva kāmarāgānusayassa anusayanaṭṭhānaṁ veditabbaṁ.",
  "atk-abh03a46:13_0": "Paṭighānusayassa pana ‘‘dukkhāya vedanāyā’’ti vacanato dve domanassavedanā kāyaviññāṇasampayuttā dukkhavedanāti tisso vedanā anusayanaṭṭhānaṁ.",
  "atk-abh03a46:13_1": "So panesa domanassavedanāsu sahajātavasena ārammaṇavasena cāti dvīhākārehi anuseti.",
  "atk-abh03a46:13_2": "Avasesadukkhavedanāya pana ārammaṇavaseneva anuseti.",
  "atk-abh03a46:13_3": "Tāsu vedanāsu anusayamāno cesa tāhi sampayuttesu saññākkhandhādīsupi anusetiyeva.",
  "atk-abh03a46:13_4": "Yāya hi vedanāya esa sahajāto,",
  "atk-abh03a46:13_5": "taṁsampayuttehi saññādīhipi sahajātova.",
  "atk-abh03a46:13_6": "Yā ca vedanā ārammaṇaṁ karoti,",
  "atk-abh03a46:13_7": "tāhi sampayutte saññādayopi karotiyeva.",
  "atk-abh03a46:13_8": "Evaṁ santepi pana yasmā dukkhavedanāva asātadukkhavedayitattā nirassādaṭṭhena paṭighānusayassa uppattiyā sesasampayuttadhammesu adhikā;",
  "atk-abh03a46:13_9": "tasmā ‘‘dukkhāya vedanāya ettha paṭighānusayo anusetī’’ti vuttaṁ,",
  "atk-abh03a46:13_10": "oḷārikavasena hi bodhaneyye sukhaṁ bodhetunti.",
  "atk-abh03a46:14_0": "Nanu cesa ārammaṇavasena anusayamāno na kevalaṁ dukkhavedanāya ceva taṁsampayuttadhammesu ca anuseti,",
  "atk-abh03a46:14_1": "aniṭṭhesu pana rūpādīsupi anusetiyeva?",
  "atk-abh03a46:14_2": "Vuttampi cetaṁ vibhaṅgappakaraṇe (vibha.",
  "atk-abh03a46:14_3": "816) ‘‘yaṁ loke appiyarūpaṁ asātarūpaṁ,",
  "atk-abh03a46:14_4": "ettha sattānaṁ paṭighānusayo anusetī’’ti imasmimpi pakaraṇe anusayavārassa paṭilomanaye vuttaṁ – ‘‘kāmadhātuyā dvīsu vedanāsu ettha paṭighānusayo nānuseti,",
  "atk-abh03a46:14_5": "no ca tattha kāmarāgānusayo nānuseti.",
  "atk-abh03a46:14_6": "Rūpadhātuyā arūpadhātuyā apariyāpanne ettha paṭighānusayo ca nānuseti,",
  "atk-abh03a46:14_7": "kāmarāgānusayo ca nānusetī’’ti.",
  "atk-abh03a46:14_8": "Ettha hi dvīsu kāmāvacaravedanāsu ceva rūpadhātuādīsu ca nānusetīti vuttattā sasampayuttadhammā dve vedanā saokāse rūpārūpāvacaradhamme nava ca,",
  "atk-abh03a46:14_9": "lokuttaradhamme ṭhapetvā avasesesu rūpādīsu anusetīti vuttaṁ hoti . Taṁ idha kasmā na vuttanti? Anoḷārikattā.",
  "atk-abh03a46:14_10": "Heṭṭhā vuttanayena hi dukkhavedanāya eva oḷārikattā imesaṁ pana anoḷārikattā etesu rūpādīsu anusetīti na vuttaṁ. Atthato pana labbhati,",
  "atk-abh03a46:14_11": "tasmā etesupi paṭighānusayo anusetiyevāti veditabbo.",
  "atk-abh03a46:15_0": "Kiṁ pana itarā dve vedanā iṭṭhārammaṇaṁ vā paṭighassa ārammaṇaṁ na hontīti? No na honti.",
  "atk-abh03a46:15_1": "Parihīnajjhānassa vippaṭisāravasena sasampayuttadhammā tā vedanā ārabbha domanassaṁ uppajjati.",
  "atk-abh03a46:15_2": "Iṭṭhārammaṇassa ca paṭiladdhassa vipariṇāmaṁ vā appaṭiladdhassa appaṭilābhaṁ vā samanussaratopi domanassaṁ uppajjati.",
  "atk-abh03a46:15_3": "Domanassamattameva pana taṁ hoti, na paṭighānusayo.",
  "atk-abh03a46:15_4": "Paṭighānusayo hi aniṭṭhārammaṇe paṭihaññanavasena uppanno thāmagato kileso,",
  "atk-abh03a46:15_5": "tasmā ettha domanassena saddhiṁ paṭigho uppannopi attano paṭighakiccaṁ akaraṇabhāvena eva paṭighānusayo na hoti abbohārikattaṁ gacchati.",
  "atk-abh03a46:15_6": "Yathā hi pāṇātipātacetanāya saddhiṁ uppannopi byāpādo manokammaṁ nāma na hoti abbohārikattaṁ gacchati, evaṁ paṭighānusayo na hoti, abbohārikattaṁ gacchati.",
  "atk-abh03a46:15_7": "Vuttampi cetaṁ ekaccaṁ iṭṭhārammaṇaṁ nekkhammasitampi vā domanassaṁ sandhāya ‘‘yaṁ evarūpaṁ domanassaṁ paṭighaṁ tena pajahati na tattha paṭighānusayo anusetī’’ti (ma. ni. 1.465).",
  "atk-abh03a46:15_8": "Evaṁ paṭighānusayassa anusayanaṭṭhānaṁ veditabbaṁ.",
  "atk-abh03a46:16_0": "Mānānusayassa pana ‘‘kāmadhātuyā dvīsu vedanāsū’’tiādivacanato dve kāmāvacaravedanā rūpārūpadhātuyo cāti idaṁ tividhaṁ anusayanaṭṭhānaṁ.",
  "atk-abh03a46:16_1": "Tassa akusalāsu vedanāsu kāmarāgānusayassa viya sahajātānusayatā veditabbā.",
  "atk-abh03a46:16_2": "Sasampayuttadhammāsu pana sabbāsupi kāmāvacarāsu sukhaadukkhamasukhavedanāsu rūpārūpadhātūsu ca ārammaṇavaseneva anuseti.",
  "atk-abh03a46:16_3": "Anusayavārassa pana paṭilomanaye ‘‘dukkhāya vedanāya apariyāpanne ettha kāmarāgānusayo ca nānuseti,",
  "atk-abh03a46:16_4": "mānānusayo ca nānusetī’’ti vuttattā ṭhapetvā dukkhavedanañceva navavidhaṁ lokuttaradhammañca sesarūpārūpadhammesupi ayaṁ anusetiyevāti.",
  "atk-abh03a46:16_5": "Evaṁ mānānusayassa anusayanaṭṭhānaṁ veditabbaṁ.",
  "atk-abh03a46:17_0": "Diṭṭhānusayavicikicchānusayā pana kevalaṁ lokuttaradhammesveva nānusenti.",
  "atk-abh03a46:17_1": "Tebhūmakesu pana sabbesupi anusentiyeva.",
  "atk-abh03a46:17_2": "Tena vuttaṁ – ‘‘sabbasakkāyapariyāpannesu dhammesu ettha diṭṭhānusayo anuseti,",
  "atk-abh03a46:17_3": "ettha vicikicchānusayo anusetī’’ti.",
  "atk-abh03a46:17_4": "Tattha sabbasakkāyapariyāpannesūti saṁsāravaṭṭanissitaṭṭhena sakkāyapariyāpannesu sabbadhammesūti attho.",
  "atk-abh03a46:17_5": "Tattha panete pañcasu cittuppādesu sahajātānusayanavasena anusenti.",
  "atk-abh03a46:17_6": "Te vā pana pañca cittuppāde aññe vā tebhūmakadhamme ārabbha pavattikāle ārammaṇānusayanavasena anusentīti.",
  "atk-abh03a46:17_7": "Evaṁ diṭṭhānusayavicikicchānusayānaṁ anusayanaṭṭhānaṁ veditabbaṁ.",
  "atk-abh03a46:18_0": "Bhavarāgānusayo pana kiñcāpi diṭṭhivippayuttesu catūsu cittesu uppajjanato sahajātānusayanavasena ‘‘kāmadhātuyā dvīsu vedanāsu anusetī’’ti vattabbo bhaveyya.",
  "atk-abh03a46:18_1": "Kāmadhātuyaṁ panesa dvīhi vedanāhi saddhiṁ uppajjamānopi rūpārūpāvacaradhammameva paṭilabhati.",
  "atk-abh03a46:18_2": "Kāmadhātuyā pariyāpannaṁ ekadhammampi ārammaṇaṁ na karoti,",
  "atk-abh03a46:18_3": "tasmā ārammaṇānusayanavasena niyamaṁ katvā ‘‘rūpadhātuyā arūpadhātuyā ettha bhavarāgānusayo anusetī’’ti vuttaṁ.",
  "atk-abh03a46:18_4": "Apica rāgo nāmesa kāmarāgabhavarāgavasena duvidho.",
  "atk-abh03a46:18_5": "Tattha kāmarāgo kāmadhātuyā dvīsu vedanāsu anusetīti vutto.",
  "atk-abh03a46:18_6": "Sace pana bhavarāgopi kāmarāgo viya evaṁ vucceyya,",
  "atk-abh03a46:18_7": "kāmarāgena saddhiṁ desanā saṁkiṇṇā viya bhaveyyāti rāgakilesaṁ dvidhā bhinditvā kāmarāgato bhavarāgassa visesadassanatthampi evaṁ desanā katāti.",
  "atk-abh03a46:18_8": "Evaṁ bhavarāgānusayassa anusayanaṭṭhānaṁ veditabbaṁ.",
  "atk-abh03a46:19_0": "Avijjānusayo pana sabbesupi tebhūmakadhammesu anuseti.",
  "atk-abh03a46:19_1": "Tena vuttaṁ ‘‘sabbasakkāyapariyāpannesu dhammesu ettha avijjānusayo anusetī’’ti.",
  "atk-abh03a46:19_2": "Tassa dvādasasu cittuppādesu sahajātānusayatā veditabbā.",
  "atk-abh03a46:19_3": "Ārammaṇakaraṇavasena pana na kiñci tebhūmakadhammaṁ ārabbha na pavattatīti.",
  "atk-abh03a46:19_4": "Evaṁ avijjānusayassa anusayanaṭṭhānaṁ veditabbaṁ.",
  "atk-abh03a46:19_5": "Ayaṁ tāva paricchedavāraparicchinnuddesavārauppattiṭṭhānavāresu vinicchayakathā.",
  "atk-abh03a46:20_0": "Uppattiṭṭhānavāravaṇṇanā.",
  "atk-abh03a46:21_0": "Mahāvāro",
  "atk-abh03a46:22_0": "1. Anusayavāravaṇṇanā",
  "atk-abh03a46:23_0": "3.",
  "atk-abh03a46:23_1": "Sattannaṁ pana mahāvārānaṁ paṭhame anusayavāre yassa kāmarāgānusayo anuseti,",
  "atk-abh03a46:23_2": "tassa paṭighānusayo anusetīti ettha yadetaṁ ‘‘āmantā’’ti paṭivacanaṁ dinnaṁ, taṁ duddinnaṁ viya khāyati. Kasmā?",
  "atk-abh03a46:23_3": "Kāmarāgapaṭighānaṁ ekakkhaṇe anuppattito.",
  "atk-abh03a46:23_4": "Yathā hi ‘‘yassa manāyatanaṁ uppajjati,",
  "atk-abh03a46:23_5": "tassa dhammāyatanaṁ uppajjatīti ‘āmantā’,",
  "atk-abh03a46:23_6": "assāsapassāsānaṁ uppādakkhaṇe tesaṁ kāyasaṅkhāro ca uppajjati,",
  "atk-abh03a46:23_7": "vacīsaṅkhāro ca uppajjatī’’tiādīsu manāyatanadhammāyatanāni kāyasaṅkhāravacīsaṅkhārā ca ekakkhaṇe uppajjanti, na tathā kāmarāgapaṭighā.",
  "atk-abh03a46:23_8": "Kāmarāgo hi aṭṭhasu lobhasahagatacittuppādesu uppajjati.",
  "atk-abh03a46:23_9": "Paṭigho dvīsu domanassasahagatesūti,",
  "atk-abh03a46:23_10": "natthi nesaṁ ekakkhaṇe uppatti;",
  "atk-abh03a46:23_11": "tasmā ettha ‘no’ti paṭisedho kattabbo siyā.",
  "atk-abh03a46:23_12": "Taṁ akatvā pana ‘āmantā’ti paṭivacanassa dinnattā heṭṭhāyamakesu viya ettha khaṇapaccuppannavasena vattamānavohāraṁ aggahetvā aññathā gahetabbo.",
  "atk-abh03a46:24_0": "Kathaṁ? Appahīnavasena.",
  "atk-abh03a46:24_1": "Appahīnatañhi sandhāya ayaṁ ‘‘anusetī’’ti vattamānavohāro vutto, na khaṇapaccuppannataṁ.",
  "atk-abh03a46:24_2": "Yasmā ca appahīnataṁ sandhāya vutto,",
  "atk-abh03a46:24_3": "tasmā ‘‘yassa kāmarāgānusayo anuseti,",
  "atk-abh03a46:24_4": "tassa paṭighānusayo anusetī’’ti pucchāya yassa kāmarāgānusayo appahīno,",
  "atk-abh03a46:24_5": "na anuppattidhammataṁ āpādito,",
  "atk-abh03a46:24_6": "tassa paṭighānusayopi appahīnoti evamattho daṭṭhabbo.",
  "atk-abh03a46:24_7": "Yasmā ca tesu yasseko appahīno,",
  "atk-abh03a46:24_8": "tassa itaropi appahīnova hoti, tasmā ‘‘āmantā’’ti vuttaṁ. Yadi evaṁ,",
  "atk-abh03a46:24_9": "yaṁ upari uppajjanavāre ‘yassa kāmarāgānusayo uppajjati,",
  "atk-abh03a46:24_10": "tassa paṭighānusayo uppajjatī’ti pucchitvā ‘āmantā’ti vuttaṁ;",
  "atk-abh03a46:24_11": "tattha kathaṁ attho gahetabboti?",
  "atk-abh03a46:24_12": "Tatthāpi appahīnavaseneva uppattipaccaye sati uppattiyā anivāritavasena vā.",
  "atk-abh03a46:24_13": "Yathā hi cittakammādīni ārabhitvā apariniṭṭhitakammantā cittakārādayo tesaṁ kammantānaṁ akaraṇakkhaṇepi mittasuhajjādīhi diṭṭhadiṭṭhaṭṭhāne ‘‘imesu divasesu kiṁ karothā’’ti vuttā, ‘‘cittakammaṁ karoma,",
  "atk-abh03a46:24_14": "kaṭṭhakammaṁ karomā’’ti vadanti.",
  "atk-abh03a46:24_15": "Te kiñcāpi tasmiṁ khaṇe na karonti avicchinnakammantattā pana katakhaṇañca kattabbakhaṇañca upādāya karontiyeva nāma honti.",
  "atk-abh03a46:24_16": "Evameva yamhi santāne anusayā appahīnā,",
  "atk-abh03a46:24_17": "yamhi vā pana nesaṁ santāne uppattipaccaye sati uppatti anivāritā,",
  "atk-abh03a46:24_18": "tattha anuppajjanakkhaṇepi uppannapubbañceva kālantare uppajjanakañca upādāya yassa kāmarāgānusayo uppajjati,",
  "atk-abh03a46:24_19": "tassa paṭighānusayo uppajjatiyeva nāmāti evamattho veditabbo.",
  "atk-abh03a46:24_20": "Ito paresupi evarūpesu vissajjanesu eseva nayo.",
  "atk-abh03a46:24_21": "No ca tassāti idaṁ anāgāmissa kāmarāgabyāpādānaṁ anavasesato pahīnattā vuttaṁ.",
  "atk-abh03a46:24_22": "Tiṇṇaṁ puggalānanti puthujjanasotāpannasakadāgāmīnaṁ.",
  "atk-abh03a46:24_23": "Dvinnaṁ puggalānanti sotāpannasakadāgāmīnaṁ.",
  "atk-abh03a46:24_24": "Paratopi evarūpesu ṭhānesu eseva nayo.",
  "atk-abh03a46:25_0": "14.",
  "atk-abh03a46:25_1": "Okāsavārassa paṭhamadutiyapucchāsu yasmā kāmarāgānusayo kāmadhātuyā dvīsu vedanāsu anuseti, paṭighānusayo dukkhavedanāya; tasmā ‘no’ti paṭisedho kato.",
  "atk-abh03a46:25_2": "Tatiyapucchāyaṁ ubhinnampi kāmadhātuyā dvīsu vedanāsu anusayanato ‘āmantā’ti paṭivacanaṁ dinnaṁ.",
  "atk-abh03a46:25_3": "Rūpadhātuarūpadhātuyā pana mānānusayassa kāmarāgānusayena saddhiṁ asādhāraṇaṁ uppattiṭṭhānaṁ.",
  "atk-abh03a46:25_4": "Tasmā no ca tattha kāmarāgānusayoti vuttaṁ.",
  "atk-abh03a46:25_5": "Iminā nayena sabbesaṁ uppattiṭṭhānavāraṁ oloketvā sādhāraṇāsādhāraṇaṁ uppattiṭṭhānaṁ veditabbaṁ.",
  "atk-abh03a46:26_0": "20.",
  "atk-abh03a46:26_1": "Dukamūlakapucchāyaṁ yasmā kāmarāgapaṭighānusayā nāpi ekasmiṁ ṭhāne uppajjanti,",
  "atk-abh03a46:26_2": "na ekaṁ dhammaṁ ārammaṇaṁ karonti,",
  "atk-abh03a46:26_3": "tasmā natthīti paṭikkhepo kato. Ayañhettha adhippāyo.",
  "atk-abh03a46:26_4": "Yasmiṁ ime dve anusayā anusayeyyuṁ, taṁ ṭhānameva natthi.",
  "atk-abh03a46:26_5": "Tasmā ‘‘kattha mānānusayo anusetī’’ti ayaṁ pucchā apucchāyevāti.",
  "atk-abh03a46:26_6": "Aññesupi evarūpesu eseva nayo.",
  "atk-abh03a46:27_0": "27.",
  "atk-abh03a46:27_1": "Puggalokāsavāre catunnanti puthujjanasotāpannasakadāgāmianāgāmīnaṁ.",
  "atk-abh03a46:28_0": "36.",
  "atk-abh03a46:28_1": "Paṭilomanaye yassa kāmarāgānusayo nānusetīti ayaṁ pucchā anāgāmiṁ gahetvā pucchati.",
  "atk-abh03a46:29_0": "56.Dvinnaṁpuggalānaṁ sabbattha kāmarāgānusayonānusetīti anāgāmiarahantānaṁ.",
  "atk-abh03a46:29_1": "Kāmadhātuyā tīsu vedanāsūti ca vedanāggahaṇena vedanāsampayuttakānampi tesaṁ vatthārammaṇānampīti sabbesampi kāmāvacaradhammānaṁ gahaṇaṁ veditabbaṁ.",
  "atk-abh03a46:29_2": "Ayaṁ anusayavāre vinicchayakathā.",
  "atk-abh03a46:30_0": "Anusayavāravaṇṇanā.",
  "atk-abh03a46:31_0": "2. Sānusayavāravaṇṇanā",
  "atk-abh03a46:32_0": "66-131.",
  "atk-abh03a46:32_1": "Sānusayavāre pana yo kāmarāgānusayena sānusayoti yathā ekantarikajarādirogena ābādhiko yāva tamhā rogā na muccati,",
  "atk-abh03a46:32_2": "tāva tassa rogassa anuppattikkhaṇepi sarogoyeva nāma hoti.",
  "atk-abh03a46:32_3": "Evaṁ sasaṁkilesassa vaṭṭagāmisattassa yāva ariyamaggena anusayā samugghātaṁ na gacchanti,",
  "atk-abh03a46:32_4": "tāva tesaṁ anusayānaṁ anuppattikkhaṇepi sānusayoyeva nāma hoti.",
  "atk-abh03a46:32_5": "Evarūpaṁ sānusayataṁ sandhāya ‘āmantā’ti vuttaṁ.",
  "atk-abh03a46:32_6": "Sesamettha anusayavārasadisameva.",
  "atk-abh03a46:33_0": "Okāsavāre pana ‘‘rūpadhātuyā arūpadhātuyā ettha mānānusayena sānusayo’’ti vutte tāsu dhātūsu puggalassa sānusayatā paññāyeyya,",
  "atk-abh03a46:33_1": "anusayassa uppattiṭṭhānaṁ na paññāyeyya.",
  "atk-abh03a46:33_2": "Anusayassa ca uppattiṭṭhānadassanatthaṁ ayaṁ vāro āraddho,",
  "atk-abh03a46:33_3": "tasmā tato mānānusayena sānusayoti vuttaṁ.",
  "atk-abh03a46:33_4": "Evañhi sati tato dhātudvayato uppannena mānānusayena sānusayoti anusayassa uppattiṭṭhānaṁ dassitaṁ hoti.",
  "atk-abh03a46:33_5": "Imassa pana pañhassa atthe avutte ādipañhassa attho pākaṭo na hotīti paṭhamaṁ na vutto, tasmā so evaṁ veditabbo.",
  "atk-abh03a46:33_6": "Yato kāmarāgānusayenāti yato uppannena kāmarāgānusayena sānusayo,",
  "atk-abh03a46:33_7": "kiṁ so tato uppannena paṭighānusayenapi sānusayoti?",
  "atk-abh03a46:33_8": "Yasmā panete dve ekasmā ṭhānā nuppajjanti;",
  "atk-abh03a46:33_9": "tasmā ‘‘no’’ti paṭisedho kato.",
  "atk-abh03a46:33_10": "Arahā sabbatthāti arahā sabbadhammesu uppajjanakena kenaci anusayena nirānusayoti.",
  "atk-abh03a46:33_11": "Iminā atthavasena nippadesaṭṭhānesu bhummavacanameva katanti.",
  "atk-abh03a46:33_12": "Iminā upāyena sabbattha atthavinicchayo veditabboti.",
  "atk-abh03a46:34_0": "Sānusayavāravaṇṇanā.",
  "atk-abh03a46:35_0": "3. Pajahanavāravaṇṇanā",
  "atk-abh03a46:36_0": "132-197.",
  "atk-abh03a46:36_1": "Pajahanavāre pajahatīti tena tena maggena pahānapariññāvasena pajahati,",
  "atk-abh03a46:36_2": "āyatiṁ anuppattidhammataṁ āpādeti.",
  "atk-abh03a46:36_3": "Āmantāti anāgāmīmaggaṭṭhaṁ sandhāya paṭivacanaṁ.",
  "atk-abh03a46:36_4": "Tadekaṭṭhaṁ pajahatīti pahānekaṭṭhataṁ sandhāya vuttaṁ.",
  "atk-abh03a46:36_5": "Noti arahattamaggaṭṭhaṁ sandhāya paṭisedho.",
  "atk-abh03a46:37_0": "Yato kāmarāgānusayaṁ pajahatīti yato uppajjanakaṁ kāmarāgānusayaṁ pajahatīti attho.",
  "atk-abh03a46:37_1": "Aṭṭhamakoti arahattaphalaṭṭhato paṭṭhāya paccorohanagaṇanāya gaṇiyamāno sotāpattimaggaṭṭho aṭṭhamako nāma.",
  "atk-abh03a46:37_2": "Dakkhiṇeyyagaṇanāya hi arahā aggadakkhiṇeyyattā paṭhamo, arahattamaggaṭṭho dutiyo,",
  "atk-abh03a46:37_3": "anāgāmī tatiyo…pe… sotāpattimaggaṭṭho aṭṭhamo.",
  "atk-abh03a46:37_4": "So idha ‘‘aṭṭhamako’’ti vutto. Nāmasaññāyeva vā esā tassāti.",
  "atk-abh03a46:37_5": "Anāgāmimaggasamaṅgiñca aṭṭhamakañca ṭhapetvā avasesāti saddhiṁ puthujjanena sekkhāsekkhā.",
  "atk-abh03a46:37_6": "Tesu hi puthujjano pahānapariññāya abhāvena nappajahati.",
  "atk-abh03a46:37_7": "Sesā tesaṁ anusayānaṁ pahīnattā.",
  "atk-abh03a46:37_8": "Dvinnaṁ maggasamaṅgīnanti dve maggasamaṅgino ṭhapetvāti attho.",
  "atk-abh03a46:37_9": "Iminā nayena sabbattha vinicchayo veditabboti.",
  "atk-abh03a46:38_0": "Pajahanavāravaṇṇanā.",
  "atk-abh03a46:39_0": "4. Pariññāvāravaṇṇanā",
  "atk-abh03a46:40_0": "198-263.",
  "atk-abh03a46:40_1": "Pariññāvāre parijānātīti tīhi pariññāhi parijānāti.",
  "atk-abh03a46:40_2": "Sesamettha heṭṭhā vuttanayameva.",
  "atk-abh03a46:40_3": "Ayampi hi vāro pajahanavāro viya maggaṭṭhānaññeva vasena vissajjitoti.",
  "atk-abh03a46:41_0": "Pariññāvāravaṇṇanā.",
  "atk-abh03a46:42_0": "5. Pahīnavāravaṇṇanā",
  "atk-abh03a46:43_0": "264-274.",
  "atk-abh03a46:43_1": "Pahīnavāre phalaṭṭhavaseneva desanā āraddhā.",
  "atk-abh03a46:43_2": "Anāgāmissa hi ubhopete anusayā pahīnā, tasmā ‘‘āmantā’’ti vuttaṁ.",
  "atk-abh03a46:44_0": "275-296.",
  "atk-abh03a46:44_1": "Okāsavāre yattha kāmarāgānusayo pahīno tattha paṭighānusayo pahīnoti pucchitvā na vattabbo pahīnoti vā appahīnoti vāti vuttaṁ taṁ kasmāti?",
  "atk-abh03a46:44_2": "Uppattiṭṭhānassa asādhāraṇattā.",
  "atk-abh03a46:44_3": "Aññaṁ hi kāmarāgānusayassa uppattiṭṭhānaṁ, aññaṁ paṭighānusayassa.",
  "atk-abh03a46:44_4": "Abhāvitamaggassa ca yattha anusayo uppajjati,",
  "atk-abh03a46:44_5": "magge bhāvite tattheva so pahīno nāma hoti .",
  "atk-abh03a46:44_6": "Tattha yasmā neva kāmarāgānusayaṭṭhāne paṭighānusayo uppajjati,",
  "atk-abh03a46:44_7": "na paṭighānusayaṭṭhāne kāmarāgānusayo,",
  "atk-abh03a46:44_8": "tasmā tattha so pahīnoti vā appahīnoti vā na vattabbo.",
  "atk-abh03a46:44_9": "So hi yasmiṁ attano uppattiṭṭhāne kāmarāgānusayo pahīno,",
  "atk-abh03a46:44_10": "tasmiṁ appahīnattā tattha pahīnoti na vattabbo.",
  "atk-abh03a46:44_11": "Yaṁ kāmarāgānusayassa uppattiṭṭhānaṁ,",
  "atk-abh03a46:44_12": "tasmiṁ aṭṭhitattā tattha appahīnoti na vattabbo.",
  "atk-abh03a46:45_0": "Yattha kāmarāgānusayo pahīno,",
  "atk-abh03a46:45_1": "tattha mānānusayo pahīnoti ettha pana sādhāraṇaṭṭhānaṁ sandhāya āmantāti vuttaṁ.",
  "atk-abh03a46:45_2": "Kāmarāgānusayo hi kāmadhātuyā dvīsu vedanāsu anuseti.",
  "atk-abh03a46:45_3": "Mānānusayo tāsu ceva rūpārūpadhātūsu ca.",
  "atk-abh03a46:45_4": "So ṭhapetvā asādhāraṇaṭṭhānaṁ sādhāraṇaṭṭhāne tena saddhiṁ pahīno nāma hoti. Tasmā ‘āmantā’ti vuttaṁ.",
  "atk-abh03a46:45_5": "Iminā nayena sabbasmimpi okāsavāre pahīnatā ca navattabbatā ca veditabbā.",
  "atk-abh03a46:45_6": "‘Natthī’ti āgataṭṭhānesu pana heṭṭhā vuttasadisova vinicchayo. Puggalokāsavāro, okāsavāragatikoyeva.",
  "atk-abh03a46:46_0": "297-307.",
  "atk-abh03a46:46_1": "Paṭilomanaye yassa kāmarāgānusayo appahīnoti puthujjanasotāpannasakadāgāmivasena pucchati.",
  "atk-abh03a46:46_2": "Kiñcāpi hi ime dve anusayā puthujjanato paṭṭhāya yāva anāgāmimaggaṭṭhā channaṁ puggalānaṁ appahīnā.",
  "atk-abh03a46:46_3": "Idha pana parato ‘‘tiṇṇaṁ puggalānaṁ dvinnaṁ puggalāna’’ntiādivacanato maggaṭṭhā anadhippetā,",
  "atk-abh03a46:46_4": "tasmā puthujjanasotāpannasakadāgāminova sandhāya ‘āmantā’ti vuttaṁ.",
  "atk-abh03a46:46_5": "Dvinnaṁ puggalānanti sotāpannasakadāgāmīnaṁ.",
  "atk-abh03a46:46_6": "Iminā nayena puggalavāre vinicchayo veditabbo.",
  "atk-abh03a46:47_0": "308-329.",
  "atk-abh03a46:47_1": "Okāsavārapuggalokāsavārā pana heṭṭhā vuttanayeneva veditabbāti.",
  "atk-abh03a46:48_0": "Pahīnavāravaṇṇanā.",
  "atk-abh03a46:49_0": "6. Uppajjanavāravaṇṇanā",
  "atk-abh03a46:50_0": "330. Uppajjanavāro anusayavārasadisoyeva.",
  "atk-abh03a46:51_0": "7. Dhātupucchāvāravaṇṇanā",
  "atk-abh03a46:52_0": "332-340.",
  "atk-abh03a46:52_1": "Dhātuvārassa pucchāvāre tāva kati anusayā anusentīti kati anusayā santānaṁ anugatā hutvā sayanti.",
  "atk-abh03a46:52_2": "Kati anusayā nānusentīti kati anusayā santānaṁ na anugatā hutvā sayanti.",
  "atk-abh03a46:52_3": "Kati anusayā bhaṅgāti kati anusayā anusenti nānusentīti evaṁ vibhajitabbāti attho.",
  "atk-abh03a46:52_4": "Sesamettha yaṁ vattabbaṁ siyā,",
  "atk-abh03a46:52_5": "taṁ heṭṭhā pāḷivavatthāne vuttameva.",
  "atk-abh03a46:53_0": "7. Dhātuvissajjanāvāravaṇṇanā",
  "atk-abh03a46:54_0": "341-349.",
  "atk-abh03a46:54_1": "Niddesavāre panassa kassaci satta anusayā anusentīti puthujjanavasena vuttaṁ.",
  "atk-abh03a46:54_2": "Kassaci pañcāti sotāpannasakadāgāmivasena vuttaṁ.",
  "atk-abh03a46:54_3": "Tesañhi diṭṭhānusayo ca vicikicchānusayo ca pahīnāti pañceva anusenti.",
  "atk-abh03a46:54_4": "Tattha yathā anusayavāre ‘‘anusentī’’ti padassa uppajjantīti attho gahito, evamidha na gahetabbo. Kasmā? Tasmiṁ khaṇe anuppajjanato.",
  "atk-abh03a46:54_5": "Kāmadhātuṁ upapajjantassa hi vipākacittañceva kammasamuṭṭhānarūpañca uppajjati, akusalacittaṁ natthi.",
  "atk-abh03a46:54_6": "Anusayā ca akusalacittakkhaṇe uppajjanti,",
  "atk-abh03a46:54_7": "na vipākacittakkhaṇeti tasmiṁ khaṇe anuppajjanato tathā attho na gahetabbo. Kathaṁ pana gahetabboti?",
  "atk-abh03a46:54_8": "Yathā labbhati tathā gahetabbo. Kathañca labbhati? Appahīnaṭṭhena.",
  "atk-abh03a46:54_9": "Yathā hi rāgadosamohānaṁ appahīnattā.",
  "atk-abh03a46:54_10": "Kusalābyākatacittasamaṅgī puggalo ‘‘sarāgo sadoso samoho’’ti vuccati,",
  "atk-abh03a46:54_11": "evaṁ maggabhāvanāya appahīnattā paṭisandhikkhaṇepi tassa tassa puggalassa te te anusayā anusentīti vuccanti. Na kevalañca vuccanti,",
  "atk-abh03a46:54_12": "appahīnattā pana te anusentiyeva nāmāti veditabbā.",
  "atk-abh03a46:55_0": "Anusayā bhaṅgā natthīti yassa hi yo anuseti, so anusetiyeva; yo nānuseti, so nānusetiyeva. Ayaṁ anuseti ca nānuseti ca,",
  "atk-abh03a46:55_1": "ayaṁ siyā anuseti siyā nānusetīti,",
  "atk-abh03a46:55_2": "evaṁ vibhajitabbo anusayo nāma natthi.",
  "atk-abh03a46:55_3": "Rūpadhātuṁ upapajjantassa kassaci tayoti anāgāmivasena vuttaṁ.",
  "atk-abh03a46:55_4": "Tassa hi kāmarāgapaṭighadiṭṭhivicikicchānusayā cattāropi anavasesato pahīnā. Itare tayova appahīnā.",
  "atk-abh03a46:55_5": "Tena vuttaṁ – ‘‘kassaci tayo anusayā anusentī’’ti.",
  "atk-abh03a46:56_0": "Nakāmadhātunti kāmadhātuyā paṭisiddhattā sesā dve dhātuyo upapajjantassāti attho.",
  "atk-abh03a46:56_1": "Sattevāti yasmā ariyasāvakassa rūpadhātuyā cutassa kāmadhātuyaṁ upapatti nāma natthi, puthujjanasseva hoti,",
  "atk-abh03a46:56_2": "tasmā sattevāti niyametvā vuttaṁ.",
  "atk-abh03a46:56_3": "‘‘Arūpadhātuyā cutassa kāmadhātuṁ upapajjantassa sattevā’’ti etthāpi eseva nayo.",
  "atk-abh03a46:56_4": "Rūpadhātuyā upapatti natthīti kasmā natthi?",
  "atk-abh03a46:56_5": "Upapattinipphādakassa rūpāvacarajjhānassa abhāvā.",
  "atk-abh03a46:56_6": "So hi sabbaso rūpasaññānaṁ samatikkamā taṁ dhātuṁ upapannoti nāssa tattha rūpāvacarajjhānaṁ atthi.",
  "atk-abh03a46:56_7": "Tadabhāvā rūpadhātuyaṁ upapatti natthīti veditabbā.",
  "atk-abh03a46:56_8": "Arūpadhātuyā cutassa na kāmadhātunti ettha arūpadhātuyeva adhippetā.",
  "atk-abh03a46:56_9": "Iminā nayena sabbavissajjanesu attho veditabboti.",
  "atk-abh03a46:57_0": "Dhātuvāravaṇṇanā.",
  "atk-abh03a46:58_0": "Anusayayamakavaṇṇanā niṭṭhitā."
}