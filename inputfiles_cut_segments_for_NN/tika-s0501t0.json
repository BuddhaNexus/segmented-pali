{
  "tika-s0501t0:0_0": " Namo tassa bhagavato arahato sammāsambuddhassa",
  "tika-s0501t0:1_0": "Khuddakanikāye",
  "tika-s0501t0:2_0": "Nettivibhāvinī",
  "tika-s0501t0:3_0": "Ganthārambhakathā",
  "tika-s0501t0:4_0": "Yajitabbaṁ yajitvāna, namitabbaṁ namāmahaṁ;",
  "tika-s0501t0:5_0": "Yajanādyānubhāvena, antarāye jahaṁ sadā.",
  "tika-s0501t0:6_0": "Yena yā racitā netti, yena sā anumoditā;",
  "tika-s0501t0:7_0": "Yehi saṁvaṇṇanā katā, tesānubhāvanissito.",
  "tika-s0501t0:8_0": "Kiñci kiñci saritvāna, līnālīnānusandhyādiṁ;",
  "tika-s0501t0:9_0": "Karissaṁ jinasuttānaṁ, hitaṁ nettivibhāvanaṁ.",
  "tika-s0501t0:10_0": "Appameyyaguṇo mahādhammarājavhayo bhave;",
  "tika-s0501t0:11_0": "Acchariyo abbhuto yo, bodhisambhārapūraṇo.",
  "tika-s0501t0:12_0": "Nānāraṭṭhissarissaro, seṭṭho sāsanapaggaho;",
  "tika-s0501t0:13_0": "Pāsaṁsarājapāsaṁso, narācinteyyacintako.",
  "tika-s0501t0:14_0": "Cintitakārako rājā, siraṭṭhimālapālako;",
  "tika-s0501t0:15_0": "Ajeyyajeyyako mahācetyādikārako sadā.",
  "tika-s0501t0:16_0": "Assāmaccena byattena, jinacakkahitatthinā;",
  "tika-s0501t0:17_0": "Anantasutināmena, sakkaccaṁ abhiyācito.",
  "tika-s0501t0:18_0": "Kāmaṁ saṁvaṇṇanā katā, therāsabhehi gambhīrā;",
  "tika-s0501t0:19_0": "Gambhīrattā tu jānituṁ, jinaputtehi dukkarā.",
  "tika-s0501t0:20_0": "Tasmā yācitānurūpena, karissaṁ sādaraṁ suṇa;",
  "tika-s0501t0:21_0": "Sissasikkhanayānugaṁ, yottaṁ nettivibhāvananti.",
  "tika-s0501t0:22_0": "1. Saṅgahavāraatthavibhāvanā",
  "tika-s0501t0:23_0": "Tattha yassa sikkhattayasaṅgahassa navaṅgassa satthusāsanavarassa atthasaṁvaṇṇanaṁ yaṁ nettippakaraṇaṁ kātukāmo,",
  "tika-s0501t0:23_1": "tassa nettippakaraṇassa nissayaṁ visayabhūtaṁ saṁvaṇṇetabbasahitaṁ,",
  "tika-s0501t0:23_2": "saṁvaṇṇetabbaṁ eva vā salokapālena tilokena sadā pūjetabbassa ceva namassitabbassa ca naruttamassa satthuno sāsanavaraṁ vidūheva ñātabbaṁ.",
  "tika-s0501t0:23_3": "Etaṁ sāsanavaraṁ tāva dassento taṁjanakena,",
  "tika-s0501t0:23_4": "taṁvijānakavidūhi ca niyametuṁ,",
  "tika-s0501t0:23_5": "ratanattayaguṇaparidīpanañca kātuṁ –",
  "tika-s0501t0:24_0": "‘‘Yaṁ loko pūjayate, salokapālo sadā namassati ca;",
  "tika-s0501t0:25_0": "Tasseta sāsanavaraṁ, vidūhi ñeyyaṁ naravarassā’’ti. – paṭhamagāthamāha;",
  "tika-s0501t0:26_0": "Imāya hi paṭhamagāthāya ‘‘etaṁ sāsanavaraṁ ñeyya’’nti ettakameva ekantato karaṇavisesabhāvena adhippetaṁ.",
  "tika-s0501t0:26_1": "Eteneva visesakaraṇena ekantādhippetanettivisayasāsanavarassa dassitattā.",
  "tika-s0501t0:26_2": "Ekantādhippetasāsanavarameva nettisaṁvaṇṇanāya saṁvaṇṇetabbattā visayaṁ teneva vakkhati aṭṭhakathācariyo –",
  "tika-s0501t0:27_0": "‘‘Etaṁ idāni amhehi vibhajitabbahāranayapaṭṭhānavicāraṇavisayabhūtaṁ sāsanaṁ ādikalyāṇatādiguṇasampattiyā",
  "tika-s0501t0:27_1": "varaṁ aggaṁ uttamaṁ nipuṇañāṇagocaratāya paṇḍitavedanīyamevā’’ti (netti. aṭṭha.",
  "tika-s0501t0:27_2": "saṅgahavāravaṇṇanā) ca,",
  "tika-s0501t0:28_0": "‘‘Etaṁ tividhampi ‘sāsanavara’nti padena saṅgaṇhitvā tattha yaṁ paṭhamaṁ,",
  "tika-s0501t0:28_1": "taṁ itaresaṁ adhigamūpāyoti sabbasāsanamūlabhūtaṁ,",
  "tika-s0501t0:28_2": "attano pakaraṇassa ca visayabhūtaṁ pariyattisāsanamevā’’ti (netti. aṭṭha.",
  "tika-s0501t0:28_3": "saṅgahavāravaṇṇanā) ca,",
  "tika-s0501t0:29_0": "‘‘Idāni yaṁ vuttaṁ ‘sāsanavaraṁ vidūhi ñeyya’nti,",
  "tika-s0501t0:29_1": "tattha nettisaṁvaṇṇanāya visayabhūtaṁ pariyattidhammameva pakārantarena niyametvā dassetu’’nti (netti. aṭṭha.",
  "tika-s0501t0:29_2": "saṅgahavāravaṇṇanā) ca.",
  "tika-s0501t0:30_0": "Tattha pariyattisāsanassāpi mūlaṁ hotīti vuttaṁ ‘‘sabbasāsanamūlabhūta’’nti.",
  "tika-s0501t0:30_1": "Etena kammasādhanenapi adhippetatthe siddhe nānāvidhasādhakavacanaṁ nānāvādānaṁ anokāsakaraṇatthāya kataṁ.",
  "tika-s0501t0:30_2": "Svākkhātatādidhammaguṇā pana sāsanassa visesadesakanaravarasaddena vā paridīpakatthabhāvena vā dīpitā avinābhāvato.",
  "tika-s0501t0:30_3": "Sāsanavarassa pana janakasambandhipekkhattā ‘‘naravarassā’’ti vuttaṁ.",
  "tika-s0501t0:30_4": "Tena ca aggapuggalo sāsanavarajanako vācakatthasambandhibhāvena vutto.",
  "tika-s0501t0:30_5": "Anaññasādhāraṇamahākaruṇāsabbaññutaññāṇādiguṇavisesā pana janakasambandhibhūtassa narassa visesakenavarasaddena vā paridīpakatthabhāvena vā dīpito.",
  "tika-s0501t0:31_0": "Kiṁ nu so sāsanavarajanako naravaro paramatthova,",
  "tika-s0501t0:31_1": "udāhu pūjanīyo ceva namassanīyo cāti vuttaṁ ‘‘yaṁ loko…pe…",
  "tika-s0501t0:31_2": "namassati cā’’ti,",
  "tika-s0501t0:31_3": "tena sāsanavarajanako naravaro paramatthova na hoti,",
  "tika-s0501t0:31_4": "atha kho salokapālena lokena sadā sabbakālesu pūjanīyo ceva namassanīyo cāti visesito thomitoti.",
  "tika-s0501t0:32_0": "Ettha ca pūjananamassanacetanāvācakena vā pūjananamassanasaddena phalūpacārattho puññamahattasaṅkhāto",
  "tika-s0501t0:32_1": "pūjanīyabhāvo ceva āsavakkhayañāṇapadaṭṭhānasabbaññutaññāṇādiguṇasaṅkhāto namassanīyabhāvo ca dīpakatthabhāvena",
  "tika-s0501t0:32_2": "pariggahetvā dīpito.",
  "tika-s0501t0:32_3": "Tenāha aṭṭhakathācariyo ‘‘bhagavato sadevakassa lokassa pūjanīyavandanīyabhāvo,",
  "tika-s0501t0:32_4": "aggapuggalabhāvo ca vuccamāno guṇavisiṭṭhataṁ dīpetī’’tiādi (netti. aṭṭha.",
  "tika-s0501t0:32_5": "saṅgahavāravaṇṇanā).",
  "tika-s0501t0:33_0": "Tādisassa naravarassa tādisaṁ sāsanavaraṁ kiṁ yena kenaci viññeyyanti vuttaṁ ‘‘vidūhī’’ti.",
  "tika-s0501t0:33_1": "Tena tipiṭakadharā ariyabhūtā paṇḍitā vācakatthabhāvena gahitā,",
  "tika-s0501t0:33_2": "suppaṭipannatādisaṅghaguṇā pana vandadhātuvacanena vā dīpakatthabhāvena vā dīpitāti.",
  "tika-s0501t0:33_3": "Evaṁ pariggahetvā dīpite ratanattayaguṇe sandhāya ‘‘evaṁ paṭhamagāthāya sātisayaṁ ratanattayaguṇaparidīpanaṁ katvā’’ti (netti. aṭṭha.",
  "tika-s0501t0:33_4": "saṅgahavāravaṇṇanā) vakkhati,",
  "tika-s0501t0:33_5": "na gāthāya niravasesatthe.",
  "tika-s0501t0:33_6": "Tattha evanti evaṁ sāsanavaradassanabhūtāya paṭhamagāthāyāti atthova daṭṭhabbo.",
  "tika-s0501t0:33_7": "Apare panācariyā ‘‘imāya paṭhamagāthāya ekantato adhippetānādhippetavacanāni ceva vācakatthadīpakatthavisesāni",
  "tika-s0501t0:33_8": "ca suṭṭhu avicāretvā ‘evaṁ paṭhamagāthāya sātisayaṁ ratanattayaguṇaparidīpanaṁ katvā’ti vacanacchāyaṁ",
  "tika-s0501t0:33_9": "nissāya sātisayaṁ ratanattayaguṇaparidīpanaṁ kātuṁ ‘yaṁ lokotyādimāhā’ti ca sātisayaratanattayaguṇe dassento",
  "tika-s0501t0:33_10": "‘yaṁ lokotyādimāhā’ti’’ ca vadanti.",
  "tika-s0501t0:33_11": "Tesaṁ vādo amhākaṁ nakkhamati.",
  "tika-s0501t0:33_12": "Kāraṇaṁ pana mayā heṭṭhā vuttānusārena ñātabbanti ayaṁ padānukkamānurūpānusandhyattho.",
  "tika-s0501t0:34_0": "Atha vā ekaṁ samayaṁ jambuvanasaṇḍe nisīditvā sissānaṁ hitaṁ cintento,",
  "tika-s0501t0:34_1": "attano abhinīhārasampattiṁ passanto,",
  "tika-s0501t0:34_2": "sammāsambuddhena pasaṁsito,",
  "tika-s0501t0:34_3": "mahākaccāyano satthārā anumoditaṁ sāsanāyattaṁ navaṅgassatthavaṇṇanaṁ soḷasahārādianekatthavidhaṁ nettippakaraṇaṁ ārabhanto,",
  "tika-s0501t0:34_4": "‘‘yaṁ loko’’tyādimāha.",
  "tika-s0501t0:34_5": "Yadi evaṁ yathāvuttappakāraṁ nettippakaraṇabhūtaṁ soḷasahārātyādikaṁ ārabhitabbaṁ,",
  "tika-s0501t0:34_6": "taṁ anārabhitvā kasmā nettippakaraṇato bahibhūtaṁ ‘‘yaṁ loko’’tyādikaṁ ārabhitabbaṁ,",
  "tika-s0501t0:34_7": "seyyathāpi ambaṁ puṭṭho labujaṁ byākareyya,",
  "tika-s0501t0:34_8": "labujaṁ puṭṭho ambaṁ byākareyya,",
  "tika-s0501t0:34_9": "evameva nettippakaraṇamārabhanto aññaṁ ārabhatīti?",
  "tika-s0501t0:34_10": "Tathāpi yassa yathāvuttassa sāsanavarassa atthasaṁvaṇṇanaṁ yaṁ nettippakaraṇaṁ kātukāmo yassa nettippakaraṇassa visayabhūtaṁ saṁvaṇṇetabbasahitaṁ,",
  "tika-s0501t0:34_11": "saṁvaṇṇetabbaṁ eva vā taṁ sāsanavaraṁ tāva dassento taṁjanakena,",
  "tika-s0501t0:34_12": "taṁvijānakavidūhi ca niyametuṁ,",
  "tika-s0501t0:34_13": "ratanattayaguṇaparidīpanañca kātuṁ ‘‘yaṁ loko’’tyādimāha.",
  "tika-s0501t0:34_14": "Ayaṁ līnantaracodanāsahito anusandhyattho.",
  "tika-s0501t0:35_0": "‘‘Yaṁ loko pūjayate, salokapālo sadā namassati ca;",
  "tika-s0501t0:36_0": "Tasseta sāsanavaraṁ, vidūhi ñeyyaṁ naravarassā’’ti. –",
  "tika-s0501t0:37_0": "Niggahitalopaṁ katvā racitā gāthā ariyāsāmaññalakkhaṇena sampannā. Kathaṁ?",
  "tika-s0501t0:37_1": "Pubbaḍḍhe tiṁsa mattā,",
  "tika-s0501t0:37_2": "aparaḍḍhe sattavīsa mattā.",
  "tika-s0501t0:37_3": "Sampiṇḍitā sattapaññāsa mattāva bhavanti.",
  "tika-s0501t0:37_4": "Akkharānaṁ pana imissaṁ gāthāyaṁ sattatiṁsa.",
  "tika-s0501t0:37_5": "Tesu garukkharā vīsati,",
  "tika-s0501t0:37_6": "lahukkharā sattarasa bhavanti.",
  "tika-s0501t0:37_7": "‘‘Tassetaṁ sāsanavara’’nti pana sānunāsikaṁ virujjhati.",
  "tika-s0501t0:38_0": "Tattha niddesattho aṭṭhakathānusārena vijānitabbo.",
  "tika-s0501t0:38_1": "Salokapālo sabbo sattaloko sakkaccaṁ sabbaññutaññāṇādianekaguṇānussaraṇena vā pūjetabbapūjanena vā paṭipattipūjanena",
  "tika-s0501t0:38_2": "vā sadā sabbakālesu sakkaccaṁ yaṁ naravaraṁ pūjayate ceva namassati ca,",
  "tika-s0501t0:38_3": "tassa pūjetabbassa ceva namassitabbassa ca satthuno naravarassa tilokaggassa mayā saṁvaṇṇetabbasahitaṁ,",
  "tika-s0501t0:38_4": "saṁvaṇṇetabbaṁ eva vā vidūheva ñeyyaṁ ñātabbaṁ.",
  "tika-s0501t0:38_5": "Nipuṇañāṇagocaraṁ etaṁ mayā buddhiyaṁ ṭhapitaṁ sāsanavaraṁ mayā ārabhitabbassa nettippakaraṇassa visayanti",
  "tika-s0501t0:38_6": "paṭhamaṁ jānitabbaṁ dassetvā tassa atthasaṁvaṇṇanābhūtaṁ nettippakaraṇaṁ ahaṁ ārabhissāmi,",
  "tika-s0501t0:38_7": "taṁ tumhe sādhavo suṇātha manasi karothāti samudāyayojanā,",
  "tika-s0501t0:38_8": "avayavayojanāpi kātabbā.",
  "tika-s0501t0:39_0": "Kathaṁ?",
  "tika-s0501t0:39_1": "‘‘Salokapālo loko’’ti visesanavisesitabbabhāvena yojanā.",
  "tika-s0501t0:39_2": "Lokapālo vajjetvā avaseso loko ca na hoti,",
  "tika-s0501t0:39_3": "atha kho lokapālasahito lokoti viseseti.",
  "tika-s0501t0:39_4": "‘‘Loko pūjayate ceva namassati cā’’ti kattukārakaākhyātakiriyābhāvena yojanā ‘‘yo karoti,",
  "tika-s0501t0:39_5": "sa kattā’’ti vuttattā.",
  "tika-s0501t0:39_6": "Yo loko kārako,",
  "tika-s0501t0:39_7": "so kattā hotu.",
  "tika-s0501t0:39_8": "Yo loko pūjayate ceva namassati ca,",
  "tika-s0501t0:39_9": "kathaṁ so kattāti?",
  "tika-s0501t0:39_10": "‘‘Yo karoti,",
  "tika-s0501t0:39_11": "sa kattā’’ti suttassa ‘‘yo karoti kiriyaṁ nipphādeti,",
  "tika-s0501t0:39_12": "so kiriyānipphādako kattā’’ti atthasambhavato sayanabhuñjanādisabbakiriyānipphādako kattāyeva hoti.",
  "tika-s0501t0:39_13": "Ayañca loko pūjananamassanakiriyānipphādakoyevāti.",
  "tika-s0501t0:39_14": "Kathaṁ ayaṁ loko kiriyānipphādakoti?",
  "tika-s0501t0:39_15": "‘‘Loko’’ti sattapaññattiyā paramatthato avijjamānāyapi paññāpetabbo santāne pavattamāno hadayavatthunissito cittuppādo gahetabbo,",
  "tika-s0501t0:39_16": "so yathārahaṁ hetādhipatisahajātādipaccayena paccayo nipphādako bhave.",
  "tika-s0501t0:39_17": "Evaṁ lokassa kattukārakabhāvo vijānitabboti paccayapaccayuppannabhāvena yojanā.",
  "tika-s0501t0:39_18": "Esa nayo tīsu piṭakesupi evarūpesu ṭhānesu.",
  "tika-s0501t0:40_0": "‘‘Yaṁnaravaraṁ pūjayate ceva namassati cā’’ti kammakārakaākhyātakiriyābhāvena yojanā ‘‘yaṁ karoti,",
  "tika-s0501t0:40_1": "taṁ kamma’’nti vuttattā.",
  "tika-s0501t0:40_2": "Yaṁ kātabbaṁ,",
  "tika-s0501t0:40_3": "taṁ kammaṁ hotu.",
  "tika-s0501t0:40_4": "Yaṁ pūjayati ceva namassati ca,",
  "tika-s0501t0:40_5": "kathaṁ taṁ kammanti?",
  "tika-s0501t0:40_6": "‘‘Yaṁ karoti,",
  "tika-s0501t0:40_7": "taṁ kamma’’nti suttassa ‘‘yaṁ karoti kiriyāya sambajjhati,",
  "tika-s0501t0:40_8": "kiriyāya sambajjhitabbaṁ kamma’’nti atthasambhavato karaṇavācakavacanīyādisabbakiriyāya sambajjhitabbaṁ kammaṁ hotveva.",
  "tika-s0501t0:40_9": "Ayañca naravaro pūjananamassanakiriyāya vācakavacanīyabhāvena sambajjhitabboyevāti.",
  "tika-s0501t0:40_10": "Kathaṁ ayaṁ naravaro vacanīyoti?",
  "tika-s0501t0:40_11": "Pūjananamassanacetanāya ārammaṇakaraṇavasena naravaro vacanīyo,",
  "tika-s0501t0:40_12": "cetanā vācakā,",
  "tika-s0501t0:40_13": "evaṁ vācakavacitabbabhāvo hotveva.",
  "tika-s0501t0:40_14": "‘‘Yaṁ naravara’’nti paññattiyā paramatthato avijjamānāyapi paññāpetabbo santānavasena pavattamāno lokiyalokuttaraguṇasahito khandhapañcako vutto,",
  "tika-s0501t0:40_15": "so ārammaṇapaccayena paccayo,",
  "tika-s0501t0:40_16": "cetanā paccayuppannāti paccayapaccayuppannabhāvena yojanā.",
  "tika-s0501t0:40_17": "Esa nayo tīsu piṭakesu evarūpesu ṭhānesu.",
  "tika-s0501t0:41_0": "‘‘Tassa naravarassā’’ti visesanavisesitabbabhāvena yojanā.",
  "tika-s0501t0:41_1": "Naravaro nāma nimantitabbādiko na hoti,",
  "tika-s0501t0:41_2": "atha kho pūjetabbo namassitabbo evāti viseseti.",
  "tika-s0501t0:41_3": "Tassa pūjetabbassa ceva namassitabbassa ca naravarassa sāsanavaranti jaññajanakabhāvena yojanā.",
  "tika-s0501t0:41_4": "Sāsanavaraṁ nāma paccekabuddhasāvakabuddharājarājādīnaṁ sāsanavaraṁ na hoti,",
  "tika-s0501t0:41_5": "pūjetabbassa ceva namassitabbassa ca naravarassa tilokasseva sāsanavaranti niyameti.",
  "tika-s0501t0:42_0": "‘‘Vidūhi ñeyya’’nti kattukārakakitakiriyābhāvena yojanā.",
  "tika-s0501t0:42_1": "Kattubhāvo heṭṭhā vuttova.",
  "tika-s0501t0:42_2": "‘‘Vidūhī’’ti sattapaññattiyā paramatthato avijjamānāyapi paññāpetabbo santāne pavattamāno sāsanavare",
  "tika-s0501t0:42_3": "sammohadhaṁsakañāṇasahito hadayavatthunissito cittuppādo vutto,",
  "tika-s0501t0:42_4": "so yathārahaṁ hetādhipatisahajātādipaccayena paccayo nipphādako bhave.",
  "tika-s0501t0:42_5": "Ñā-itidhātuyā atthabhūtaṁ ñāṇaṁ paccayuppannaṁ nipphādeyyaṁ bhave,",
  "tika-s0501t0:42_6": "evaṁ paccayapaccayuppannabhāvena yojanā.",
  "tika-s0501t0:43_0": "‘‘Ñeyyaṁ sāsanavara’’nti visesanavisesyabhāvena yojanā.",
  "tika-s0501t0:43_1": "Sāsanavaraṁ nāma na yena kenaci ñeyyaṁ,",
  "tika-s0501t0:43_2": "atha kho vidūheva saṇhasukhumañāṇena ñeyyaṁ sāsanavaranti viseseti.",
  "tika-s0501t0:44_0": "‘‘Etaṁ sāsanavara’’nti visesanavisesyabhāvena yojanā.",
  "tika-s0501t0:44_1": "Sāsanavaraṁ nāma mayā buddhiyaṁ aṭṭhapitaṁ appavattetabbaṁ hoti,",
  "tika-s0501t0:44_2": "mayā idāni nettippakaraṇassa visayabhāvena buddhiyaṁ viparivattamānaṁ ṭhapetabbaṁ pavattetabbaṁ sāsanavaranti viseseti.",
  "tika-s0501t0:44_3": "Etaṁ sāsanavaraṁ nettippakaraṇassa visayanti yojanā kātabbā.",
  "tika-s0501t0:44_4": "Tenāha ‘‘etaṁ idāni amhehi vibhajitabbahāranayapaṭṭhānavicāraṇavisayabhūtaṁ sāsana’’nti (netti. aṭṭha.",
  "tika-s0501t0:44_5": "saṅgahavāravaṇṇanā).",
  "tika-s0501t0:44_6": "Iccevaṁ nettiyā paṭhamagāthāya saṅkhepena yojanattho samatto.",
  "tika-s0501t0:45_0": "Tattha yanti aniyamanaravarassa satthuno vācakaṁ payogavantasabbanāmaṁ.",
  "tika-s0501t0:45_1": "Aniyamo ca pūjananamassanakiriyāya aniyamitattā vutto,",
  "tika-s0501t0:45_2": "na naravarato aññasattassa sambhavatoti.",
  "tika-s0501t0:45_3": "Esa nayo sesāniyatesupi tīsu piṭakesu.",
  "tika-s0501t0:45_4": "Lokiyanti ettha puññāpuññāni,",
  "tika-s0501t0:45_5": "tabbipāko cāti loko.Ettha sattanikāye puññāpuññāni lokiyanti pavattanti,",
  "tika-s0501t0:45_6": "tabbipāko ca lokiyati pavattati,",
  "tika-s0501t0:45_7": "iti sattanikāyassa puññāpuññānaṁ,",
  "tika-s0501t0:45_8": "tabbipākassa ca pavattanassa ādhārabhāvato ‘‘etthā’’tipadena niddiṭṭho sattanikāyo lokonāma.",
  "tika-s0501t0:45_9": "Pūjayateti viggahavirahitaṁ ākhyātapadaṁ,",
  "tika-s0501t0:45_10": "sakkaccaṁ pūjanaṁ karoti.",
  "tika-s0501t0:46_0": "Lokaṁ pālentīti lokapālā,",
  "tika-s0501t0:46_1": "puññāpuññānañceva tabbipākassa ca pavattanādhārattā lokā ca. Ke te?",
  "tika-s0501t0:46_2": "Cattāro mahārājāno,",
  "tika-s0501t0:46_3": "indayamavaruṇakuverā vā,",
  "tika-s0501t0:46_4": "khattiyacatumahārājasakkasuyāmasantusitasunimmitaparanimmitavasavattimahābrahmādayo vā.",
  "tika-s0501t0:46_5": "Pālanañcettha issariyādhipaccena taṁtaṁsattalokassa aññamaññavihesananivāraṇādiāṇāpavattāpanayasaparivāraṭṭhānantarādiniyyādanā,",
  "tika-s0501t0:46_6": "saha lokapālehi yo vattatīti salokapālo.",
  "tika-s0501t0:46_7": "Atha vā ye hirottappā lokaṁ pālenti,",
  "tika-s0501t0:46_8": "iti pālanato te hirottappā lokapālā.",
  "tika-s0501t0:46_9": "Tenāha bhagavā ‘‘dveme,",
  "tika-s0501t0:46_10": "bhikkhave,",
  "tika-s0501t0:46_11": "sukkā dhammā lokaṁ pālentī’’ti (a. ni. 2.9; itivu. 42).",
  "tika-s0501t0:46_12": "Lokapālehi hirottappehi samannāgato loko salokapālo nāma.",
  "tika-s0501t0:46_13": "Hirottappasampanno hi sappuriso loko sakkaccaṁ sadā sabbakālesu pūjayati ceva namassati ca pāpahirijigucchanato,",
  "tika-s0501t0:46_14": "dhammacchandavantatāya ca.",
  "tika-s0501t0:47_0": "Aññe pana pūjentā namassantāpi kadāciyeva pūjenti namassanti,",
  "tika-s0501t0:47_1": "na sabbadāti.",
  "tika-s0501t0:47_2": "Sadāti pūjananamassanakālavācakaviggahavirahitaṁ vikappanāmaṁ,",
  "tika-s0501t0:47_3": "sabbanāmaṁ vā.",
  "tika-s0501t0:47_4": "Namassatīti viggahavirahitaṁ ākhyātapadaṁ,",
  "tika-s0501t0:47_5": "sakkaccaṁ namassanaṁ karoti.",
  "tika-s0501t0:47_6": "Tassetāti ettha tassāti niyamavācakaṁ payogavantasabbanāmaṁ viggahavirahitameva.",
  "tika-s0501t0:47_7": "Niyamo ca pūjananamassanakiriyāya visesito.",
  "tika-s0501t0:47_8": "Tasmā tassa pūjananamassanakiriyāya niyamitabbassa pūjetabbassa namassitabbassa naravarassāti attho yuttova.",
  "tika-s0501t0:47_9": "Sesaniyamesu aññesupi eseva nayo.",
  "tika-s0501t0:47_10": "Etanti ācariyena vibhajitabbahāranayapaṭṭhānavicāraṇavisayabhūtassa sāsanavaraparāmasanaṁ payogavantasabbanāmaṁ viggahavirahitaṁ.",
  "tika-s0501t0:48_0": "Sāsati etenāti sāsanaṁ,",
  "tika-s0501t0:48_1": "etena navavidhasuttantena,",
  "tika-s0501t0:48_2": "navavidhasuttantasahitena vā varena sabbena samatthe veneyye diṭṭhadhammikasamparāyikaparamatthehi tividhayānamukhena",
  "tika-s0501t0:48_3": "yathārahaṁ satte sāsati anusāsati vineti.",
  "tika-s0501t0:48_4": "Iti sāsanānusāsanakiriyānusārena veneyyasattānaṁ jānanapaṭipajjanādhigamassa kāraṇakaraṇattā ‘‘etenā’’ti padena niddiṭṭhaṁ navavidhasuttantaṁ,",
  "tika-s0501t0:48_5": "navavidhasuttantasahitaṁ vā varaṁ sabbaṁ sāsanaṁ nāma.",
  "tika-s0501t0:48_6": "Navavidhasuttantadesanāya hi veneyyānaṁ jānanaṁ purimajānanena pacchimajānanaṁ,",
  "tika-s0501t0:48_7": "jānanena paṭipajjanena pacchimapaṭipajjanena adhigamo,",
  "tika-s0501t0:48_8": "purimādhigamena pacchimādhigamo hoti.",
  "tika-s0501t0:48_9": "Tena vuttaṁ ‘‘saddhā sīlaṁ sutaṁ cāgo paññā saddhāya sīlassa sutassa cāgassa paññāyā’’ti (paṭṭhā.",
  "tika-s0501t0:48_10": "1.1.423) ca ‘‘paṭhamassa jhānassa parikammaṁ paṭhamassa jhānassa’’tyādi (paṭṭhā.",
  "tika-s0501t0:48_11": "1.1.423) ca.",
  "tika-s0501t0:48_12": "Sāsadhātuyā desanāsaddo ca taṁjanako desanāñāṇasampayuttacittuppādo ca mukhyattho,",
  "tika-s0501t0:48_13": "taṁupanissayapaccayā veneyyānaṁ atthajānanapaṭipajjanaadhigamanādi kāraṇūpacārattho,",
  "tika-s0501t0:48_14": "‘‘etenā’’ti padena vuttāya sāsanabhūtāya nāmapaññattiyā karaṇasattisaṅkhātā upanissayapaccayasatti phalūpacārattho.",
  "tika-s0501t0:48_15": "Iti-saddopi tameva nāmapaññattiyā upanissayapaccayasattiṁ hetubhāvena parāmasati,",
  "tika-s0501t0:48_16": "tassā sattiyā ādhārabhūtā nāmapaññatti yu-paccayattho.",
  "tika-s0501t0:48_17": "Eseva nayo tīsu piṭakesu evarūpesu ṭhānesu.",
  "tika-s0501t0:49_0": "Ekantaniyyānaṭṭhena,",
  "tika-s0501t0:49_1": "anaññasādhāraṇaguṇatāya ca uttamaṭṭhena varaṁ uttamaṁ,",
  "tika-s0501t0:49_2": "pariyattisāsanamhi phalaniyyādanato,",
  "tika-s0501t0:49_3": "magganiyyānahetubhāvato ca niyyānaṭṭhena,",
  "tika-s0501t0:49_4": "sāvakādīhi ajaniyattā asādhāraṇaṭṭhena ca uttamaṭṭhena varaṁ,",
  "tika-s0501t0:49_5": "varitabbanti vā varaṁ.",
  "tika-s0501t0:49_6": "Yathāvuttassa sāsanassa paṇḍitehi abhipatthitasamiddhihetutāya varitabbattā patthetabbattā sāsanavaraṁ nāma,",
  "tika-s0501t0:49_7": "yathāvuttaṭṭhena vā sāsanañca taṁ varañcāti sāsanavaraṁ.",
  "tika-s0501t0:49_8": "Ca-saddena sattibhedaṁ,",
  "tika-s0501t0:49_9": "taṁ-saddena atthābhedaṁ desseti.",
  "tika-s0501t0:50_0": "Vidantīti vidū.",
  "tika-s0501t0:50_1": "Ye paṇḍitā yathāsabhāvato kammakammaphalāni,",
  "tika-s0501t0:50_2": "kusalādibhede ca dhamme vidanti,",
  "tika-s0501t0:50_3": "iti vidanato te paṇḍitā vidū nāma, tehi.",
  "tika-s0501t0:50_4": "Ñātabbanti ñeyyaṁ.",
  "tika-s0501t0:50_5": "Ñā-dhātuyā nippariyāyato ārammaṇikaṁ ñāṇaṁ vuttaṁ,",
  "tika-s0501t0:50_6": "ṭhānūpacārato sāsanavarassa ārammaṇapaccayabhāvo dassito,",
  "tika-s0501t0:50_7": "iti-saddena ārammaṇapaccayabhāvo parāmasito.",
  "tika-s0501t0:50_8": "Tassa iti-saddena parāmasitabbassa ārammaṇapaccayabhāvassa ādhāraṁ sāsanavaraṁ ṇya-paccayatthoti daṭṭhabbaṁ.",
  "tika-s0501t0:50_9": "Ñāṇaṁ arahatīti vā ñeyyaṁ,",
  "tika-s0501t0:50_10": "vidūnaṁ ñāṇaṁ jānanaṁ ārammaṇabhāvena arahatīti attho.",
  "tika-s0501t0:50_11": "Imasmiṁ naye taddhitapadaṁ daṭṭhabbaṁ.",
  "tika-s0501t0:51_0": "Narati netīti naro.",
  "tika-s0501t0:51_1": "Yo puriso attānaṁ itthīnaṁ uccaṭṭhānaṁ narati neti,",
  "tika-s0501t0:51_2": "iti naranato nayanato so puriso naro nāma.",
  "tika-s0501t0:51_3": "So hi puttabhūtopi mātuyā pituṭṭhāne tiṭṭhati,",
  "tika-s0501t0:51_4": "kaniṭṭhabhātubhūtopi jeṭṭhabhaginīnaṁ pituṭṭhāne tiṭṭhati.",
  "tika-s0501t0:51_5": "Atha vā naritabbo netabboti naro.",
  "tika-s0501t0:51_6": "So hi jātakālato paṭṭhāya yāva attano sabhāvena attānaṁ dhāretuṁ samattho na hoti,",
  "tika-s0501t0:51_7": "tāva parehi netabbo,",
  "tika-s0501t0:51_8": "na tathā añño tiracchānādikoti.",
  "tika-s0501t0:51_9": "Ettha pana satthuvisayatāya narati veneyyasatteti naroti attho adhippeto.",
  "tika-s0501t0:51_10": "Satthā hi satte apāyādito sugatiṁ vā maggaphalanibbānaṁ vā netīti.",
  "tika-s0501t0:51_11": "Sabbaññutaññāṇādianekaguṇasamannāgatattā varo uttamo,",
  "tika-s0501t0:51_12": "varitabbo patthetabboti vā varo,",
  "tika-s0501t0:51_13": "tilokaggo.",
  "tika-s0501t0:51_14": "Pakatiyā uccaṭṭhānaṭṭho naro guṇuttamena samannāgato varo,",
  "tika-s0501t0:51_15": "naro ca so varo cāti naravaro.",
  "tika-s0501t0:51_16": "Ca-ta-saddānaṁ atthabhedo vuttova,",
  "tika-s0501t0:51_17": "visesanaparapadasamāsoyaṁ.",
  "tika-s0501t0:51_18": "Yena vuttaṁ ‘‘aggapuggalassāti attho’’ti (netti. aṭṭha.",
  "tika-s0501t0:51_19": "saṅgahavāravaṇṇanā).",
  "tika-s0501t0:51_20": "Aññe pana ‘‘narānaṁ,",
  "tika-s0501t0:51_21": "naresu vā varoti naravaro’’ti vadanti,",
  "tika-s0501t0:51_22": "taṁ vacanaṁ ‘‘aggapuggalassāti attho’’ti (netti. aṭṭha.",
  "tika-s0501t0:51_23": "saṅgahavāravaṇṇanā) aṭṭhakathāvacanena virujjhati maññe.",
  "tika-s0501t0:51_24": "Tassa naravarassāti.",
  "tika-s0501t0:51_25": "Iccevaṁ nettippakaraṇassa ādigāthāya samāsena ca vacanattho samatto.",
  "tika-s0501t0:52_0": "Sarūpattho yojanatthavacanatthānusārena vijānitabbo.",
  "tika-s0501t0:52_1": "Tathāpi visuṁ suṭṭhu jānanatthāya puna vattabbo.",
  "tika-s0501t0:52_2": "‘‘Ya’’nti padassa anaññasādhāraṇasabbaññutaññāṇādianekaguṇasampanno salokapālena lokena pūjetabbo ceva",
  "tika-s0501t0:52_3": "namassitabbo ca sāsanavaradesako tilokaggo sarūpattho.",
  "tika-s0501t0:52_4": "‘‘Loko’’ti padassa yathāvuttalokapālasahito saddhācāgādisampanno sabbasattaloko sarūpattho.",
  "tika-s0501t0:52_5": "Lokasaddo ekavacanayuttopi jātisaddattā niravasesato satte saṅgaṇhāti yathā ‘‘mahājano’’ti.",
  "tika-s0501t0:52_6": "Kāmañcettha lokasaddo ‘‘lokavidū’’tyādīsu saṅkhārabhājanesupi pavatto,",
  "tika-s0501t0:52_7": "pūjananamassanakiriyāsādhanattā pana sattalokeva vācakabhāvena pavattoti.",
  "tika-s0501t0:52_8": "Tenāha ‘‘pūjanakiriyāyogyabhūtatāvasenā’’ti (netti. aṭṭha.",
  "tika-s0501t0:52_9": "saṅgahavāravaṇṇanā).",
  "tika-s0501t0:53_0": "Pūjayateti ettha pūjanakiriyāya mukhyato pūjanasaṅkhāto pūjentānaṁ cittuppādo sarūpattho,",
  "tika-s0501t0:53_1": "phalūpacārena taṁcittuppādassa ārammaṇapakatūpanissayabhūtā vuttappakārā sabbe buddhaguṇā sarūpatthā.",
  "tika-s0501t0:53_2": "Te-vibhattipaccayassa pūjanakiriyāsādhako vuttappakāro loko ca sarūpattho,",
  "tika-s0501t0:53_3": "evaṁ sati atthabhedābhāvato dvīsu vācakesu ekova vācako vattabbo,",
  "tika-s0501t0:53_4": "kasmā ekasmiṁ atthe dve vācakā vuttāti?",
  "tika-s0501t0:53_5": "Nāyaṁ doso dvinnaṁ vācakānaṁ sāmaññavisesavācakattā.",
  "tika-s0501t0:53_6": "Lokasaddo hi pūjanakiriyāsādhako,",
  "tika-s0501t0:53_7": "aññakiriyāsādhako ca vadatīti sāmaññavācako ca hoti.",
  "tika-s0501t0:53_8": "Pūjayate-saddo lokapūjanaitthipūjanapurisapūjanatiracchānapūjanādikiriyāsādhakañca vadatīti sāmaññavācako .",
  "tika-s0501t0:53_9": "Tasmā pūjayate-saddo lokasaddassa sarūpattho,",
  "tika-s0501t0:53_10": "pūjanakiriyāsādhako ca na aññakiriyāsādhakoti niyameti.",
  "tika-s0501t0:53_11": "Lokasaddo ca pūjayatesaddassa sarūpattho pūjanakiriyāsādhako.",
  "tika-s0501t0:53_12": "Loko pana pūjanakiriyāsādhako itthipurisatiracchānādikoti niyameti.",
  "tika-s0501t0:53_13": "Tīsu piṭakesu aññesupi evarūpesu ṭhānesu eseva nayo.",
  "tika-s0501t0:54_0": "‘‘Salokapālo’’ti padassa yathāvuttaseṭṭhalokapālasahagato,",
  "tika-s0501t0:54_1": "pūjananamassanakiriyāsādhako ca sattanikāyo sarūpattho.",
  "tika-s0501t0:54_2": "‘‘Sadā’’ti padassa rattidivasakālo atītabhagavato dharamānakālo tato parakālo abhinīhārato yāva sāsanantaradhānā kālo tato parakālo sarūpattho.",
  "tika-s0501t0:54_3": "So pana anāgatabuddhuppajjanakālo atītasammāsambuddhe idāni pūjayanti namassanti viya pūjayissati ceva namassissati ca.",
  "tika-s0501t0:54_4": "Namassatīti ettha namassanakiriyāya mukhyato namassanasaṅkhāto cittuppādo sarūpattho,",
  "tika-s0501t0:54_5": "phalūpacārena taṁcittuppādassa ārammaṇapakatūpanissayabhūtā vuttappakārā sabbe buddhaguṇā sarūpattho.",
  "tika-s0501t0:54_6": "Ti-vibhattipaccayassa namassanakiriyāsādhako yathāvuttasattanikāyo loko ca sarūpattho,",
  "tika-s0501t0:54_7": "atthabhedābhāvepi dvinnaṁ vācakānaṁ pavattabhāvo heṭṭhā vuttova.",
  "tika-s0501t0:54_8": "‘‘Cā’’ti padassa idhekacco pūjentopi na namassati,",
  "tika-s0501t0:54_9": "namassantopi na pūjeti ca,",
  "tika-s0501t0:54_10": "ayaṁ pana sattanikāyo loko pūjayati ceva namassati cāti samuccayattho sarūpattho.",
  "tika-s0501t0:55_0": "Tassāti ettha taṁ-saddassa sabbaññutaññāṇādianekaguṇasamannāgato pūjetabbo namassitabbo tilokaggo satthā sarūpattho,",
  "tika-s0501t0:55_1": "chaṭṭhīvibhattiyā janakassa naravarassa jaññena sāsanavarena sambandho padhānasarūpattho,",
  "tika-s0501t0:55_2": "jaññasāsanavarassa janakena naravarena sambandho apadhānasarūpattho.",
  "tika-s0501t0:55_3": "Tīsu piṭakesu evarūpesu aññesupi eseva nayo.",
  "tika-s0501t0:56_0": "‘‘Eta’’nti padassa ācariyena vibhajitabbahāranayapaṭṭhānavicāraṇavisayabhūtaṁ sāsanaṁ sarūpattho.",
  "tika-s0501t0:56_1": "‘‘Sāsanavara’’nti padassāpi tameva sarūpattho,",
  "tika-s0501t0:56_2": "etaṁ sāsanavaraṁ pariyattipaṭipattipaṭivedhabhedena tividhampi pariyattisāsanameva sabbasāsanamūlabhūtattā,",
  "tika-s0501t0:56_3": "nettippakaraṇassa visayabhūtattā ca visesato adhippetaṁ tassa mūlabhūtabhāvato vinayasaṁvaṇṇanādīsu bahūpakārena dassitoti amhehi na vattabbo.",
  "tika-s0501t0:56_4": "Vadantopi aññaṁ racitabbaṁ racituṁ asamatthova hutvā vadatīti gahitabbo vadeyya.",
  "tika-s0501t0:57_0": "Taṁ pana pariyattisāsanaṁ vimuttirasavasena ekavidhaṁ,",
  "tika-s0501t0:57_1": "dhammavinayavasena duvidhaṁ,",
  "tika-s0501t0:57_2": "vinayapiṭakasuttantapiṭakaabhidhammapiṭakavasena tividhaṁ ,",
  "tika-s0501t0:57_3": "āṇādesanāvohāradesanāparamatthadesanāvasena tividhaṁ,",
  "tika-s0501t0:57_4": "yathāparādhasāsanāyathānulomasāsanāyathādhammasāsanābhedenapi tividhaṁ,",
  "tika-s0501t0:57_5": "saṁvarāsaṁvarakathādiṭṭhiviniveṭhanakathānāmarūpaparicchedakathābhedenapi tividhaṁ.",
  "tika-s0501t0:57_6": "Ettha ca desanā desakādhīnā,",
  "tika-s0501t0:57_7": "sāsanaṁ sāsitabbāyattaṁ,",
  "tika-s0501t0:57_8": "kathā kathetabbatthāpekkhāti viseso.",
  "tika-s0501t0:57_9": "Dīghanikāyo,",
  "tika-s0501t0:57_10": "majjhimanikāyo,",
  "tika-s0501t0:57_11": "saṁyuttanikāyo,",
  "tika-s0501t0:57_12": "aṅguttaranikāyo,",
  "tika-s0501t0:57_13": "khuddakanikāyoti nikāyabhedena pana pañcavidhaṁ;",
  "tika-s0501t0:57_14": "suttageyyaveyyākaraṇagāthāudānaitivuttakajātakaabbhutadhammavedallabhedena pana navavidhaṁ;",
  "tika-s0501t0:57_15": "dhammakkhandhabhedena pana caturāsītidhammakkhandhasahassavidhaṁ;",
  "tika-s0501t0:57_16": "‘‘saṁkilesabhāgiyavāsanābhāgiyanibbedhabhāgiyaasekkhabhāgiyāti amissāni cattāri;",
  "tika-s0501t0:57_17": "saṁkilesabhāgiyavāsanābhāgiyasaṁkilesabhāgiyanibbedha bhāgiyasaṁkilesabhāgiyaasekkhabhāgiyavāsanābhāgiyanibbedhabhāgiyāti missakadukāni cattāri;",
  "tika-s0501t0:57_18": "saṁkilesabhāgiyavāsanābhāgiyaasekkhabhāgiyasaṁkilesabhāgiyavāsanā bhāgiyanibbedhabhāgiyāti missakatikāni dve;",
  "tika-s0501t0:57_19": "taṇhāsaṁkilesadiṭṭhisaṁkilesaduccaritasaṁkilesataṇhāvodānabhāgiyadiṭṭhiva- udānabhāgiyaduccaritavodānabhāgiyātichā’’ti (netti.",
  "tika-s0501t0:57_20": "89) soḷasannaṁ suttānaṁ bhedena soḷasavidhaṁ;",
  "tika-s0501t0:57_21": "‘‘lokiyalokuttaralokiyalokuttarasattādhiṭṭhānadhammādhiṭṭhānasattadhammādhiṭṭhānañāṇañeyya- ñāṇañeyyadassanabhāvanādassanabhāvanāsakavacanaparavacanasakavacanaparavacana",
  "tika-s0501t0:57_22": "vissajjanīyaavissajjanīyavissajjanīyaavissajjanīyakammavipākakammavipākakusala akusalakusalākusalaanuññātapaṭikkhittaanuññātapaṭikkhittathavassa",
  "tika-s0501t0:57_23": "bhedena aṭṭhavīsatividha’’nti (netti.",
  "tika-s0501t0:57_24": "112) evamādibahuvidhaṁ pariyattisāsanaṁ nettippakaraṇassa visesato visayaṁ.",
  "tika-s0501t0:57_25": "Tassa visayabhāve sati paṭipattipaṭivedhasaṅkhātaṁ sāsanadvayampi tammūlakattā visayaṁ hoti pariyāyatoti daṭṭhabbaṁ.",
  "tika-s0501t0:58_0": "‘‘Vidūhī’’ti padassa yathāvuttasāsanavarassa saparasantānapavattanapavattāpanādivasena vijānanasamattho",
  "tika-s0501t0:58_1": "saṇhasukhumañāṇādiguṇasampanno kalyāṇaputhujjanasotāpannādiko puggalo sarūpattho.",
  "tika-s0501t0:58_2": "‘‘Ñeyya’’nti padassa tādisehi vidūhi saṇhasukhumañāṇādinā vijānitabbaṁ sāsanavaraṁ sarūpattho.",
  "tika-s0501t0:58_3": "‘‘Naravarassā’’ti padassa ekavidhādibhedassa sāsanavarassa janako anekaguṇasampanno tilokaggo sarūpattho.",
  "tika-s0501t0:58_4": "Iccevaṁ nettiyā ādigāthāya sarūpattho saṅkhepena vijānitabbo.",
  "tika-s0501t0:59_0": "Evaṁ tassā anusandhyādīnaṁ jānitabbabhāve satipi ajānanto viya pucchitvā dosaṁ āropetvā parihāravasenāpi",
  "tika-s0501t0:59_1": "gambhīrādhippāyassa anākulassa visesajānanaṁ bhavissati.",
  "tika-s0501t0:59_2": "Tasmā pucchitvā dosaṁ ropetvā parihāravasena gambhīrādhippāyaṁ sampiṇḍetvā kathayissaṁ.",
  "tika-s0501t0:59_3": "Amhākācariya kimatthaṁ ‘‘yaṁ loko’’tyādimāha?",
  "tika-s0501t0:59_4": "Nettippakaraṇaṁ kātuṁ.",
  "tika-s0501t0:59_5": "Evaṁ sati nettippakaraṇabhūtaṁ ‘‘soḷasahārā netti’’tyādikaṁ eva vattabbaṁ,",
  "tika-s0501t0:59_6": "kasmā taṁ avatvā tato nettippakaraṇato aññaṁ ‘‘yaṁ loko pūjayate’’tyādimāha.",
  "tika-s0501t0:59_7": "Seyyathāpi samuddaṁ gacchanto himavantaṁ gacchati,",
  "tika-s0501t0:59_8": "himavantaṁ gacchanto samuddaṁ gacchati,",
  "tika-s0501t0:59_9": "evameva nettippakaraṇaṁ karonto sāsanavaradassanaṁ karotīti? Saccaṁ,",
  "tika-s0501t0:59_10": "tathāpi yassa saṁvaṇṇanaṁ nettippakaraṇaṁ kātukāmo taṁ sāsanavaraṁ paṭhamaṁ dassetuṁ ‘‘yaṁ loko’’tyādimāha.",
  "tika-s0501t0:59_11": "Evaṁ sati ‘‘etaṁ sāsanavara’’nti ettakameva vattabbaṁ,",
  "tika-s0501t0:59_12": "kasmā ‘‘yaṁ loko’’tyādi vuttanti?",
  "tika-s0501t0:59_13": "Taṁ sāsanavaraṁ janakena naravarena niyametvā thometuṁ vuttaṁ.",
  "tika-s0501t0:59_14": "Tathāpi ‘‘tassa naravarassā’’ti ettakameva vattabbaṁ,",
  "tika-s0501t0:59_15": "kasmā ‘‘yaṁ loko’’tyādi vuttanti?",
  "tika-s0501t0:59_16": "Taṁ janakaṁ naravaraṁ lokapālena lokaseṭṭhena saddhiṁ sabbena lokena pūjanīyanamassanīyabhāvena thometuṁ ‘‘yaṁ loko’’tyādi vuttaṁ.",
  "tika-s0501t0:59_17": "Pūjentāpi vanditvā pūjenti,",
  "tika-s0501t0:59_18": "tasmā ‘‘pūjayate’’ti ettakameva vattabbanti?",
  "tika-s0501t0:59_19": "Tathāpi keci kesañci pūjāsakkārādīni karontāpi tesaṁ apākaṭaguṇatāya namakkāraṁ na karonti.",
  "tika-s0501t0:59_20": "Evaṁ bhagavato yathābhūtaabbhuggatasaddatāya pana bhagavantaṁ pūjetvāpi vandatiyevāti dassetuṁ ‘‘namassati cā’’ti vuttaṁ. Pūjento,",
  "tika-s0501t0:59_21": "namassanto ca na kadāciyeva,",
  "tika-s0501t0:59_22": "atha kho sabbakālanti dassetuṁ ‘‘sadā’’ti vuttaṁ.",
  "tika-s0501t0:59_23": "Tādisassa naravarassa tādisaṁ sāsanavaraṁ saṇhasukhumañāṇasampannehi vidūheva sukhumañāṇeneva ñeyyanti",
  "tika-s0501t0:59_24": "sāsanavaraṁ thometuṁ ‘‘vidūhi ñeyya’’nti vuttaṁ.",
  "tika-s0501t0:60_0": "Ettha ca ‘‘pūjayate,",
  "tika-s0501t0:60_1": "namassatī’’ti etehi pūjananamassanakiriyāya hetubhūtā sabbaññutaññāṇādayo aneke lokiyalokuttaraguṇā pakāsitā",
  "tika-s0501t0:60_2": "honti te guṇe āgamma sabbalokassa pūjananamassanacetanāya pavattanato.",
  "tika-s0501t0:60_3": "Tesu hi kiñci sarūpato,",
  "tika-s0501t0:60_4": "kiñci anumānato sāriputtattherādayo anussaranti, pūjenti,",
  "tika-s0501t0:60_5": "namassanti.",
  "tika-s0501t0:60_6": "Tena vuttaṁ ‘‘anussaretha sambuddha’’nti (saṁ. ni. 1.249).",
  "tika-s0501t0:60_7": "Ekadesaguṇāpi pūjārahā namassanārahā,",
  "tika-s0501t0:60_8": "kasmā sabbepi guṇā pakāsitāti?",
  "tika-s0501t0:60_9": "Sabbaguṇadassanena bodhisambhārasambharaṇamahākaruṇāyogasaṅkhātahetuñāṇapahāna- ānubhāvarūpakāyasampattisaṅkhātaphalahitajjhāsayindriya-",
  "tika-s0501t0:60_10": "pākakālāgamanadesanāñāṇasaṅkhātasattu- pakārasampadāvasena thomanā dassitā.",
  "tika-s0501t0:60_11": "Tena attahitapaṭipatti,",
  "tika-s0501t0:60_12": "parahitapaṭipatti ca nirupakkilesūpagamanāpagamanañca lokasamaññānupapavatti,",
  "tika-s0501t0:60_13": "tadanatidhāvanañca caraṇasampatti,",
  "tika-s0501t0:60_14": "vijjāsampatti ca attādhipatitā,",
  "tika-s0501t0:60_15": "dhammādhipatitā ca lokanāthaattanāthatā ca pubbakārikataññutā ca aparantapatā,",
  "tika-s0501t0:60_16": "anattantapatā ca buddhakaraṇadhammabuddhabhāvasiddhi ca paratāraṇaattatāraṇañca sattānuggahacittatā,",
  "tika-s0501t0:60_17": "dhammavirattacittatā ca pakāsitā bhavanti.",
  "tika-s0501t0:60_18": "Tena sabbappakārena anuttaradakkhiṇeyyatāuttamapūjanīyanamassanīyabhāvapūjananamassanakiriyāya ca khettaṅgatabhāvaṁ pakāseti.",
  "tika-s0501t0:60_19": "Tena pūjanakanamassanakānaṁ yathicchitabbapayojanasampatti pakāsitāti sabbaguṇā pakāsitāti.",
  "tika-s0501t0:61_0": "Ādikalyāṇatādiguṇasampattiyā varaṁ aggaṁ uttamaṁ,",
  "tika-s0501t0:61_1": "nipuṇañāṇagocaratāya paṇḍitavedanīyañca,",
  "tika-s0501t0:61_2": "tasmā ‘‘varaṁ ñeyya’’nti vacanehi svākkhātatādayo sabbe dhammaguṇā pakāsitā.",
  "tika-s0501t0:61_3": "Ariyasaccapaṭivedhena samugghātakilesasammohāyeva paramatthato paṇḍitā bālyādisamatikkamanato,",
  "tika-s0501t0:61_4": "tasmā bhāvitalokuttaramaggā,",
  "tika-s0501t0:61_5": "sacchikatasāmaññaphalā ca puggalā visesato ‘‘vidū’’ti vuccanti.",
  "tika-s0501t0:61_6": "Te hi yathāvuttasāsanavaraṁ aviparītato ñātuṁ,",
  "tika-s0501t0:61_7": "netuñca saparasantāne sakkuṇanti.",
  "tika-s0501t0:61_8": "Tasmā ye suppaṭipannatādayo anekehi suttapadehi saṁvaṇṇitā,",
  "tika-s0501t0:61_9": "te ariyasaṅghaguṇāpi niravasesato ‘‘vidūhī’’ti padena pakāsitāti.",
  "tika-s0501t0:61_10": "Evaṁ nettiyā paṭhamagāthāya ‘‘etaṁ sāsanavara’’nti padena sāsanattayaṁ saṅgaṇhitvā tattha itaresaṁ dvinnaṁ",
  "tika-s0501t0:61_11": "adhigamūpāyabhāvato sabbasāsanamūlabhūtassa,",
  "tika-s0501t0:61_12": "attano nettippakaraṇassa ca visayabhūtassa pariyattisāsanavarassa dassanamukhena sabbe ratanattayaguṇāpi thomanāvasena nayatova pakāsitā honti.",
  "tika-s0501t0:61_13": "Nayato hi dassitā sabbe guṇā niravasesā gahitā bhavanti,",
  "tika-s0501t0:61_14": "na sarūpato.",
  "tika-s0501t0:61_15": "Tenāha bhagavantaṁ ṭhapetvā paññavantānaṁ aggabhūto dhammasenāpatisāriputtattheropi buddhaguṇaparicchedanamanuyutto",
  "tika-s0501t0:61_16": "‘‘apica me dhammanvayo vidito’’ti (dī. ni.",
  "tika-s0501t0:61_17": "2.146) bhagavatāpi –",
  "tika-s0501t0:62_0": "‘‘Evaṁ acintiyā buddhā, buddhadhammā acintiyā;",
  "tika-s0501t0:63_0": "Acintiye pasannānaṁ, vipāko hoti acintiyo’’ti. (apa. thera 1.1.82; netti. 95) –",
  "tika-s0501t0:64_0": "Gāthā vuttā.",
  "tika-s0501t0:64_1": "Tattha buddhadhammāti buddhaguṇā.",
  "tika-s0501t0:64_2": "Amhākaṁ pana yāvajīvaṁ ratanattayaguṇaparidīpane atiussāhantānampi sarūpato nīharitvā dassetuṁ asamatthabhāvo pageva paṇḍitehi veditabboti.",
  "tika-s0501t0:65_0": "Iccevaṁ –",
  "tika-s0501t0:66_0": "‘‘Yaṁ loko pūjayate, salokapālo sadā namassati ca;",
  "tika-s0501t0:67_0": "Tasseta sāsanavaraṁ, vidūhi ñeyyaṁ naravarassā’’ti. –",
  "tika-s0501t0:68_0": "Niggahitalopavasena vuttāya gāthāya saṅkhepena kathito anusandhyādiko samattoti.",
  "tika-s0501t0:69_0": "‘‘Yaṁ loko pūjayate, sa lokapālo sadā namassati ca;",
  "tika-s0501t0:70_0": "Taṁ tassa sāsanavaraṁ, vidūhi ñeyyaṁ naravarassā’’ti. –",
  "tika-s0501t0:71_0": "Gāthaṁ apare paṭhanti.",
  "tika-s0501t0:71_1": "Tassāpi anusandhyattho vuttanayova.",
  "tika-s0501t0:71_2": "Yojanattho pana viseso.",
  "tika-s0501t0:71_3": "Tattha hi salokapālo loko yassa satthuno naravarassa yaṁ sāsanavaraṁ saṁvaṇṇetabbasahitaṁ,",
  "tika-s0501t0:71_4": "saṁvaṇṇetabbaṁ eva vā pūjayate ceva namassati ca,",
  "tika-s0501t0:71_5": "tassa lokapālassa satthuno taṁ pūjetabbaṁ,",
  "tika-s0501t0:71_6": "namassitabbañca vidūheva viññātabbaṁ,",
  "tika-s0501t0:71_7": "etaṁ sāsanavaraṁ nettippakaraṇassa visayanti gahetabbanti yojanā.",
  "tika-s0501t0:71_8": "Yojanākāropi heṭṭhā vuttanayova.",
  "tika-s0501t0:72_0": "Viggahatthopi viseso.",
  "tika-s0501t0:72_1": "Imasmiñhi naye lokaṁ pālentīti lokapālā,",
  "tika-s0501t0:72_2": "yathāvuttacatumahārājādayo.",
  "tika-s0501t0:72_3": "Tehi lokapālehi sahitaṁ sabbalokaṁ pāleti lokagganāyakattāti lokapāloti bhagavāpi lokapālasaddena vutto.",
  "tika-s0501t0:72_4": "So hi ‘‘tassā’’ti ettha taṁ-saddena parāmasīyati,",
  "tika-s0501t0:72_5": "tasmā tassa lokapālassa satthuno naravarassāti attho gahito.",
  "tika-s0501t0:72_6": "Yadi evaṁ lokapālo guṇībhūto apadhāno padhānabhūtaṁ lokaṁ visesetvā vinivatto,",
  "tika-s0501t0:72_7": "kathaṁ taṁ-saddena parāmasīyatīti?",
  "tika-s0501t0:72_8": "Lokavisesako samānopi sāsanavarāpekkhatāya janakasāmibhāvena sambandhivisesabhūtattā padhānabhūto viya parāmasīyatīti.",
  "tika-s0501t0:72_9": "Bhagavā sāsanavarassa sāmibhāvena gahito.",
  "tika-s0501t0:72_10": "Kathaṁ sāsanavarassa sāmī bhagavā sāsanavaraṁ pūjayatīti?",
  "tika-s0501t0:72_11": "Na cāyaṁ virodho.",
  "tika-s0501t0:72_12": "Buddhā hi bhagavanto dhammagaruno,",
  "tika-s0501t0:72_13": "te sabbakālaṁ dhammamapacayamānāva viharantīti.",
  "tika-s0501t0:72_14": "Buddhānañhi dhammagarudhammāpacayamānabhāvo ‘‘yaṁnūnāhaṁ…pe…",
  "tika-s0501t0:72_15": "tameva dhammaṁ sakkatvā garuṁ katvā mānetvā pūjetvā upanissāya vihareyya’’nti (a. ni.",
  "tika-s0501t0:72_16": "4.21) vutto,",
  "tika-s0501t0:72_17": "tasmā lokapālo bhagavā sāsanavaraṁ pūjayatīti daṭṭhabbo.",
  "tika-s0501t0:72_18": "Evaṁ sati lokapālo bhagavā sāsanavaraṁ pūjayatīti attho yutto hotu,",
  "tika-s0501t0:72_19": "kathaṁ lokapālo bhagavā sāsanavaraṁ namassatīti yuttoti?",
  "tika-s0501t0:72_20": "Yuttova ‘‘namassatī’’ti padassa garukaraṇena tanninnapoṇapabbhāroti atthassāpi labbhanato.",
  "tika-s0501t0:72_21": "Bhagavā hi dhammagarutāya sabbakālaṁ dhammaninnapoṇapabbhārabhāvena viharatīti.",
  "tika-s0501t0:72_22": "Vuttañhetaṁ ‘‘yena sudaṁ niccakappaṁ viharāmī’’tiādi.",
  "tika-s0501t0:72_23": "Sesamettha heṭṭhā vuttanayena vā saṁvaṇṇanāsu vuttanayena vā ñātabbanti amhehi na vitthārīyati.",
  "tika-s0501t0:73_0": "Evaṁ paṭhamagāthāya ‘‘sāsanavara’’nti padena tividhampi sāsanaṁ saṅgaṇhitvā tattha pariyattisāsanameva",
  "tika-s0501t0:73_1": "attano nettippakaraṇassa visayaṁ niyametvā dassento ‘‘dvādasa padāni’’tyādimāha.",
  "tika-s0501t0:73_2": "Atha vā paṭhamagāthāya ratanattayathomanena saha nettippakaraṇatāvisayaṁ sāsanavaraṁ ācariyena dassitaṁ,",
  "tika-s0501t0:73_3": "‘‘tassa sāsanavaraṁ kiṁ sabbaṁyeva nettippakaraṇassa visayaṁ,",
  "tika-s0501t0:73_4": "udāhu pariyattisāsanamevā’’ti pucchitabbattā pariyattisāsanabhūtaṁ suttamevāti dassento ‘‘dvādasa padāni sutta’’ntiādimāha.",
  "tika-s0501t0:73_5": "Tattha ‘‘sāsanavara’’nti sāmaññena vuttampi pariyattisuttameva sāsanavaranti gahetabbanti attho.",
  "tika-s0501t0:73_6": "‘‘Taṁ pana katividha’’nti vattabbattā ‘‘dvādasa padānī’’ti vuttaṁ,",
  "tika-s0501t0:73_7": "saṅkhepato pabhedena dvādasavidhanti attho.",
  "tika-s0501t0:73_8": "Pabhedato dvādasavidhampi byañjanapadaatthapadato pana duvidhamevāti dassetuṁ ‘‘taṁ sabbaṁ byañjanañca attho cā’’ti vuttaṁ.",
  "tika-s0501t0:73_9": "‘‘Tasmiṁ dvaye ekameva sarūpato nettippakaraṇassa visayanti viññeyyaṁ,",
  "tika-s0501t0:73_10": "udāhu ubhaya’’nti pucchitabbattā ubhayanti dassetuṁ ‘‘taṁ viññeyyaṁ ubhaya’’nti vuttaṁ.",
  "tika-s0501t0:73_11": "Vacanavacanīyabhāvena sambandhe yasmiṁ byañjane,",
  "tika-s0501t0:73_12": "atthe ca ‘‘sutta’’nti vohāro pavatto,",
  "tika-s0501t0:73_13": "taṁ ubhayaṁ sarūpato nettippakaraṇassa visayanti viññeyyanti attho.",
  "tika-s0501t0:73_14": "‘‘Kinti viññeyya’’nti vattabbattā ‘‘ko attho,",
  "tika-s0501t0:73_15": "byañjanaṁ katama’’nti vuttaṁ.",
  "tika-s0501t0:73_16": "Idaṁ vuttaṁ hoti –",
  "tika-s0501t0:73_17": "chabyañjanapadachaatthapadabhedena dvādasavidhaṁ byañjanapadaatthapadavasena duvidhaṁ sabbapariyattisaṅkhātaṁ",
  "tika-s0501t0:73_18": "suttaṁ mama nettippakaraṇassa visayaṁ sāsanavaranti ñātabbaṁ.",
  "tika-s0501t0:73_19": "Sarūpato pucchitvā atthapadaṁ,",
  "tika-s0501t0:73_20": "byañjanapadañca sarūpato ñātabbanti.",
  "tika-s0501t0:74_0": "Evaṁ paṭhamagāthāya ‘‘sāsanavara’’nti vuttassa suttassa pariyattibhāvañceva atthapadabyañjanapadabhāvena",
  "tika-s0501t0:74_1": "veditabbattañca dassetvā idāni tassa suttassa pavicayūpāyaṁ nettippakaraṇaṁ padatthavibhāgena dassetuṁ",
  "tika-s0501t0:74_2": "‘‘soḷasahārā’’tyādimāha.",
  "tika-s0501t0:74_3": "Atha vā dutiyagāthāya nettippakaraṇassa visayaṁ sāsanavaraṁ niyametvā dassitaṁ,",
  "tika-s0501t0:74_4": "‘‘netti nāma katamā,",
  "tika-s0501t0:74_5": "katividhā’’ti pucchitabbattā nettināma ettikāti saṅkhepato dassetuṁ ‘‘soḷasahārā’’tyādimāha.",
  "tika-s0501t0:74_6": "Tattha tassa sāsanassa suttassa atthapariyeṭṭhi nettisaṁvaṇṇanā mayā mahākaccāyanena niddiṭṭhā netti",
  "tika-s0501t0:74_7": "nāma soḷasahārasamudāyā pañcanayasamudāyā aṭṭhārasamūlapadasamudāyāti vijānitabbāti.",
  "tika-s0501t0:75_0": "Te hārādayo kenaṭṭhena netti nāma?",
  "tika-s0501t0:75_1": "Veneyyasatte ariyadhammaṁ netīti nettīti evamādi attho saṁvaṇṇanāsu (netti. aṭṭha.",
  "tika-s0501t0:75_2": "ganthārambhakathā) vuttova.",
  "tika-s0501t0:75_3": "Imāya tatiyagāthāyapi ‘‘mahākaccānena niddiṭṭhā’’ti pāṭho sundaro.",
  "tika-s0501t0:75_4": "‘‘Mahākaccāyanena niddiṭṭhā’’ti vā pāṭho,",
  "tika-s0501t0:75_5": "na sundaro.",
  "tika-s0501t0:75_6": "Lakkhaṇañhi mayā heṭṭhā vuttanti.",
  "tika-s0501t0:75_7": "‘‘Soḷasahārādisamudāyā nettī’’ti vuttā,",
  "tika-s0501t0:75_8": "te hārā suttassa byañjanavicayo vā honti,",
  "tika-s0501t0:75_9": "atthavicayo vā,",
  "tika-s0501t0:75_10": "nayā ca byañjanavicayo vā honti,",
  "tika-s0501t0:75_11": "atthavicayo vāti vicāraṇāyaṁ sati ‘‘ime imassa vicayo’’ti niyametvā dassetuṁ ‘‘hārā byañjanavicayo’’tiādimāha.",
  "tika-s0501t0:75_12": "Tattha hārā suttassa byañjanavicayo honti,",
  "tika-s0501t0:75_13": "na atthavicayo soḷasahārānaṁ mūlapadaniddhāraṇaṁ vajjetvā byañjanamukheneva saṁvaṇṇanābhāvato.",
  "tika-s0501t0:75_14": "Tayo pana nayā suttassa atthavicayo honti,",
  "tika-s0501t0:75_15": "tiṇṇaṁ nayānaṁ mūlapadasaṅkhātaavijjādisabhāvadhammaniddhāraṇamukheneva suttassa atthasaṁvaṇṇanābhāvatoti.",
  "tika-s0501t0:76_0": "‘‘Taṁ ubhayaṁ sutte saṁvaṇṇanābhāvena kenaci katthaciyeva yojetabbaṁ,",
  "tika-s0501t0:76_1": "udāhu sabbathā sabbattha yojita’’nti pucchitabbabhāvato taṁ ubhayaṁ sabbattha suttesu sabbathā yojitanti dassetuṁ ‘‘ubhayaṁ pariggahīta’’nti vuttaṁ.",
  "tika-s0501t0:76_2": "Hārā ceva nayā ca ubhayaṁ suttassa atthaniddhāraṇavasena parito samantato gahitaṁ sabbathā suttesu yojitanti.",
  "tika-s0501t0:77_0": "‘‘Hārādisamudāyabhūtaṁ nettisaṅkhātaṁ suttaṁ kathaṁ saṁvaṇṇetabbaṁ suttaṁ saṁvaṇṇetī’’ti vattabbabhāvato vuttaṁ ‘‘vuccati suttaṁ yathāsutta’’nti.",
  "tika-s0501t0:77_1": "Nettisaṅkhātaṁ saṁvaṇṇanāsuttaṁ saṁvaṇṇetabbasuttānurūpaṁ yathā yena yena desanāhārena vā aññena vā saṁvaṇṇetabbaṁ,",
  "tika-s0501t0:77_2": "tena tena vuccati saṁvaṇṇetīti attho.",
  "tika-s0501t0:77_3": "Atha vā ‘‘nettisaṅkhātaṁ suttaṁ kittakaṁ saṁvaṇṇetabbaṁ suttaṁ saṁvaṇṇetī’’ti vattabbabhāvato vuttaṁ ‘‘vuccati suttaṁ yathāsutta’’nti.",
  "tika-s0501t0:77_4": "Tattha yathāsuttaṁ yaṁ yaṁ suttaṁ bhagavatā vuttaṁ,",
  "tika-s0501t0:77_5": "taṁ taṁ sabbaṁ suttaṁ nettisaṅkhātaṁ suttaṁ vuccati vadati assādādīnavadassanavasena saṁvaṇṇetīti.",
  "tika-s0501t0:77_6": "Tena vuttaṁ ‘‘nettinayena hi saṁvaṇṇetuṁ asakkuṇeyyaṁ nāma suttaṁ natthī’’ti (netti. aṭṭha.",
  "tika-s0501t0:77_7": "saṅgahavāravaṇṇanā).",
  "tika-s0501t0:78_0": "‘‘Yaṁ yaṁ bhagavatā desitaṁ suttaṁ nettisaṁvaṇṇanāya saṁvaṇṇitaṁ,",
  "tika-s0501t0:78_1": "sā saṁvaṇṇetabbā desanā ca viññeyyā,",
  "tika-s0501t0:78_2": "udāhu desitabbañcā’’ti vattabbabhāvato ‘‘yā ceva desanā’’tyādimāha.",
  "tika-s0501t0:78_3": "Yā ceva desanā pāḷi saṁvaṇṇitā, sā ca,",
  "tika-s0501t0:78_4": "tāya desanāya desitaṁ yaṁ dhammajātaṁ,",
  "tika-s0501t0:78_5": "tañca ubhayaṁ vimuttāyatanadesanāsīsena paricayaṁ karontehi ekantena viññeyyaṁ ubhayasseva anupādisesaparinibbānapariyosānānaṁ",
  "tika-s0501t0:78_6": "sampattīnaṁ hetubhāvato.",
  "tika-s0501t0:78_7": "‘‘Tassa ubhayassa vijānane sādhetabbe sādhetabbassa vijānanassa hetubhūtā katamā anupubbī’’ti pucchitabbabhāvato vuttaṁ ‘‘tatrā’’tyādi.",
  "tika-s0501t0:78_8": "Tattha tatra vijānane sādhetabbe suttādinavaṅgassa sāsanassa atthapariyesanā atthavicāraṇā hāranayānaṁ",
  "tika-s0501t0:78_9": "ayaṁ anupubbī vijānanassa sādhetabbassa hetubhūtā anupubbī nāmāti attho.",
  "tika-s0501t0:78_10": "Atha vā tassa ubhayassa vijānane sādhetabbe suttādinavaṅgassa sāsanassa atthapariyesanāya atthavicāraṇāya",
  "tika-s0501t0:78_11": "ayaṁ anupubbī vijānanassa sādhetabbassa hetubhūtā anupubbī nāmāti.",
  "tika-s0501t0:78_12": "Atha vā vakkhamānāya hāranayānupubbiyā navavidhasuttantapariyesanā vijānanassa hetubhūtāti veditabbā.",
  "tika-s0501t0:78_13": "Tenākāreneva aṭṭhakathāyaṁ tidhā vuttāti.",
  "tika-s0501t0:79_0": "Saṅgahavārassa atthavibhāvanā niṭṭhitā."
}