{
  "tika-abh02t26:0_0": "9. Iddhipādavibhaṅgo",
  "tika-abh02t26:1_0": "1. Suttantabhājanīyavaṇṇanā",
  "tika-abh02t26:2_0": "431.Paṭhamokattuattho “ijjhatīti iddhī”ti.",
  "tika-abh02t26:2_1": "Dutiyo karaṇattho “ijjhanti etāyā”ti.",
  "tika-abh02t26:2_2": "Pajjitabbā iddhi vuttā “iddhiṁ pajjanti pāpuṇantī”ti kattusādhanassa iddhisaddassa karaṇasādhanena pādasaddena samānādhikaraṇatāya asambhavato,",
  "tika-abh02t26:2_3": "ijjhanakassa ca atthassa karaṇabhūtena pādena pajjitabbattā “iddhi eva pādo”ti saddayojanā na sambhavatīti imamatthamāha “na ca…pe…",
  "tika-abh02t26:2_4": "vattu”nti.",
  "tika-abh02t26:2_5": "Iddhikiriyākaraṇenāti ijjhanakiriyāya karaṇabhūtena atthena sādhetabbā ca iddhi pajjitabbāti yojanā.",
  "tika-abh02t26:2_6": "Dvinnaṁ karaṇānanti ijjhanapajjanakiriyākaraṇānaṁ iddhipādatthānaṁ.",
  "tika-abh02t26:2_7": "Na asamānādhikaraṇatā sambhavati paṭisedhadvayaṁ pakatiyaṁ ṭhapetīti.",
  "tika-abh02t26:2_8": "Tasmāti yasmā paṭhamenatthena samānādhikaraṇasamāso,",
  "tika-abh02t26:2_9": "dutiyena sāmivacanasamāso iddhipādasaddānaṁ na yujjati, tasmā.",
  "tika-abh02t26:2_10": "Yathāvuttā vā paṭhamenatthena samānādhikaraṇasamāsavaseneva yojanā yujjati pādassa pajjamānakoṭṭhāsabhāvato.",
  "tika-abh02t26:2_11": "Dutiyenatthena itarasamāseneva yojanā yujjati pādassa ijjhanakaraṇūpāyabhāvato.",
  "tika-abh02t26:3_0": "Kecīti dhammasirittheraṁ sandhāya vadati.",
  "tika-abh02t26:3_1": "Duvidhatthāyāti nibbattiatthāya,",
  "tika-abh02t26:3_2": "vuddhiatthāya ca.",
  "tika-abh02t26:3_3": "Visunti “iddhi eva pādo iddhipādo”ti imasmā visuṁ.",
  "tika-abh02t26:3_4": "Samāsayojanāvasenāti “iddhiyā pādo iddhipādo”ti evaṁ samāsayojanāvasena.",
  "tika-abh02t26:3_5": "Yathāyuttoti kattukaraṇatthesu yo yo yutto.",
  "tika-abh02t26:3_6": "Paṭilābhapubbabhāgānanti visesādhigamataṁpubbabhāgānaṁ yathākkamaṁ kattiddhikaraṇiddhibhāvaṁ sandhāya vuttoti yojanā.",
  "tika-abh02t26:3_7": "Uttaracūḷabhājanīye “chandoyeva chandiddhipādo,",
  "tika-abh02t26:3_8": "cittameva,",
  "tika-abh02t26:3_9": "vīriyameva,",
  "tika-abh02t26:3_10": "vīmaṁsāva vīmaṁsiddhipādo”ti vuttattā āha “uttaracūḷabhājanīye vā vuttehi chandādīhi iddhipādehī”tiādi.",
  "tika-abh02t26:4_0": "Chandacittavīmaṁsiddhipādesu tāva yuttaṁ padhānasaṅkhāraggahaṇaṁ apubbattā,",
  "tika-abh02t26:4_1": "vīriyiddhipāde pana kathanti codanaṁ sandhāyāha “vīriyiddhipādaniddese”tiādi.",
  "tika-abh02t26:4_2": "Yadi dveyeva samannāgamaṅgāni,",
  "tika-abh02t26:4_3": "chandādayo kimatthiyāti āha “samādhivisesanānī”ti.",
  "tika-abh02t26:4_4": "Na idha…pe…",
  "tika-abh02t26:4_5": "vuttā hoti atabbisesanattā.",
  "tika-abh02t26:4_6": "Yadipi samādhivisesanasamannāgamaṅgadassanatthaṁ dvikkhattuṁ vīriyaṁ āgatanti vuttaṁ,",
  "tika-abh02t26:4_7": "taṁ pana “vīriyasamādhisamannāgata”nti ettāvatāpi siddhaṁ hoti.",
  "tika-abh02t26:4_8": "Evaṁ siddhe sati puna vacanaṁ vīriyantarasabbhāvaṁ nu kho dīpetīti kadāci āsaṅkeyyāti tadāsaṅkānivattanatthaṁ “vīriyañcā”tiādimāha.",
  "tika-abh02t26:4_9": "Chandādīhi visiṭṭhoti chandādīnaṁ adhipatipaccayatāvisesena visiṭṭho.",
  "tika-abh02t26:4_10": "Teneva hi chandādimukheneva iddhipādā desitā.",
  "tika-abh02t26:4_11": "Tathā ca vuttaṁ “chandaṁ ce bhikkhu adhipatiṁ karitvā labhati samādhi”ntiādi.",
  "tika-abh02t26:4_12": "Taṁtaṁavassayanavasenāti tassa tassa chandassa samādhino avassayatāvasena,",
  "tika-abh02t26:4_13": "paccayavisesatāyāti attho.",
  "tika-abh02t26:4_14": "Upāyatthena…pe…",
  "tika-abh02t26:4_15": "vuttā hoti adhigamūpāyatāpi nissayabhāvoyevāti.",
  "tika-abh02t26:4_16": "“Tenevā”tiādinā yathāvuttaṁ chandādīnaṁ iddhipādataṁ pāḷiyāyeva vibhāveti.",
  "tika-abh02t26:4_17": "Tattha tenevāti chandādīnaṁyeva upāyatthabhāveneva iddhipādabhāvassa adhippetattā.",
  "tika-abh02t26:4_18": "Upāyiddhipādadassanatthamevāti chandādike dhure jeṭṭhake pubbaṅgame katvā nibbattitasamādhi chandādīnaṁ",
  "tika-abh02t26:4_19": "iddhiyā adhigamūpāyatādassanaṁ upāyiddhipādadassanaṁ,",
  "tika-abh02t26:4_20": "tadatthameva “tathābhūtassa vedanākkhandho…pe…",
  "tika-abh02t26:4_21": "viññāṇakkhandho”ti tattha tattha pāḷiyaṁ nissayiddhipādadassanaṁ kataṁ chandādivisiṭṭhānaṁyeva vedanākkhandhādīnaṁ adhippetattā.",
  "tika-abh02t26:4_22": "Evañcetaṁ sampaṭicchitabbaṁ.",
  "tika-abh02t26:4_23": "Aññathā kevalaṁ iddhisampayuttānaṁyeva khandhānaṁ vasena iddhipādabhāve gayhamāne catubbidhatā na hoti visesakāraṇābhāvatoti adhippāyo.",
  "tika-abh02t26:5_0": "433.Tosanaṁ satthu ārādhanaṁ,",
  "tika-abh02t26:5_1": "sikkhāya vā.",
  "tika-abh02t26:5_2": "Thāmabhāvatoti thirabhāvato.",
  "tika-abh02t26:5_3": "Kulāpadese jātimā purissaro hotīti “pubbaṅgamattā cittassa visiṭṭhajātisadisatā”ti vuttaṁ.",
  "tika-abh02t26:5_4": "Vicāraṇāpaññāhetukattā mantassa vīmaṁsāsadisatā suviññeyyāvāti na uddhaṭā.",
  "tika-abh02t26:6_0": "Chandādiketi chandasamādhipadhānasaṅkhārā,",
  "tika-abh02t26:6_1": "vīriyacittavīmaṁsāsamādhipadhānasaṅkhārāti ime tayo tayo dhamme.",
  "tika-abh02t26:6_2": "Abhedato bhedaṁ akatvā abhinditvā iddhibhāvasāmaññena,",
  "tika-abh02t26:6_3": "iddhipādabhāvasāmaññena ca saṅgaṇhitvā.",
  "tika-abh02t26:6_4": "Tenāha “sampiṇḍetvā”ti.",
  "tika-abh02t26:6_5": "Bhedanaṁ vā sambhedanaṁ missīkaraṇanti āha “amissetvā”ti.",
  "tika-abh02t26:6_6": "Tathā hi “sesā pana sampayuttakā cattāro khandhā iddhipādāyevā”ti iddhiiddhipāde amissetvāpi kathitaṁ.",
  "tika-abh02t26:6_7": "Visesenāti bhedena catūsu iddhipādesu asammissabhāvena āveṇikattā.",
  "tika-abh02t26:6_8": "Āveṇikā hi chandādayo tassa tassa iddhipādassa.",
  "tika-abh02t26:6_9": "Avisesenāti abhedena,",
  "tika-abh02t26:6_10": "caturiddhipādasādhāraṇabhāvenāti attho.",
  "tika-abh02t26:7_0": "Chandiddhipādasamādhiddhipādādayoti ādi-saddena padhānasaṅkhāraṁ,",
  "tika-abh02t26:7_1": "vīriyacittavīmaṁsā ca saṅgaṇhāti.",
  "tika-abh02t26:7_2": "Pādoti tehi sampayuttaṁ catukkhandhamāha.",
  "tika-abh02t26:7_3": "“Chandiddhipāde pavisantī”tiādinā visiṭṭhesveva pavesaṁ avatvā.",
  "tika-abh02t26:7_4": "Catūsūti chando, samādhi,",
  "tika-abh02t26:7_5": "padhānasaṅkhārā,",
  "tika-abh02t26:7_6": "taṁsampayuttā khandhāti evaṁ catūsu.",
  "tika-abh02t26:7_7": "Chandahetuko,",
  "tika-abh02t26:7_8": "chandādhiko vā samādhi adhippetoti āha “chandavato ko samādhi na ijjhissatī”ti.",
  "tika-abh02t26:7_9": "Itīti evaṁ anena pakārena,",
  "tika-abh02t26:7_10": "yaṁ samādhibhāvanāmukhaṁ.",
  "tika-abh02t26:7_11": "Samādhibhāvanānuyogena bhāvitā khandhā samādhibhāvitā.",
  "tika-abh02t26:8_0": "“Ye hī”tiādinā “abhinavaṁ natthī”ti saṅkhepato vuttaṁ vivarati.",
  "tika-abh02t26:8_1": "Tiṇṇanti chandasamādhipadhānasaṅkhārānaṁ.",
  "tika-abh02t26:8_2": "Idanti “ime hi tayo”tiādivacanaṁ.",
  "tika-abh02t26:8_3": "Purimassāti “chando samādhī”tiādivacanassa.",
  "tika-abh02t26:8_4": "Kāraṇabhāvenāti sādhanabhāvena.",
  "tika-abh02t26:8_5": "Tenāti “ime hi tayo dhammā”tiādivacanena.",
  "tika-abh02t26:8_6": "Yasmā chandādayo tayo dhammā aññamaññaṁ,",
  "tika-abh02t26:8_7": "sampayuttakānañca nissayabhāvena pavattanti,",
  "tika-abh02t26:8_8": "tasmā tesampi iddhipādabhāvo vutto.",
  "tika-abh02t26:8_9": "So pana nissayabhāvo sampayogāvinābhāvīti āha “tadantogadhattā”ti,",
  "tika-abh02t26:8_10": "sampayuttakantogadhattāti attho.",
  "tika-abh02t26:8_11": "Chandādīnaṁ viya sampayuttakkhandhānaṁ sabhāvato iddhibhāvo natthīti āha “iddhibhāvapariyāyo atthī”ti.",
  "tika-abh02t26:8_12": "Tena vuttaṁ “sesā sampayuttakā…pe…",
  "tika-abh02t26:8_13": "na attano sabhāvenā”ti.",
  "tika-abh02t26:8_14": "Ekadesassāti chandādīnaṁ.",
  "tika-abh02t26:8_15": "Catunnampi khandhānaṁ,",
  "tika-abh02t26:8_16": "chandādīnaṁ vā catunnaṁ.",
  "tika-abh02t26:8_17": "Punapīti “sampayuttakā panā”tiādiṁ sandhāyāha.",
  "tika-abh02t26:8_18": "Iminā catukkhandhatadekadesānaṁ iddhibhāvadīpanena.",
  "tika-abh02t26:9_0": "Pubbe vuttato vacanakkamena aññanti āha “apubbanti katvā”ti.",
  "tika-abh02t26:9_1": "Kenaṭṭhena iddhi paṭilābho,",
  "tika-abh02t26:9_2": "kenaṭṭhena pādo pubbabhāgoti yathākkamaṁ yojanā.",
  "tika-abh02t26:9_3": "Yadi patiṭṭhānaṭṭhena pādo,",
  "tika-abh02t26:9_4": "nissayiddhipādoyeva vutto siyā,",
  "tika-abh02t26:9_5": "na upāyiddhipādoti āha “upāyo cā”tiādi.",
  "tika-abh02t26:9_6": "Sabbatthāti suttantabhājanīye,",
  "tika-abh02t26:9_7": "abhidhammabhājanīye ca.",
  "tika-abh02t26:9_8": "Tenāha “suttantabhājanīye hī”tiādi.",
  "tika-abh02t26:9_9": "Samādhivisesanabhāvenāti “chandādhipati,",
  "tika-abh02t26:9_10": "chandahetuko,",
  "tika-abh02t26:9_11": "chandādhiko vā samādhi chandasamādhī”tiādinā samādhissa visesanabhāvena.",
  "tika-abh02t26:9_12": "“Samādhisevanavasenā”ti ca pāṭho.",
  "tika-abh02t26:9_13": "Tattha samādhisevanavasenāti chandādhike adhipatiṁ karitvā samādhissa āsevanavasena.",
  "tika-abh02t26:9_14": "Upāyabhūtānanti “chandavato ce samādhi ijjhati,",
  "tika-abh02t26:9_15": "mayheva ijjhatī”ti samādhiāsevanāya upāyabhūtānaṁ.",
  "tika-abh02t26:10_0": "Suttantabhājanīyavaṇṇanā niṭṭhitā.",
  "tika-abh02t26:11_0": "2. Abhidhammabhājanīyavaṇṇanā",
  "tika-abh02t26:12_0": "444.",
  "tika-abh02t26:12_1": "Sādhipativārāni aṭṭhasatāni,",
  "tika-abh02t26:12_2": "tesu paccekaṁ cattāro iddhipādā na sambhavantīti āha “sādhipativārānaṁ paripuṇṇānaṁ abhāvā”ti.",
  "tika-abh02t26:12_3": "Tattha kāraṇamāha “na hi adhipatīnaṁ adhipatayo vijjantī”ti.",
  "tika-abh02t26:12_4": "Yadi hi adhipatī siyuṁ sādhipatīti iddhipādabhedena dvattiṁsa nayasatāni,",
  "tika-abh02t26:12_5": "suddhikāni aṭṭhāti cattāri nayasahassāni bhaveyyuṁ,",
  "tika-abh02t26:12_6": "taṁ pana natthīti adhippāyo.",
  "tika-abh02t26:12_7": "Yattakā pana nayā idha labbhanti,",
  "tika-abh02t26:12_8": "taṁ dassetuṁ “ekekasmiṁ panā”tiādi vuttaṁ.",
  "tika-abh02t26:12_9": "Suddhikāni aṭṭha nayasatāni sādhipatikānipi aṭṭhevāti catunnaṁ maggānaṁ vasena soḷasa nayasatāni.",
  "tika-abh02t26:13_0": "Abhidhammabhājanīyavaṇṇanā niṭṭhitā.",
  "tika-abh02t26:14_0": "3. Pañhapucchakavaṇṇanā",
  "tika-abh02t26:15_0": "Sayaṁ jeṭṭhakabhāvena pavattanato cattāro adhipatayo aññamaññaṁ garuṁ na karonti.",
  "tika-abh02t26:15_1": "Tasmā “cattāro iddhipādā na maggādhipatino”ti vuttā.",
  "tika-abh02t26:15_2": "Tenāha “aññamaññassa pana adhipatayo na bhavantī”ti.",
  "tika-abh02t26:15_3": "Etamatthanti “adhipatayo aññamaññassa adhipatī na bhavantī”ti etamatthaṁ.",
  "tika-abh02t26:15_4": "Adhipatinoti adhipati bhavituṁ samatthassa.",
  "tika-abh02t26:15_5": "Adhipatiṁ na karontīti adhipatiṁ katvā garuṁ katvā nappavattanti.",
  "tika-abh02t26:15_6": "Adhipatīnaṁ sahabhāveti adhipatikiccakaraṇena sahapavattiyaṁ.",
  "tika-abh02t26:15_7": "“Avīmaṁsādhipatikassa maggassa abhāvā”ti idaṁ “adhipatitāsamatthā dhammā adhipatibhāveneva pavatteyyu”nti dosāropanavasenāha,",
  "tika-abh02t26:15_8": "na yathādhigatavasena.",
  "tika-abh02t26:15_9": "Adhipatidhammānañhi pubbābhisaṅkhāre sati adhipatibhāvena pavatti,",
  "tika-abh02t26:15_10": "na aññathāti sahabhāvepi tadabhāvaṁ sandhāya visesanaṁ na kattabbaṁ siyāti sakkā vattuṁ.",
  "tika-abh02t26:15_11": "Aññamaññādhipatikaraṇabhāveti aññamaññaṁ adhipatiṁ katvā pavattiyaṁ.",
  "tika-abh02t26:15_12": "Vīmaṁsādhipatikattavacananti vīmaṁsādhipatikabhāvassa vacanaṁ.",
  "tika-abh02t26:15_13": "Na vattabbaṁ siyā sabbesampi adhipatīnaṁ sādhipatikattāti adhippāyo.",
  "tika-abh02t26:15_14": "Sahabhāvo paṭikkhitto eva sādhipatibhāvassa anekaṁsikatāvacanato.",
  "tika-abh02t26:16_0": "Pañhapucchakavaṇṇanā niṭṭhitā.",
  "tika-abh02t26:17_0": "Iddhipādavibhaṅgavaṇṇanā niṭṭhitā."
}