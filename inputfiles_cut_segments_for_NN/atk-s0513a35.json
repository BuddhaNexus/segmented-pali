{
  "atk-s0513a35:0_0": "9. Navakanipāto",
  "atk-s0513a35:2_0": " [427] 1. Gijjhajātakavaṇṇanā",
  "atk-s0513a35:3_0": "Parisaṅkupathonāmāti idaṁ satthā jetavane viharanto ekaṁ dubbacabhikkhuṁ ārabbha kathesi.",
  "atk-s0513a35:3_1": "So kira eko kulaputto niyyānikasāsane pabbajitvāpi atthakāmehi ācariyupajjhāyehi ceva sabrahmacārīhi ca ‘‘evaṁ te abhikkamitabbaṁ, evaṁ paṭikkamitabbaṁ, evaṁ ālokitabbaṁ, evaṁ vilokitabbaṁ, evaṁ samiñjitabbaṁ, evaṁ pasāritabbaṁ, evaṁ nivāsetabbaṁ, evaṁ pārupitabbaṁ, evaṁ patto gahetabbo,",
  "atk-s0513a35:3_2": "yāpanamattaṁ bhattaṁ gahetvā paccavekkhitvāva paribhuñjitabbaṁ,",
  "atk-s0513a35:3_3": "indriyesu guttadvārena bhojane mattaññunā jāgariyamanuyuttena bhavitabbaṁ,",
  "atk-s0513a35:3_4": "idaṁ āgantukavattaṁ nāma jānitabbaṁ, idaṁ gamikavattaṁ nāma,",
  "atk-s0513a35:3_5": "imāni cuddasa khandhakavattāni, asīti mahāvattāni. Tattha te sammā vattitabbaṁ,",
  "atk-s0513a35:3_6": "ime terasa dhutaṅgaguṇā nāma,",
  "atk-s0513a35:3_7": "ete samādāya vattitabba’’nti ovadiyamāno dubbaco ahosi akkhamo appadakkhiṇaggāhī anusāsaniṁ. ‘‘Ahaṁ tumhe na vadāmi,",
  "atk-s0513a35:3_8": "tumhe pana maṁ kasmā vadatha,",
  "atk-s0513a35:3_9": "ahameva attano atthaṁ vā anatthaṁ vā jānissāmī’’ti attānaṁ avacanīyaṁ akāsi.",
  "atk-s0513a35:3_10": "Athassa dubbacabhāvaṁ ñatvā bhikkhū dhammasabhāyaṁ aguṇakathaṁ kathentā nisīdiṁsu.",
  "atk-s0513a35:3_11": "Satthā āgantvā ‘‘kāya nuttha, bhikkhave,",
  "atk-s0513a35:3_12": "etarahi kathāya sannisinnā’’ti pucchitvā ‘‘imāya nāmā’’ti vutte taṁ bhikkhuṁ pakkosāpetvā ‘‘saccaṁ kira tvaṁ bhikkhu dubbacosī’’ti pucchitvā ‘‘sacca’’nti vutte ‘‘kasmā bhikkhu evarūpe niyyānikasāsane pabbajitvā atthakāmānaṁ vacanaṁ na karosi,",
  "atk-s0513a35:3_13": "pubbepi tvaṁ paṇḍitānaṁ vacanaṁ akatvā verambhavātamukhe cuṇṇavicuṇṇo jāto’’ti vatvā atītaṁ āhari.",
  "atk-s0513a35:4_0": "Atīte gijjhakūṭe pabbate bodhisatto gijjhayoniyaṁ nibbatti.",
  "atk-s0513a35:4_1": "Putto panassa supatto nāma gijjharājā anekasahassagijjhaparivāro thāmasampanno ahosi. So mātāpitaro posesi,",
  "atk-s0513a35:4_2": "thāmasampannattā pana atidūraṁ uppatati. Atha naṁ pitā ‘‘tāta,",
  "atk-s0513a35:4_3": "ettakaṁ nāma ṭhānaṁ atikkamitvā na gantabba’’nti ovadi.",
  "atk-s0513a35:4_4": "So ‘‘sādhū’’ti vatvāpi ekadivasaṁ pana vuṭṭhe deve gijjhehi saddhiṁ uppatitvā sese ohāya atibhūmiṁ gantvā verambhavātamukhaṁ patvā cuṇṇavicuṇṇabhāvaṁ pāpuṇi.",
  "atk-s0513a35:4_5": "Satthā tamatthaṁ dassento abhisambuddho hutvā imā gāthā abhāsi –",
  "atk-s0513a35:5_0": "1.",
  "atk-s0513a35:6_0": " ‘‘Parisaṅkupatho nāma, gijjhapantho sanantano;",
  "atk-s0513a35:7_0": "Tatrāsi mātāpitaro, gijjho posesi jiṇṇake;",
  "atk-s0513a35:8_0": "Tesaṁ ajagaramedaṁ, accahāsi bahuttaso.",
  "atk-s0513a35:9_0": "2.",
  "atk-s0513a35:10_0": " ‘‘Pitā ca puttaṁ avaca, jānaṁ uccaṁ papātinaṁ;",
  "atk-s0513a35:11_0": "Supattaṁ thāmasampannaṁ, tejassiṁ dūragāminaṁ.",
  "atk-s0513a35:12_0": "3.",
  "atk-s0513a35:13_0": " ‘‘Pariplavantaṁ pathaviṁ, yadā tāta vijānahi;",
  "atk-s0513a35:14_0": "Sāgarena parikkhittaṁ, cakkaṁva parimaṇḍalaṁ;",
  "atk-s0513a35:15_0": "Tato tāta nivattassu, māssu etto paraṁ gami.",
  "atk-s0513a35:16_0": "4.",
  "atk-s0513a35:17_0": " ‘‘Udapattosi vegena, balī pakkhī dijuttamo;",
  "atk-s0513a35:18_0": "Olokayanto vakkaṅgo, pabbatāni vanāni ca.",
  "atk-s0513a35:19_0": "5.",
  "atk-s0513a35:20_0": " ‘‘Addassa pathaviṁ gijjho, yathāsāsi pitussutaṁ;",
  "atk-s0513a35:21_0": "Sāgarena parikkhittaṁ, cakkaṁva parimaṇḍalaṁ.",
  "atk-s0513a35:22_0": "6.",
  "atk-s0513a35:23_0": " ‘‘Tañca so samatikkamma, paramevaccavattatha;",
  "atk-s0513a35:24_0": "Tañca vātasikhā tikkhā, accahāsi baliṁ dijaṁ.",
  "atk-s0513a35:25_0": "7.",
  "atk-s0513a35:26_0": " ‘‘Nāsakkhātigato poso, punadeva nivattituṁ;",
  "atk-s0513a35:27_0": "Dijo byasanamāpādi, verambhānaṁ vasaṁ gato.",
  "atk-s0513a35:28_0": "8.",
  "atk-s0513a35:29_0": " ‘‘Tassa puttā ca dārā ca, ye caññe anujīvino;",
  "atk-s0513a35:30_0": "Sabbe byasanamāpāduṁ, anovādakare dije.",
  "atk-s0513a35:31_0": "9.",
  "atk-s0513a35:32_0": " ‘‘Evampi idha vuḍḍhānaṁ, yo vākyaṁ nāvabujjhati;",
  "atk-s0513a35:33_0": "Atisīmacaro ditto, gijjhovātītasāsano;",
  "atk-s0513a35:34_0": "Sa ve byasanaṁ pappoti, akatvā vuḍḍhasāsana’’nti.",
  "atk-s0513a35:35_0": "Tattha parisaṅkupathoti saṅkupatho.",
  "atk-s0513a35:35_1": "Manussā hiraññasuvaṇṇatthāya gacchantā tasmiṁ padese khāṇuke koṭṭetvā tesu rajjuyo bandhitvā gacchanti,",
  "atk-s0513a35:35_2": "tena so gijjhapabbate jaṅghamaggo ‘‘saṅkupatho’’ti vuccati.",
  "atk-s0513a35:35_3": "Gijjhapanthoti gijjhapabbatamatthake mahāmaggo. Sanantanoti porāṇo.",
  "atk-s0513a35:35_4": "Tatrāsīti tasmiṁ gijjhapabbatamatthake saṅkupathe eko gijjho āsi, so jiṇṇake mātāpitaro posesi.",
  "atk-s0513a35:35_5": "Ajagaramedanti ajagarānaṁ medaṁ. Accahāsīti ativiya āhari. Bahuttasoti bahuso.",
  "atk-s0513a35:35_6": "Jānaṁ uccaṁ papātinanti ‘‘putto te atiuccaṁ ṭhānaṁ laṅghatī’’ti sutvā ‘‘ucce papātī aya’’nti jānanto.",
  "atk-s0513a35:35_7": "Tejassinti purisatejasampannaṁ.",
  "atk-s0513a35:35_8": "Dūragāminanti teneva tejena dūragāmiṁ.",
  "atk-s0513a35:35_9": "Pariplavantanti uppalapattaṁ viya udake uplavamānaṁ. Vijānahīti vijānāsi.",
  "atk-s0513a35:35_10": "Cakkaṁva parimaṇḍalanti yasmiṁ te padese ṭhitassa samuddena paricchinno jambudīpo cakkamaṇḍalaṁva paññāyati,",
  "atk-s0513a35:35_11": "tato tāta nivattāhīti ovadanto evamāha.",
  "atk-s0513a35:36_0": "Udapattosīti pitu ovādaṁ akatvā ekadivasaṁ gijjhehi saddhiṁ uppatito te ohāya pitarā kathitaṭṭhānaṁ agamāsi.",
  "atk-s0513a35:36_1": "Olokayantoti taṁ ṭhānaṁ patvā heṭṭhā olokento. Vakkaṅgoti vaṅkagīvo.",
  "atk-s0513a35:36_2": "Yathāsāsi pitussutanti yathāssa pitu santikā sutaṁ āsi, tatheva addasa, ‘‘yathāssāsī’’tipi pāṭho.",
  "atk-s0513a35:36_3": "Paramevaccavattathāti pitarā akkhātaṭṭhānato paraṁ ativattova.",
  "atk-s0513a35:36_4": "Tañca vātasikhā tikkhāti taṁ anovādakaṁ balimpi samānaṁ dijaṁ tikhiṇaverambhavātasikhā accahāsi atihari, cuṇṇavicuṇṇaṁ akāsi.",
  "atk-s0513a35:36_5": "Nāsakkhātigatoti nāsakkhi atigato. Posoti satto.",
  "atk-s0513a35:36_6": "Anovādakareti tasmiṁ dije paṇḍitānaṁ ovādaṁ akaronte sabbepi te mahādukkhaṁ pāpuṇiṁsu.",
  "atk-s0513a35:36_7": "Akatvā vuḍḍhasāsananti vuḍḍhānaṁ hitakāmānaṁ vacanaṁ akatvā evameva byasanaṁ mahādukkhaṁ pāpuṇāti.",
  "atk-s0513a35:36_8": "Tasmā tvaṁ bhikkhu mā gijjhasadiso bhava,",
  "atk-s0513a35:36_9": "atthakāmānaṁ vacanaṁ karohīti.",
  "atk-s0513a35:36_10": "So satthārā evaṁ ovadito tato paṭṭhāya suvaco ahosi.",
  "atk-s0513a35:37_0": "Satthā imaṁ dhammadesanaṁ āharitvā jātakaṁ samodhānesi – ‘‘tadā dubbacagijjho etarahi dubbacabhikkhu ahosi,",
  "atk-s0513a35:37_1": "gijjhapitā pana ahameva ahosi’’nti.",
  "atk-s0513a35:38_0": "Gijjhajātakavaṇṇanā paṭhamā.",
  "atk-s0513a35:40_0": " [428] 2. Kosambiyajātakavaṇṇanā",
  "atk-s0513a35:41_0": "Puthusaddoti idaṁ satthā kosambiṁ nissāya ghositārāme viharanto kosambiyaṁ bhaṇḍanakārake bhikkhū ārabbha kathesi.",
  "atk-s0513a35:41_1": "Vatthu kosambakakkhandhake (mahāva. 451 ādayo) āgatameva, ayaṁ panettha saṅkhepo.",
  "atk-s0513a35:41_2": "Tadā kira dve bhikkhū ekasmiṁ āvāse vasiṁsu vinayadharo ca suttantiko ca.",
  "atk-s0513a35:41_3": "Tesu suttantiko ekadivasaṁ sarīravalañjaṁ katvā udakakoṭṭhake ācamanaudakāvasesaṁ bhājane ṭhapetvā nikkhami.",
  "atk-s0513a35:41_4": "Pacchā vinayadharo tattha paviṭṭho taṁ udakaṁ disvā nikkhamitvā itaraṁ pucchi ‘‘āvuso, tayā udakaṁ ṭhapita’’nti. ‘‘Āmāvuso’’ti.",
  "atk-s0513a35:41_5": "‘‘Kiṁ panettha āpattibhāvaṁ na jānāsī’’ti? ‘‘Āmāvuso na jānāmī’’ti. ‘‘Hoti, āvuso, ettha āpattī’’ti?",
  "atk-s0513a35:41_6": "‘‘Tena hi paṭikarissāmi na’’nti. ‘‘Sace pana te, āvuso, asañcicca asatiyā kataṁ, natthi āpattī’’ti.",
  "atk-s0513a35:41_7": "So tassā āpattiyā anāpattidiṭṭhi ahosi.",
  "atk-s0513a35:41_8": "Vinayadharopi attano nissitakānaṁ ‘‘ayaṁ suttantiko āpattiṁ āpajjamānopi na jānātī’’ti ārocesi.",
  "atk-s0513a35:41_9": "Te tassa nissitake disvā ‘‘tumhākaṁ upajjhāyo āpattiṁ āpajjitvāpi āpattibhāvaṁ na jānātī’’ti āhaṁsu.",
  "atk-s0513a35:41_10": "Te gantvā attano upajjhāyassa ārocesuṁ.",
  "atk-s0513a35:41_11": "So evamāha – ‘‘ayaṁ vinayadharo pubbe ‘anāpattī’ti vatvā idāni ‘āpattī’ti vadati, musāvādī eso’’ti.",
  "atk-s0513a35:41_12": "Te gantvā ‘‘tumhākaṁ upajjhāyo musāvādī’’ti evaṁ aññamaññaṁ kalahaṁ vaḍḍhayiṁsu.",
  "atk-s0513a35:41_13": "Tato vinayadharo okāsaṁ labhitvā tassa āpattiyā adassanena ukkhepanīyakammaṁ akāsi.",
  "atk-s0513a35:41_14": "Tato paṭṭhāya tesaṁ paccayadāyakā upāsakāpi dve koṭṭhāsā ahesuṁ.",
  "atk-s0513a35:41_15": "Ovādapaṭiggāhikā bhikkhuniyopi ārakkhadevatāpi dve koṭṭhāsā ahesuṁ.",
  "atk-s0513a35:41_16": "Tāsaṁ sandiṭṭhasambhattā ākāsaṭṭhadevatāpi yāva brahmalokā sabbe puthujjanā dve pakkhā ahesuṁ.",
  "atk-s0513a35:41_17": "Yāva akaniṭṭhabhavanā pana idaṁ kolāhalaṁ agamāsi.",
  "atk-s0513a35:42_0": "Atheko bhikkhu tathāgataṁ upasaṅkamitvā ukkhepakānaṁ ‘‘dhammikeneva kammena ayaṁ ukkhitto,",
  "atk-s0513a35:42_1": "ukkhittānuvattakānaṁ adhammikena kammena ukkhitto’’ti laddhiṁ,",
  "atk-s0513a35:42_2": "ukkhepakehi vāriyamānānampi tesaṁ taṁ anuparivāretvā caraṇabhāvañca satthu ārocesi.",
  "atk-s0513a35:42_3": "Bhagavā ‘‘samaggā kira hontū’’ti dve vāre pesetvā ‘‘na icchanti bhante samaggā bhavitu’’nti sutvā tatiyavāre ‘‘bhinno bhikkhusaṅgho’’ti tesaṁ santikaṁ gantvā ukkhepakānaṁ ukkhepane,",
  "atk-s0513a35:42_4": "itaresañca asañcicca āpattiyā adassane ādīnavaṁ vatvā pakkāmi.",
  "atk-s0513a35:42_5": "Puna tesaṁ tattheva ekasīmāyaṁ uposathādīni kāretvā bhattaggādīsu bhaṇḍanajātānaṁ ‘‘āsanantarikāya nisīditabba’’nti bhattagge vattaṁ paññāpetvā ‘‘idānipi bhaṇḍanajātā viharantī’’ti sutvā tattha gantvā ‘‘alaṁ, bhikkhave,",
  "atk-s0513a35:42_6": "mā bhaṇḍana’’ntiādīni vatvā aññatarena bhikkhunā dhammavādinā bhagavato vihesaṁ anicchantena ‘‘āgametu, bhante, bhagavā dhammasāmi, appossukko bhante,",
  "atk-s0513a35:42_7": "bhagavā diṭṭhadhammasukhavihāraṁ anuyutto viharatu,",
  "atk-s0513a35:42_8": "mayaṁ tena bhaṇḍanena kalahena viggahena vivādena paññāyissāmā’’ti vutte –",
  "atk-s0513a35:43_0": "Bhūtapubbaṁ, bhikkhave,",
  "atk-s0513a35:43_1": "bārāṇasiyaṁ brahmadatto nāma kāsirājā ahosīti brahmadattena dīghītissa kosalarañño rajjaṁ acchanditvā aññātakavesena vasantassa māritabhāvañceva dīghāvukumārena attano jīvite dinne tato paṭṭhāya tesaṁ samaggabhāvañca kathetvā ‘‘tesañhi nāma, bhikkhave,",
  "atk-s0513a35:43_2": "rājūnaṁ ādinnadaṇḍānaṁ ādinnasatthānaṁ evarūpaṁ khantisoraccaṁ bhavissati. Idha kho taṁ, bhikkhave, sobhetha,",
  "atk-s0513a35:43_3": "yaṁ tumhe evaṁ svākkhāte dhammavinaye pabbajitā samānā khamā ca bhaveyyātha soratā cā’’ti ovaditvā dutiyampi tatiyampi ‘‘alaṁ, bhikkhave,",
  "atk-s0513a35:43_4": "mā bhaṇḍana’’nti vāretvā anoramante disvā ‘‘pariyādiṇṇarūpā kho ime moghapurisā,",
  "atk-s0513a35:43_5": "na yime sukarā saññāpetu’’nti pakkamitvā punadivase piṇḍapātapaṭikkanto gandhakuṭiyā thokaṁ vissamitvā senāsanaṁ saṁsāmetvā attano pattacīvaramādāya saṅghamajjhe ākāse ṭhatvā imā gāthā abhāsi –",
  "atk-s0513a35:44_0": "10.",
  "atk-s0513a35:45_0": " ‘‘Puthusaddo samajano, na bālo koci maññatha;",
  "atk-s0513a35:46_0": "Saṅghasmiṁ bhijjamānasmiṁ, nāññaṁ bhiyyo amaññaruṁ.",
  "atk-s0513a35:47_0": "11.",
  "atk-s0513a35:48_0": " ‘‘Parimuṭṭhā paṇḍitābhāsā, vācāgocarabhāṇino;",
  "atk-s0513a35:49_0": "Yāvicchanti mukhāyāmaṁ, yena nītā na taṁ vidū.",
  "atk-s0513a35:50_0": "12.",
  "atk-s0513a35:51_0": " ‘‘Akkocchi maṁ avadhi maṁ, ajini maṁ ahāsi me;",
  "atk-s0513a35:52_0": "Ye ca taṁ upanayhanti, veraṁ tesaṁ na sammati.",
  "atk-s0513a35:53_0": "13.",
  "atk-s0513a35:54_0": " ‘‘Akkocchi maṁ avadhi maṁ, ajini maṁ ahāsi me;",
  "atk-s0513a35:55_0": "Ye ca taṁ nupanayhanti, veraṁ tesūpasammati.",
  "atk-s0513a35:56_0": "14.",
  "atk-s0513a35:57_0": " ‘‘Na hi verena verāni, sammantīdha kudācanaṁ;",
  "atk-s0513a35:58_0": "Averena ca sammanti, esa dhammo sanantano.",
  "atk-s0513a35:59_0": "15.",
  "atk-s0513a35:60_0": " ‘‘Pare ca na vijānanti, mayamettha yamāmase;",
  "atk-s0513a35:61_0": "Ye ca tattha vijānanti, tato sammanti medhagā.",
  "atk-s0513a35:62_0": "16.",
  "atk-s0513a35:63_0": " ‘‘Aṭṭhicchinnā pāṇaharā, gavāssadhanahārino;",
  "atk-s0513a35:64_0": "Raṭṭhaṁ vilumpamānānaṁ, tesampi hoti saṅgati;",
  "atk-s0513a35:65_0": "Kasmā tumhāka no siyā.",
  "atk-s0513a35:66_0": "17.",
  "atk-s0513a35:67_0": "‘‘Sace labhetha nipakaṁ sahāyaṁ,",
  "atk-s0513a35:67_1": "saddhiṁcaraṁ sādhuvihāridhīraṁ;",
  "atk-s0513a35:68_0": "Abhibhuyya sabbāni parissayāni, careyya tenattamano satīmā.",
  "atk-s0513a35:69_0": "18.",
  "atk-s0513a35:70_0": "‘‘No ce labhetha nipakaṁ sahāyaṁ,",
  "atk-s0513a35:70_1": "saddhiṁcaraṁ sādhuvihāridhīraṁ;",
  "atk-s0513a35:71_0": "Rājāva raṭṭhaṁ vijitaṁ pahāya, eko care mātaṅgaraññeva nāgo.",
  "atk-s0513a35:72_0": "19.",
  "atk-s0513a35:73_0": " ‘‘Ekassa caritaṁ seyyo, natthi bāle sahāyatā;",
  "atk-s0513a35:74_0": "Eko care na pāpāni kayirā,",
  "atk-s0513a35:74_1": "appossukko mātaṅgaraññeva nāgo’’ti.",
  "atk-s0513a35:75_0": "Tattha puthu mahāsaddo assāti puthusaddo.",
  "atk-s0513a35:75_1": "Samajanoti samāno ekasadiso jano,",
  "atk-s0513a35:75_2": "sabbovāyaṁ bhaṇḍanakārakajano samantato saddanicchāraṇena puthusaddo ceva sadiso cāti vuttaṁ hoti.",
  "atk-s0513a35:75_3": "Na bālo koci maññathāti tattha koci ekopi ‘‘ahaṁ bālo’’ti na maññittha, sabbe paṇḍitamānino,",
  "atk-s0513a35:75_4": "sabbovāyaṁ bhaṇḍanakārako janoyeva.",
  "atk-s0513a35:75_5": "Nāññaṁ bhiyyo amaññarunti koci ekopi ‘‘ahaṁ bālo’’ti na maññittha,",
  "atk-s0513a35:75_6": "bhiyyo ca saṅghasmiṁ bhijjamāne aññampi ekaṁ ‘‘mayhaṁ kāraṇā saṅgho bhijjatī’’ti idaṁ kāraṇaṁ na maññitthāti attho.",
  "atk-s0513a35:76_0": "Parimuṭṭhāti muṭṭhassatino.",
  "atk-s0513a35:76_1": "Paṇḍitābhāsāti attano paṇḍitamānena paṇḍitasadisā.",
  "atk-s0513a35:76_2": "Vācāgocarabhāṇinoti rā-kārassa rassādeso kato,",
  "atk-s0513a35:76_3": "vācāgocarā ca na satipaṭṭhānādiariyadhammagocarā, bhāṇino ca. Kathaṁ bhāṇino? Yāvicchanti mukhāyāmanti,",
  "atk-s0513a35:76_4": "yāva mukhaṁ pasāretuṁ icchanti,",
  "atk-s0513a35:76_5": "tāva pasāretvā aggapādehi ṭhatvā bhāṇino,",
  "atk-s0513a35:76_6": "ekopi saṅghagāravena mukhasaṅkocanaṁ na karotīti attho.",
  "atk-s0513a35:76_7": "Yena nītāti yena bhaṇḍanena imaṁ nillajjabhāvaṁ nītā.",
  "atk-s0513a35:76_8": "Na taṁ vidūti evaṁ ‘‘ādīnavaṁ ida’’nti taṁ na jānanti.",
  "atk-s0513a35:77_0": "Yeca taṁ upanayhantīti taṁ ‘‘akkocchi ma’’ntiādikaṁ ākāraṁ ye upanayhanti. Sanantanoti porāṇo.",
  "atk-s0513a35:77_1": "Pareti paṇḍite ṭhapetvā tato aññe bhaṇḍanakārakā pare nāma.",
  "atk-s0513a35:77_2": "Te ettha saṅghamajjhe kolāhalaṁ karontā ‘‘mayaṁ yamāmase upayamāma nassāma,",
  "atk-s0513a35:77_3": "satataṁ samitaṁ maccusantikaṁ gacchāmā’’ti na jānanti.",
  "atk-s0513a35:77_4": "Ye ca tattha vijānantīti ye tattha paṇḍitā ‘‘mayaṁ maccusamīpaṁ gacchāmā’’ti vijānanti.",
  "atk-s0513a35:77_5": "Tato sammanti medhagāti bhikkhave,",
  "atk-s0513a35:77_6": "evañhi te jānantā yonisomanasikāraṁ uppādetvā medhagānaṁ kalahānaṁ vūpasamāya paṭipajjanti.",
  "atk-s0513a35:78_0": "Aṭṭhicchinnāti ayaṁ gāthā brahmadattañca dīghāvukumārañca sandhāya vuttā. Tesampi hoti saṅgati. Kasmā tumhākaṁ na hoti?",
  "atk-s0513a35:78_1": "Yesaṁ vo neva mātāpitūnaṁ aṭṭhīni chinnāni, na pāṇā haṭā, na gavāssadhanāni haṭāni.",
  "atk-s0513a35:78_2": "Idaṁ vuttaṁ hoti – bhikkhave,",
  "atk-s0513a35:78_3": "tesañhi nāma ādinnadaṇḍānaṁ ādinnasatthānaṁ rājūnaṁ evarūpā saṅgati samāgamo āvāhavivāhasambandhaṁ katvā ekato pānabhojanaṁ hoti,",
  "atk-s0513a35:78_4": "tumhe evarūpe sāsane pabbajitvā attano veramattampi jahituṁ na sakkotha, ko tumhākaṁ bhikkhubhāvoti.",
  "atk-s0513a35:79_0": "Sacelabhethātiādigāthāyo paṇḍitasahāyassa ca bālasahāyassa ca vaṇṇāvaṇṇadīpanatthaṁ vuttā.",
  "atk-s0513a35:79_1": "Abhibhuyya sabbāni parissayānīti sabbe pākaṭaparissaye ca paṭicchannaparissaye ca abhibhavitvā tena saddhiṁ attamano satimā careyya.",
  "atk-s0513a35:79_2": "Rājāva raṭṭhaṁ vijitaṁ pahāyāti yathā attano vijitaṁ raṭṭhaṁ mahājanakarājā ca arindamarājā ca pahāya ekakova cariṁsu, evaṁ careyyāti attho.",
  "atk-s0513a35:79_3": "Mātaṅgaraññeva nāgoti mātaṅgo araññe nāgova. Mātaṅgoti hatthī vuccati, nāgoti mahantādhivacanametaṁ.",
  "atk-s0513a35:79_4": "Yathā hi mātuposako mātaṅganāgo araññe ekako cari, na ca pāpāni akāsi, yathā ca sīlavahatthināgo. Yathā ca pālileyyako, evaṁ eko care,",
  "atk-s0513a35:79_5": "na ca pāpāni kayirāti vuttaṁ hoti.",
  "atk-s0513a35:80_0": "Satthā evaṁ kathetvāpi te bhikkhū samagge kātuṁ asakkonto bālakaloṇakagāmaṁ gantvā bhaguttherassa ekībhāve ānisaṁsaṁ kathetvā tato tiṇṇaṁ kulaputtānaṁ vasanaṭṭhānaṁ gantvā tesaṁ sāmaggivāse ānisaṁsaṁ kathetvā tato pālileyyakavanasaṇḍaṁ gantvā tattha temāsaṁ vasitvā puna kosambiṁ agantvā sāvatthimeva agamāsi.",
  "atk-s0513a35:80_1": "Kosambivāsinopi upāsakā ‘‘ime kho ayyā,",
  "atk-s0513a35:80_2": "kosambakā bhikkhū bahuno amhākaṁ anatthassa kārakā,",
  "atk-s0513a35:80_3": "imehi ubbāḷho bhagavā pakkanto,",
  "atk-s0513a35:80_4": "imesaṁ neva abhivādanādīni karissāma,",
  "atk-s0513a35:80_5": "na upagatānaṁ piṇḍapātaṁ dassāma,",
  "atk-s0513a35:80_6": "evaṁ ime pakkamissanti vā veraṁ viramissanti vā bhagavantaṁ vā pasādessantī’’ti sammantayitvā tatheva akaṁsu.",
  "atk-s0513a35:80_7": "Te tena daṇḍakammena pīḷitā sāvatthiṁ gantvā bhagavantaṁ khamāpesuṁ.",
  "atk-s0513a35:81_0": "Satthā imaṁ dhammadesanaṁ āharitvā jātakaṁ samodhānesi – ‘‘pitā suddhodanamahārājā ahosi, mātā mahāmāyā,",
  "atk-s0513a35:81_1": "dīghāvukumāro pana ahameva ahosi’’nti.",
  "atk-s0513a35:82_0": "Kosambiyajātakavaṇṇanā dutiyā.",
  "atk-s0513a35:84_0": " [429] 3. Mahāsuvajātakavaṇṇanā",
  "atk-s0513a35:85_0": "Dumoyadā hotīti idaṁ satthā jetavane viharanto aññataraṁ bhikkhuṁ ārabbha kathesi.",
  "atk-s0513a35:85_1": "So kira satthu santike kammaṭṭhānaṁ gahetvā kosalajanapade aññataraṁ paccantagāmaṁ upanissāya araññe vihāsi.",
  "atk-s0513a35:85_2": "Manussā tassa rattiṭṭhānadivāṭṭhānāni sampādetvā gamanāgamanasampanne ṭhāne senāsanaṁ katvā sakkaccaṁ upaṭṭhahiṁsu.",
  "atk-s0513a35:85_3": "Tassa vassūpagatassa paṭhamamāseyeva so gāmo jhāyi,",
  "atk-s0513a35:85_4": "manussānaṁ bījamattampi avasiṭṭhaṁ nāhosi.",
  "atk-s0513a35:85_5": "Te tassa paṇītaṁ piṇḍapātaṁ dātuṁ nāsakkhiṁsu.",
  "atk-s0513a35:85_6": "So sappāyasenāsanepi piṇḍapātena kilamanto maggaṁ vā phalaṁ vā nibbattetuṁ nāsakkhi.",
  "atk-s0513a35:85_7": "Atha naṁ temāsaccayena satthāraṁ vandituṁ āgataṁ satthā paṭisanthāraṁ katvā ‘‘kacci bhikkhu piṇḍapātena na kilamantosi,",
  "atk-s0513a35:85_8": "senāsanasappāyañca ahosī’’ti pucchi. So tamatthaṁ ārocesi.",
  "atk-s0513a35:85_9": "Satthā ‘‘tassa senāsanaṁ sappāya’’nti ñatvā ‘‘bhikkhu samaṇena nāma senāsanasappāye sati loluppacāraṁ pahāya kiñcideva yathāladdhaṁ paribhuñjitvā santuṭṭhena samaṇadhammaṁ kātuṁ vaṭṭati.",
  "atk-s0513a35:85_10": "Porāṇakapaṇḍitā tiracchānayoniyaṁ nibbattitvā attano nivāsasukkharukkhe cuṇṇaṁ khādantāpi loluppacāraṁ pahāya santuṭṭhā mittadhammaṁ abhinditvā aññattha na gamiṁsu,",
  "atk-s0513a35:85_11": "tvaṁ pana kasmā ‘piṇḍapāto paritto lūkho’ti sappāyasenāsanaṁ pariccajī’’ti vatvā tena yācito atītaṁ āhari.",
  "atk-s0513a35:86_0": "Atīte himavante gaṅgātīre ekasmiṁ udumbaravane anekasatasahassā sukā vasiṁsu.",
  "atk-s0513a35:86_1": "Tatra eko suvarājā attano nivāsarukkhassa phalesu khīṇesu yadeva avasiṭṭhaṁ hoti aṅkuro vā pattaṁ vā taco vā papaṭikā vā,",
  "atk-s0513a35:86_2": "taṁ khāditvā gaṅgāya pānīyaṁ pivitvā paramappicchasantuṭṭho hutvā aññattha na gacchati.",
  "atk-s0513a35:86_3": "Tassa appicchasantuṭṭhabhāvaguṇena sakkassa bhavanaṁ kampi.",
  "atk-s0513a35:86_4": "Sakko āvajjamāno taṁ disvā tassa vīmaṁsanatthaṁ attano ānubhāvena taṁ rukkhaṁ sukkhāpesi.",
  "atk-s0513a35:86_5": "Rukkho khāṇukamatto hutvā chiddāvachiddo vāte paharante ākoṭiyamāno viya aṭṭhāsi.",
  "atk-s0513a35:86_6": "Tassa chiddehi cuṇṇāni nikkhamanti.",
  "atk-s0513a35:86_7": "Suvarājā tāni cuṇṇāni khāditvā gaṅgāya pānīyaṁ pivitvā aññattha agantvā vātātapaṁ agaṇetvā udumbarakhāṇuke nisīdi.",
  "atk-s0513a35:86_8": "Sakko tassa paramappicchabhāvaṁ ñatvā ‘‘mittadhammaguṇaṁ kathāpetvā varamassa datvā udumbaraṁ amataphalaṁ karitvā āgamissāmī’’ti eko haṁsarājā hutvā sujaṁ asurakaññaṁ purato katvā taṁ udumbaravanaṁ gantvā avidūre ekarukkhassa sākhāya nisīditvā tena saddhiṁ kathaṁ samuṭṭhāpento paṭhamaṁ gāthamāha –",
  "atk-s0513a35:87_0": "20.",
  "atk-s0513a35:88_0": "‘‘Dumo yadā hoti phalūpapanno,",
  "atk-s0513a35:88_1": "bhuñjanti naṁ vihaṅgamā sampatantā;",
  "atk-s0513a35:89_0": "Khīṇanti ñatvāna dumaṁ phalaccaye,",
  "atk-s0513a35:89_1": "disodisaṁ yanti tato vihaṅgamā’’ti.",
  "atk-s0513a35:90_0": "Tassattho – suvarāja,",
  "atk-s0513a35:90_1": "rukkho nāma yadā phalasampanno hoti,",
  "atk-s0513a35:90_2": "tadā taṁ sākhato sākhaṁ sampatantāva vihaṅgamā bhuñjanti,",
  "atk-s0513a35:90_3": "taṁ pana khīṇaṁ ñatvā phalānaṁ accayena tato rukkhato disodisaṁ vihaṅgamā gacchantīti.",
  "atk-s0513a35:91_0": "Evañca pana vatvā tato naṁ uyyojetuṁ dutiyaṁ gāthamāha –",
  "atk-s0513a35:92_0": "21.",
  "atk-s0513a35:93_0": "‘‘Cara cārikaṁ lohitatuṇḍa mā mari,",
  "atk-s0513a35:93_1": "kiṁ tvaṁ suva sukkhadumamhi jhāyasi;",
  "atk-s0513a35:94_0": "Tadiṅgha maṁ brūhi vasantasannibha,",
  "atk-s0513a35:94_1": "kasmā suva sukkhadumaṁ na riñcasī’’ti.",
  "atk-s0513a35:95_0": "Tattha jhāyasīti kiṁkāraṇā sukkhakhāṇumatthake jhāyanto pajjhāyanto tiṭṭhasi. Iṅghāti codanatthe nipāto.",
  "atk-s0513a35:95_1": "Vasantasannibhāti vasantakāle vanasaṇḍo suvagaṇasamokiṇṇo viya nīlobhāso hoti,",
  "atk-s0513a35:95_2": "tena taṁ ‘‘vasantasannibhā’’ti ālapati. Na riñcasīti na chaḍḍesi.",
  "atk-s0513a35:96_0": "Atha naṁ suvarājā ‘‘ahaṁ haṁsa attano kataññukataveditāya imaṁ rukkhaṁ na jahāmī’’ti vatvā dve gāthā abhāsi –",
  "atk-s0513a35:97_0": "22.",
  "atk-s0513a35:98_0": "‘‘Ye ve sakhīnaṁ sakhāro bhavanti,",
  "atk-s0513a35:98_1": "pāṇaccaye dukkhasukhesu haṁsa;",
  "atk-s0513a35:99_0": "Khīṇaṁ akhīṇampi na taṁ jahanti,",
  "atk-s0513a35:99_1": "santo sataṁ dhammamanussarantā.",
  "atk-s0513a35:100_0": "23.",
  "atk-s0513a35:101_0": "‘‘Sohaṁ sataṁ aññatarosmi haṁsa,",
  "atk-s0513a35:101_1": "ñātī ca me hoti sakhā ca rukkho;",
  "atk-s0513a35:102_0": "Taṁ nussahe jīvikattho pahātuṁ,",
  "atk-s0513a35:102_1": "khīṇanti ñatvāna na hesa dhammo’’ti.",
  "atk-s0513a35:103_0": "Tattha ye ve sakhīnaṁ sakhāro bhavantīti ye sahāyānaṁ sahāyā honti.",
  "atk-s0513a35:103_1": "Khīṇaṁ akhīṇampīti paṇḍitā nāma attano sahāyaṁ bhogaparikkhayena khīṇampi akhīṇampi na jahanti.",
  "atk-s0513a35:103_2": "Sataṁ dhammamanussarantāti paṇḍitānaṁ paveṇiṁ anussaramānā. Ñātī ca meti haṁsarāja,",
  "atk-s0513a35:103_3": "ayaṁ rukkho sampiyāyanatthena mayhaṁ ñāti ca samāciṇṇacaraṇatāya sakhā ca.",
  "atk-s0513a35:103_4": "Jīvikatthoti tamahaṁ jīvikāya atthiko hutvā pahātuṁ na sakkomi.",
  "atk-s0513a35:104_0": "Sakko tassa vacanaṁ sutvā tuṭṭho pasaṁsitvā varaṁ dātukāmo dve gāthā abhāsi –",
  "atk-s0513a35:105_0": "24.",
  "atk-s0513a35:106_0": " ‘‘Sādhu sakkhi kataṁ hoti, metti saṁsati santhavo;",
  "atk-s0513a35:107_0": "Sacetaṁ dhammaṁ rocesi, pāsaṁsosi vijānataṁ.",
  "atk-s0513a35:108_0": "25.",
  "atk-s0513a35:109_0": " ‘‘So te suva varaṁ dammi, pattayāna vihaṅgama;",
  "atk-s0513a35:110_0": "Varaṁ varassu vakkaṅga, yaṁ kiñci manasicchasī’’ti.",
  "atk-s0513a35:111_0": "Tattha sādhūti sampahaṁsanaṁ. Sakkhi kataṁ hoti,",
  "atk-s0513a35:111_1": "metti saṁsati santhavoti sakhibhāvo ca metti ca parisamajjhe santhavo cāti tayā mittaṁ kataṁ sādhu hoti laddhakaṁ bhaddakameva.",
  "atk-s0513a35:111_2": "Sacetaṁ dhammanti sace etaṁ mittadhammaṁ.",
  "atk-s0513a35:111_3": "Vijānatanti evaṁ sante viññūnaṁ pasaṁsitabbayuttakosīti attho. So teti so ahaṁ tuyhaṁ. Varassūti icchassu.",
  "atk-s0513a35:111_4": "Yaṁ kiñci manasicchasīti yaṁ kiñci manasā icchasi, sabbaṁ taṁ varaṁ dadāmi teti.",
  "atk-s0513a35:112_0": "Taṁ sutvā suvarājā varaṁ gaṇhanto sattamaṁ gāthamāha –",
  "atk-s0513a35:113_0": "26.",
  "atk-s0513a35:114_0": "‘‘Varañca me haṁsa bhavaṁ dadeyya,",
  "atk-s0513a35:114_1": "ayañca rukkho punarāyuṁ labhetha;",
  "atk-s0513a35:115_0": "So sākhavā phalimā saṁvirūḷho,",
  "atk-s0513a35:115_1": "madhutthiko tiṭṭhatu sobhamāno’’ti.",
  "atk-s0513a35:116_0": "Tattha sākhavāti sākhasampanno. Phalimāti phalena upeto.",
  "atk-s0513a35:116_1": "Saṁvirūḷhoti samantato virūḷhapatto taruṇapattasampanno hutvā.",
  "atk-s0513a35:116_2": "Madhutthikoti saṁvijjamānamadhuraphalesu pakkhittamadhu viya madhuraphalo hutvāti attho.",
  "atk-s0513a35:117_0": "Athassa sakko varaṁ dadamāno aṭṭhamaṁ gāthamāha –",
  "atk-s0513a35:118_0": "27.",
  "atk-s0513a35:119_0": " ‘‘Taṁ passa samma phalimaṁ uḷāraṁ, sahāva te hotu udumbarena;",
  "atk-s0513a35:120_0": "So sākhavā phalimā saṁvirūḷho,",
  "atk-s0513a35:120_1": "madhutthiko tiṭṭhatu sobhamāno’’ti.",
  "atk-s0513a35:121_0": "Tattha sahāva te hotu udumbarenāti tava udumbarena saddhiṁ saha ekatova vāso hotu.",
  "atk-s0513a35:122_0": "Evañca pana vatvā sakko taṁ attabhāvaṁ vijahitvā attano ca sujāya ca ānubhāvaṁ dassetvā gaṅgāto hatthena udakaṁ gahetvā udumbarakhāṇukaṁ pahari.",
  "atk-s0513a35:122_1": "Tāvadeva sākhāviṭapasacchanno madhuraphalo rukkho uṭṭhahitvā muṇḍamaṇipabbato viya vilāsasampanno aṭṭhāsi.",
  "atk-s0513a35:122_2": "Suvarājā taṁ disvā somanassappatto sakkassa thutiṁ karonto navamaṁ gāthamāha –",
  "atk-s0513a35:123_0": "28.",
  "atk-s0513a35:124_0": " ‘‘Evaṁ sakka sukhī hohi, saha sabbehi ñātibhi;",
  "atk-s0513a35:125_0": "Yathāhamajja sukhito, disvāna saphalaṁ duma’’nti.",
  "atk-s0513a35:126_0": "Sakkopi tassa varaṁ datvā udumbaraṁ amataphalaṁ katvā saddhiṁ sujāya attano ṭhānameva gato.",
  "atk-s0513a35:126_1": "Tamatthaṁ dīpayamānā osāne abhisambuddhagāthā ṭhapitā –",
  "atk-s0513a35:127_0": "29.",
  "atk-s0513a35:128_0": " ‘‘Suvassa ca varaṁ datvā, katvāna saphalaṁ dumaṁ;",
  "atk-s0513a35:129_0": "Pakkāmi saha bhariyāya, devānaṁ nandanaṁ vana’’nti.",
  "atk-s0513a35:130_0": "Satthā imaṁ dhammadesanaṁ āharitvā ‘‘evaṁ bhikkhu porāṇakapaṇḍitā tiracchānayoniyaṁ nibbattāpi aloluppacārā ahesuṁ.",
  "atk-s0513a35:130_1": "Tvaṁ pana kasmā evarūpe sāsane pabbajitvā loluppacāraṁ carasi,",
  "atk-s0513a35:130_2": "gaccha tattheva vasāhī’’ti kammaṭṭhānamassa kathetvā jātakaṁ samodhānesi.",
  "atk-s0513a35:130_3": "So bhikkhu tattha gantvā vipassanaṁ vaḍḍhento arahattaṁ pāpuṇi. Tadā sakko anuruddho ahosi,",
  "atk-s0513a35:130_4": "suvarājā pana ahameva ahosinti.",
  "atk-s0513a35:131_0": "Mahāsuvajātakavaṇṇanā tatiyā.",
  "atk-s0513a35:133_0": " [430] 4. Cūḷasuvajātakavaṇṇanā",
  "atk-s0513a35:134_0": "Santirukkhāti idaṁ satthā sāvatthiyaṁ jetavane viharanto verañjakaṇḍaṁ ārabbha kathesi.",
  "atk-s0513a35:134_1": "Satthari verañjāyaṁ vassaṁ vasitvā anupubbena sāvatthiṁ anuppatte bhikkhū dhammasabhāyaṁ kathaṁ samuṭṭhāpesuṁ ‘‘āvuso,",
  "atk-s0513a35:134_2": "tathāgato khattiyasukhumālo buddhasukhumālo mahantena iddhānubhāvena samannāgatopi verañjabrāhmaṇena nimantito temāsaṁ vasanto mārāvaṭṭanavasena tassa santikā ekadivasampi bhikkhaṁ alabhitvā loluppacāraṁ pahāya temāsaṁ patthapulakapiṭṭhodakena yāpento aññattha na agamāsi,",
  "atk-s0513a35:134_3": "aho tathāgatānaṁ appicchasantuṭṭhabhāvo’’ti.",
  "atk-s0513a35:134_4": "Satthā āgantvā ‘‘kāya nuttha, bhikkhave,",
  "atk-s0513a35:134_5": "etarahi kathāya sannisinnā’’ti pucchitvā ‘‘imāya nāmā’’ti vutte ‘‘anacchariyaṁ, bhikkhave,",
  "atk-s0513a35:134_6": "tathāgatassa idāni loluppacārappahānaṁ,",
  "atk-s0513a35:134_7": "pubbepi tiracchānayoniyaṁ nibbattopi loluppacāraṁ pahāsi’’nti vatvā atītaṁ āhari.",
  "atk-s0513a35:134_8": "Sabbampi vatthu purimanayeneva vitthāretabbaṁ.",
  "atk-s0513a35:135_0": "30.",
  "atk-s0513a35:136_0": " ‘‘Santi rukkhā haripattā, dumā nekaphalā bahū;",
  "atk-s0513a35:137_0": "Kasmā nu sukkhe koḷāpe, suvassa nirato mano.",
  "atk-s0513a35:138_0": "31.",
  "atk-s0513a35:139_0": " ‘‘Phalassa upabhuñjimhā, nekavassagaṇe bahū;",
  "atk-s0513a35:140_0": "Aphalampi viditvāna, sāva metti yathā pure.",
  "atk-s0513a35:141_0": "32.",
  "atk-s0513a35:142_0": " ‘‘Sukkhañca rukkhaṁ koḷāpaṁ, opattamaphalaṁ dumaṁ;",
  "atk-s0513a35:143_0": "Ohāya sakuṇā yanti, kiṁ dosaṁ passase dija.",
  "atk-s0513a35:144_0": "33.",
  "atk-s0513a35:145_0": " ‘‘Ye phalatthā sambhajanti, aphaloti jahanti naṁ;",
  "atk-s0513a35:146_0": "Attatthapaññā dummedhā, te honti pakkhapātino.",
  "atk-s0513a35:147_0": "34.",
  "atk-s0513a35:148_0": " ‘‘Sādhu sakkhi kataṁ hoti, metti saṁsati santhavo;",
  "atk-s0513a35:149_0": "Sacetaṁ dhammaṁ rocesi, pāsaṁsosi vijānataṁ.",
  "atk-s0513a35:150_0": "35.",
  "atk-s0513a35:151_0": " ‘‘So te suva varaṁ dammi, pattayāna vihaṅgama;",
  "atk-s0513a35:152_0": "Varaṁ varassu vakkaṅga, yaṁ kiñci manasicchasi.",
  "atk-s0513a35:153_0": "36.",
  "atk-s0513a35:154_0": " ‘‘Api nāma naṁ passeyyaṁ, sapattaṁ saphalaṁ dumaṁ;",
  "atk-s0513a35:155_0": "Daliddova nidhiṁ laddhā, nandeyyāhaṁ punappunaṁ.",
  "atk-s0513a35:156_0": "37.",
  "atk-s0513a35:157_0": " ‘‘Tato amatamādāya, abhisiñci mahīruhaṁ;",
  "atk-s0513a35:158_0": "Tassa sākhā virūhiṁsu, sītacchāyā manoramā.",
  "atk-s0513a35:159_0": "38.",
  "atk-s0513a35:160_0": " ‘‘Evaṁ sakka sukhī hohi, saha sabbehi ñātibhi;",
  "atk-s0513a35:161_0": "Yathāhamajja sukhito, disvāna saphalaṁ dumaṁ.",
  "atk-s0513a35:162_0": "39.",
  "atk-s0513a35:163_0": " ‘‘Suvassa ca varaṁ datvā, katvāna saphalaṁ dumaṁ;",
  "atk-s0513a35:164_0": "Pakkāmi saha bhariyāya, devānaṁ nandanaṁ vana’’nti. –",
  "atk-s0513a35:165_0": "Pañhapaṭipañhāpi atthopi purimanayeneva veditabbā,",
  "atk-s0513a35:165_1": "anuttānapadameva pana vaṇṇayissāma.",
  "atk-s0513a35:166_0": "Haripattāti nīlapattasacchannā.",
  "atk-s0513a35:166_1": "Koḷāpeti vāte paharante ākoṭitasaddaṁ viya muñcamāne nissāre.",
  "atk-s0513a35:166_2": "Suvassāti āyasmato suvarājassa kasmā evarūpe rukkhe mano nirato.",
  "atk-s0513a35:166_3": "Phalassāti phalaṁ assa rukkhassa.",
  "atk-s0513a35:166_4": "Nekavassagaṇeti anekavassagaṇe.",
  "atk-s0513a35:166_5": "Bahūti samānepi anekasate na dve tayo, atha kho bahūva.",
  "atk-s0513a35:166_6": "Viditvānāti haṁsarāja idāni amhākaṁ imaṁ rukkhaṁ aphalaṁ viditvāpi yathā pure etena saddhiṁ metti, sāva metti, tañhi mayaṁ na bhindāma,",
  "atk-s0513a35:166_7": "mettiṁ bhindantā hi anariyā asappurisā nāma hontīti pakāsento evamāha.",
  "atk-s0513a35:167_0": "Opattanti avapattaṁ nippattaṁ patitapattaṁ.",
  "atk-s0513a35:167_1": "Kiṁ dosaṁ passaseti aññe sakuṇā etaṁ ohāya aññattha gacchanti,",
  "atk-s0513a35:167_2": "tvaṁ evaṁ gamane kiṁ nāma dosaṁ passasi.",
  "atk-s0513a35:167_3": "Ye phalatthāti ye pakkhino phalatthāya phalakāraṇā sambhajanti upagacchanti, aphaloti ñatvā etaṁ jahanti.",
  "atk-s0513a35:167_4": "Attatthapaññāti attano atthāya paññā,",
  "atk-s0513a35:167_5": "paraṁ anoloketvā attaniyeva vā ṭhitā etesaṁ paññāti attatthapaññā.",
  "atk-s0513a35:167_6": "Pakkhapātinoti te attanoyeva vuḍḍhiṁ paccāsīsamānā mittapakkhaṁ pātenti nāsentīti pakkhapātino nāma honti.",
  "atk-s0513a35:167_7": "Attapakkheyeva vā patantīti pakkhapātino.",
  "atk-s0513a35:168_0": "Apināma nanti haṁsarāja,",
  "atk-s0513a35:168_1": "sace me manoratho nipphajjeyya, tayā dinno varo sampajjeyya,",
  "atk-s0513a35:168_2": "api nāma ahaṁ imaṁ rukkhaṁ sapattaṁ saphalaṁ puna passeyyaṁ,",
  "atk-s0513a35:168_3": "tato daliddo nidhiṁ labhitvāva punappunaṁ etaṁ abhinandeyyaṁ, taṁ disvāva pamodeyyaṁ.",
  "atk-s0513a35:168_4": "Amatamādāyāti attano ānubhāvena ṭhito gaṅgodakaṁ gahetvā abhisiñcayīti attho.",
  "atk-s0513a35:168_5": "Imasmiṁ jātake imāya saddhiṁ dve abhisambuddhagāthā honti.",
  "atk-s0513a35:169_0": "Satthā imaṁ dhammadesanaṁ āharitvā jātakaṁ samodhānesi – ‘‘tadā sakko anuruddho ahosi,",
  "atk-s0513a35:169_1": "suvarājā pana ahameva ahosi’’nti.",
  "atk-s0513a35:170_0": "Cūḷasuvajātakavaṇṇanā catutthā.",
  "atk-s0513a35:172_0": " [431] 5. Haritacajātakavaṇṇanā",
  "atk-s0513a35:173_0": "Sutaṁ metaṁ mahābrahmeti idaṁ satthā jetavane viharanto ukkaṇṭhitabhikkhuṁ ārabbha kathesi.",
  "atk-s0513a35:173_1": "Tañhi bhikkhuṁ ekaṁ alaṅkatamātugāmaṁ disvā ukkaṇṭhitaṁ dīghakesanakhalomaṁ vibbhamitukāmaṁ ācariyupajjhāyehi aruciyā ānītaṁ.",
  "atk-s0513a35:173_2": "Satthā ‘‘saccaṁ kira tvaṁ bhikkhu ukkaṇṭhitosī’’ti pucchitvā ‘‘saccaṁ,",
  "atk-s0513a35:173_3": "bhante’’ti vutte ‘‘kiṁkāraṇā’’ti vatvā ‘‘alaṅkatamātugāmaṁ disvā kilesavasena,",
  "atk-s0513a35:173_4": "bhante’’ti vutte ‘‘bhikkhu kileso nāma guṇaviddhaṁsako appassādo niraye nibbattāpeti,",
  "atk-s0513a35:173_5": "esa pana kileso kiṁkāraṇā taṁ na kilamessati?",
  "atk-s0513a35:173_6": "Na hi sineruṁ paharitvā paharaṇavāto purāṇapaṇṇassa lajjati,",
  "atk-s0513a35:173_7": "imañhi kilesaṁ nissāya bodhiñāṇassa anupadaṁ caramānā pañcaabhiññaaṭṭhasamāpattilābhino visuddhamahāpurisāpi satiṁ upaṭṭhapetuṁ asakkontā jhānaṁ antaradhāpesu’’nti vatvā atītaṁ āhari.",
  "atk-s0513a35:174_0": "Atīte bārāṇasiyaṁ brahmadatte rajjaṁ kārente bodhisatto ekasmiṁ nigame asītikoṭivibhave brāhmaṇakule nibbatti,",
  "atk-s0513a35:174_1": "kañcanachavitāya panassa ‘‘haritacakumāro’’ti nāmaṁ kariṁsu.",
  "atk-s0513a35:174_2": "So vayappatto takkasilaṁ gantvā uggahitasippo kuṭumbaṁ saṇṭhapetvā mātāpitūnaṁ accayena dhanavilokanaṁ katvā ‘‘dhanameva paññāyati,",
  "atk-s0513a35:174_3": "dhanassa uppādakā na paññāyanti,",
  "atk-s0513a35:174_4": "mayāpi maraṇamukhe cuṇṇavicuṇṇena bhavitabba’’nti maraṇabhayabhīto mahādānaṁ datvā himavantaṁ pavisitvā isipabbajjaṁ pabbajitvā sattame divase abhiññā ca samāpattiyo ca nibbattetvā tattha ciraṁ vanamūlaphalāhāro yāpetvā loṇambilasevanatthāya pabbatā otaritvā anupubbena bārāṇasiṁ patvā rājuyyāne vasitvā punadivase bārāṇasiyaṁ bhikkhāya caranto rājadvāraṁ sampāpuṇi.",
  "atk-s0513a35:174_5": "Rājā taṁ disvā pasannacitto pakkosāpetvā samussitasetacchatte rājapallaṅke nisīdāpetvā nānaggarasabhojanaṁ bhojetvā anumodanāvasāne atirekataraṁ pasīditvā ‘‘kahaṁ, bhante,",
  "atk-s0513a35:174_6": "gacchathā’’ti vatvā ‘‘vassāvāsaṭṭhānaṁ upadhārema, mahārājā’’ti vutte ‘‘sādhu,",
  "atk-s0513a35:174_7": "bhante’’ti bhuttapātarāso taṁ ādāya uyyānaṁ gantvā tattha rattiṭṭhānadivāṭṭhānādīni kārāpetvā uyyānapālaṁ paricārakaṁ katvā datvā vanditvā nikkhami.",
  "atk-s0513a35:174_8": "Mahāsatto tato paṭṭhāya nibaddhaṁ rañño gehe bhuñjanto dvādasa vassāni tattha vasi.",
  "atk-s0513a35:175_0": "Athekadivasaṁ rājā paccantaṁ kupitaṁ vūpasametuṁ gacchanto ‘‘amhākaṁ puññakkhettaṁ mā pamajjī’’ti mahāsattaṁ deviyā niyyādetvā agamāsi.",
  "atk-s0513a35:175_1": "Tato paṭṭhāya sā mahāsattaṁ sahatthā parivisati.",
  "atk-s0513a35:175_2": "Athekadivasaṁ sā bhojanaṁ sampādetvā tasmiṁ cirāyamāne gandhodakena nhatvā saṇhaṁ maṭṭhasāṭakaṁ nivāsetvā sīhapañjaraṁ vivarāpetvā sarīre vātaṁ paharāpentī khuddakamañcake nipajji.",
  "atk-s0513a35:175_3": "Mahāsattopi divātaraṁ sunivattho supāruto bhikkhābhājanaṁ ādāya ākāsenāgantvā sīhapañjaraṁ pāpuṇi.",
  "atk-s0513a35:175_4": "Deviyā tassa vākacirasaddaṁ sutvā vegena uṭṭhahantiyā maṭṭhasāṭako bhassi,",
  "atk-s0513a35:175_5": "mahāsattassa visabhāgārammaṇaṁ cakkhuṁ paṭihaññi.",
  "atk-s0513a35:175_6": "Athassa anekavassakoṭisatasahassakāle abbhantare nivutthakileso karaṇḍake sayitaāsīviso viya uṭṭhahitvā jhānaṁ antaradhāpesi.",
  "atk-s0513a35:175_7": "So satiṁ upaṭṭhāpetuṁ asakkonto gantvā deviṁ hatthe gaṇhi, tāvadeva sāṇiṁ parikkhipiṁsu.",
  "atk-s0513a35:175_8": "So tāya saddhiṁ lokadhammaṁ sevitvā bhuñjitvā uyyānaṁ gantvā tato paṭṭhāya devasikaṁ tatheva akāsi.",
  "atk-s0513a35:175_9": "Tassa tāya saddhiṁ lokadhammapaṭisevanaṁ sakalanagare pākaṭaṁ jātaṁ.",
  "atk-s0513a35:175_10": "Amaccā ‘‘haritacatāpaso evamakāsī’’ti rañño paṇṇaṁ pahiṇiṁsu.",
  "atk-s0513a35:175_11": "Rājā ‘‘maṁ bhinditukāmā evaṁ vadantī’’ti asaddahitvā paccantaṁ vūpasametvā bārāṇasiṁ paccāgantvā nagaraṁ padakkhiṇaṁ katvā deviyā santikaṁ gantvā ‘‘saccaṁ,",
  "atk-s0513a35:175_12": "kira mama ayyo haritacatāpaso tayā saddhiṁ lokadhammaṁ paṭisevatī’’ti pucchi. ‘‘Saccaṁ, devā’’ti.",
  "atk-s0513a35:175_13": "So tassāpi asaddahitvā ‘‘tameva paṭipucchissāmī’’ti uyyānaṁ gantvā vanditvā ekamantaṁ nisīditvā taṁ pucchanto paṭhamaṁ gāthamāha –",
  "atk-s0513a35:176_0": "40.",
  "atk-s0513a35:177_0": " ‘‘Sutaṁ metaṁ mahābrahme, kāme bhuñjati hārito;",
  "atk-s0513a35:178_0": "Kaccetaṁ vacanaṁ tucchaṁ, kacci suddho iriyyasī’’ti.",
  "atk-s0513a35:179_0": "Tattha kaccetanti kacci etaṁ ‘‘hārito kāme paribhuñjatī’’ti amhehi sutaṁ vacanaṁ tucchaṁ abhūtaṁ,",
  "atk-s0513a35:179_1": "kacci tvaṁ suddho iriyyasi viharasīti.",
  "atk-s0513a35:180_0": "So cintesi – ‘‘ayaṁ rājā ‘nāhaṁ paribhuñjāmī’ti vuttepi mama saddahissateva,",
  "atk-s0513a35:180_1": "imasmiṁ loke saccasadisī patiṭṭhā nāma natthi.",
  "atk-s0513a35:180_2": "Ujjhitasaccā hi bodhimūle nisīditvā bodhiṁ pāpuṇituṁ na sakkonti,",
  "atk-s0513a35:180_3": "mayā saccameva kathetuṁ vaṭṭatī’’ti.",
  "atk-s0513a35:180_4": "Bodhisattassa hi ekaccesu ṭhānesu pāṇātipātopi adinnādānampi kāmesumicchācāropi surāmerayamajjapānampi hotiyeva,",
  "atk-s0513a35:180_5": "atthabhedakavisaṁvādanaṁ purakkhatvā musāvādo nāma na hoti,",
  "atk-s0513a35:180_6": "tasmā so saccameva kathento dutiyaṁ gāthamāha –",
  "atk-s0513a35:181_0": "41.",
  "atk-s0513a35:182_0": " ‘‘Evametaṁ mahārāja, yathā te vacanaṁ sutaṁ;",
  "atk-s0513a35:183_0": "Kummaggaṁ paṭipannosmi, mohaneyyesu mucchito’’ti.",
  "atk-s0513a35:184_0": "Tattha mohaneyyesūti kāmaguṇesu. Kāmaguṇesu hi loko muyhati, te ca lokaṁ mohayanti,",
  "atk-s0513a35:184_1": "tasmā te ‘‘mohaneyyā’’ti vuccantīti.",
  "atk-s0513a35:185_0": "Taṁ sutvā rājā tatiyaṁ gāthamāha –",
  "atk-s0513a35:186_0": "42.",
  "atk-s0513a35:187_0": " ‘‘Adu paññā kimatthiyā, nipuṇā sādhucintinī;",
  "atk-s0513a35:188_0": "Yāya uppatitaṁ rāgaṁ, kiṁ mano na vinodaye’’ti.",
  "atk-s0513a35:189_0": "Tattha adūti nipāto. Idaṁ vuttaṁ hoti – bhante, gilānassa nāma bhesajjaṁ,",
  "atk-s0513a35:189_1": "pipāsitassa pānīyaṁ paṭisaraṇaṁ,",
  "atk-s0513a35:189_2": "tumhākaṁ panesā nipuṇā sādhūnaṁ atthānaṁ cintinī paññā kimatthiyā,",
  "atk-s0513a35:189_3": "yāya puna uppatitaṁ rāgaṁ kiṁ mano na vinodaye,",
  "atk-s0513a35:189_4": "kiṁ cittaṁ vinodetuṁ nāsakkhīti.",
  "atk-s0513a35:190_0": "Athassa kilesabalaṁ dassento hārito catutthaṁ gāthamāha –",
  "atk-s0513a35:191_0": "43.",
  "atk-s0513a35:192_0": " ‘‘Cattārome mahārāja, loke atibalā bhusā;",
  "atk-s0513a35:193_0": "Rāgo doso mado moho, yattha paññā na gādhatī’’ti.",
  "atk-s0513a35:194_0": "Tattha yatthāti yesu pariyuṭṭhānaṁ pattesu mahoghe patitā viya paññā gādhaṁ patiṭṭhaṁ na labhati.",
  "atk-s0513a35:195_0": "Taṁ sutvā rājā pañcamaṁ gāthamāha –",
  "atk-s0513a35:196_0": "44.",
  "atk-s0513a35:197_0": " ‘‘Arahā sīlasampanno, suddho carati hārito;",
  "atk-s0513a35:198_0": "Medhāvī paṇḍito ceva, iti no sammato bhava’’nti.",
  "atk-s0513a35:199_0": "Tattha iti no sammatoti evaṁ amhākaṁ sammato sambhāvito bhavaṁ.",
  "atk-s0513a35:200_0": "Tato hārito chaṭṭhamaṁ gāthamāha –",
  "atk-s0513a35:201_0": "45.",
  "atk-s0513a35:202_0": " ‘‘Medhāvīnampi hiṁsanti, isiṁ dhammaguṇe rataṁ;",
  "atk-s0513a35:203_0": "Vitakkā pāpakā rāja, subhā rāgūpasaṁhitā’’ti.",
  "atk-s0513a35:204_0": "Tattha subhāti subhanimittaggahaṇena pavattāti.",
  "atk-s0513a35:205_0": "Atha naṁ kilesappahāne ussāhaṁ kārento rājā sattamaṁ gāthamāha –",
  "atk-s0513a35:206_0": "46.",
  "atk-s0513a35:207_0": " ‘‘Uppannāyaṁ sarīrajo, rāgo vaṇṇavidūsano tava;",
  "atk-s0513a35:208_0": "Taṁ pajaha bhaddamatthu te, bahunnāsi medhāvisammato’’ti.",
  "atk-s0513a35:209_0": "Tattha vaṇṇavidūsano tavāti tava sarīravaṇṇassa ca guṇavaṇṇassa ca vidūsano.",
  "atk-s0513a35:209_1": "Bahunnāsīti bahūnaṁ āsi medhāvīti sammato.",
  "atk-s0513a35:210_0": "Tato mahāsatto satiṁ labhitvā kāmesu ādīnavaṁ sallakkhetvā aṭṭhamaṁ gāthamāha –",
  "atk-s0513a35:211_0": "47.",
  "atk-s0513a35:212_0": " ‘‘Te andhakārake kāme, bahudukkhe mahāvise;",
  "atk-s0513a35:213_0": "Tesaṁ mūlaṁ gavesissaṁ,",
  "atk-s0513a35:213_1": "checchaṁ rāgaṁ sabandhana’’nti.",
  "atk-s0513a35:214_0": "Tattha andhakāraketi paññācakkhuvināsanato andhabhāvakare.",
  "atk-s0513a35:214_1": "Bahudukkheti ettha ‘‘appassādā kāmā’’tiādīni (ma. ni. 1.234; pāci. 417; cūḷava.",
  "atk-s0513a35:214_2": "65) suttāni haritvā tesaṁ bahudukkhatā dassetabbā.",
  "atk-s0513a35:214_3": "Mahāviseti sampayuttakilesavisassa ceva vipākavisassa ca mahantatāya mahāvise.",
  "atk-s0513a35:214_4": "Tesaṁ mūlanti te vuttappakāre kāme pahātuṁ tesaṁ mūlaṁ gavesissaṁ pariyesissāmi. Kiṁ pana tesaṁ mūlanti? Ayonisomanasikāro.",
  "atk-s0513a35:214_5": "Checchaṁ rāgaṁ sabandhananti mahārāja,",
  "atk-s0513a35:214_6": "idāneva paññākhaggena paharitvā subhanimittabandhanena sabandhanaṁ rāgaṁ chindissāmīti.",
  "atk-s0513a35:215_0": "Idañca pana vatvā ‘‘mahārāja,",
  "atk-s0513a35:215_1": "okāsaṁ tāva me karohī’’ti okāsaṁ kāretvā paṇṇasālaṁ pavisitvā kasiṇamaṇḍalaṁ oloketvā puna naṭṭhajjhānaṁ uppādetvā paṇṇasālato nikkhamitvā ākāse pallaṅkena nisīditvā rañño dhammaṁ desetvā ‘‘mahārāja,",
  "atk-s0513a35:215_2": "ahaṁ aṭṭhāne vutthakāraṇā mahājanamajjhe garahappatto, appamatto hohi,",
  "atk-s0513a35:215_3": "puna dāni ahaṁ anitthigandhavanasaṇḍameva gamissāmī’’ti rañño rodantassa paridevantassa himavantameva gantvā aparihīnajjhāno brahmalokūpago ahosi.",
  "atk-s0513a35:216_0": "Satthā taṁ kāraṇaṁ ñatvā –",
  "atk-s0513a35:217_0": "48.",
  "atk-s0513a35:218_0": " ‘‘Idaṁ vatvāna hārito, isi saccaparakkamo;",
  "atk-s0513a35:219_0": "Kāmarāgaṁ virājetvā, brahmalokūpago ahū’’ti. –",
  "atk-s0513a35:220_0": "Abhisambuddho hutvā imaṁ gāthaṁ vatvā saccāni pakāsetvā jātakaṁ samodhānesi,",
  "atk-s0513a35:220_1": "saccapariyosāne ukkaṇṭhitabhikkhu arahatte patiṭṭhahi.",
  "atk-s0513a35:221_0": "Tadā rājā ānando ahosi,",
  "atk-s0513a35:221_1": "haritacatāpaso pana ahameva ahosinti.",
  "atk-s0513a35:222_0": "Haritacajātakavaṇṇanā pañcamā.",
  "atk-s0513a35:224_0": " [432] 6. Padakusalamāṇavajātakavaṇṇanā",
  "atk-s0513a35:225_0": "Bahussutanti idaṁ satthā jetavane viharanto ekaṁ dārakaṁ ārabbha kathesi.",
  "atk-s0513a35:225_1": "So kira sāvatthiyaṁ kuṭumbikaputto sattavassakāleyeva padakusalo ahosi.",
  "atk-s0513a35:225_2": "Athassa pitā ‘‘imaṁ vīmaṁsissāmī’’ti tassa ajānantasseva mittagharaṁ agamāsi.",
  "atk-s0513a35:225_3": "So pitu gataṭṭhānaṁ apucchitvāva tassa padānusārena gantvā pitu santike aṭṭhāsi.",
  "atk-s0513a35:225_4": "Atha naṁ pitā ekadivasaṁ pucchi ‘‘tāta,",
  "atk-s0513a35:225_5": "tvaṁ mayi taṁ ajānāpetvā gatepi mama gataṭṭhānaṁ kiṁ jānāsī’’ti? ‘‘Tāta , padaṁ te sañjānāmi, padakusalo aha’’nti.",
  "atk-s0513a35:225_6": "Athassa vīmaṁsanatthāya pitā bhuttapātarāso gharā nikkhamitvā anantaraṁ paṭivissakagharaṁ gantvā tato dutiyaṁ,",
  "atk-s0513a35:225_7": "tato tatiyaṁ gharaṁ pavisitvā tatiyagharā nikkhamitvā puna attano gharaṁ āgantvā tato uttaradvārena nikkhamitvā nagaraṁ vāmaṁ karonto jetavanaṁ gantvā satthāraṁ vanditvā dhammaṁ suṇanto nisīdi.",
  "atk-s0513a35:225_8": "Dārako ‘‘kahaṁ me pitā’’ti pucchitvā ‘‘na jānāmā’’ti vutte tassa padānusārena anantarapaṭivissakassa gharaṁ ādiṁ katvā pitu gatamaggeneva jetavanaṁ gantvā satthāraṁ vanditvā pitu santike aṭṭhāsi. Pitarā ca ‘‘kathaṁ tāta,",
  "atk-s0513a35:225_9": "mama idhāgatabhāvaṁ aññāsī’’ti puṭṭho ‘‘padaṁ te sañjānitvā padānusārena āgatomhī’’ti āha.",
  "atk-s0513a35:225_10": "Satthā ‘‘kiṁ kathesi upāsakā’’ti pucchitvā ‘‘bhante, ayaṁ dārako padakusalo,",
  "atk-s0513a35:225_11": "ahaṁ imaṁ vīmaṁsanto iminā nāma upāyena āgato,",
  "atk-s0513a35:225_12": "ayampi maṁ gehe adisvā mama padānusārena āgato’’ti vutte ‘‘anacchariyaṁ, upāsaka, bhūmiyaṁ padasañjānanaṁ,",
  "atk-s0513a35:225_13": "porāṇakapaṇḍitā ākāse padaṁ sañjāniṁsū’’ti vatvā tena yācito atītaṁ āhari.",
  "atk-s0513a35:226_0": "Atīte bārāṇasiyaṁ brahmadatte rajjaṁ kārente tassa aggamahesī aticaritvā raññā pucchitā ‘‘sace ahaṁ tumhe aticarāmi,",
  "atk-s0513a35:226_1": "assamukhī yakkhinī homī’’ti sapathaṁ katvā tato kālaṁ katvā ekasmiṁ pabbatapāde assamukhī yakkhinī hutvā leṇaguhāyaṁ vasamānā mahāaṭaviyaṁ pubbantato aparantaṁ gamanamagge anusañcarante manusse gahetvā khādati.",
  "atk-s0513a35:226_2": "Sā kira tīṇi vassāni vessavaṇaṁ upaṭṭhahitvā āyāmato tiṁsayojane vitthārato pañcayojane ṭhāne manusse khādituṁ labhi.",
  "atk-s0513a35:226_3": "Athekadivasaṁ eko aḍḍho mahaddhano mahābhogo abhirūpo brāhmaṇo bahūhi manussehi parivuto taṁ maggaṁ abhiruhi.",
  "atk-s0513a35:226_4": "Taṁ disvā yakkhinī tussitvā pakkhandi,",
  "atk-s0513a35:226_5": "taṁ disvā parivāramanussā palāyiṁsu.",
  "atk-s0513a35:226_6": "Sā vātavegena gantvā brāhmaṇaṁ gahetvā piṭṭhiyā nipajjāpetvā guhaṁ gacchantī purisasamphassaṁ paṭilabhitvā kilesavasena tasmiṁ sinehaṁ uppādetvā taṁ akhāditvā attano sāmikaṁ akāsi.",
  "atk-s0513a35:226_7": "Te ubhopi samaggasaṁvāsaṁ vasiṁsu tato paṭṭhāya yakkhinī manusse gaṇhantī vatthataṇḍulatelādīnipi gahetvā tassa nānaggarasabhojanaṁ upanetvā attanā manussamaṁsaṁ khādati.",
  "atk-s0513a35:226_8": "Gamanakāle tassa palāyanabhayena mahatiyā silāya guhādvāraṁ pidahitvā gacchati.",
  "atk-s0513a35:226_9": "Evaṁ tesu sammodamānesu vasantesu bodhisatto nibbattaṭṭhānā cavitvā brāhmaṇaṁ paṭicca tassā kucchimhi paṭisandhiṁ gaṇhi.",
  "atk-s0513a35:226_10": "Sā dasamāsaccayena puttaṁ vijāyitvā putte ca brāhmaṇe ca balavasinehā hutvā ubhopi posesi.",
  "atk-s0513a35:226_11": "Sā aparabhāge putte vuḍḍhippatte puttampi pitarā saddhiṁ antoguhāyaṁ pavesetvā dvāraṁ pidahi.",
  "atk-s0513a35:227_0": "Athekadivasaṁ bodhisatto tassā gatakālaṁ ñatvā silaṁ apanetvā pitaraṁ bahi akāsi.",
  "atk-s0513a35:227_1": "Sā āgantvā ‘‘kena silā apanītā’’ti vatvā ‘‘amma, mayā apanītā,",
  "atk-s0513a35:227_2": "andhakāre nisīdituṁ na sakkomī’’ti vutte puttasinehena na kiñci avoca.",
  "atk-s0513a35:227_3": "Athekadivasaṁ bodhisatto pitaraṁ pucchi ‘‘tāta,",
  "atk-s0513a35:227_4": "mayhaṁ mātu mukhaṁ aññādisaṁ, tumhākaṁ mukhaṁ aññādisaṁ, kiṁ nu kho kāraṇa’’nti? ‘‘Tāta,",
  "atk-s0513a35:227_5": "tava mātā manussamaṁsakhādikā yakkhinī, mayaṁ ubho manussā’’ti. ‘‘Tāta, yadi evaṁ, idha kasmā vasāma,",
  "atk-s0513a35:227_6": "ehi manussapathaṁ gacchāmā’’ti. ‘‘Tāta, sace mayaṁ palāyissāma,",
  "atk-s0513a35:227_7": "ubhopi amhe tava mātā khādissatī’’ti. Bodhisatto ‘‘mā bhāyi, tāta,",
  "atk-s0513a35:227_8": "tava manussapathasampāpanaṁ mama bhāro’’ti pitaraṁ samassāsetvā punadivase mātari gatāya pitaraṁ gahetvā palāyi.",
  "atk-s0513a35:227_9": "Yakkhinī āgantvā te adisvā vātavegena pakkhanditvā te gahetvā ‘‘brāhmaṇa, kiṁ palāyasi,",
  "atk-s0513a35:227_10": "kiṁ te idha natthī’’ti vatvā ‘‘bhadde, mā mayhaṁ kujjhi,",
  "atk-s0513a35:227_11": "putto te maṁ gahetvā palāyatī’’ti vutte puttasinehena kiñci avatvā te assāsetvā attano vasanaṭṭhānaññeva te gahetvā gantvā evaṁ punapi katipaye divase palāyante ānesi.",
  "atk-s0513a35:228_0": "Bodhisatto cintesi ‘‘mayhaṁ mātu paricchinnena okāsena bhavitabbaṁ,",
  "atk-s0513a35:228_1": "yaṁnūnāhaṁ imissā āṇāpavattiṭṭhānasīmaṁ puccheyyaṁ,",
  "atk-s0513a35:228_2": "atha naṁ atikkamitvā palāyissāmā’’ti.",
  "atk-s0513a35:228_3": "So ekadivasaṁ mātaraṁ gahetvā ekamantaṁ nisinno ‘‘amma,",
  "atk-s0513a35:228_4": "mātusantakaṁ nāma puttānaṁ pāpuṇāti,",
  "atk-s0513a35:228_5": "akkhāhi tāva me attano santakāya bhūmiyā pariccheda’’nti āha.",
  "atk-s0513a35:228_6": "Sā sabbadisāsu pabbatanadīnimittādīni kathetvā āyāmato tiṁsayojanaṁ,",
  "atk-s0513a35:228_7": "vitthārato pañcayojanaṁ puttassa kathetvā ‘‘idaṁ ettakaṁ ṭhānaṁ sallakkhehi puttā’’ti āha.",
  "atk-s0513a35:228_8": "So dve tayo divase atikkamitvā mātu aṭavigatakāle pitaraṁ khandhaṁ āropetvā tassā dinnasaññāya vātavegena pakkhando paricchedanadītīraṁ sampāpuṇi.",
  "atk-s0513a35:228_9": "Sāpi āgantvā te apassantī anubandhi.",
  "atk-s0513a35:228_10": "Bodhisatto pitaraṁ gahetvā nadīmajjhaṁ agamāsi.",
  "atk-s0513a35:228_11": "Sā āgantvā nadītīre ṭhatvā attano paricchedaṁ atikkantabhāvaṁ ñatvā tattheva ṭhatvā ‘‘tāta, pitaraṁ gahetvā ehi, ko mayhaṁ doso,",
  "atk-s0513a35:228_12": "tumhākaṁ maṁ nissāya kiṁ nāma na sampajjati, nivatta,",
  "atk-s0513a35:228_13": "sāmī’’ti puttañca patiñca yāci. Atha brāhmaṇo nadiṁ uttari. Sā puttameva yācantī ‘‘tāta, mā evaṁ kari, nivattāhī’’ti āha. ‘‘Amma, mayaṁ manussā, tvaṁ yakkhinī,",
  "atk-s0513a35:228_14": "na sakkā sabbakālaṁ tava santike vasitu’’nti. ‘‘Neva nivattissasi, tātā’’ti. ‘‘Āma, ammā’’ti. ‘‘Tāta, yadi na nivattissasi,",
  "atk-s0513a35:228_15": "manussaloke jīvitaṁ nāma dukkhaṁ,",
  "atk-s0513a35:228_16": "sippaṁ ajānantā jīvituṁ na sakkonti,",
  "atk-s0513a35:228_17": "ahaṁ ekaṁ cintāmaṇiṁ nāma vijjaṁ jānāmi,",
  "atk-s0513a35:228_18": "tassānubhāvena dvādasasaṁvaccharamatthake haṭabhaṇḍampi padānupadaṁ gantvā sakkā jānituṁ. Ayaṁ te jīvikā bhavissati, uggaṇha, tāta,",
  "atk-s0513a35:228_19": "anagghaṁ manta’’nti tathārūpena dukkhena abhibhūtāpi puttasinehena mantaṁ adāsi.",
  "atk-s0513a35:229_0": "Bodhisatto nadiyā ṭhitakova mātaraṁ vanditvā atisakkaccaṁ sutaṁ katvā mantaṁ gahetvā mātaraṁ vanditvā ‘‘gacchatha, ammā’’ti āha. ‘‘Tāta,",
  "atk-s0513a35:229_1": "tumhesu anivattantesu mayhaṁ jīvitaṁ natthī’’ti vatvā –",
  "atk-s0513a35:230_0": "‘‘Ehi putta nivattassu, mā anāthaṁ karohi me;",
  "atk-s0513a35:231_0": "Ajja puttaṁ apassantī, yakkhinī maraṇaṁ gatā’’ti.",
  "atk-s0513a35:232_0": "Yakkhinī uraṁ pahari,",
  "atk-s0513a35:232_1": "tāvadevassā puttasokena hadayaṁ phali. Sā maritvā tattheva patitā.",
  "atk-s0513a35:232_2": "Tadā bodhisatto tassā matabhāvaṁ ñatvā pitaraṁ pakkositvā mātu santikaṁ gantvā citakaṁ katvā jhāpetvā āḷāhanaṁ nibbāpetvā nānāvaṇṇehi pupphehi pūjetvā vanditvā roditvā paridevitvā pitaraṁ ādāya bārāṇasiṁ gantvā rājadvāre ṭhatvā ‘‘padakusalo māṇavo dvāre ṭhito’’ti rañño paṭivedetvā ‘‘tena hi āgacchatū’’ti vutte pavisitvā rājānaṁ vanditvā ‘‘tāta,",
  "atk-s0513a35:232_3": "kiṁ sippaṁ jānāsī’’ti vutte ‘‘deva,",
  "atk-s0513a35:232_4": "dvādasasaṁvaccharamatthake haṭabhaṇḍaṁ padānupadaṁ gantvā gaṇhituṁ jānāmī’’ti āha. ‘‘Tena hi maṁ upaṭṭhāhī’’ti. ‘‘Deva,",
  "atk-s0513a35:232_5": "devasikaṁ sahassaṁ labhanto upaṭṭhahissāmī’’ti. ‘‘Sādhu tāta, upaṭṭhahā’’ti.",
  "atk-s0513a35:232_6": "Rājā devasikaṁ sahassaṁ dāpesi.",
  "atk-s0513a35:233_0": "Athekadivasaṁ purohito rājānaṁ āha – ‘‘mahārāja,",
  "atk-s0513a35:233_1": "mayaṁ tassa māṇavassa sippānubhāvena kassaci kammassa akatattā ‘sippaṁ atthi vā natthi vā’ti na jānāma, vīmaṁsissāma tāva na’’nti.",
  "atk-s0513a35:233_2": "Rājā ‘‘sādhū’’ti sampaṭicchitvā ubhopi janā nānāratanagopakānaṁ saññaṁ datvā ratanasārabhaṇḍikaṁ gahetvā pāsādā oruyha rājanivesanantare tikkhattuṁ āvijjhitvā nisseṇiṁ attharitvā pākāramatthakena bahi otaritvā vinicchayasālaṁ pavisitvā tattha nisīditvā puna gantvā nisseṇiṁ attharitvā pākāramatthakena otaritvā antepure pokkharaṇiyā tīraṁ gantvā pokkharaṇiṁ tikkhattuṁ padakkhiṇaṁ katvā otaritvā antopokkharaṇiyaṁ bhaṇḍikaṁ ṭhapetvā pāsādaṁ abhiruhiṁsu.",
  "atk-s0513a35:233_3": "Punadivase ‘‘rājanivesanato kira ratanaṁ hariṁsū’’ti ekakolāhalaṁ ahosi.",
  "atk-s0513a35:233_4": "Rājā ajānanto viya hutvā bodhisattaṁ pakkosāpetvā ‘‘tāta,",
  "atk-s0513a35:233_5": "rājanivesanato bahuratanabhaṇḍaṁ haṭaṁ,",
  "atk-s0513a35:233_6": "handa naṁ anuvicinituṁ vaṭṭatī’’ti āha . ‘‘Mahārāja,",
  "atk-s0513a35:233_7": "dvādasasaṁvaccharamatthake haṭabhaṇḍaṁ corānaṁ padānupadaṁ gantvā āharaṇasamatthassa mama anacchariyaṁ ajja rattiṁ haṭabhaṇḍaṁ āharituṁ, āharissāmi taṁ, mā cintayitthā’’ti. ‘‘Tena hi āharā’’ti. So ‘‘sādhu,",
  "atk-s0513a35:233_8": "devā’’ti vatvā mātaraṁ vanditvā mantaṁ parivattetvā mahātale ṭhitova ‘‘mahārāja,",
  "atk-s0513a35:233_9": "dvinnaṁ corānaṁ padaṁ paññāyatī’’ti vatvā rañño ca purohitassa ca padānusārena sirigabbhaṁ pavisitvā tato nikkhamitvā pāsādā oruyha rājanivesanantare tikkhattuṁ parigantvā padānusāreneva pākārasamīpaṁ gantvā pākāre ṭhatvā ‘‘mahārāja,",
  "atk-s0513a35:233_10": "imasmiṁ ṭhāne pākārato muccitvā ākāse padaṁ paññāyati,",
  "atk-s0513a35:233_11": "nisseṇiṁ attharāpetvā dethā’’ti nisseṇiṁ pākāramatthakena otaritvā padānusāreneva vinicchayasālaṁ gantvā puna rājanivesanaṁ āgantvā nisseṇiṁ attharāpetvā pākāramatthakena oruyha pokkharaṇiṁ gantvā tikkhattuṁ padakkhiṇaṁ katvā ‘‘mahārāja,",
  "atk-s0513a35:233_12": "corā imaṁ pokkharaṇiṁ otiṇṇā’’ti vatvā attanā ṭhapitaṁ viya bhaṇḍikaṁ nīharitvā rañño datvā ‘‘mahārāja,",
  "atk-s0513a35:233_13": "ime dve corā abhiññātamahācorā iminā maggena rājanivesanaṁ abhiruḷhā’’ti āha.",
  "atk-s0513a35:233_14": "Mahājanā tuṭṭhapahaṭṭhā aṅguliyo phoṭesuṁ, celukkhepā pavattiṁsu.",
  "atk-s0513a35:234_0": "Rājā cintesi – ‘‘ayaṁ māṇavo padānusārena gantvā corehi ṭhapitabhaṇḍaṭṭhānameva maññe jānāti,",
  "atk-s0513a35:234_1": "core pana gaṇhituṁ na sakkotī’’ti.",
  "atk-s0513a35:234_2": "Atha naṁ āha ‘‘corehi haṭabhaṇḍaṁ tāva no tayā āhaṭaṁ, corā pana na āhaṭā’’ti. ‘‘Mahārāja, idheva corā, na dūre’’ti. ‘‘Ko ca ko cā’’ti. ‘‘Yo mahārāja, icchati, sova coro hoti,",
  "atk-s0513a35:234_3": "tato tumhākaṁ bhaṇḍikassa laddhakālato paṭṭhāya corehi ko attho, mā pucchitthā’’ti. ‘‘Tāta,",
  "atk-s0513a35:234_4": "ahaṁ tuyhaṁ devasikaṁ sahassaṁ dammi, core me gahetvā dehī’’ti. ‘‘Mahārāja, dhane laddhe kiṁ corehī’’ti. ‘‘Dhanatopi no, tāta, core laddhuṁ vaṭṭatī’’ti. ‘‘Tena hi, mahārāja,",
  "atk-s0513a35:234_5": "‘ime nāma corā’ti tumhākaṁ na kathessāmi,",
  "atk-s0513a35:234_6": "atīte pavattakāraṇaṁ pana te āharissāmi, sace tumhe paññavanto,",
  "atk-s0513a35:234_7": "taṁ kāraṇaṁ jānāthā’’ti so evaṁ vatvā atītaṁ āhari.",
  "atk-s0513a35:235_0": "Atīte bārāṇasito avidūre nadītīragāmake pāṭali nāma eko naṭo vasati.",
  "atk-s0513a35:235_1": "So ekasmiṁ ussavadivase bhariyamādāya bārāṇasiṁ pavisitvā naccitvā vīṇaṁ vāditvā gāyitvā dhanaṁ labhitvā ussavapariyosāne bahuṁ surābhattaṁ gāhāpetvā attano gāmaṁ gacchanto nadītīraṁ patvā navodakaṁ āgacchantaṁ disvā bhattaṁ bhuñjanto suraṁ pivanto nisīditvā matto hutvā attano balaṁ ajānanto ‘‘mahāvīṇaṁ gīvāya bandhitvā nadiṁ uttaritvā gamissāmī’’ti bhariyaṁ hatthe gahetvā nadiṁ otari. Vīṇāchiddehi udakaṁ pāvisi.",
  "atk-s0513a35:235_2": "Atha naṁ sā vīṇā udake osīdāpesi .",
  "atk-s0513a35:235_3": "Bhariyā panassa osīdanabhāvaṁ ñatvā taṁ vissajjetvā uttaritvā tīre aṭṭhāsi. Naṭapāṭali sakiṁ ummujjati, sakiṁ nimujjati,",
  "atk-s0513a35:235_4": "udakaṁ pavisitvā uddhumātaudaro ahosi.",
  "atk-s0513a35:235_5": "Athassa bhariyā cintesi ‘‘mayhaṁ sāmiko idāni marissati,",
  "atk-s0513a35:235_6": "ekaṁ naṁ gītakaṁ yācitvā parisamajjhe taṁ gāyantī jīvikaṁ kappessāmī’’ti cintetvā ‘‘sāmi, tvaṁ udake nimujjasi, ekaṁ me gītakaṁ dehi,",
  "atk-s0513a35:235_7": "tena jīvikaṁ kappessāmī’’ti vatvā gāthamāha –",
  "atk-s0513a35:236_0": "49.",
  "atk-s0513a35:237_0": " ‘‘Bahussutaṁ cittakathiṁ, gaṅgā vahati pāṭaliṁ;",
  "atk-s0513a35:238_0": "Vuyhamānaka bhaddante, ekaṁ me dehi gāthaka’’nti.",
  "atk-s0513a35:239_0": "Tattha gāthakanti khuddakaṁ gāthaṁ.",
  "atk-s0513a35:240_0": "Atha naṁ naṭapāṭali ‘‘bhadde, kathaṁ tava gītakaṁ dassāmi,",
  "atk-s0513a35:240_1": "idāni mahājanassa paṭisaraṇabhūtaṁ udakaṁ maṁ māretī’’ti vatvā gāthamāha –",
  "atk-s0513a35:241_0": "50.",
  "atk-s0513a35:242_0": " ‘‘Yena siñcanti dukkhitaṁ, yena siñcanti āturaṁ;",
  "atk-s0513a35:243_0": "Tassa majjhe marissāmi, jātaṁ saraṇato bhaya’’nti.",
  "atk-s0513a35:244_0": "Bodhisatto imaṁ gāthaṁ vatvā ‘‘mahārāja,",
  "atk-s0513a35:244_1": "yathā udakaṁ mahājanassa paṭisaraṇaṁ, tathā rājānopi,",
  "atk-s0513a35:244_2": "tesaṁ santikā bhaye uppanne taṁ bhayaṁ ko paṭibāhissatī’’ti vatvā ‘‘mahārāja, idaṁ kāraṇaṁ paṭicchannaṁ,",
  "atk-s0513a35:244_3": "mayā pana paṇḍitavedanīyaṁ katvā kathitaṁ, jānāhi, mahārājā’’ti āha.",
  "atk-s0513a35:244_4": "‘‘Tāta ahaṁ evarūpaṁ paṭicchannakathaṁ na jānāmi, core me gahetvā dehī’’ti. Athassa mahāsatto ‘‘tena hi, mahārāja,",
  "atk-s0513a35:244_5": "idaṁ sutvā jānāhī’’ti aparampi kāraṇaṁ āhari. Deva,",
  "atk-s0513a35:244_6": "pubbe imissāva bārāṇasiyā dvāragāme eko kumbhakāro bhājanatthāya mattikaṁ āharanto ekasmiṁyeva ṭhāne nibaddhaṁ gaṇhitvā antopabbhāraṁ mahantaṁ āvāṭaṁ khaṇi.",
  "atk-s0513a35:244_7": "Athekadivasaṁ tassa mattikaṁ gaṇhantassa akālamahāmegho uṭṭhahitvā mahāvuṭṭhiṁ pātesi.",
  "atk-s0513a35:244_8": "Udakaṁ avattharamānaṁ āvāṭaṁ pātesi, tenassa matthako bhijji. So paridevanto gāthamāha –",
  "atk-s0513a35:245_0": "51.",
  "atk-s0513a35:246_0": " ‘‘Yattha bījāni rūhanti, sattā yattha patiṭṭhitā;",
  "atk-s0513a35:247_0": "Sā me sīsaṁ nipīḷeti, jātaṁ saraṇato bhaya’’nti.",
  "atk-s0513a35:248_0": "Tattha nipīḷetīti nipatitvā pīḷeti bhindati.",
  "atk-s0513a35:249_0": "Yathā hi deva,",
  "atk-s0513a35:249_1": "mahājanassa paṭisaraṇabhūtā mahāpathavī kumbhakārassa sīsaṁ bhindi,",
  "atk-s0513a35:249_2": "evameva mahāpathavīsame sabbalokassa paṭisaraṇe narinde uṭṭhāya corakammaṁ karonte ko bāhissati, sakkhissasi, mahārāja,",
  "atk-s0513a35:249_3": "evaṁ paṭicchādetvā kathitaṁ coraṁ jānitunti. Tāta,",
  "atk-s0513a35:249_4": "mayhaṁ paṭicchannena kāraṇaṁ natthi,",
  "atk-s0513a35:249_5": "ayaṁ coroti evaṁ me coraṁ gahetvā dehīti.",
  "atk-s0513a35:249_6": "So rājānaṁ rakkhanto ‘‘tvaṁ coro’’ti avatvā aparampi udāharaṇaṁ āhari. Mahārāja,",
  "atk-s0513a35:249_7": "pubbe imasmiṁyeva nagare ekassa purisassa gehaṁ ādittaṁ.",
  "atk-s0513a35:249_8": "So ‘‘anto pavisitvā bhaṇḍakaṁ nīharā’’ti aññaṁ āṇāpesi.",
  "atk-s0513a35:249_9": "Tasmiṁ pavisitvā nīharante gehadvāraṁ pidahi.",
  "atk-s0513a35:249_10": "So dhūmandho hutvā nikkhamanamaggaṁ alabhanto uppannaḍāhadukkho hutvā anto ṭhitova paridevanto gāthamāha –",
  "atk-s0513a35:250_0": "52.",
  "atk-s0513a35:251_0": " ‘‘Yena bhattāni paccanti, sītaṁ yena vihaññati;",
  "atk-s0513a35:252_0": "So maṁ ḍahati gattāni, jātaṁ saraṇato bhaya’’nti.",
  "atk-s0513a35:253_0": "Tattha so maṁ ḍahatīti so me ḍahati, ayameva vā pāṭho.",
  "atk-s0513a35:254_0": "‘‘Mahārāja,",
  "atk-s0513a35:254_1": "aggi viya mahājanassa paṭisaraṇabhūto eko manusso ratanabhaṇḍikaṁ hari, mā maṁ coraṁ pucchā’’ti. ‘‘Tāta, mayhaṁ coraṁ dehiyevā’’ti.",
  "atk-s0513a35:254_2": "So rājānaṁ ‘‘tvaṁ coro’’ti avatvā aparampi udāharaṇaṁ āhari. Deva,",
  "atk-s0513a35:254_3": "pubbe imasmiṁyeva nagare eko puriso atibahuṁ bhuñjitvā jīrāpetuṁ asakkonto vedanāppatto hutvā paridevanto gāthamāha –",
  "atk-s0513a35:255_0": "53.",
  "atk-s0513a35:256_0": " ‘‘Yena bhuttena yāpanti, puthū brāhmaṇakhattiyā;",
  "atk-s0513a35:257_0": "So maṁ bhutto byāpādeti, jātaṁ saraṇato bhaya’’nti.",
  "atk-s0513a35:258_0": "Tattha so maṁ bhutto byāpādetīti so odano bhutto maṁ byāpādeti māreti.",
  "atk-s0513a35:259_0": "‘‘Mahārāja,",
  "atk-s0513a35:259_1": "bhattaṁ viya mahājanassa paṭisaraṇabhūto eko bhaṇḍaṁ hari,",
  "atk-s0513a35:259_2": "tasmiṁ laddhe kiṁ coraṁ pucchasī’’ti? ‘‘Tāta, sakkonto coraṁ me dehī’’ti.",
  "atk-s0513a35:259_3": "So tassa saññāpanatthaṁ aparampi udāharaṇaṁ āhari. Mahārāja ,",
  "atk-s0513a35:259_4": "pubbepi imasmiṁyeva nagare ekassa vāto uṭṭhahitvā gattāni bhañji. So paridevanto gāthamāha –",
  "atk-s0513a35:260_0": "54.",
  "atk-s0513a35:261_0": " ‘‘Gimhānaṁ pacchime māse, vātamicchanti paṇḍitā;",
  "atk-s0513a35:262_0": "So maṁ bhañjati gattāni, jātaṁ saraṇato bhaya’’nti.",
  "atk-s0513a35:263_0": "Iti mahārāja, saraṇato bhayaṁ uppannaṁ, jānāhi taṁ kāraṇanti. Tāta, coraṁ me dehīti.",
  "atk-s0513a35:263_1": "So tassa saññāpanatthaṁ aparampi udāharaṇaṁ āhari. Deva,",
  "atk-s0513a35:263_2": "atīte himavantapadese sākhāviṭapasampanno mahārukkho ahosi pupphaphalasampanno anekasahassānaṁ sakuṇānaṁ nivāso tassa dve sākhā aññamaññaṁ saṅghaṭṭesuṁ, tato dhūmo uppajji, aggicuṇṇāni patiṁsu.",
  "atk-s0513a35:263_3": "Taṁ disvā sakuṇajeṭṭhako gāthamāha –",
  "atk-s0513a35:264_0": "55.",
  "atk-s0513a35:265_0": " ‘‘Yaṁ nissitā jagatiruhaṁ, svāyaṁ aggiṁ pamuñcati;",
  "atk-s0513a35:266_0": "Disā bhajatha vakkaṅgā, jātaṁ saraṇato bhaya’’nti.",
  "atk-s0513a35:267_0": "Tattha jagatiruhanti mahīruhaṁ.",
  "atk-s0513a35:268_0": "Yathā hi, deva,",
  "atk-s0513a35:268_1": "rukkho pakkhīnaṁ paṭisaraṇaṁ,",
  "atk-s0513a35:268_2": "evaṁ rājā mahājanassa paṭisaraṇaṁ,",
  "atk-s0513a35:268_3": "tasmiṁ corikaṁ karonte ko paṭibāhissati, sallakkhehi, devāti. Tāta, mayhaṁ corameva dehīti.",
  "atk-s0513a35:268_4": "Athassa so aparampi udāharaṇaṁ āhari. Mahārāja,",
  "atk-s0513a35:268_5": "ekasmiṁ kāsigāme aññatarassa kulagharassa pacchimabhāge kakkhaḷā susumāranadī atthi, tassa ca kulassa ekova putto.",
  "atk-s0513a35:268_6": "So pitari kālakate mātaraṁ paṭijaggi.",
  "atk-s0513a35:268_7": "Tassa mātā anicchamānasseva ekaṁ kuladhītaraṁ ānesi.",
  "atk-s0513a35:268_8": "Sā pubbabhāge sassuṁ sampiyāyitvā pacchā puttadhītāhi vaḍḍhamānā taṁ nīharitukāmā ahosi.",
  "atk-s0513a35:268_9": "Tassā pana mātāpi tasmiṁyeva ghare vasati.",
  "atk-s0513a35:268_10": "Sā sāmikassa santike sassuyā nānappakāraṁ dosaṁ vatvā paribhinditvā ‘‘ahaṁ te mātaraṁ posetuṁ na sakkomi,",
  "atk-s0513a35:268_11": "mārehi na’’nti vatvā ‘‘manussamāraṇaṁ nāma bhāriyaṁ,",
  "atk-s0513a35:268_12": "kathaṁ naṁ māremī’’ti vutte ‘‘niddokkamanakāle naṁ mañcakeneva saddhiṁ gahetvā susumāranadiyaṁ khipissāma,",
  "atk-s0513a35:268_13": "atha naṁ susamārā khādissantī’’ti āha. ‘‘Tuyhaṁ pana mātā kaha’’nti?",
  "atk-s0513a35:268_14": "‘‘Tassāyeva santike supatī’’ti. ‘‘Tena hi gaccha,",
  "atk-s0513a35:268_15": "tassā nipannamañcake rajjuṁ bandhitvā saññaṁ karohī’’ti.",
  "atk-s0513a35:268_16": "Sā tathā katvā ‘‘katā me saññā’’ti āha. Itaro ‘‘thokaṁ adhivāsehi,",
  "atk-s0513a35:268_17": "manussā tāva niddāyantū’’ti niddāyanto viya nipajjitvā gantvā taṁ rajjukaṁ bhariyāya mātu mañcake bandhitvā bhariyaṁ pabodhetvā ubhopi gantvā taṁ mañcakeneva saddhiṁ ukkhipitvā nadiyaṁ khipiṁsu.",
  "atk-s0513a35:268_18": "Tattha naṁ niddāyamānaṁ susumārā viddhaṁsetvā khādiṁsu.",
  "atk-s0513a35:269_0": "Sā punadivase mātu parivattitabhāvaṁ ñatvā ‘‘sāmi, mama mātāva māritā,",
  "atk-s0513a35:269_1": "idāni tava mātaraṁ mārehī’’ti vatvā ‘‘tena hi sādhū’’ti vutte ‘‘susāne citakaṁ katvā aggimhi naṁ pakkhipitvā māressāmā’’ti āha.",
  "atk-s0513a35:269_2": "Atha naṁ niddāyamānaṁ ubhopi susānaṁ netvā ṭhapayiṁsu.",
  "atk-s0513a35:269_3": "Tattha sāmiko bhariyaṁ āha ‘‘aggi te ābhato’’ti? ‘‘Pamuṭṭhāsmi, sāmī’’ti. ‘‘Tena hi gantvā ānehī’’ti. ‘‘Na sakkomi sāmi, gantuṁ,",
  "atk-s0513a35:269_4": "tayi gatepi ṭhātuṁ na sakkhissāmi, ubhopi mayaṁ gacchissāmā’’ti.",
  "atk-s0513a35:269_5": "Tesu gatesu mahallikā sītavātena pabodhitā susānabhāvaṁ ñatvā ‘‘ime maṁ māretukāmā aggiatthāya gatā’’ti ca upadhāretvā ‘‘na me balaṁ jānantī’’ti ekaṁ matakaḷevaraṁ gahetvā mañcake nipajjāpetvā upari pilotikāya paṭicchādetvā sayaṁ palāyitvā tattheva leṇaguhaṁ pāvisi.",
  "atk-s0513a35:269_6": "Itare aggiṁ āharitvā ‘‘mahallikā’’ti saññāya kaḷevaraṁ jhāpetvā pakkamiṁsu.",
  "atk-s0513a35:269_7": "Ekena corena tasmiṁ guhāleṇe pubbe bhaṇḍikā ṭhapitā,",
  "atk-s0513a35:269_8": "so ‘‘taṁ gaṇhissāmī’’ti āgantvā mahallikaṁ disvā ‘‘ekā yakkhinī bhavissati,",
  "atk-s0513a35:269_9": "bhaṇḍikā me amanussapariggahitā’’ti ekaṁ bhūtavejjaṁ ānesi.",
  "atk-s0513a35:269_10": "Vejjo mantaṁ karonto guhaṁ pāvisi.",
  "atk-s0513a35:270_0": "Atha naṁ sā āha ‘‘nāhaṁ yakkhinī,",
  "atk-s0513a35:270_1": "ehi ubhopi imaṁ dhanaṁ bhājessāmā’’ti. ‘‘Kathaṁ saddahitabba’’nti?",
  "atk-s0513a35:270_2": "‘‘Tava jivhaṁ mama jivhāya ṭhapehī’’ti. So tathā akāsi.",
  "atk-s0513a35:270_3": "Athassa sā jivhaṁ ḍaṁsitvā chinditvā pātesi.",
  "atk-s0513a35:270_4": "Bhūtavejjo ‘‘addhā esā yakkhinī’’ti jivhāya lohitaṁ paggharantiyā viravamāno palāyi.",
  "atk-s0513a35:270_5": "Mahallikā punadivase maṭṭhasāṭakaṁ nivāsetvā nānāratanabhaṇḍikaṁ gahetvā gharaṁ agamāsi. Suṇisā taṁ disvā ‘‘kahaṁ te, amma, idaṁ laddha’’nti pucchi. ‘‘Amma,",
  "atk-s0513a35:270_6": "etasmiṁ susāne dārucitakāya jhāpitā evarūpaṁ labhantī’’ti. ‘‘Amma, mayāpi sakkā laddhu’’nti.",
  "atk-s0513a35:270_7": "‘‘Mādisī hutvā labhissasī’’ti.",
  "atk-s0513a35:270_8": "Sā laddhabhaṇḍikalobhena sāmikassa kathetvā tattha attānaṁ jhāpesi.",
  "atk-s0513a35:270_9": "Atha naṁ punadivase sāmiko apassanto ‘‘amma, imāyapi velāya tvaṁ āgatā, suṇisā te nāgacchatī’’ti āha.",
  "atk-s0513a35:270_10": "Sā taṁ sutvā ‘‘are pāpapurisa,",
  "atk-s0513a35:270_11": "kiṁ matā nāma āgacchantī’’ti taṁ tajjetvā gāthamāha –",
  "atk-s0513a35:271_0": "56.",
  "atk-s0513a35:272_0": " ‘‘Yamānayiṁ somanassaṁ, māliniṁ candanussadaṁ;",
  "atk-s0513a35:273_0": "Sā maṁ gharā nicchubhati, jātaṁ saraṇato bhaya’’nti.",
  "atk-s0513a35:274_0": "Tattha somanassanti somanassaṁ uppādetvā. ‘‘Somanassā’’tipi pāṭho, somanassavatī hutvāti attho.",
  "atk-s0513a35:274_1": "Idaṁ vuttaṁ hoti – yamahaṁ ‘‘imaṁ me nissāya putto puttadhītāhi vaḍḍhissati,",
  "atk-s0513a35:274_2": "mañca mahallikakāle posessatī’’ti māliniṁ candanussadaṁ katvā alaṅkaritvā somanassajātā ānesiṁ. Sā maṁ ajja gharā nīharati,",
  "atk-s0513a35:274_3": "saraṇatoyeva me bhayaṁ uppannanti.",
  "atk-s0513a35:275_0": "‘‘Mahārāja,",
  "atk-s0513a35:275_1": "suṇisā viya sassuyā mahājanassa rājā paṭisaraṇaṁ,",
  "atk-s0513a35:275_2": "tato bhaye uppanne kiṁ sakkā kātuṁ, sallakkhehi, devā’’ti. Taṁ sutvā rājā ‘‘tāta,",
  "atk-s0513a35:275_3": "nāhaṁ tayā ānītakāraṇāni jānāmi, corameva me dehī’’ti āha.",
  "atk-s0513a35:275_4": "So ‘‘rājānaṁ rakkhissāmī’’ti aparampi udāharaṇaṁ āhari. Deva,",
  "atk-s0513a35:275_5": "pubbe imasmiṁyeva nagare eko puriso patthanaṁ katvā puttaṁ labhi.",
  "atk-s0513a35:275_6": "So puttajātakāle ‘‘putto me laddho’’ti somanassajāto taṁ posetvā vayappattakāle dārena saṁyojetvā aparabhāge jaraṁ patvā kammaṁ adhiṭṭhātuṁ nāsakkhi.",
  "atk-s0513a35:275_7": "Atha naṁ putto ‘‘tvaṁ kammaṁ kātuṁ na sakkosi,",
  "atk-s0513a35:275_8": "ito nikkhamā’’ti gehato nīhari .",
  "atk-s0513a35:275_9": "So kicchena kasirena jīvikaṁ kappento paridevamāno gāthamāha –",
  "atk-s0513a35:276_0": "57.",
  "atk-s0513a35:277_0": " ‘‘Yena jātena nandissaṁ, yassa ca bhavamicchisaṁ;",
  "atk-s0513a35:278_0": "So maṁ gharā nicchubhati, jātaṁ saraṇato bhaya’’nti.",
  "atk-s0513a35:279_0": "Tattha so manti so putto maṁ gharato nicchubhati nīharati.",
  "atk-s0513a35:279_1": "Svāhaṁ bhikkhaṁ caritvā dukkhena jīvāmi,",
  "atk-s0513a35:279_2": "saraṇatoyeva me bhayaṁ uppannanti.",
  "atk-s0513a35:280_0": "‘‘Mahārāja,",
  "atk-s0513a35:280_1": "yathā pitā nāma mahallako paṭibalena puttena rakkhitabbo,",
  "atk-s0513a35:280_2": "evaṁ sabbopi janapado raññā rakkhitabbo,",
  "atk-s0513a35:280_3": "idañca bhayaṁ uppajjamānaṁ sabbasatte rakkhantassa rañño santikā uppannaṁ,",
  "atk-s0513a35:280_4": "iminā kāraṇena ‘asuko nāma coro’ti jānāhi, devā’’ti. ‘‘Tāta,",
  "atk-s0513a35:280_5": "nāhaṁ kāraṇaṁ vā akāraṇaṁ vā jānāmi, coraṁ vā me dehi,",
  "atk-s0513a35:280_6": "tvaññeva vā coro hohī’’ti evaṁ rājā punappunaṁ māṇavaṁ anuyuñji.",
  "atk-s0513a35:280_7": "Atha naṁ so evamāha ‘‘kiṁ pana, mahārāja,",
  "atk-s0513a35:280_8": "ekaṁsena coragahaṇaṁ rocethā’’ti? ‘‘Āma, tātā’’ti.",
  "atk-s0513a35:280_9": "Tena hi ‘‘asuko ca asuko ca coro’’ti parisamajjhe pakāsemīti. ‘‘Evaṁ karohi, tātā’’ti.",
  "atk-s0513a35:280_10": "So tassa vacanaṁ sutvā ‘‘ayaṁ rājā attānaṁ rakkhituṁ na deti,",
  "atk-s0513a35:280_11": "gaṇhissāmi dāni cora’’nti sannipatite mahājane āmantetvā imā gāthā āha –",
  "atk-s0513a35:281_0": "58.",
  "atk-s0513a35:282_0": " ‘‘Suṇantu me jānapadā, negamā ca samāgatā;",
  "atk-s0513a35:283_0": "Yatodakaṁ tadādittaṁ, yato khemaṁ tato bhayaṁ.",
  "atk-s0513a35:284_0": "59.",
  "atk-s0513a35:285_0": " ‘‘Rājā vilumpate raṭṭhaṁ, brāhmaṇo ca purohito;",
  "atk-s0513a35:286_0": "Attaguttā viharatha, jātaṁ saraṇato bhaya’’nti.",
  "atk-s0513a35:287_0": "Tattha yatodakaṁ tadādittanti yaṁ udakaṁ tadeva ādittaṁ.",
  "atk-s0513a35:287_1": "Yato khemanti yato rājato khemena bhavitabbaṁ, tatova bhayaṁ uppannaṁ.",
  "atk-s0513a35:287_2": "Atthaguttā viharathāti tumhe idāni anāthā jātā, attānaṁ mā vināsetha,",
  "atk-s0513a35:287_3": "attanāva guttā hutvā attano santakaṁ dhanadhaññaṁ rakkhatha,",
  "atk-s0513a35:287_4": "rājā nāma mahājanassa paṭisaraṇaṁ,",
  "atk-s0513a35:287_5": "tato tumhākaṁ bhayaṁ uppannaṁ,",
  "atk-s0513a35:287_6": "rājā ca purohito ca vilopakhādakacorā, sace core gaṇhitukāmattha,",
  "atk-s0513a35:287_7": "ime dve gahetvā kammakaraṇaṁ karothāti.",
  "atk-s0513a35:288_0": "Te tassa kathaṁ sutvā cintayiṁsu ‘‘ayaṁ rājā rakkhaṇārahopi samāno idāni aññassa upari dosaṁ āropetvā attano bhaṇḍikaṁ sayameva pokkharaṇiyaṁ ṭhapetvā coraṁ pariyesāpeti,",
  "atk-s0513a35:288_1": "ito dāni paṭṭhāya puna corakammassa akaraṇatthāya mārema naṁ pāparājāna’’nti.",
  "atk-s0513a35:288_2": "Te daṇḍamuggarādihatthā uṭṭhāya tattheva rājānañca purohitañca pothetvā jīvitakkhayaṁ pāpetvā mahāsattaṁ abhisiñcitvā rajje patiṭṭhapesuṁ.",
  "atk-s0513a35:289_0": "Satthā imaṁ dhammadesanaṁ āharitvā ‘‘anacchariyaṁ, upāsaka, pathaviyaṁ padasañjānanaṁ,",
  "atk-s0513a35:289_1": "porāṇakapaṇḍitā evaṁ ākāse padaṁ sañjāniṁsū’’ti vatvā saccāni pakāsetvā jātakaṁ samodhānesi,",
  "atk-s0513a35:289_2": "saccapariyosāne upāsako ca putto ca sotāpattiphale patiṭṭhitā. Tadā pitā kassapo ahosi,",
  "atk-s0513a35:289_3": "padakusalamāṇavo pana ahameva ahosinti.",
  "atk-s0513a35:290_0": "Padakusalamāṇavajātakavaṇṇanā chaṭṭhā.",
  "atk-s0513a35:292_0": " [433] 7. Lomasakassapajātakavaṇṇanā",
  "atk-s0513a35:293_0": "Assa indasamo rājāti idaṁ satthā jetavane viharanto ekaṁ ukkaṇṭhitabhikkhuṁ ārabbha kathesi.",
  "atk-s0513a35:293_1": "Tañhi bhikkhuṁ satthā ‘‘saccaṁ kira tvaṁ bhikkhu ukkaṇṭhitosī’’ti pucchitvā ‘‘sacca’’nti vutte ‘‘bhikkhu sinerukampanavāto kiṁ purāṇapaṇṇāni na kampessati,",
  "atk-s0513a35:293_2": "yasasamaṅginopi sappurisā āyasakyaṁ pāpuṇanti,",
  "atk-s0513a35:293_3": "kilesā nāmete parisuddhasattepi saṁkiliṭṭhe karonti,",
  "atk-s0513a35:293_4": "pageva tādisa’’nti vatvā tena yācito atītaṁ āhari.",
  "atk-s0513a35:294_0": "Atīte bārāṇasiyaṁ brahmadatte rajjaṁ kārente brahmadattassa putto brahmadattakumāro nāma purohitaputto ca kassapo nāma dve sahāyakā hutvā ekācariyakule sabbasippāni uggaṇhiṁsu.",
  "atk-s0513a35:294_1": "Aparabhāge brahmadattakumāro pitu accayena rajje patiṭṭhāsi.",
  "atk-s0513a35:294_2": "Kassapo cintesi ‘‘mayhaṁ sahāyo rājā jāto,",
  "atk-s0513a35:294_3": "idāni me mahantaṁ issariyaṁ dassati, kiṁ me issariyena,",
  "atk-s0513a35:294_4": "ahaṁ mātāpitaro ca rājānañca āpucchitvā pabbajissāmī’’ti.",
  "atk-s0513a35:294_5": "So rājānañca mātāpitaro ca āpucchitvā himavantaṁ pavisitvā isipabbajjaṁ pabbajitvā sattame divase abhiññā ca samāpattiyo ca nibbattetvā uñchācariyāya yāpento vihāsi.",
  "atk-s0513a35:294_6": "Pabbajitaṁ pana naṁ ‘‘lomasakassapo’’ti sañjāniṁsu.",
  "atk-s0513a35:294_7": "So paramajitindriyo ghoratapo tāpaso ahosi.",
  "atk-s0513a35:294_8": "Tassa tejena sakkassa bhavanaṁ kampi.",
  "atk-s0513a35:294_9": "Sakko āvajjento taṁ disvā cintesi ‘‘ayaṁ tāpaso ativiya uggatejo sakkabhāvāpi maṁ cāveyya,",
  "atk-s0513a35:294_10": "bārāṇasiraññā saddhiṁ ekato hutvā tapamassa bhindissāmī’’ti.",
  "atk-s0513a35:294_11": "So sakkānubhāvena aḍḍharattasamaye bārāṇasirañño sirigabbhaṁ pavisitvā sakalagabbhaṁ sarīrappabhāya obhāsetvā rañño santike ākāse ṭhito ‘‘uṭṭhehi,",
  "atk-s0513a35:294_12": "mahārājā’’ti rājānaṁ pabodhesi.",
  "atk-s0513a35:294_13": "‘‘Kosi tva’’nti vutte ‘‘sakkohamasmī’’ti āha. ‘‘Kimatthaṁ āgatosī’’ti? ‘‘Mahārāja,",
  "atk-s0513a35:294_14": "sakalajambudīpe ekarajjaṁ icchasi, na icchasī’’ti? ‘‘Kissa na icchāmī’’ti?",
  "atk-s0513a35:294_15": "Atha naṁ sakko ‘‘tena hi lomasakassapaṁ ānetvā pasughātayaññaṁ yajāpehi,",
  "atk-s0513a35:294_16": "sakkasamo ajarāmaro hutvā sakalajambudīpe rajjaṁ kāressasī’’ti vatvā paṭhamaṁ gāthamāha –",
  "atk-s0513a35:295_0": "60.",
  "atk-s0513a35:296_0": " ‘‘Assa indasamo rāja, accantaṁ ajarāmaro;",
  "atk-s0513a35:297_0": "Sace tvaṁ yaññaṁ yājeyya, isiṁ lomasakassapa’’nti.",
  "atk-s0513a35:298_0": "Tattha assāti bhavissasi.",
  "atk-s0513a35:298_1": "Yājeyyāti sace tvaṁ araññāyatanato isiṁ lomasakassapaṁ ānetvā yaññaṁ yajeyyāsīti.",
  "atk-s0513a35:299_0": "Tassa vacanaṁ sutvā rājā ‘‘sādhū’’ti sampaṭicchi.",
  "atk-s0513a35:299_1": "Sakko ‘‘tena hi mā papañcaṁ karī’’ti vatvā pakkāmi.",
  "atk-s0513a35:299_2": "Rājā punadivase seyyaṁ nāma amaccaṁ pakkosāpetvā ‘‘samma,",
  "atk-s0513a35:299_3": "mayhaṁ piyasahāyakassa lomasakassapassa santikaṁ gantvā mama vacanena evaṁ vadehi ‘rājā kira tumhehi pasughātayaññaṁ yajāpetvā sakalajambudīpe ekarājā bhavissati,",
  "atk-s0513a35:299_4": "tumhākampi yattakaṁ padesaṁ icchatha, tattakaṁ dassati,",
  "atk-s0513a35:299_5": "mayā saddhiṁ yaññaṁ yajituṁ āgacchathā’’’ti āha. So ‘‘sādhu,",
  "atk-s0513a35:299_6": "devā’’ti tāpasassa vasanokāsajānanatthaṁ nagare bheriṁ carāpetvā ekena vanacarakena ‘‘ahaṁ jānāmī’’ti vutte taṁ purato katvā mahantena parivārena tattha gantvā isiṁ vanditvā ekamantaṁ nisinno taṁ sāsanaṁ ārocesi.",
  "atk-s0513a35:299_7": "Atha naṁ so ‘‘seyya kiṁ nāmetaṁ kathesī’’ti vatvā paṭikkhipanto catasso gāthā abhāsi –",
  "atk-s0513a35:300_0": "61.",
  "atk-s0513a35:301_0": " ‘‘Sasamuddapariyāyaṁ, mahiṁ sāgarakuṇḍalaṁ;",
  "atk-s0513a35:302_0": "Na icche saha nindāya, evaṁ seyya vijānahi.",
  "atk-s0513a35:303_0": "62.",
  "atk-s0513a35:304_0": " ‘‘Dhiratthu taṁ yasalābhaṁ, dhanalābhañca brāhmaṇa;",
  "atk-s0513a35:305_0": "Yā vutti vinipātena, adhammacaraṇena vā.",
  "atk-s0513a35:306_0": "63.",
  "atk-s0513a35:307_0": " ‘‘Api ce pattamādāya, anagāro paribbaje;",
  "atk-s0513a35:308_0": "Sāyeva jīvikā seyyo, yā cādhammena esanā.",
  "atk-s0513a35:309_0": "64.",
  "atk-s0513a35:310_0": " ‘‘Api ce pattamādāya, anagāro paribbaje;",
  "atk-s0513a35:311_0": "Aññaṁ ahiṁsayaṁ loke, api rajjena taṁ vara’’nti.",
  "atk-s0513a35:312_0": "Tattha sasamuddapariyāyanti sasamuddaparikkhepaṁ.",
  "atk-s0513a35:312_1": "Sāgarakuṇḍalanti cattāro dīpe parikkhipitvā ṭhitasāgarehi kaṇṇavaliyā ṭhapitakuṇḍalehi viya samannāgataṁ.",
  "atk-s0513a35:312_2": "Saha nindāyāti ‘‘iminā pasughātakammaṁ kata’’nti imāya nindāya saha cakkavāḷapariyantaṁ mahāpathaviṁ na icchāmīti vadati.",
  "atk-s0513a35:312_3": "Yā vutti vinipātenāti narake vinipātakammena yā ca jīvitavutti hoti, taṁ dhiratthu, garahāmi taṁ vuttinti dīpeti.",
  "atk-s0513a35:312_4": "Sāyeva jīvikāti pabbajitassa mattikāpattaṁ ādāya paragharāni upasaṅkamitvā āhārapariyesanajīvikāva yasadhanalābhato sataguṇena sahassaguṇena varatarāti attho api rajjena taṁ varanti taṁ anagārassa sato aññaṁ avihiṁsantassa paribbajanaṁ sakalajambudīparajjenapi varanti attho.",
  "atk-s0513a35:313_0": "Amacco tassa kathaṁ sutvā gantvā rañño ārocesi.",
  "atk-s0513a35:313_1": "Taṁ sutvā rājā ‘‘anāgacchante kiṁ sakkā kātu’’nti tuṇhī ahosi.",
  "atk-s0513a35:313_2": "Puna sakko aḍḍharattasamaye āgantvā ākāse ṭhatvā ‘‘kiṁ, mahārāja,",
  "atk-s0513a35:313_3": "lomasakassapaṁ ānetvā yaññaṁ na yajāpesī’’ti āha.",
  "atk-s0513a35:313_4": "‘‘Mayā pesitopi nāgacchatī’’ti. ‘‘Tena hi, mahārāja,",
  "atk-s0513a35:313_5": "attano dhītaraṁ candavatiṁ kumārikaṁ alaṅkaritvā seyyaṁ tatheva pesetvā ‘sace kira āgantvā yaññaṁ yajissasi,",
  "atk-s0513a35:313_6": "rājā te imaṁ kumārikaṁ dassatī’ti vadāpehi,",
  "atk-s0513a35:313_7": "addhā so kumārikāya paṭibaddhacitto hutvā āgacchissatī’’ti.",
  "atk-s0513a35:313_8": "Rājā ‘‘sādhū’’ti sampaṭicchitvā punadivase seyyassa hatthe dhītaraṁ adāsi.",
  "atk-s0513a35:313_9": "So rājadhītaraṁ gahetvā tattha gantvā isiṁ vanditvā paṭisanthāraṁ katvā devaccharapaṭibhāgaṁ rājadhītaraṁ tassa dassetvā ekamantaṁ aṭṭhāsi.",
  "atk-s0513a35:313_10": "Atha isi indriyāni bhinditvā taṁ olokesi,",
  "atk-s0513a35:313_11": "saha olokaneneva paṭibaddhacitto hutvā jhānā parihāyi.",
  "atk-s0513a35:313_12": "Amacco tassa paṭibaddhacittabhāvaṁ ñatvā ‘‘bhante, sace kira yaññaṁ yajissatha,",
  "atk-s0513a35:313_13": "rājā te imaṁ dārikaṁ pādaparicārikaṁ katvā dassatī’’ti āha.",
  "atk-s0513a35:313_14": "So kilesavasena kampanto ‘‘imaṁ kira me dassatī’’ti āha. ‘‘Āma,",
  "atk-s0513a35:313_15": "yaññaṁ yajantassa te dassatī’’ti.",
  "atk-s0513a35:313_16": "So ‘‘sādhu imaṁ labhanto yajissāmī’’ti vatvā taṁ gahetvā saheva jaṭāhi alaṅkatarathaṁ abhiruyha bārāṇasiṁ agamāsi.",
  "atk-s0513a35:313_17": "Rājāpi ‘‘āgacchati kirā’’ti sutvā yaññāvāṭe kammaṁ paṭṭhapesi.",
  "atk-s0513a35:313_18": "Atha naṁ āgataṁ disvā ‘‘sve yaññaṁ yajāhi, ahaṁ indasamo bhavissāmi,",
  "atk-s0513a35:313_19": "yaññapariyosāne te dhītaraṁ dassāmī’’ti āha.",
  "atk-s0513a35:313_20": "Kassapo ‘‘sādhū’’ti sampaṭicchi.",
  "atk-s0513a35:313_21": "Atha naṁ rājā punadivase taṁ ādāya candavatiyā saddhiṁyeva yaññāvāṭaṁ gato.",
  "atk-s0513a35:313_22": "Tattha hatthiassausabhādisabbacatuppadā paṭipāṭiyā ṭhapitāva ahesuṁ.",
  "atk-s0513a35:313_23": "Kassapo te sabbe hanitvāva ghātetvā yaññaṁ yajituṁ ārabhi.",
  "atk-s0513a35:313_24": "Atha naṁ tattha sannipatito mahājano disvā ‘‘idaṁ te lomasakassapa ayuttaṁ appatirūpaṁ,",
  "atk-s0513a35:313_25": "kiṁ nāmetaṁ karosī’’ti vatvā paridevanto dve gāthā abhāsi –",
  "atk-s0513a35:314_0": "65.",
  "atk-s0513a35:315_0": " ‘‘Balaṁ cando balaṁ suriyo, balaṁ samaṇabrāhmaṇā;",
  "atk-s0513a35:316_0": "Balaṁ velā samuddassa, balātibalamitthiyo.",
  "atk-s0513a35:317_0": "66.",
  "atk-s0513a35:318_0": " ‘‘Yathā uggatapaṁ santaṁ, isiṁ lomasakassapaṁ;",
  "atk-s0513a35:319_0": "Pitu atthā candavatī, vājapeyyaṁ ayājayī’’ti.",
  "atk-s0513a35:320_0": "Tattha balaṁ cando balaṁ suriyoti mahandhakāravidhamane aññaṁ balaṁ nāma natthi,",
  "atk-s0513a35:320_1": "candimasūriyāvettha balavantoti attho.",
  "atk-s0513a35:320_2": "Samaṇabrāhmaṇāti iṭṭhāniṭṭhavisayavegasahane khantibalañāṇabalena samannāgatā samitapāpabāhitapāpā samaṇabrāhmaṇā.",
  "atk-s0513a35:320_3": "Balaṁ velā samuddassāti mahāsamuddassa uttarituṁ adatvā udakaṁ āvaritvā vināsetuṁ samatthatāya velā balaṁ nāma.",
  "atk-s0513a35:320_4": "Balātibalamitthiyoti itthiyo pana visadañāṇepi avītarāge attano vasaṁ ānetvā vināsetuṁ samatthatāya tehi sabbehi balehipi atibalā nāma,",
  "atk-s0513a35:320_5": "sabbabalehi itthibalameva mahantanti attho. Yathāti yasmā.",
  "atk-s0513a35:320_6": "Pitu atthāti pitu vuḍḍhiatthāya.",
  "atk-s0513a35:320_7": "Idaṁ vuttaṁ hoti – yasmā imaṁ uggatapaṁ samānaṁ sīlādiguṇānaṁ esitattā isiṁ ayaṁ candavatī nissīlaṁ katvā pitu vuḍḍhiatthāya vājapeyyaṁ yaññaṁ yājeti,",
  "atk-s0513a35:320_8": "tasmā jānitabbametaṁ ‘‘balātibalamitthiyo’’ti.",
  "atk-s0513a35:321_0": "Tasmiṁ samaye kassapo yaññaṁ yajanatthāya ‘‘maṅgalahatthiṁ gīvāyaṁ paharissāmī’’ti khaggaratanaṁ ukkhipi.",
  "atk-s0513a35:321_1": "Hatthī taṁ disvā maraṇabhayatajjito mahāravaṁ ravi.",
  "atk-s0513a35:321_2": "Tassa ravaṁ sutvā sesāpi hatthiassausabhādayo maraṇabhayatajjitā bhayena viraviṁsu. Mahājanopi viravi.",
  "atk-s0513a35:321_3": "Kassapo taṁ mahāviravaṁ sutvā saṁvegappatto hutvā attano jaṭādīni olokesi.",
  "atk-s0513a35:321_4": "Athassa jaṭāmassukacchalomāni pākaṭāni ahesuṁ.",
  "atk-s0513a35:321_5": "So vippaṭisārī hutvā ‘‘ananurūpaṁ vata me pāpakammaṁ kata’’nti saṁvegaṁ pakāsento aṭṭhamaṁ gāthamāha –",
  "atk-s0513a35:322_0": "67.",
  "atk-s0513a35:323_0": " ‘‘Taṁ lobhapakataṁ kammaṁ, kaṭukaṁ kāmahetukaṁ;",
  "atk-s0513a35:324_0": "Tassa mūlaṁ gavesissaṁ,",
  "atk-s0513a35:324_1": "checchaṁ rāgaṁ sabandhana’’nti.",
  "atk-s0513a35:325_0": "Tassattho – mahārāja,",
  "atk-s0513a35:325_1": "yaṁ etaṁ mayā candavatiyā lobhaṁ uppādetvā tena lobhena pakataṁ kāmahetukaṁ pāpakaṁ, taṁ kaṭukaṁ tikhiṇavipākaṁ.",
  "atk-s0513a35:325_2": "Tassāhaṁ ayonisomanasikārasaṅkhātaṁ mūlaṁ gavesissaṁ, alaṁ me iminā khaggena,",
  "atk-s0513a35:325_3": "paññākhaggaṁ nīharitvā subhanimittabandhanena saddhiṁ sabandhanaṁ rāgaṁ chindissāmīti.",
  "atk-s0513a35:326_0": "Atha naṁ rājā ‘‘mā bhāyi samma,",
  "atk-s0513a35:326_1": "idāni te candavatiṁ kumāriñca raṭṭhañca sattaratanarāsiñca dassāmi, yajāhi yañña’’nti āha. Taṁ sutvā kassapo ‘‘na me, mahārāja,",
  "atk-s0513a35:326_2": "iminā kilesena attho’’ti vatvā osānagāthamāha –",
  "atk-s0513a35:327_0": "68.",
  "atk-s0513a35:328_0": " ‘‘Dhiratthu kāme subahūpi loke, tapova seyyo kāmaguṇehi rāja;",
  "atk-s0513a35:329_0": "Tapo karissāmi pahāya kāme,",
  "atk-s0513a35:329_1": "taveva raṭṭhaṁ candavatī ca hotū’’ti.",
  "atk-s0513a35:330_0": "Tattha subahūpīti atibahukepi.",
  "atk-s0513a35:330_1": "Tapo karissāmīti sīlasaṁyamatapameva karissāmi.",
  "atk-s0513a35:331_0": "So evaṁ vatvā kasiṇaṁ samannāharitvā naṭṭhaṁ visesaṁ uppādetvā ākāse pallaṅkena nisīditvā rañño dhammaṁ desetvā ‘‘appamatto hohī’’ti ovaditvā yaññāvāṭaṁ viddhaṁsāpetvā mahājanassa abhayadānaṁ dāpetvā rañño yācantasseva uppatitvā attano vasanaṭṭhānameva gantvā yāvajīvaṁ ṭhatvā āyupariyosāne brahmalokaparāyaṇo ahosi.",
  "atk-s0513a35:332_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a35:332_1": "saccapariyosāne ukkaṇṭhitabhikkhu sotāpattiphale patiṭṭhahi.",
  "atk-s0513a35:332_2": "Tadā seyyo mahāamacco sāriputto ahosi,",
  "atk-s0513a35:332_3": "lomasakassapo pana ahameva ahosinti.",
  "atk-s0513a35:333_0": "Lomasakassapajātakavaṇṇanā sattamā.",
  "atk-s0513a35:335_0": " [434] 8. Cakkavākajātakavaṇṇanā",
  "atk-s0513a35:336_0": "Kāsāyavattheti idaṁ satthā jetavane viharanto ekaṁ lolabhikkhuṁ ārabbha kathesi.",
  "atk-s0513a35:336_1": "So kira lolo ahosi paccayaluddho,",
  "atk-s0513a35:336_2": "ācariyupajjhāyavattādīni chaḍḍetvā pātova sāvatthiṁ pavisitvā visākhāya gehe anekakhādanīyaparivāraṁ yāguṁ pivitvā nānaggarasasālimaṁsodanaṁ bhuñjitvāpi tena atitto tato cūḷaanāthapiṇḍikassa mahāanāthapiṇḍikassa kosalaraññoti tesaṁ tesaṁ nivesanāni sandhāya vicari.",
  "atk-s0513a35:336_3": "Athekadivasaṁ tassa lolabhāvaṁ ārabbha dhammasabhāyaṁ kathaṁ samuṭṭhāpesuṁ.",
  "atk-s0513a35:336_4": "Satthā āgantvā ‘‘kāya nuttha, bhikkhave,",
  "atk-s0513a35:336_5": "etarahi kathāya sannisinnā’’ti pucchitvā ‘‘imāya nāmā’’ti vutte taṁ bhikkhuṁ pakkosāpetvā ‘‘saccaṁ kira tvaṁ bhikkhu lolo’’ti pucchitvā ‘‘saccaṁ,",
  "atk-s0513a35:336_6": "bhante’’ti vutte ‘‘bhikkhu kasmā lolosi,",
  "atk-s0513a35:336_7": "pubbepi tvaṁ lolabhāvena bārāṇasiyaṁ hatthikuṇapādīni khāditvā vicaranto tehi atitto tato nikkhamitvā gaṅgātīre vicaranto himavantaṁ pavaṭṭho’’ti vatvā atītaṁ āhari.",
  "atk-s0513a35:337_0": "Atīte bārāṇasiyaṁ brahmadatte rajjaṁ kārente eko lolakāko bārāṇasiyaṁ hatthikuṇapādīni khāditvā vicaranto tehi atitto ‘‘gaṅgākūle macchamataṁ khādissāmī’’ti gantvā tattha matamacche khādanto katipāhaṁ vasitvā himavantaṁ pavisitvā nānāphalāphalāni khādanto bahumacchakacchapaṁ mahantaṁ padumasaraṁ patvā tattha suvaṇṇavaṇṇe dve cakkavāke sevālaṁ khāditvā vasante disvā ‘‘ime ativiya vaṇṇasampannā sobhaggappattā,",
  "atk-s0513a35:337_1": "imesaṁ bhojanaṁ manāpaṁ bhavissati,",
  "atk-s0513a35:337_2": "imesaṁ bhojanaṁ pucchitvā ahampi tadeva bhuñjitvā suvaṇṇavaṇṇo bhavissāmī’’ti cintetvā tesaṁ santikaṁ gantvā paṭisanthāraṁ katvā ekasmiṁ sākhapariyante nisīditvā tesaṁ pasaṁsanapaṭisaṁyuttaṁ kathaṁ kathento paṭhamaṁ gāthamāha –",
  "atk-s0513a35:338_0": "69.",
  "atk-s0513a35:339_0": " ‘‘Kāsāyavatthe sakuṇe vadāmi, duve duve nandamane carante;",
  "atk-s0513a35:340_0": "Kaṁ aṇḍajaṁ aṇḍajā mānusesu,",
  "atk-s0513a35:340_1": "jātiṁ pasaṁsanti tadiṅgha brūthā’’ti.",
  "atk-s0513a35:341_0": "Tattha kāsāyavattheti suvaṇṇavaṇṇe kāsāyavatthe viya. Duve duveti dve dve hutvā. Nandamaneti tuṭṭhacitte.",
  "atk-s0513a35:341_1": "Kaṁ aṇḍajaṁ aṇḍajā mānusesu jātiṁ pasaṁsantīti ambho aṇḍajā tumhe manussesu pasaṁsantā kaṁ aṇḍajaṁ jātiṁ kataraṁ nāma aṇḍajanti vatvā pasaṁsanti,",
  "atk-s0513a35:341_2": "kaṁ sakuṇaṁ nāmāti vatvā tumhe manussānaṁ antare vaṇṇentīti attho.",
  "atk-s0513a35:341_3": "‘‘Kaṁ aṇḍajaṁ aṇḍajamānusesū’’tipi pāṭho.",
  "atk-s0513a35:341_4": "Tassattho – tumhe aṇḍajesu ca mānusesu ca kataraṁ aṇḍajanti vatvā pasaṁsantīti.",
  "atk-s0513a35:342_0": "Taṁ sutvā cakkavāko dutiyaṁ gāthamāha –",
  "atk-s0513a35:343_0": "70.",
  "atk-s0513a35:344_0": " ‘‘Amhe manussesu manussahiṁsa, anubbate cakkavāke vadanti;",
  "atk-s0513a35:345_0": "Kalyāṇabhāvamhe dijesu sammatā, abhirūpā vicarāma aṇṇave’’ti.",
  "atk-s0513a35:346_0": "Tattha manussahiṁsāti kāko manusse hiṁsati viheṭheti, tena naṁ evaṁ ālapati.",
  "atk-s0513a35:346_1": "Anubbateti aññamaññaṁ anugate sammodamāne viyasaṁvāse.",
  "atk-s0513a35:346_2": "Cakkavāketi cakkavākā nāma sā aṇḍajajātīti pasaṁsanti vaṇṇenti kathenti.",
  "atk-s0513a35:346_3": "Dijesūti yattakā pakkhino nāma,",
  "atk-s0513a35:346_4": "tesu mayaṁ ‘‘kalyāṇabhāvā’’tipi manussesu sammatā.",
  "atk-s0513a35:346_5": "Dutiye atthavikappe manussesu amhe ‘‘cakkavākā’’tipi vadanti,",
  "atk-s0513a35:346_6": "dijesu pana mayaṁ ‘‘kalyāṇabhāvā’’ti sammatā,",
  "atk-s0513a35:346_7": "‘‘kalyāṇabhāvā’’ti no dijā vadantīti attho.",
  "atk-s0513a35:346_8": "Aṇṇaveti imasmiṁ ṭhāne saro ‘‘aṇṇavo’’ti vutto,",
  "atk-s0513a35:346_9": "imasmiṁ padumasare mayameva dve janā paresaṁ ahiṁsanato abhirūpā vicarāmāti attho.",
  "atk-s0513a35:346_10": "Imissāya pana gāthāya catutthapadaṁ ‘‘na ghāsahetūpi karoma pāpa’’nti paṭhanti.",
  "atk-s0513a35:346_11": "Tassattho – yasmā mayaṁ ghāsahetūpi pāpaṁ na karoma,",
  "atk-s0513a35:346_12": "tasmā ‘‘kalyāṇabhāvā’’ti amhe manussesu ca dijesu ca sammatā.",
  "atk-s0513a35:347_0": "Taṁ sutvā kāko tatiyaṁ gāthamāha –",
  "atk-s0513a35:348_0": "71.",
  "atk-s0513a35:349_0": "‘‘Kiṁ aṇṇave kāni phalāni bhuñje,",
  "atk-s0513a35:349_1": "maṁsaṁ kuto khādatha cakkavākā;",
  "atk-s0513a35:350_0": "Kiṁ bhojanaṁ bhuñjatha vo anomā,",
  "atk-s0513a35:350_1": "balañca vaṇṇo ca anapparūpā’’ti.",
  "atk-s0513a35:351_0": "Tattha kinti pucchāvasena ālapanaṁ,",
  "atk-s0513a35:351_1": "kiṁ bho cakkavākāti vuttaṁ hoti. Aṇṇaveti imasmiṁ sare. Bhuñjeti bhuñjatha,",
  "atk-s0513a35:351_2": "kiṁ bhuñjathāti attho maṁsaṁ kuto khādathāti katarapāṇānaṁ sarīrato maṁsaṁ khādatha.",
  "atk-s0513a35:351_3": "Bhuñjatha voti vokāro nipātamattaṁ,",
  "atk-s0513a35:351_4": "parapadena vāssa sambandho ‘‘balañca vā vaṇṇo ca anapparūpā’’ti.",
  "atk-s0513a35:352_0": "Tato cakkavāko catutthaṁ gāthamāha –",
  "atk-s0513a35:353_0": "72.",
  "atk-s0513a35:354_0": "‘‘Na aṇṇave santi phalāni dhaṅka,",
  "atk-s0513a35:354_1": "maṁsaṁ kuto khādituṁ cakkavāke;",
  "atk-s0513a35:355_0": "Sevālabhakkhamha apāṇabhojanā,",
  "atk-s0513a35:355_1": "na ghāsahetūpi karoma pāpa’’nti.",
  "atk-s0513a35:356_0": "Tattha cakkavāketi cakkavākassa.",
  "atk-s0513a35:356_1": "Apāṇabhojanāti pāṇakarahitaudakabhojanā.",
  "atk-s0513a35:356_2": "Amhākañhi sevālañceva udakañca bhojananti dasseti.",
  "atk-s0513a35:356_3": "Na ghāsahetūti tumhādisā viya mayaṁ ghāsahetu pāpaṁ na karomāti.",
  "atk-s0513a35:357_0": "Tato kāko dve gāthā abhāsi –",
  "atk-s0513a35:358_0": "73.",
  "atk-s0513a35:359_0": " ‘‘Na me idaṁ ruccati cakkavāka, asmiṁ bhave bhojanasannikāso;",
  "atk-s0513a35:360_0": "Ahosi pubbe tato me aññathā, icceva me vimati ettha jātā.",
  "atk-s0513a35:361_0": "74.",
  "atk-s0513a35:362_0": " ‘‘Ahampi maṁsāni phalāni bhuñje, annāni ca loṇiyateliyāni;",
  "atk-s0513a35:363_0": "Rasaṁ manussesu labhāmi bhottuṁ, sūrova saṅgāmamukhaṁ vijetvā;",
  "atk-s0513a35:364_0": "Na ca me tādiso vaṇṇo, cakkavāka yathā tavā’’ti.",
  "atk-s0513a35:365_0": "Tattha idanti idaṁ tumhākaṁ bhuñjanabhojanaṁ mayhaṁ na ruccati.",
  "atk-s0513a35:365_1": "Asmiṁ bhave bhojanasannikāsoti imasmiṁ bhave bhojanasannikāso yaṁ imasmiṁ cakkavākabhave bhojanaṁ,",
  "atk-s0513a35:365_2": "tvaṁ tena sannikāso taṁsadiso tadanurūpo ahosi,",
  "atk-s0513a35:365_3": "ativiya pasannasarīrosīti attho.",
  "atk-s0513a35:365_4": "Tato me aññathāti yaṁ mayhaṁ pubbe tumhe disvāva ete ettha nānāvidhāni phalāni ceva macchamaṁsañca khādanti,",
  "atk-s0513a35:365_5": "tena evaṁ sobhaggappattāti ahosi,",
  "atk-s0513a35:365_6": "idāni me tato aññathā hotīti attho.",
  "atk-s0513a35:365_7": "Icceva meti eteneva me kāraṇena ettha tumhākaṁ sarīravaṇṇe vimati jātā ‘‘kathaṁ nu kho ete evarūpaṁ lūkhabhojanaṁ bhuñjantā vaṇṇavanto jātā’’ti. Ahampīti ahañhi, ayameva vā pāṭho . Bhuñjeti bhuñjāmi. Annāni cāti bhojanāni ca.",
  "atk-s0513a35:365_8": "Loṇiyateliyānīti loṇatelayuttāni.",
  "atk-s0513a35:365_9": "Rasanti manussesu paribhogaṁ paṇītarasaṁ.",
  "atk-s0513a35:365_10": "Vijetvāti yathā sūro vīrayodho saṅgāmamukhaṁ vijetvā vilumpitvā paribhuñjati,",
  "atk-s0513a35:365_11": "tathā vilumpitvā paribhuñjāmīti attho.",
  "atk-s0513a35:365_12": "Yathā tavāti evaṁ paṇītaṁ bhojanaṁ bhuñjantassapi mama tādiso vaṇṇo natthi, yādiso tava vaṇṇo,",
  "atk-s0513a35:365_13": "tena tava vacanaṁ na saddahāmīti dīpeti.",
  "atk-s0513a35:366_0": "Athassa vaṇṇasampattiyā abhāvakāraṇaṁ attano ca bhāvakāraṇaṁ kathento cakkavāko sesagāthā abhāsi –",
  "atk-s0513a35:367_0": "75.",
  "atk-s0513a35:368_0": "‘‘Asuddhabhakkhosi khaṇānupātī,",
  "atk-s0513a35:368_1": "kicchena te labbhati annapānaṁ;",
  "atk-s0513a35:369_0": "Na tussasī rukkhaphalehi dhaṅka, maṁsāni vā yāni susānamajjhe.",
  "atk-s0513a35:370_0": "76.",
  "atk-s0513a35:371_0": "‘‘Yo sāhasena adhigamma bhoge,",
  "atk-s0513a35:371_1": "paribhuñjati dhaṅka khaṇānupātī;",
  "atk-s0513a35:372_0": "Tato upakkosati naṁ sabhāvo, upakkuṭṭho vaṇṇabalaṁ jahāti.",
  "atk-s0513a35:373_0": "77.",
  "atk-s0513a35:374_0": " ‘‘Appampi ce nibbutiṁ bhuñjatī yadi, asāhasena aparūpaghātī;",
  "atk-s0513a35:375_0": "Balañca vaṇṇo ca tadassa hoti,",
  "atk-s0513a35:375_1": "na hi sabbo āhāramayena vaṇṇo’’ti.",
  "atk-s0513a35:376_0": "Tattha asuddhabhakkhosīti tvaṁ thenetvā vañcetvā bhakkhanato asuddhabhakkho asi.",
  "atk-s0513a35:376_1": "Khaṇānupātīti pamādakkhaṇe anupatanasīlo.",
  "atk-s0513a35:376_2": "Kicchenateti tayā dukkhena annapānaṁ labbhati.",
  "atk-s0513a35:376_3": "Maṁsāni vā yānīti yāni vā susānamajjhe maṁsāni, tehi na tussasi. Tatoti pacchā.",
  "atk-s0513a35:376_4": "Upakkosati naṁ sabhāvoti attāva taṁ puggalaṁ garahi.",
  "atk-s0513a35:376_5": "Upakkuṭṭhoti attanāpi parehipi upakkuṭṭho garahito vippaṭisāritāya vaṇṇañca balañca jahāsi.",
  "atk-s0513a35:376_6": "Nibbutiṁ bhuñjatī yadīti yadi pana paraṁ aviheṭhetvā appakampi dhammaladdhaṁ nibbutibhojanaṁ bhuñjati.",
  "atk-s0513a35:376_7": "Tadassa hotīti tadā assa paṇḍitassa sarīre balañca vaṇṇo ca hoti.",
  "atk-s0513a35:376_8": "Āhāramayenāti nānappakārena āhāreneva. Idaṁ vuttaṁ hoti – bho kāka, vaṇṇo nāmesa catusamuṭṭhāno, so na āhāramatteneva hoti, utucittakammehipi hotiyevāti.",
  "atk-s0513a35:377_0": "Evaṁ cakkavāko anekapariyāyena kākaṁ garahi.",
  "atk-s0513a35:377_1": "Kāko harāyitvā ‘‘na mayhaṁ tava vaṇṇena attho, kā kā’’ti vassanto palāyi.",
  "atk-s0513a35:378_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a35:378_1": "saccapariyosāne lolabhikkhu anāgāmiphale patiṭṭhahi. Tadā kāko lolabhikkhu ahosi, cakkavākī rāhulamātā,",
  "atk-s0513a35:378_2": "cakkavāko pana ahameva ahosinti.",
  "atk-s0513a35:379_0": "Cakkavākajātakavaṇṇanā aṭṭhamā.",
  "atk-s0513a35:381_0": " [435] 9. Haliddirāgajātakavaṇṇanā",
  "atk-s0513a35:382_0": "Sutitikkhanti idaṁ satthā jetavane viharanto thullakumārikāpalobhanaṁ ārabbha kathesi.",
  "atk-s0513a35:382_1": "Vatthu terasakanipāte cūḷanāradajātake (jā.",
  "atk-s0513a35:382_2": "1.13.40 ādayo) āvi bhavissati.",
  "atk-s0513a35:382_3": "Atītavatthumhi pana sā kumārikā tassa tāpasakumārassa sīlaṁ bhinditvā attano vase ṭhitabhāvaṁ ñatvā ‘‘imaṁ vañcetvā manussapathaṁ nessāmī’’ti cintetvā ‘‘rūpādikāmaguṇavirahite araññe rakkhitasīlaṁ nāma na mahapphalaṁ hoti,",
  "atk-s0513a35:382_4": "manussapathe rūpādīnaṁ paccupaṭṭhāne mahapphalaṁ hoti,",
  "atk-s0513a35:382_5": "ehi mayā saddhiṁ tattha gantvā sīlaṁ rakkhāhi,",
  "atk-s0513a35:382_6": "kiṁ te araññenā’’ti vatvā paṭhamaṁ gāthamāha –",
  "atk-s0513a35:383_0": "78.",
  "atk-s0513a35:384_0": " ‘‘Sutitikkhaṁ araññamhi, pantamhi sayanāsane;",
  "atk-s0513a35:385_0": "Ye ca gāme titikkhanti, te uḷāratarā tayā’’ti.",
  "atk-s0513a35:386_0": "Tattha sutitikkhanti suṭṭhu adhivāsanaṁ.",
  "atk-s0513a35:386_1": "Titikkhantīti sītādīni adhivāsenti.",
  "atk-s0513a35:387_0": "Taṁ sutvā tāpasakumāro ‘‘pitā me araññaṁ gato,",
  "atk-s0513a35:387_1": "tasmiṁ āgate taṁ āpucchitvā gamissāmī’’ti āha.",
  "atk-s0513a35:387_2": "Sā cintesi ‘‘pitā kirassa atthi, sace maṁ so passissati,",
  "atk-s0513a35:387_3": "kājakoṭiyā maṁ pothetvā vināsaṁ pāpessati,",
  "atk-s0513a35:387_4": "mayā paṭhamameva gantabba’’nti.",
  "atk-s0513a35:387_5": "Atha naṁ sā ‘‘tena hi ahaṁ maggasaññaṁ kurumānā paṭhamataraṁ gamissāmi,",
  "atk-s0513a35:387_6": "tvaṁ pacchā āgacchāhī’’ti vatvā agamāsi.",
  "atk-s0513a35:387_7": "So tassā gatakāle neva dārūni āhari, na pānīyaṁ,",
  "atk-s0513a35:387_8": "na paribhojanīyaṁ upaṭṭhāpesi,",
  "atk-s0513a35:387_9": "kevalaṁ pajjhāyantova nisīdi,",
  "atk-s0513a35:387_10": "pitu āgamanakāle paccuggamanaṁ nākāsi.",
  "atk-s0513a35:387_11": "Atha naṁ pitā ‘‘itthīnaṁ vasaṁ gato eso’’ti ñatvāpi ‘‘kasmā tāta, neva dārūni āhari, na pānīyaṁ,",
  "atk-s0513a35:387_12": "na paribhojanīyaṁ upaṭṭhāpesi,",
  "atk-s0513a35:387_13": "pajjhāyantoyeva pana nisinnosī’’ti āha.",
  "atk-s0513a35:387_14": "Atha naṁ tāpasakumāro ‘‘tāta,",
  "atk-s0513a35:387_15": "araññe kira rakkhitasīlaṁ nāma na mahapphalaṁ hoti, manussapathe mahapphalaṁ ,",
  "atk-s0513a35:387_16": "ahaṁ tattha gantvā sīlaṁ rakkhissāmi,",
  "atk-s0513a35:387_17": "sahāyo me maṁ ‘āgaccheyyāsī’ti vatvā purato gato,",
  "atk-s0513a35:387_18": "ahaṁ teneva saddhiṁ gamissāmi,",
  "atk-s0513a35:387_19": "tattha pana vasantena mayā kataro puriso sevitabbo’’ti pucchanto dutiyaṁ gāthamāha –",
  "atk-s0513a35:388_0": "79.",
  "atk-s0513a35:389_0": " ‘‘Araññā gāmamāgamma, kiṁsīlaṁ kiṁvataṁ ahaṁ;",
  "atk-s0513a35:390_0": "Purisaṁ tāta seveyyaṁ, taṁ me akkhāhi pucchito’’ti.",
  "atk-s0513a35:391_0": "Athassa pitā kathento sesagāthā abhāsi –",
  "atk-s0513a35:392_0": "80.",
  "atk-s0513a35:393_0": " ‘‘Yo te vissāsaye tāta, vissāsañca khameyya te;",
  "atk-s0513a35:394_0": "Sussūsī ca titikkhī ca, taṁ bhajehi ito gato.",
  "atk-s0513a35:395_0": "81.",
  "atk-s0513a35:396_0": " ‘‘Yassa kāyena vācāya, manasā natthi dukkaṭaṁ;",
  "atk-s0513a35:397_0": "Urasīva patiṭṭhāya, taṁ bhajehi ito gato.",
  "atk-s0513a35:398_0": "82.",
  "atk-s0513a35:399_0": " ‘‘Yo ca dhammena carati, carantopi na maññati;",
  "atk-s0513a35:400_0": "Visuddhakāriṁ sappaññaṁ, taṁ bhajehi ito gato.",
  "atk-s0513a35:401_0": "83.",
  "atk-s0513a35:402_0": " ‘‘Haliddirāgaṁ kapicittaṁ, purisaṁ rāgavirāginaṁ;",
  "atk-s0513a35:403_0": "Tādisaṁ tāta mā sevi, nimmanussampi ce siyā.",
  "atk-s0513a35:404_0": "84.",
  "atk-s0513a35:405_0": " ‘‘Āsīvisaṁva kupitaṁ, mīḷhalittaṁ mahāpathaṁ;",
  "atk-s0513a35:406_0": "Ārakā parivajjehi, yānīva visamaṁ pathaṁ.",
  "atk-s0513a35:407_0": "85.",
  "atk-s0513a35:408_0": " ‘‘Anatthā tāta vaḍḍhanti, bālaṁ accupasevato;",
  "atk-s0513a35:409_0": "Māssu bālena saṁgacchi, amitteneva sabbadā.",
  "atk-s0513a35:410_0": "86.",
  "atk-s0513a35:411_0": " ‘‘Taṁ tāhaṁ tāta yācāmi, karassu vacanaṁ mama;",
  "atk-s0513a35:412_0": "Māssu bālena saṁgacchi, dukkho bālehi saṅgamo’’ti.",
  "atk-s0513a35:413_0": "Tattha yo te vissāsayeti yo tava vissāseyya.",
  "atk-s0513a35:413_1": "Khameyya teti yo ca tava attani tayā kataṁ vissāsaṁ khameyya.",
  "atk-s0513a35:413_2": "Sussūsī ca titikkhī cāti tava vacanaṁ sussūsāya ceva vacanādhivāsanena ca samannāgato bhaveyyāti attho.",
  "atk-s0513a35:413_3": "Urasīva patiṭṭhāyāti yathā mātu urasi putto patiṭṭhāti,",
  "atk-s0513a35:413_4": "evaṁ patiṭṭhahitvā attano mātaraṁ viya maññamāno taṁ bhajeyyāsīti vadati.",
  "atk-s0513a35:413_5": "Yo ca dhammena caratīti yo tividhena sucaritena dhammena iriyati.",
  "atk-s0513a35:413_6": "Na maññatīti tathā carantopi ‘‘ahaṁ dhammaṁ carāmī’’ti mānaṁ na karoti.",
  "atk-s0513a35:413_7": "Visuddhakārinti visuddhānaṁ dasakusalakammapathānaṁ kārakaṁ.",
  "atk-s0513a35:414_0": "Rāgavirāginanti rāginañca virāginañca rajjitvā taṁkhaṇaññeva virajjanasabhāvaṁ.",
  "atk-s0513a35:414_1": "Nimmanussampi ce siyāti sacepi sakalajambudīpatalaṁ nimmanussaṁ hoti, soyeva eko manusso tiṭṭhati, tathāpi tādisaṁ mā sevi.",
  "atk-s0513a35:414_2": "Mahāpathanti gūthamakkhitaṁ maggaṁ viya.",
  "atk-s0513a35:414_3": "Yānīvāti yānena gacchanto viya.",
  "atk-s0513a35:414_4": "Visamanti ninnaunnatakhāṇupāsāṇādivisamaṁ.",
  "atk-s0513a35:414_5": "Bālaṁ accupasevatoti bālaṁ appaññaṁ atisevantassa. Sabbadāti tāta,",
  "atk-s0513a35:414_6": "bālena saha saṁvāso nāma amittasaṁvāso viya sabbadā niccakālameva dukkho.",
  "atk-s0513a35:414_7": "Taṁ tāhanti tena kāraṇena taṁ ahaṁ.",
  "atk-s0513a35:415_0": "So evaṁ pitarā ovadito ‘‘tāta,",
  "atk-s0513a35:415_1": "ahaṁ manussapathaṁ gantvā tumhādise paṇḍite na labhissāmi, tattha gantuṁ bhāyāmi,",
  "atk-s0513a35:415_2": "idheva tumhākaṁ santike vasissāmī’’ti āha.",
  "atk-s0513a35:415_3": "Athassa bhiyyopi ovādaṁ datvā kasiṇaparikammaṁ ācikkhi.",
  "atk-s0513a35:415_4": "So na cirasseva abhiññāsamāpattiyo nibbattetvā saddhiṁ pitarā brahmalokaparāyaṇo ahosi.",
  "atk-s0513a35:416_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a35:416_1": "saccapariyosāne ukkaṇṭhitabhikkhu sotāpattiphale patiṭṭhahi.",
  "atk-s0513a35:417_0": "Tadā tāpasakumāro ukkaṇṭhitabhikkhu ahosi, kumārikā thullakumārikāva,",
  "atk-s0513a35:417_1": "pitā tāpaso pana ahameva ahosinti.",
  "atk-s0513a35:418_0": "Haliddirāgajātakavaṇṇanā navamā.",
  "atk-s0513a35:420_0": " [436] 10. Samuggajātakavaṇṇanā",
  "atk-s0513a35:421_0": "Kutonu āgacchathāti idaṁ satthā jetavane viharanto ukkaṇṭhitabhikkhuṁ ārabbha kathesi.",
  "atk-s0513a35:421_1": "Tañhi satthā ‘‘saccaṁ kira tvaṁ bhikkhu ukkaṇṭhitosī’’ti pucchitvā ‘‘saccaṁ,",
  "atk-s0513a35:421_2": "bhante’’ti vutte ‘‘kasmā bhikkhu mātugāmaṁ patthesi,",
  "atk-s0513a35:421_3": "mātugāmo nāmesa asabbho akataññū,",
  "atk-s0513a35:421_4": "pubbe dānavarakkhasā gilitvā kucchinā pariharantāpi mātugāmaṁ rakkhituṁ ekapurisanissitaṁ kātuṁ nāsakkhiṁsu,",
  "atk-s0513a35:421_5": "tvaṁ kathaṁ sakkhissasī’’ti vatvā atītaṁ āhari.",
  "atk-s0513a35:422_0": "Atīte bārāṇasiyaṁ brahmadatte rajjaṁ kārente bodhisatto kāme pahāya himavantaṁ pavisitvā isipabbajjaṁ pabbajitvā abhiññā ca samāpattiyo ca nibbattetvā phalāphalena yāpento vihāsi.",
  "atk-s0513a35:422_1": "Tassa paṇṇasālāya avidūre eko dānavarakkhaso vasati.",
  "atk-s0513a35:422_2": "So antarantarā mahāsattaṁ upasaṅkamitvā dhammaṁ suṇāti,",
  "atk-s0513a35:422_3": "aṭaviyaṁ pana manussānaṁ sañcaraṇamagge ṭhatvā āgatāgate manusse gahetvā khādati.",
  "atk-s0513a35:422_4": "Tasmiṁ kāle ekā kāsiraṭṭhe kuladhītā uttamarūpadharā aññatarasmiṁ paccantagāme nivutthā hoti.",
  "atk-s0513a35:422_5": "Tassā ekadivasaṁ mātāpitūnaṁ dassanatthāya gantvā paccāgamanakāle parivāramanusse disvā so dānavo bheravarūpena pakkhandi.",
  "atk-s0513a35:422_6": "Manussā bhītā gahitagahitāvudhāni chaḍḍetvā palāyiṁsu.",
  "atk-s0513a35:422_7": "Dānavo yāne nisinnaṁ abhirūpaṁ mātugāmaṁ disvā paṭibaddhacitto hutvā taṁ attano guhaṁ netvā bhariyaṁ akāsi.",
  "atk-s0513a35:422_8": "Tato paṭṭhāya sappitelataṇḍulamacchamaṁsādīni ceva madhuraphalāphalāni ca āharitvā taṁ posesi,",
  "atk-s0513a35:422_9": "vatthālaṅkārehi ca naṁ alaṅkaritvā rakkhaṇatthāya ekasmiṁ karaṇḍake pakkhipitvā karaṇḍakaṁ gilitvā kucchinā pariharati.",
  "atk-s0513a35:422_10": "So ekadivasaṁ nhāyitukāmatāya ekaṁ saraṁ gantvā karaṇḍakaṁ uggilitvā taṁ tato nīharitvā nhāpetvā vilimpetvā alaṅkāretvā ‘‘thokaṁ tava sarīraṁ utuṁ gaṇhāpehī’’ti taṁ karaṇḍakasamīpe ṭhapetvā sayaṁ nhānatitthaṁ otaritvā taṁ anāsaṅkamāno thokaṁ dūraṁ gantvā nhāyi.",
  "atk-s0513a35:423_0": "Tasmiṁ samaye vāyussaputto nāma vijjādharo sannaddhakhaggo ākāsena gacchati.",
  "atk-s0513a35:423_1": "Sā taṁ disvā ‘‘ehī’’ti hatthamuddaṁ akāsi, vijjādharo khippaṁ otari.",
  "atk-s0513a35:423_2": "Atha naṁ sā karaṇḍake pakkhipitvā dānavassa āgamanaṁ olokentī karaṇḍakūpari nisīditvā taṁ āgacchantaṁ disvā tassa attānaṁ dassetvā tasmiṁ karaṇḍakasamīpaṁ asampatteyeva karaṇḍakaṁ vivaritvā anto pavisitvā vijjādharassa upari nipajjitvā attano sāṭakaṁ pārupi.",
  "atk-s0513a35:423_3": "Dānavo āgantvā karaṇḍakaṁ asodhetvā ‘‘mātugāmoyeva me’’ti saññāya karaṇḍakaṁ gilitvā attano guhaṁ gacchanto antarāmagge cintesi ‘‘tāpaso me ciraṁ diṭṭho,",
  "atk-s0513a35:423_4": "ajja tāva naṁ gantvā vandissāmī’’ti. So tassa santikaṁ agamāsi.",
  "atk-s0513a35:423_5": "Tāpasopi naṁ dūratova āgacchantaṁ disvā dvinnaṁ janānaṁ kucchigatabhāvaṁ ñatvā sallapanto paṭhamaṁ gāthamāha –",
  "atk-s0513a35:424_0": "87.",
  "atk-s0513a35:425_0": " ‘‘Kuto nu āgacchatha bho tayo janā, svāgatā etha nisīdathāsane;",
  "atk-s0513a35:426_0": "Kaccittha, bhonto kusalaṁ anāmayaṁ,",
  "atk-s0513a35:426_1": "cirassamabbhāgamanañhi vo idhā’’ti.",
  "atk-s0513a35:427_0": "Tattha bhoti ālapanaṁ.",
  "atk-s0513a35:427_1": "Kaccitthāti kacci hotha bhavatha vijjatha. Bhontoti puna ālapanto āha.",
  "atk-s0513a35:427_2": "Kusalaṁ anāmayanti kacci tumhākaṁ kusalaṁ ārogyaṁ.",
  "atk-s0513a35:427_3": "Cirassamabbhāgamanañhi vo idhāti ajja tumhākaṁ idha abbhāgamanañca ciraṁ jātaṁ.",
  "atk-s0513a35:428_0": "Taṁ sutvā dānavo ‘‘ahaṁ imassa tāpasassa santikaṁ ekakova āgato,",
  "atk-s0513a35:428_1": "ayañca tāpaso ‘tayo janā’ti vadati, kiṁ nāmesa katheti,",
  "atk-s0513a35:428_2": "kiṁ nu kho sabhāvaṁ ñatvā katheti,",
  "atk-s0513a35:428_3": "udāhu ummattako hutvā vilapatī’’ti cintetvā tāpasaṁ upasaṅkamitvā vanditvā ekamantaṁ nisīditvā tena saddhiṁ sallapanto dutiyaṁ gāthamāha –",
  "atk-s0513a35:429_0": "88.",
  "atk-s0513a35:430_0": "‘‘Ahameva eko idha majja patto,",
  "atk-s0513a35:430_1": "na cāpi me dutiyo koci vijjati;",
  "atk-s0513a35:431_0": "Kimeva sandhāya te bhāsitaṁ ise,",
  "atk-s0513a35:431_1": "kuto nu āgacchatha bho tayo janā’’ti.",
  "atk-s0513a35:432_0": "Tattha idha majjāti idha ajja.",
  "atk-s0513a35:432_1": "Kimeva sandhāya te bhāsitaṁ iseti bhante,",
  "atk-s0513a35:432_2": "isi kiṁ nāmetaṁ sandhāya tayā bhāsitaṁ,",
  "atk-s0513a35:432_3": "pākaṭaṁ tāva me katvā kathehīti.",
  "atk-s0513a35:433_0": "Tāpaso ‘‘ekaṁsenevāvuso sotukāmosī’’ti pucchitvā ‘‘āma,",
  "atk-s0513a35:433_1": "bhante’’ti vutte ‘‘tena hi suṇāhī’’ti vatvā tatiyaṁ gāthamāha –",
  "atk-s0513a35:434_0": "89.",
  "atk-s0513a35:435_0": "‘‘Tuvañca eko bhariyā ca te piyā,",
  "atk-s0513a35:435_1": "samuggapakkhittanikiṇṇamantare;",
  "atk-s0513a35:436_0": "Sā rakkhitā kucchigatāva te sadā,",
  "atk-s0513a35:436_1": "vāyussaputtena sahā tahiṁ ratā’’ti.",
  "atk-s0513a35:437_0": "Tattha tuvañca ekoti paṭhamaṁ tāva tvaṁ eko jano.",
  "atk-s0513a35:437_1": "Pakkhittanikiṇṇamantareti pakkhittānikiṇṇaantare taṁ tattha bhariyaṁ rakkhitukāmena sadā tayā samugge pakkhittā saddhiṁ samuggena nikiṇṇā antare,",
  "atk-s0513a35:437_2": "antokucchiyaṁ ṭhapitāti attho.",
  "atk-s0513a35:437_3": "Vāyussaputtena sahāti evaṁnāmakena vijjādharena saddhiṁ.",
  "atk-s0513a35:437_4": "Tahiṁ ratāti tattha tava antokucchiyaññeva kilesaratiyā ratā.",
  "atk-s0513a35:437_5": "So dāni tvaṁ mātugāmaṁ ‘‘ekaṁ purisanissitaṁ karissāmī’’ti kucchināpi pariharanto tassā jāraṁ ukkhipitvā carasīti.",
  "atk-s0513a35:438_0": "Taṁ sutvā dānavo ‘‘vijjādharā nāma bahumāyā honti,",
  "atk-s0513a35:438_1": "sacassa khaggo hatthagato bhavissati,",
  "atk-s0513a35:438_2": "kucchiṁ me phāletvāpi palāyissatī’’ti bhītatasito hutvā khippaṁ karaṇḍakaṁ uggilitvā purato ṭhapesi.",
  "atk-s0513a35:438_3": "Satthā abhisambuddho hutvā taṁ pavattiṁ pakāsento catutthaṁ gāthamāha –",
  "atk-s0513a35:439_0": "90.",
  "atk-s0513a35:440_0": "‘‘Saṁviggarūpo isinā viyākato,",
  "atk-s0513a35:440_1": "so dānavo tattha samuggamuggili;",
  "atk-s0513a35:441_0": "Addakkhi bhariyaṁ sucimāladhāriniṁ,",
  "atk-s0513a35:441_1": "vāyussaputtena sahā tahiṁ rata’’nti.",
  "atk-s0513a35:442_0": "Tattha addakkhīti so karaṇḍakaṁ vivaritvā addasa.",
  "atk-s0513a35:443_0": "Karaṇḍake pana vivaṭamatteyeva vijjādharo vijjaṁ jappitvā khaggaṁ gahetvā ākāsaṁ pakkhandi.",
  "atk-s0513a35:443_1": "Taṁ disvā dānavo mahāsattassa tussitvā thutipubbaṅgamā sesagāthā abhāsi –",
  "atk-s0513a35:444_0": "91.",
  "atk-s0513a35:445_0": "‘‘Sudiṭṭharūpamuggatapānuvattinā,",
  "atk-s0513a35:445_1": "hīnā narā ye pamadāvasaṁ gatā;",
  "atk-s0513a35:446_0": "Yathā have pāṇarivettha rakkhitā,",
  "atk-s0513a35:446_1": "duṭṭhā mayī aññamabhippamodayi.",
  "atk-s0513a35:447_0": "92.",
  "atk-s0513a35:448_0": "‘‘Divā ca ratto ca mayā upaṭṭhitā,",
  "atk-s0513a35:448_1": "tapassinā jotirivā vane vasaṁ;",
  "atk-s0513a35:449_0": "Sā dhammamukkamma adhammamācari,",
  "atk-s0513a35:449_1": "akiriyarūpo pamadāhi santhavo.",
  "atk-s0513a35:450_0": "93.",
  "atk-s0513a35:451_0": "‘‘Sarīramajjhamhi ṭhitāti maññahaṁ,",
  "atk-s0513a35:451_1": "mayhaṁ ayanti asatiṁ asaññataṁ;",
  "atk-s0513a35:452_0": "Sā dhammamukkamma adhammamācari,",
  "atk-s0513a35:452_1": "akiriyarūpo pamadāhi santhavo.",
  "atk-s0513a35:453_0": "94.",
  "atk-s0513a35:454_0": "‘‘Surakkhitaṁ meti kathaṁ nu vissase,",
  "atk-s0513a35:454_1": "anekacittāsu na hatthi rakkhaṇā;",
  "atk-s0513a35:455_0": "Etā hi pātālapapātasannibhā,",
  "atk-s0513a35:455_1": "etthappamatto byasanaṁ nigacchati.",
  "atk-s0513a35:456_0": "95.",
  "atk-s0513a35:457_0": "‘‘Tasmā hi te sukhino vītasokā,",
  "atk-s0513a35:457_1": "ye mātugāmehi caranti nissaṭā;",
  "atk-s0513a35:458_0": "Etaṁ sivaṁ uttamamābhipatthayaṁ,",
  "atk-s0513a35:458_1": "na mātugāmehi kareyya santhava’’nti.",
  "atk-s0513a35:459_0": "Tattha sudiṭṭharūpamuggatapānuvattināti bhante,",
  "atk-s0513a35:459_1": "isi uggatapānuvattinā tayā sudiṭṭharūpaṁ idaṁ kāraṇaṁ. Hīnāti nīcā.",
  "atk-s0513a35:459_2": "Yathā have pāṇarivettha rakkhitāti ayaṁ mayā attano pāṇā viya ettha antokucchiyaṁ pariharantena rakkhitā.",
  "atk-s0513a35:459_3": "Duṭṭhā mayīti idāni mayi mittadubbhikammaṁ katvā duṭṭhā aññaṁ purisaṁ abhippamodati.",
  "atk-s0513a35:459_4": "Jotirivā vane vasanti vane vasantena tapassinā aggi viya mayā upaṭṭhitā paricaritā.",
  "atk-s0513a35:459_5": "Sā dhammamukkammāti sā esā dhammaṁ okkamitvā atikkamitvā. Akiriyarūpoti akattabbarūpo.",
  "atk-s0513a35:459_6": "Sarīramajjhamhi ṭhitāti maññahaṁ,",
  "atk-s0513a35:459_7": "mayhaṁ ayanti asatiṁ asaññatanti imaṁ asatiṁ asappurisadhammasamannāgataṁ asaññataṁ dussīlaṁ ‘‘mayhaṁ sarīramajjhamhi ṭhitā’’ti ca ‘‘mayhaṁ aya’’nti ca maññāmi.",
  "atk-s0513a35:460_0": "Surakkhitaṁ meti kathaṁ nu vissaseti ayaṁ mayā surakkhitāti kathaṁ paṇḍito vissāseyya,",
  "atk-s0513a35:460_1": "yatra hi nāma mādisopi antokucchiyaṁ rakkhanto rakkhituṁ nāsakkhi.",
  "atk-s0513a35:460_2": "Pātālapapātasannibhāti lokassādena duppūraṇīyattā mahāsamudde pātālasaṅkhātena papātena sadisā.",
  "atk-s0513a35:460_3": "Etthappamattoti etāsu evarūpāsu nigguṇāsu pamatto puriso mahābyasanaṁ pāpuṇāti.",
  "atk-s0513a35:460_4": "Tasmā hīti yasmā mātugāmavasaṁ gatā mahāvināsaṁ pāpuṇanti,",
  "atk-s0513a35:460_5": "tasmā ye mātugāmehi nissaṭā hutvā caranti, te sukhino.",
  "atk-s0513a35:460_6": "Etaṁ sivanti yadetaṁ mātugāmato nissaṭānaṁ visaṁsaṭṭhānaṁ caraṇaṁ,",
  "atk-s0513a35:460_7": "etaṁ jhānasukhameva sivaṁ khemaṁ uttamaṁ abhipatthetabbaṁ,",
  "atk-s0513a35:460_8": "etaṁ patthayamāno mātugāmehi saddhiṁ santhavaṁ na kareyyāti.",
  "atk-s0513a35:461_0": "Evañca pana vatvā dānavo mahāsattassa pādesu nipatitvā ‘‘bhante,",
  "atk-s0513a35:461_1": "tumhe nissāya mayā jīvitaṁ laddhaṁ,",
  "atk-s0513a35:461_2": "ahaṁ imāya pāpadhammāya vijjādharena mārāpito’’ti mahāsattaṁ abhitthavi.",
  "atk-s0513a35:461_3": "Sopissa dhammaṁ desetvā ‘‘imissā mā kiñci pāpaṁ akāsi,",
  "atk-s0513a35:461_4": "sīlāni gaṇhāhī’’ti taṁ pañcasu sīlesu patiṭṭhāpesi.",
  "atk-s0513a35:461_5": "Dānavo ‘‘ahaṁ kucchinā pariharantopi taṁ rakkhituṁ na sakkomi,",
  "atk-s0513a35:461_6": "añño ko rakkhissatī’’ti taṁ uyyojetvā attano araññameva agamāsi.",
  "atk-s0513a35:462_0": "Satthā imaṁ dhammadesanaṁ āharitvā saccāni pakāsetvā jātakaṁ samodhānesi,",
  "atk-s0513a35:462_1": "saccapariyosāne ukkaṇṭhitabhikkhu sotāpattiphale patiṭṭhahi.",
  "atk-s0513a35:462_2": "Tadā dibbacakkhukatāpaso ahameva ahosinti.",
  "atk-s0513a35:463_0": "Samuggajātakavaṇṇanā dasamā.",
  "atk-s0513a35:465_0": " [437] 11. Pūtimaṁsajātakavaṇṇanā",
  "atk-s0513a35:466_0": "Nakho me ruccatīti idaṁ satthā jetavane viharanto indriyaasaṁvaraṁ ārabbha kathesi.",
  "atk-s0513a35:466_1": "Ekasmiñhi samaye bahū bhikkhū indriyesu aguttadvārā ahesuṁ.",
  "atk-s0513a35:466_2": "Satthā ‘‘ime bhikkhū ovadituṁ vaṭṭatī’’ti ānandattherassa vatvā aniyamavasena bhikkhusaṅghaṁ sannipātāpetvā alaṅkatapallaṅkavaramajjhagato bhikkhū āmantetvā ‘‘na, bhikkhave,",
  "atk-s0513a35:466_3": "bhikkhunā nāma rūpādīsu subhanimittavasena nimittaṁ gahetuṁ vaṭṭati,",
  "atk-s0513a35:466_4": "sace hi tasmiṁ samaye kālaṁ karoti, nirayādīsu nibbattati,",
  "atk-s0513a35:466_5": "tasmā rūpādīsu subhanimittaṁ mā gaṇhatha.",
  "atk-s0513a35:466_6": "Bhikkhunā nāma rūpādigocarena na bhavitabbaṁ,",
  "atk-s0513a35:466_7": "rūpādigocarā hi diṭṭheva dhamme mahāvināsaṁ pāpuṇanti, tasmā varaṁ, bhikkhave,",
  "atk-s0513a35:466_8": "tattāya ayosalākāya ādittāya sampajjalitāya sajotibhūtāya cakkhundriyaṁ sampalimaṭṭha’’nti vitthāretvā ‘‘tumhākaṁ rūpaṁ olokanakālopi atthi anolokanakālopi.",
  "atk-s0513a35:466_9": "Olokanakāle subhavasena anoloketvā asubhavaseneva olokeyyātha,",
  "atk-s0513a35:466_10": "evaṁ attano gocarā na parihāyissatha. Ko pana tumhākaṁ gocaroti? Cattāro satipaṭṭhānā, cattāro sammappadhānā, cattāro iddhipādā, ariyo aṭṭhaṅgiko maggo, nava lokuttaradhammā.",
  "atk-s0513a35:466_11": "Etasmiñhi vo gocare carantānaṁ na lacchati māro otāraṁ,",
  "atk-s0513a35:466_12": "sace pana kilesavasikā hutvā subhanimittavasena olokessatha,",
  "atk-s0513a35:466_13": "pūtimaṁsasiṅgālo viya attano gocarā parihāyissathā’’ti vatvā atītaṁ āhari.",
  "atk-s0513a35:467_0": "Atīte bārāṇasiyaṁ brahmadatte rajjaṁ kārente himavantapadese araññāyatane pabbataguhāyaṁ anekasatā eḷakā vasanti.",
  "atk-s0513a35:467_1": "Tesaṁ vasanaṭṭhānato avidūre ekissā guhāya pūtimaṁso nāma siṅgālo veṇiyā nāma bhariyāya saddhiṁ vasati.",
  "atk-s0513a35:467_2": "So ekadivasaṁ bhariyāya saddhiṁ vicaranto te eḷake disvā ‘‘ekena upāyena imesaṁ maṁsaṁ khādituṁ vaṭṭatī’’ti cintetvā upāyena ekekaṁ eḷakaṁ māresi.",
  "atk-s0513a35:467_3": "Te ubhopi eḷakamaṁsaṁ khādantā thāmasampannā thūlasarīrā ahesuṁ.",
  "atk-s0513a35:467_4": "Anupubbena eḷakā parikkhayaṁ agamaṁsu.",
  "atk-s0513a35:467_5": "Tesaṁ antare meṇḍamātā nāma ekā eḷikā byattā ahosi upāyakusalā.",
  "atk-s0513a35:467_6": "Siṅgālo taṁ māretuṁ asakkonto ekadivasaṁ bhariyāya saddhiṁ sammantento ‘‘bhadde, eḷakā khīṇā,",
  "atk-s0513a35:467_7": "imaṁ eḷikaṁ ekena upāyena khādituṁ vaṭṭati, ayaṁ panettha upāyo,",
  "atk-s0513a35:467_8": "tvaṁ ekikāva gantvā etāya saddhiṁ sakhī hohi,",
  "atk-s0513a35:467_9": "atha te tāya saddhiṁ vissāse uppanne ahaṁ matālayaṁ karitvā nipajjissāmi,",
  "atk-s0513a35:467_10": "tvaṁ etaṁ upasaṅkamitvā ‘eḷike sāmiko me mato, ahañca anāthā,",
  "atk-s0513a35:467_11": "ṭhapetvā taṁ añño me ñātako natthi,",
  "atk-s0513a35:467_12": "ehi roditvā kanditvā tassa sarīrakiccaṁ karissāmā’ti vatvā taṁ gahetvā āgaccheyyāsi,",
  "atk-s0513a35:467_13": "atha naṁ ahaṁ uppatitvā gīvāya ḍaṁsitvā māressāmī’’ti āha.",
  "atk-s0513a35:468_0": "Sā ‘‘sādhū’’ti sampaṭicchitvā tāya saddhiṁ sakhibhāvaṁ katvā vissāse uppanne eḷikaṁ tathā avoca.",
  "atk-s0513a35:468_1": "Eḷikā ‘‘āḷi siṅgāli tava sāmikena sabbe mama ñātakā khāditā,",
  "atk-s0513a35:468_2": "bhāyāmi na sakkomi gantu’’nti āha. ‘‘Āḷi, mā bhāyi, matako kiṁ karissatī’’ti? ‘‘Kharamanto te sāmiko,",
  "atk-s0513a35:468_3": "bhāyāmevāha’’nti sā evaṁ vatvāpi tāya punappunaṁ yāciyamānā ‘‘addhā mato bhavissatī’’ti sampaṭicchitvā tāya saddhiṁ pāyāsi. Gacchantī pana ‘‘ko jānāti,",
  "atk-s0513a35:468_4": "kiṁ bhavissatī’’ti tasmiṁ āsaṅkāya siṅgāliṁ purato katvā siṅgālaṁ pariggaṇhantīyeva gacchati.",
  "atk-s0513a35:468_5": "Siṅgālo tāsaṁ padasaddaṁ sutvā ‘‘āgatā nu kho eḷikā’’ti sīsaṁ ukkhipitvā akkhīni parivattetvā olokesi.",
  "atk-s0513a35:468_6": "Eḷikā taṁ tathā karontaṁ disvā ‘‘ayaṁ pāpadhammo maṁ vañcetvā māretukāmo matālayaṁ dassetvā nipanno’’ti nivattitvā palāyantī siṅgāliyā ‘‘kasmā palāyasī’’ti vutte taṁ kāraṇaṁ kathentī paṭhamaṁ gāthamāha –",
  "atk-s0513a35:469_0": "96.",
  "atk-s0513a35:470_0": " ‘‘Na kho me ruccati āḷi, pūtimaṁsassa pekkhanā;",
  "atk-s0513a35:471_0": "Etādisā sakhārasmā, ārakā parivajjaye’’ti.",
  "atk-s0513a35:472_0": "Tattha āḷīti ālapanaṁ, sakhi sahāyiketi attho.",
  "atk-s0513a35:472_1": "Etādisā sakhārasmāti evarūpā sahāyakā apakkamitvā taṁ sahāyakaṁ ārakā parivajjeyyāti attho.",
  "atk-s0513a35:473_0": "Evañca pana vatvā sā nivattitvā attano vasanaṭṭhānameva gatā.",
  "atk-s0513a35:473_1": "Siṅgālī taṁ nivattetuṁ asakkontī tassā kujjhitvā attano sāmikasseva santikaṁ gantvā pajjhāyamānā nisīdi.",
  "atk-s0513a35:473_2": "Atha naṁ siṅgālo garahanto dutiyaṁ gāthamāha –",
  "atk-s0513a35:474_0": "97.",
  "atk-s0513a35:475_0": " ‘‘Ummattikā ayaṁ veṇī, vaṇṇeti patino sakhiṁ;",
  "atk-s0513a35:476_0": "Pajjhāyi paṭigacchantiṁ, āgataṁ meṇḍamātara’’nti.",
  "atk-s0513a35:477_0": "Tattha veṇīti tassā nāmaṁ.",
  "atk-s0513a35:477_1": "Vaṇṇeti patino sakhinti paṭhamameva attano sakhiṁ eḷikaṁ ‘‘mayi sinehā vissāsikā āgamissati no santikaṁ,",
  "atk-s0513a35:477_2": "matālayaṁ karohī’’ti patino santike vaṇṇeti.",
  "atk-s0513a35:477_3": "Atha naṁ sā idāni āgataṁ mama santikaṁ anāgantvāva paṭigacchantiṁ meṇḍamātaraṁ pajjhāyati anusocatīti.",
  "atk-s0513a35:478_0": "Taṁ sutvā siṅgālī tatiyaṁ gāthamāha –",
  "atk-s0513a35:479_0": "98.",
  "atk-s0513a35:480_0": " ‘‘Tvaṁ khosi samma ummatto, dummedho avicakkhaṇo;",
  "atk-s0513a35:481_0": "Yo tvaṁ matālayaṁ katvā, akālena vipekkhasī’’ti.",
  "atk-s0513a35:482_0": "Tattha avicakkhaṇoti vicāraṇapaññārahito.",
  "atk-s0513a35:482_1": "Akālena vipekkhasīti eḷikāya attano santikaṁ anāgatāyeva olokesīti attho.",
  "atk-s0513a35:483_0": "99.",
  "atk-s0513a35:484_0": " ‘‘Na akāle vipekkhayya, kāle pekkheyya paṇḍito;",
  "atk-s0513a35:485_0": "Pūtimaṁsova pajjhāyi, yo akāle vipekkhatī’’ti. – ayaṁ abhisambuddhagāthā;",
  "atk-s0513a35:486_0": "Tattha akāleti kāmaguṇe ārabbha subhavasena cittuppādakāle.",
  "atk-s0513a35:486_1": "Ayañhi bhikkhuno rūpaṁ oloketuṁ akālo nāma.",
  "atk-s0513a35:486_2": "Kāleti asubhavasena anussativasena kasiṇavasena vā rūpaggahaṇakāle.",
  "atk-s0513a35:486_3": "Ayañhi bhikkhuno rūpaṁ oloketuṁ kālo nāma.",
  "atk-s0513a35:486_4": "Tattha akāle sārattakāle rūpaṁ olokentā mahāvināsaṁ pāpuṇantīti haritacajātakalomasakassapajātakādīhi dīpetabbaṁ.",
  "atk-s0513a35:486_5": "Kāle asubhavasena olokentā arahatte patiṭṭhahantīti asubhakammikatissattheravatthunā kathetabbaṁ.",
  "atk-s0513a35:486_6": "Pūtimaṁsova pajjhāyīti bhikkhave,",
  "atk-s0513a35:486_7": "yathā pūtimaṁsasiṅgālo akāle eḷikaṁ oloketvā attano gocarā parihīno pajjhāyati,",
  "atk-s0513a35:486_8": "evaṁ bhikkhu akāle subhavasena rūpaṁ oloketvā satipaṭṭhānādigocarā parihīno diṭṭhadhamme samparāyepi socati pajjhāyati kilamatīti.",
  "atk-s0513a35:487_0": "Veṇīpi kho siṅgālī pūtimaṁsaṁ assāsetvā ‘‘sāmi, mā cintesi,",
  "atk-s0513a35:487_1": "ahaṁ taṁ punapi upāyena ānessāmi,",
  "atk-s0513a35:487_2": "tvaṁ āgatakāle appamatto gaṇheyyāsī’’ti vatvā tassā santikaṁ gantvā ‘‘āḷi,",
  "atk-s0513a35:487_3": "tava āgatakāleyeva no attho jāto,",
  "atk-s0513a35:487_4": "tava āgatakālasmiṁyeva hi me sāmiko satiṁ paṭilabhi, idāni jīvati,",
  "atk-s0513a35:487_5": "ehi tena saddhiṁ paṭisanthāraṁ karohī’’ti vatvā pañcamaṁ gāthamāha –",
  "atk-s0513a35:488_0": "100.",
  "atk-s0513a35:489_0": " ‘‘Piyaṁ kho āḷi me hotu, puṇṇapattaṁ dadāhi me;",
  "atk-s0513a35:490_0": "Pati sañjīvito mayhaṁ, eyyāsi piyapucchikā’’ti.",
  "atk-s0513a35:491_0": "Tattha puṇṇapattaṁ dadāhi meti piyakkhānaṁ akkhāyikā mayhaṁ tuṭṭhidānaṁ dehi.",
  "atk-s0513a35:491_1": "Pati sañjīvito mayhanti mama sāmiko sañjīvito uṭṭhito arogoti attho.",
  "atk-s0513a35:491_2": "Eyyāsīti mayā saddhiṁ āgaccha.",
  "atk-s0513a35:492_0": "Eḷikā ‘‘ayaṁ pāpadhammā maṁ vañcetukāmā,",
  "atk-s0513a35:492_1": "ayuttaṁ kho pana paṭipakkhakaraṇaṁ,",
  "atk-s0513a35:492_2": "upāyeneva naṁ vañcessāmī’’ti cintetvā chaṭṭhaṁ gāthamāha –",
  "atk-s0513a35:493_0": "101.",
  "atk-s0513a35:494_0": " ‘‘Piyaṁ kho āḷi te hotu, puṇṇapattaṁ dadāmi te;",
  "atk-s0513a35:495_0": "Mahatā parivārena, essaṁ kayirāhi bhojana’’nti.",
  "atk-s0513a35:496_0": "Tattha essanti āgamissāmi.",
  "atk-s0513a35:496_1": "Āgacchamānā ca attano ārakkhaṁ katvā mahantena parivārena āgamissāmīti.",
  "atk-s0513a35:497_0": "Atha naṁ siṅgālī parivāraṁ pucchantī sattamaṁ gāthamāha –",
  "atk-s0513a35:498_0": "102.",
  "atk-s0513a35:499_0": " ‘‘Kīdiso tuyhaṁ parivāro, yesaṁ kāhāmi bhojanaṁ;",
  "atk-s0513a35:500_0": "Kiṁ nāmakā ca te sabbe, te me akkhāhi pucchitā’’ti.",
  "atk-s0513a35:501_0": "Sā ācikkhantī aṭṭhamaṁ gāthamāha –",
  "atk-s0513a35:502_0": "103.",
  "atk-s0513a35:503_0": " ‘‘Māliyo caturakkho ca, piṅgiyo atha jambuko;",
  "atk-s0513a35:504_0": "Ediso mayhaṁ parivāro, tesaṁ kayirāhi bhojana’’nti.",
  "atk-s0513a35:505_0": "Tattha te meti te parivāre mayhaṁ ācikkhi.",
  "atk-s0513a35:505_1": "Māliyotiādīni catunnaṁ sunakhānaṁ nāmāni.",
  "atk-s0513a35:505_2": "‘‘Tattha ekekassa pañca pañca sunakhasatāni parivārenti,",
  "atk-s0513a35:505_3": "evaṁ dvīhi sunakhasahassehi parivāritā āgamissāmī’’ti vatvā ‘‘sace te bhojanaṁ na labhissanti,",
  "atk-s0513a35:505_4": "tumhe dvepi jane māretvā khādissantī’’ti āha.",
  "atk-s0513a35:506_0": "Taṁ sutvā siṅgālī bhītā ‘‘alaṁ imissā tattha gamanena,",
  "atk-s0513a35:506_1": "upāyenassā anāgamanameva karissāmī’’ti cintetvā navamaṁ gāthamāha –",
  "atk-s0513a35:507_0": "104.",
  "atk-s0513a35:508_0": " ‘‘Nikkhantāya agārasmā, bhaṇḍakampi vinassati;",
  "atk-s0513a35:509_0": "Ārogyaṁ āḷino vajjaṁ, idheva vasa māgamā’’ti.",
  "atk-s0513a35:510_0": "Tassattho – āḷi,",
  "atk-s0513a35:510_1": "tava gehe bahubhaṇḍakaṁ atthi,",
  "atk-s0513a35:510_2": "taṁ te nikkhantāya agārasmā anārakkhaṁ bhaṇḍakaṁ vinassati,",
  "atk-s0513a35:510_3": "ahameva te āḷino sahāyakassa ārogyaṁ vajjaṁ vadissāmi, tvaṁ idheva vasa māgamāti.",
  "atk-s0513a35:511_0": "Evañca pana vatvā maraṇabhayabhītā vegena sāmikassa santikaṁ gantvā taṁ gahetvā palāyi.",
  "atk-s0513a35:511_1": "Te puna taṁ ṭhānaṁ āgantuṁ nāsakkhiṁsu.",
  "atk-s0513a35:512_0": "Satthā imaṁ dhammadesanaṁ āharitvā jātakaṁ samodhānesi ‘‘tadā ahaṁ tasmiṁ ṭhāne vanajeṭṭhakarukkhe nibbattadevatā ahosi’’nti.",
  "atk-s0513a35:513_0": "Pūtimaṁsajātakavaṇṇanā ekādasamā.",
  "atk-s0513a35:515_0": " [438] 12. Daddarajātakavaṇṇanā",
  "atk-s0513a35:516_0": "Yote puttaketi idaṁ satthā gijjhakūṭe viharanto devadattassa vadhāya parisakkanaṁ ārabbha kathesi.",
  "atk-s0513a35:516_1": "Tasmiñhi samaye dhammasabhāyaṁ kathaṁ samuṭṭhāpesuṁ ‘‘aho āvuso devadatto nillajjo anariyo evaṁ uttamaguṇadharassa sammāsambuddhassa ajātasattunā saddhiṁ ekato hutvā dhanuggahapayojanasilāpavijjhananāḷāgirivissajjanehi vadhāya upāyaṁ karotī’’ti.",
  "atk-s0513a35:516_2": "Satthā āgantvā ‘‘kāya nuttha, bhikkhave,",
  "atk-s0513a35:516_3": "etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva,",
  "atk-s0513a35:516_4": "pubbepi devadatto mayhaṁ vadhāya parisakki,",
  "atk-s0513a35:516_5": "idāni pana me tāsamattampi kātuṁ nāsakkhī’’ti vatvā atītaṁ āhari.",
  "atk-s0513a35:517_0": "Atīte bārāṇasiyaṁ brahmadatte rajjaṁ kārente eko disāpāmokkho ācariyo pañcasatānaṁ māṇavakānaṁ sippaṁ vācento ekadivasaṁ cintesi ‘‘mayhaṁ idha vasantassa palibodho hoti,",
  "atk-s0513a35:517_1": "māṇavakānampi sippaṁ na niṭṭhāti,",
  "atk-s0513a35:517_2": "himavantapadese araññāyatanaṁ pavisitvā tattha vasanto vācessāmī’’ti.",
  "atk-s0513a35:517_3": "So māṇavakānaṁ kathetvā tilataṇḍulatelavatthādīni gāhāpetvā araññaṁ pavisitvā maggato avidūre ṭhāne paṇṇasālaṁ kāretvā nivāsaṁ kappesi,",
  "atk-s0513a35:517_4": "māṇavāpi attano paṇṇasālaṁ kariṁsu.",
  "atk-s0513a35:517_5": "Māṇavakānaṁ ñātakā telataṇḍulādīni pesenti.",
  "atk-s0513a35:517_6": "Raṭṭhavāsinopi ‘‘disāpāmokkho ācariyo kira araññe asukaṭṭhāne nāma vasanto sippaṁ uggaṇhāpetī’’ti tassa taṇḍulādīni abhiharanti, kantārappaṭipannāpi denti,",
  "atk-s0513a35:517_7": "aññataropi puriso khīrapānatthāya savacchaṁ dhenuṁ adāsi.",
  "atk-s0513a35:517_8": "Ācariyassa paṇṇasālāya santike dvīhi potakehi saddhiṁ ekā godhā vasati,",
  "atk-s0513a35:517_9": "sīhabyagghāpissa upaṭṭhānaṁ āgacchanti.",
  "atk-s0513a35:517_10": "Eko tittiropi tattha nibaddhavāso ahosi.",
  "atk-s0513a35:517_11": "So ācariyassa māṇavānaṁ mante vācentassa saddaṁ sutvā tayopi vede uggaṇhi.",
  "atk-s0513a35:517_12": "Māṇavā tena saddhiṁ ativissāsikā ahesuṁ.",
  "atk-s0513a35:518_0": "Aparabhāge māṇavesu nipphattiṁ appattesuyeva ācariyo kālamakāsi.",
  "atk-s0513a35:518_1": "Māṇavā tassa sarīraṁ jhāpetvā vālukāya thūpaṁ katvā nānāpupphehi pūjetvā rodanti paridevanti.",
  "atk-s0513a35:518_2": "Atha ne tittiro ‘‘kasmā rodathā’’ti āha.",
  "atk-s0513a35:518_3": "‘‘Ācariyo no sippe aniṭṭhiteyeva kālakato, tasmā rodāmā’’ti. ‘‘Evaṁ sante mā socittha, ahaṁ vo sippaṁ vācessāmī’’ti. ‘‘Tvaṁ kathaṁ jānāsī’’ti?",
  "atk-s0513a35:518_4": "‘‘Ahaṁ ācariye tumhākaṁ vācente saddaṁ sutvā tayo vede paguṇe akāsinti.",
  "atk-s0513a35:518_5": "Tena hi attano paguṇabhāvaṁ amhe jānāpehī’’ti.",
  "atk-s0513a35:518_6": "Tittiro ‘‘tena hi suṇāthā’’ti tesaṁ gaṇṭhiṭṭhānameva pabbatamatthakā nadiṁ otaranto viya osāresi.",
  "atk-s0513a35:518_7": "Māṇavā haṭṭhatuṭṭhā hutvā tittirapaṇḍitassa santike sippaṁ paṭṭhapesuṁ.",
  "atk-s0513a35:518_8": "Sopi disāpāmokkhācariyassa ṭhāne ṭhatvā tesaṁ sippaṁ vācesi.",
  "atk-s0513a35:518_9": "Māṇavā tassa suvaṇṇapañjaraṁ karitvā upari vitānaṁ bandhitvā suvaṇṇataṭṭake madhulājādīni upaharantā nānāvaṇṇehi pupphehi pūjentā mahantaṁ sakkāraṁ kariṁsu.",
  "atk-s0513a35:518_10": "‘‘Tittiro kira araññāyatane pañcasate māṇavake mantaṁ vācetī’’ti sakalajambudīpe pākaṭo ahosi.",
  "atk-s0513a35:519_0": "Tadā jambudīpe giraggasamajjasadisaṁ mahantaṁ chaṇaṁ ghosayiṁsu.",
  "atk-s0513a35:519_1": "Māṇavānaṁ mātāpitaro ‘‘chaṇadassanatthāya āgacchantū’’ti pesesuṁ.",
  "atk-s0513a35:519_2": "Māṇavā tittirassa ārocetvā tittirapaṇḍitaṁ sabbañca assamapadaṁ godhaṁ paṭicchāpetvā attano attano nagarameva agamiṁsu.",
  "atk-s0513a35:519_3": "Tadā eko nikkāruṇiko duṭṭhatāpaso tattha tattha vicaranto taṁ ṭhānaṁ sampāpuṇi.",
  "atk-s0513a35:519_4": "Godhā taṁ disvā paṭisanthāraṁ katvā ‘‘asukaṭṭhāne taṇḍulā, asukaṭṭhāne telādīni atthi,",
  "atk-s0513a35:519_5": "bhattaṁ pacitvā bhuñjāhī’’ti vatvā gocaratthāya gatā.",
  "atk-s0513a35:519_6": "Tāpaso pātova bhattaṁ pacitvā dve godhāputtake māretvā khādi,",
  "atk-s0513a35:519_7": "divā tittirapaṇḍitañca vacchakañca māretvā khādi,",
  "atk-s0513a35:519_8": "sāyaṁ dhenuṁ āgacchantaṁ disvā tampi māretvā maṁsaṁ khāditvā rukkhamūle nipajjitvā ghurughurāyanto niddaṁ okkami.",
  "atk-s0513a35:519_9": "Godhā sāyaṁ āgantvā puttake apassantī upadhārayamānā vicari.",
  "atk-s0513a35:519_10": "Rukkhadevatā godhaṁ puttake adisvā kampamānaṁ oloketvā khandhaviṭapabbhantare dibbānubhāvena ṭhatvā ‘‘godhe mā kampi,",
  "atk-s0513a35:519_11": "iminā pāpapurisena tava puttakā ca tittiro ca vaccho ca dhenu ca māritā,",
  "atk-s0513a35:519_12": "gīvāya naṁ ḍaṁsitvā jīvitakkhayaṁ pāpehī’’ti sallapantī paṭhamaṁ gāthamāha –",
  "atk-s0513a35:520_0": "105.",
  "atk-s0513a35:521_0": " ‘‘Yo te puttake akhādi, dinnabhatto adūsake;",
  "atk-s0513a35:522_0": "Tasmiṁ dāṭhaṁ nipātehi, mā te muccittha jīvato’’ti.",
  "atk-s0513a35:523_0": "Tattha dinnabhattoti bhattaṁ pacitvā bhuñjāhīti tayā dinnabhatto.",
  "atk-s0513a35:523_1": "Adūsaketi niddose niraparādhe.",
  "atk-s0513a35:523_2": "Tasmiṁ dāṭhaṁ nipātehīti tasmiṁ pāpapurise catassopi dāṭhā nipātehīti adhippāyo.",
  "atk-s0513a35:523_3": "Mā te muccittha jīvatoti jīvanto sajīvo hutvā tava hatthato eso pāpadhammo mā muccittha, mokkhaṁ mā labhatu, jīvitakkhayaṁ pāpehīti attho.",
  "atk-s0513a35:524_0": "Tato godhā dve gāthā abhāsi –",
  "atk-s0513a35:525_0": "106.",
  "atk-s0513a35:526_0": " ‘‘Ākiṇṇaluddo puriso, dhāticelaṁva makkhito;",
  "atk-s0513a35:527_0": "Padesaṁ taṁ na passāmi, yattha dāṭhaṁ nipātaye.",
  "atk-s0513a35:528_0": "107.",
  "atk-s0513a35:529_0": " ‘‘Akataññussa posassa, niccaṁ vivaradassino;",
  "atk-s0513a35:530_0": "Sabbaṁ ce pathaviṁ dajjā, neva naṁ abhirādhaye’’ti.",
  "atk-s0513a35:531_0": "Tattha ākiṇṇaluddoti gāḷhaluddo.",
  "atk-s0513a35:531_1": "Vivaradassinoti chiddaṁ otāraṁ pariyesantassa.",
  "atk-s0513a35:531_2": "Neva naṁ abhirādhayeti evarūpaṁ puggalaṁ sakalapathaviṁ dentopi tosetuṁ na sakkuṇeyya,",
  "atk-s0513a35:531_3": "kimaṅgaṁ panāhaṁ bhattamattadāyikāti dasseti.",
  "atk-s0513a35:532_0": "Godhā evaṁ vatvā ‘‘ayaṁ pabujjhitvā mampi khādeyyā’’ti attano jīvitaṁ rakkhamānā palāyi.",
  "atk-s0513a35:532_1": "Tepi pana sīhabyagghā tittirassa sahāyakāva,",
  "atk-s0513a35:532_2": "kadāci te āgantvā tittiraṁ passanti,",
  "atk-s0513a35:532_3": "kadāci so gantvā tesaṁ dhammaṁ desetvā āgacchati,",
  "atk-s0513a35:532_4": "tasmiṁ pana divase sīho byagghaṁ āha – ‘‘samma, ciraṁ diṭṭho no tittiro, ajja sattaṭṭhadivasā honti, gaccha,",
  "atk-s0513a35:532_5": "tāvassa pavattiṁ ñatvā ehī’’ti.",
  "atk-s0513a35:532_6": "Byaggho ‘‘sādhū’’ti sampaṭicchitvā godhāya palāyanakāle taṁ ṭhānaṁ patvā taṁ pāpapurisaṁ niddāyantaṁ passi.",
  "atk-s0513a35:532_7": "Tassa jaṭantare tittirapaṇḍitassa lomāni paññāyanti,",
  "atk-s0513a35:532_8": "dhenuyā ca vacchakassa ca aṭṭhīni paññāyanti.",
  "atk-s0513a35:532_9": "Byaggharājā taṁ sabbaṁ disvā suvaṇṇapañjare ca tittirapaṇḍitaṁ adisvā ‘‘iminā pāpapurisena ete māritā bhavissantī’’ti taṁ pādena paharitvā uṭṭhāpesi.",
  "atk-s0513a35:532_10": "Sopi taṁ disvā bhītatasito ahosi.",
  "atk-s0513a35:532_11": "Atha naṁ byaggho ‘‘tvaṁ ete māretvā khādasī’’ti pucchi. ‘‘Neva māremi, na khādāmī’’ti.",
  "atk-s0513a35:532_12": "‘‘Pāpadhamma tayi amārente añño ko māressati, kathehi tāva kāraṇaṁ,",
  "atk-s0513a35:532_13": "akathentassa jīvitaṁ te natthī’’ti. So maraṇabhayabhīto ‘‘āma, sāmi,",
  "atk-s0513a35:532_14": "godhāputtake ca vacchakañca dhenuñca māretvā khādāmi,",
  "atk-s0513a35:532_15": "tittiraṁ pana na māremī’’tiāha.",
  "atk-s0513a35:532_16": "So tassa bahuṁ kathentassapi asaddahitvā ‘‘tvaṁ kuto āgatosī’’ti pucchitvā ‘‘sāmi,",
  "atk-s0513a35:532_17": "kaliṅgaraṭṭhato vāṇijakānaṁ bhaṇḍaṁ vahanto jīvikahetu idañcidañca kammaṁ katvā idānimhi idhāgato’’ti tena sabbasmiṁ attanā katakamme kathite ‘‘pāpadhamma tayi tittiraṁ amārente añño ko māressati,",
  "atk-s0513a35:532_18": "ehi sīhassa migarañño santikaṁ taṁ nessāmī’’ti taṁ purato katvā tāsento agamāsi.",
  "atk-s0513a35:532_19": "Sīharājā taṁ ānentaṁ byagghaṁ pucchanto catutthaṁ gāthamāha –",
  "atk-s0513a35:533_0": "108.",
  "atk-s0513a35:534_0": " ‘‘Kiṁ nu subāhu taramānarūpo, paccāgatosi saha māṇavena;",
  "atk-s0513a35:535_0": "Kiṁ kiccamatthaṁ idhamatthi tuyhaṁ,",
  "atk-s0513a35:535_1": "akkhāhi me pucchito etamattha’’nti.",
  "atk-s0513a35:536_0": "Tattha subāhūti byagghaṁ nāmenālapati.",
  "atk-s0513a35:536_1": "Byagghassa hi purimakāyo manāpo hoti, tena taṁ evamāha.",
  "atk-s0513a35:536_2": "Kiṁ kiccamatthaṁ idhamatthi tuyhanti kiṁ karaṇīyaṁ atthasaññitaṁ iminā māṇavena idha atthi.",
  "atk-s0513a35:536_3": "‘‘Tuyhaṁ kiṁ kiccamattha’’ntipi pāṭho, ayamevattho.",
  "atk-s0513a35:537_0": "Taṁ sutvā byaggho pañcamaṁ gāthamāha –",
  "atk-s0513a35:538_0": "109.",
  "atk-s0513a35:539_0": "‘‘Yo te sakhā daddaro sādhurūpo,",
  "atk-s0513a35:539_1": "tassa vadhaṁ parisaṅkāmi ajja;",
  "atk-s0513a35:540_0": "Purisassa kammāyatanāni sutvā,",
  "atk-s0513a35:540_1": "nāhaṁ sukhiṁ daddaraṁ ajja maññe’’ti.",
  "atk-s0513a35:541_0": "Tattha daddaroti tittiro.",
  "atk-s0513a35:541_1": "Tassa vadhanti tassa tittirapaṇḍitassa imamhā purisamhā ajja vadhaṁ parisaṅkāmi.",
  "atk-s0513a35:541_2": "Nāhaṁ sukhinti ahaṁ ajja daddaraṁ sukhiṁ arogaṁ na maññāmi.",
  "atk-s0513a35:542_0": "Atha naṁ sīho chaṭṭhaṁ gāthamāha –",
  "atk-s0513a35:543_0": "110.",
  "atk-s0513a35:544_0": " ‘‘Kānissa kammāyatanāni assu, purisassa vuttisamodhānatāya;",
  "atk-s0513a35:545_0": "Kaṁ vā paṭiññaṁ purisassa sutvā,",
  "atk-s0513a35:545_1": "parisaṅkasi daddaraṁ māṇavenā’’ti.",
  "atk-s0513a35:546_0": "Tattha assūti assosi.",
  "atk-s0513a35:546_1": "Vuttisamodhānatāyāti jīvitavuttisamodhānatāya,",
  "atk-s0513a35:546_2": "kāni nāma iminā attano kammāni tuyhaṁ kathitānīti attho.",
  "atk-s0513a35:546_3": "Māṇavenāti kiṁ sutvā iminā māṇavena māritaṁ parisaṅkasi.",
  "atk-s0513a35:547_0": "Athassa kathento byaggharājā sesagāthā abhāsi –",
  "atk-s0513a35:548_0": "111.",
  "atk-s0513a35:549_0": " ‘‘Ciṇṇā kaliṅgā caritā vaṇijjā, vettācaro saṅkupathopi ciṇṇo;",
  "atk-s0513a35:550_0": "Naṭehi ciṇṇaṁ saha vākurehi,",
  "atk-s0513a35:550_1": "daṇḍena yuddhampi samajjamajjhe.",
  "atk-s0513a35:551_0": "112.",
  "atk-s0513a35:552_0": " ‘‘Baddhā kulīkā mitamāḷakena, akkhā jitā saṁyamo abbhatīto;",
  "atk-s0513a35:553_0": "Abbāhitaṁ pubbakaṁ aḍḍharattaṁ,",
  "atk-s0513a35:553_1": "hatthā daḍḍhā piṇḍapaṭiggahena.",
  "atk-s0513a35:554_0": "113.",
  "atk-s0513a35:555_0": " ‘‘Tānissa kammāyatanāni assu, purisassa vuttisamodhānatāya;",
  "atk-s0513a35:556_0": "Yathā ayaṁ dissati lomapiṇḍo,",
  "atk-s0513a35:556_1": "gāvo hatā kiṁ pana daddarassā’’ti.",
  "atk-s0513a35:557_0": "Tattha ciṇṇā kaliṅgāti vāṇijakānaṁ bhaṇḍaṁ vahantena kira tena kaliṅgaraṭṭhe ciṇṇā.",
  "atk-s0513a35:557_1": "Caritā vaṇijjāti vaṇijjāpi tena katā.",
  "atk-s0513a35:557_2": "Vettācaroti vettehi sañcaritabbo.",
  "atk-s0513a35:557_3": "Saṅkupathopi ciṇṇoti khāṇukamaggopi valañjito.",
  "atk-s0513a35:557_4": "Naṭehīti jīvikahetuyeva naṭehipi saddhiṁ.",
  "atk-s0513a35:557_5": "Ciṇṇaṁ saha vākurehīti vākuraṁ vahantena vākurehi saddhiṁ caritaṁ.",
  "atk-s0513a35:557_6": "Daṇḍena yuddhanti daṇḍena yuddhampi kira tena yujjhitaṁ.",
  "atk-s0513a35:558_0": "Baddhā kulīkāti sakuṇikāpi kira tena baddhā.",
  "atk-s0513a35:558_1": "Mitamāḷakenāti dhaññamāpakakammampi kira tena kataṁ.",
  "atk-s0513a35:558_2": "Akkhā jitāti akkhadhuttānaṁ veyyāvaccaṁ karontena akkhā haṭā.",
  "atk-s0513a35:558_3": "Saṁyamo abbhatītoti jīvitavuttiṁ nissāya pabbajanteneva sīlasaṁyamo atikkanto.",
  "atk-s0513a35:558_4": "Abbāhitanti apaggharaṇaṁ kataṁ. Pubbakanti lohitaṁ.",
  "atk-s0513a35:558_5": "Idaṁ vuttaṁ hoti – iminā kira jīvikaṁ nissāya rājāparādhikānaṁ hatthapāde chinditvā te ānetvā sālāya nipajjāpetvā vaṇamukhehi paggharantaṁ lohitaṁ aḍḍharattasamaye tattha gantvā kuṇḍakadhūmaṁ datvā ṭhapitanti.",
  "atk-s0513a35:558_6": "Hatthā daḍḍhāti ājīvikapabbajjaṁ pabbajitakāle uṇhapiṇḍapātapaṭiggahaṇe hatthāpi kirassa daḍḍhā.",
  "atk-s0513a35:559_0": "Tānissa kammāyatanānīti tāni assa kammāni. Assūti assosiṁ.",
  "atk-s0513a35:559_1": "Yathā ayanti yathā esa etassa jaṭantare tittiralomapiṇḍopi dissati,",
  "atk-s0513a35:559_2": "iminā kāraṇena veditabbametaṁ ‘‘eteneva so mārito’’ti.",
  "atk-s0513a35:559_3": "Gāvo hatā kiṁ pana daddarassāti gāvopi etena hatā,",
  "atk-s0513a35:559_4": "daddarassa pana kiṁ na hanitabbaṁ, kasmā esa taṁ na māressatīti.",
  "atk-s0513a35:560_0": "Sīho taṁ purisaṁ pucchi ‘‘mārito te tittirapaṇḍito’’ti? ‘‘Āma, sāmī’’ti.",
  "atk-s0513a35:560_1": "Athassa saccavacanaṁ sutvā sīho taṁ vissajjetukāmo ahosi.",
  "atk-s0513a35:560_2": "Byaggharājā pana ‘‘māretabbayuttako eso’’ti vatvā tattheva naṁ dāṭhāhi paharitvā māretvā āvāṭaṁ khaṇitvā pakkhipi.",
  "atk-s0513a35:560_3": "Māṇavā āgantvā tittirapaṇḍikaṁ adisvā roditvā paridevitvā nivattiṁsu.",
  "atk-s0513a35:561_0": "Satthā imaṁ dhammadesanaṁ āharitvā ‘‘evaṁ, bhikkhave,",
  "atk-s0513a35:561_1": "devadatto pubbepi mayhaṁ vadhāya parisakkī’’ti vatvā jātakaṁ samodhānesi – ‘‘tadā kūṭajaṭilo devadatto ahosi, godhā uppalavaṇṇā, byaggho moggallāno, sīho sāriputto,",
  "atk-s0513a35:561_2": "disāpāmokkho ācariyo mahākassapo,",
  "atk-s0513a35:561_3": "tittirapaṇḍito pana ahameva ahosi’’nti.",
  "atk-s0513a35:562_0": "Daddarajātakavaṇṇanā dvādasamā.",
  "atk-s0513a35:563_0": "Jātakuddānaṁ –",
  "atk-s0513a35:564_0": "Gijjhakosambī suvañca, cūḷasūvaṁ harittacaṁ;",
  "atk-s0513a35:565_0": "Kusalaṁ lomakassapaṁ, cakkavākaṁ haliddi ca.",
  "atk-s0513a35:566_0": "Samuggaṁ pūtimaṁsañca, daddarañceva dvādasa;",
  "atk-s0513a35:567_0": "Jātake navanipāte, gīyiṁsu gītikārakā.",
  "atk-s0513a35:568_0": "Navakanipātavaṇṇanā niṭṭhitā.",
  "atk-s0513a35:569_0": "(Tatiyo bhāgo niṭṭhito.)"
}