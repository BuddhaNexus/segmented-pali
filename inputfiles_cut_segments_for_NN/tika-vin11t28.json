{
  "tika-vin11t28:0_0": "Khuddakavatthukkhandhakakathāvaṇṇanā",
  "tika-vin11t28:1_0": "2783.Kuṭṭeti iṭṭhakāsilādārukuṭṭānaṁ aññatarasmiṁ.",
  "tika-vin11t28:1_1": "Aṭṭāneti ettha aṭṭānaṁ nāma rukkhe phalakaṁ viya tacchetvā aṭṭhapadākārena rājiyo chinditvā nahānatitthe nikhaṇanti,",
  "tika-vin11t28:1_2": "tattha cuṇṇāni ākiritvā manussā kāyaṁ ghaṁsanti.",
  "tika-vin11t28:2_0": "2784.Gandhabbahatthenāti nahānatitthe ṭhapitena dārumayahatthena.",
  "tika-vin11t28:2_1": "Tena kira cuṇṇāni gahetvā manussā sarīraṁ ghaṁsanti.",
  "tika-vin11t28:2_2": "Kuruvindakasuttiyāti kuruvindakapāsāṇacuṇṇāni lākhāya bandhitvā kataguḷikakalāpako vuccati,",
  "tika-vin11t28:2_3": "taṁ ubhosu antesu gahetvā sarīraṁ ghaṁsanti.",
  "tika-vin11t28:2_4": "Mallakenāti makaradantakaṁ chinditvā mallakamūlasaṇṭhānena katena mallakena,",
  "tika-vin11t28:2_5": "idaṁ gilānassāpi na vaṭṭati.",
  "tika-vin11t28:2_6": "Aññamaññañca kāyatoti aññamaññaṁ sarīrena ghaṁseyya.",
  "tika-vin11t28:3_0": "2785.Akataṁ mallakaṁ nāma makaradante acchinditvā kataṁ, idaṁ agilānassa na vaṭṭati.",
  "tika-vin11t28:4_0": "2786.Kapāliṭṭhakakhaṇḍānīti kapālakhaṇḍaiṭṭhakakhaṇḍāni.",
  "tika-vin11t28:4_1": "Sabbassāti gilānāgilānassa sarīre ghaṁsitvā ubbaṭṭetuṁ vaṭṭati.",
  "tika-vin11t28:4_2": "“Puthupāṇika”nti hatthaparikammaṁ vuccati,",
  "tika-vin11t28:4_3": "tasmā sabbassa hatthena piṭṭhiparikammaṁ kātuṁ vaṭṭati.",
  "tika-vin11t28:4_4": "“Vatthavaṭṭī”ti idaṁ pāḷiyaṁ vuttaukkāsikassa pariyāyaṁ,",
  "tika-vin11t28:4_5": "tasmā nahāyantassa yassa kassaci nahānasāṭakavaṭṭiyāpi ghaṁsituṁ vaṭṭati.",
  "tika-vin11t28:5_0": "2787.Pheṇakaṁ nāma samuddapheṇaṁ.",
  "tika-vin11t28:5_1": "Kathalanti kapālakhaṇḍaṁ.",
  "tika-vin11t28:5_2": "Pādaghaṁsane vuttā anuññātā.",
  "tika-vin11t28:5_3": "Katakaṁ nāma padumakaṇṇikākāraṁ pādaghaṁsanatthaṁ kaṇṭake uṭṭhāpetvā kataṁ,",
  "tika-vin11t28:5_4": "etaṁ neva paṭiggahetuṁ,",
  "tika-vin11t28:5_5": "na paribhuñjituṁ vaṭṭati.",
  "tika-vin11t28:6_0": "2788.Yaṁ kiñcipi alaṅkāranti hatthūpagādialaṅkāresu yaṁ kiñci alaṅkāraṁ.",
  "tika-vin11t28:7_0": "2789.Osaṇṭheyyāti alaṅkāratthaṁ saṅkharonto nameyya.",
  "tika-vin11t28:7_1": "Hatthaphaṇakenāti hattheneva phaṇakiccaṁ karontā aṅgulīhi osaṇṭhenti.",
  "tika-vin11t28:7_2": "Phaṇakenāti dantamayādīsu yena kenaci.",
  "tika-vin11t28:7_3": "Kocchenāti usiramayena vā muñjapabbajamayena vā kocchena.",
  "tika-vin11t28:8_0": "2790.Sitthatelodatelehīti sitthatelañca udakatelañcāti viggaho, tehi.",
  "tika-vin11t28:8_1": "Tattha sitthatelaṁ nāma madhusitthakaniyyāsādi yaṁ kiñci cikkaṇaṁ.",
  "tika-vin11t28:8_2": "Cikkaṇaṁ nāma niyyāsaṁ.",
  "tika-vin11t28:8_3": "Udakatelaṁ nāma udakamissakaṁ telaṁ.",
  "tika-vin11t28:8_4": "Katthaci potthakesu “siṭṭhā”ti pāṭho,",
  "tika-vin11t28:8_5": "soyevattho.",
  "tika-vin11t28:8_6": "Anulomanipātatthanti nalāṭābhimukhaṁ anulomena pātanatthaṁ.",
  "tika-vin11t28:8_7": "Uddhalomenāti uddhaggaṁ hutvā ṭhitalomena.",
  "tika-vin11t28:9_0": "2791.Hatthaṁ telena temetvāti karatalaṁ telena makkhetvā.",
  "tika-vin11t28:9_1": "Siroruhā kesā.",
  "tika-vin11t28:9_2": "Uṇhābhitattassāti uṇhābhitattarajasirassa.",
  "tika-vin11t28:9_3": "Allahatthena siroruhe puñchituṁ vaṭṭatīti yojanā.",
  "tika-vin11t28:10_0": "2792.Ādāseudapatte vāti ettha kaṁsapattādīnipi,",
  "tika-vin11t28:10_1": "yesu mukhanimittaṁ paññāyati,",
  "tika-vin11t28:10_2": "sabbāni ādāsasaṅkhameva gacchanti,",
  "tika-vin11t28:10_3": "kañjiyādīnipi ca udapattasaṅkhameva,",
  "tika-vin11t28:10_4": "tasmā yattha katthaci olokentassa dukkaṭaṁ.",
  "tika-vin11t28:11_0": "2793.",
  "tika-vin11t28:11_1": "Yena hetunā mukhaṁ olokentassa anāpatti,",
  "tika-vin11t28:11_2": "taṁ dassetumāha “sañchavi”ntiādi.",
  "tika-vin11t28:11_3": "Ābādhapaccayā “me mukhe vaṇo sañchavi nu kho,",
  "tika-vin11t28:11_4": "udāhu na sañchavī”ti mukhaṁ daṭṭhuñca “ahaṁ jiṇṇo nu kho,",
  "tika-vin11t28:11_5": "udāhu no”ti attano āyusaṅkhārajānanatthañca mukhaṁ daṭṭhuṁ vaṭṭatīti yojanā.",
  "tika-vin11t28:12_0": "2794.Naccaṁ vāti yaṁ kiñci naccaṁ antamaso moranaccampi.",
  "tika-vin11t28:12_1": "Gītanti yaṁ kiñci naṭagītaṁ vā sādhugītaṁ vā antamaso dantagītampi,",
  "tika-vin11t28:12_2": "yaṁ “gāyissāmā”ti pubbabhāge okūjantā karonti,",
  "tika-vin11t28:12_3": "etampi na vaṭṭati.",
  "tika-vin11t28:12_4": "Vāditanti yaṁ kiñci vāditaṁ.",
  "tika-vin11t28:12_5": "Daṭṭhuṁ vā pana sotuṁ vāti naccaṁ daṭṭhuṁ vā gītaṁ vāditaṁ sotuṁ vā.",
  "tika-vin11t28:13_0": "2795.",
  "tika-vin11t28:13_1": "Sayaṁ naccantassa vā naccāpentassa vā gāyantassa vā gāyāpentassa vā vādentassa vā vādāpentassa vā dukkaṭameva",
  "tika-vin11t28:13_2": "aṭṭhakathāya vuttanti tadekadesaṁ dassetumāha “daṭṭhumantamaso”tiādi.",
  "tika-vin11t28:14_0": "2796.Suṇātīti gītaṁ vā vāditaṁ vā. Passatīti naccaṁ passati.",
  "tika-vin11t28:15_0": "2797.Passissāmīti ettha “suṇissāmī”ti seso.",
  "tika-vin11t28:15_1": "“Naccaṁ passissāmi, gītaṁ,",
  "tika-vin11t28:15_2": "vāditaṁ vā suṇissāmī”ti vihārato vihāraṁ gacchato vāpi dukkaṭaṁ hotīti yojanā.",
  "tika-vin11t28:16_0": "2798.Uṭṭhahitvāna gacchatoti “naccaṁ passissāmī”ti, “gītaṁ,",
  "tika-vin11t28:16_1": "vāditaṁ vā suṇissāmī”ti nisinnaṭṭhānato uṭṭhahitvā antovihārepi taṁ taṁ disaṁ gacchato āpatti hotīti yojanā.",
  "tika-vin11t28:16_2": "Vīthiyaṁ ṭhatvā gīvaṁ pasāretvā passatopi ca āpattīti yojanā.",
  "tika-vin11t28:17_0": "2799.Dīghāti dvaṅgulato dīghā.",
  "tika-vin11t28:17_1": "Na dhāreyyāti na dhāretabbā.",
  "tika-vin11t28:17_2": "Dvaṅgulaṁ vā dumāsaṁ vāti ettha dve aṅgulāni parimāṇaṁ etassāti dvaṅgulo, keso.",
  "tika-vin11t28:17_3": "Dve māsā ukkaṭṭhaparicchedo assāti dumāso.",
  "tika-vin11t28:17_4": "Kesaṁ dhārento dvaṅgulaṁ vā dhāreyya dumāsaṁ vā.",
  "tika-vin11t28:17_5": "Tato uddhaṁ na vaṭṭatīti tato dvaṅgulato vā dumāsato vā kesato uddhaṁ kesaṁ dhāretuṁ na vaṭṭati.",
  "tika-vin11t28:18_0": "Atha vā dve aṅgulāni samāhaṭāni dvaṅgulaṁ,",
  "tika-vin11t28:18_1": "dve māsā samāhaṭā dumāsaṁ,",
  "tika-vin11t28:18_2": "ubhayattha accantasaṁyoge upayogavacanaṁ.",
  "tika-vin11t28:18_3": "Kese dhārento dvaṅgulamattaṁ vā dhāreyya dumāsamattaṁ vā,",
  "tika-vin11t28:18_4": "tato kālaparimāṇato uddhaṁ kese dhāretuṁ na vaṭṭatīti attho.",
  "tika-vin11t28:18_5": "Sace kese antodvemāse dvaṅgule pāpuṇanti,",
  "tika-vin11t28:18_6": "antodvemāseyeva chinditabbā.",
  "tika-vin11t28:18_7": "Dvaṅgule hi atikkametuṁ na vaṭṭati.",
  "tika-vin11t28:18_8": "Sacepi na dīghā,",
  "tika-vin11t28:18_9": "dvemāsato ekadivasampi atikkametuṁ na labhatiyeva.",
  "tika-vin11t28:18_10": "Evamayaṁ ubhayenapi ukkaṭṭhaparicchedeneva vutto,",
  "tika-vin11t28:18_11": "tato oraṁ pana navaṭṭanabhāvo nāma natthi.",
  "tika-vin11t28:19_0": "2800.",
  "tika-vin11t28:19_1": "Dīghe nakhe,",
  "tika-vin11t28:19_2": "dīghāni nāsikalomāni ca na dhārayeti yojanā,",
  "tika-vin11t28:19_3": "na dhāreyya,",
  "tika-vin11t28:19_4": "chindeyyāti attho.",
  "tika-vin11t28:19_5": "Vīsatimaṭṭhanti vīsatiyā nakhānaṁ maṭṭhaṁ likhitamaṭṭhabhāvaṁ kātuṁ bhikkhuno na vaṭṭatīti yojanā.",
  "tika-vin11t28:19_6": "Satthakena tacchetvā cuṇṇakena pamajjitvā phalikamaṇīnaṁ viya ujjalakaraṇaṁ likhitamaṭṭhaṁ nāma.",
  "tika-vin11t28:19_7": "“Anujānāmi,",
  "tika-vin11t28:19_8": "bhikkhave,",
  "tika-vin11t28:19_9": "malamattaṁ apakaḍḍhitu”nti anuññātattā muggaphalatacādīhi nakhamalaṁ apanetuṁ vaṭṭati.",
  "tika-vin11t28:20_0": "2801.Kappāpeyyavisuṁ massunti yo kesacchinno visuṁ massuṁ kappāpeyya.",
  "tika-vin11t28:20_1": "Dāṭhikaṁ ṭhapeyyāti kese chindāpetvā massuṁ akappāpetvā visuṁ ṭhapeyya.",
  "tika-vin11t28:20_2": "Sambādheti upakacchakamuttakaraṇasaṅkhāte sambādhaṭṭhāne.",
  "tika-vin11t28:20_3": "Lomaṁ saṁharāpeyyavāti satthena vā saṇḍāsena vā aññena yena kenaci parena chindāpeyya,",
  "tika-vin11t28:20_4": "sayaṁ vā chindeyya.",
  "tika-vin11t28:20_5": "“Anujānāmi,",
  "tika-vin11t28:20_6": "bhikkhave,",
  "tika-vin11t28:20_7": "ābādhapaccayā sambādhe lomaṁ saṁharāpetu”nti anuññātattā yathāvuttasambādhe gaṇḍapiḷakavaṇādike ābādhe sati lomaṁ saṁharāpetuṁ vaṭṭati.",
  "tika-vin11t28:21_0": "2802.",
  "tika-vin11t28:21_1": "Agilānassa chindato dukkaṭaṁ vuttaṁ.",
  "tika-vin11t28:21_2": "Aññena vā puggalena tathā kattariyā chindāpentassa dukkaṭaṁ vuttanti sambandho.",
  "tika-vin11t28:22_0": "2803.Sesaṅgachedaneti aṅguliyādiavasesasarīrāvayavānaṁ chedane.",
  "tika-vin11t28:22_1": "Attavadheti attupakkamena vā āṇattiyā upakkamena vā attano jīvitanāse.",
  "tika-vin11t28:23_0": "2804.Aṅganti aṅgajātato avasesaṁ sarīrāvayavaṁ.",
  "tika-vin11t28:23_1": "Ahikīṭādidaṭṭhassa tappaṭikāravasena aṅgaṁ chindato na doso.",
  "tika-vin11t28:23_2": "Tādisābādhapaccayā tappaṭikāravasena aṅgaṁ chindato na doso.",
  "tika-vin11t28:23_3": "Lohitaṁ mocentassāpi na dosoti yojanā.",
  "tika-vin11t28:24_0": "2805.Aparissāvano bhikkhu sace maggaṁ gacchati, dukkaṭaṁ.",
  "tika-vin11t28:24_1": "Magge addhāne taṁ parissāvanaṁ yācamānassa yo na dadāti,",
  "tika-vin11t28:24_2": "tassa adadato adentassāpi tatheva dukkaṭamevāti yojanā.",
  "tika-vin11t28:24_3": "Yo pana attano hatthe parissāvane vijjamānepi yācati,",
  "tika-vin11t28:24_4": "tassa na akāmā dātabbaṁ.",
  "tika-vin11t28:25_0": "2806.“Naggo”ti padaṁ “na bhuñje”tiādi kiriyāpadehi paccekaṁ yojetabbaṁ.",
  "tika-vin11t28:25_1": "Na bhuñjeti bhattādiṁ bhuñjitabbaṁ na bhuñjeyya.",
  "tika-vin11t28:25_2": "Na piveti yāguādiṁ pātabbaṁ na piveyya.",
  "tika-vin11t28:25_3": "Na ca khādeti mūlakhādanīyādikaṁ khādanīyaṁ na khādeyya.",
  "tika-vin11t28:25_4": "Na sāyayeti phāṇitādikaṁ sāyitabbañca na sāyeyya na liheyya.",
  "tika-vin11t28:25_5": "Na dadeti aññassa bhattādiṁ kiñci na dadeyya.",
  "tika-vin11t28:25_6": "Na gaṇheyyāti tathā sayaṁ naggo hutvā na paṭiggaṇheyya.",
  "tika-vin11t28:25_7": "Añjasaṁ maggaṁ.",
  "tika-vin11t28:26_0": "2807.Parikammaṁ na kātabbanti piṭṭhiparikammādiparikammaṁ na kātabbaṁ.",
  "tika-vin11t28:26_1": "Kārayeti sayaṁ naggo hutvā aññena piṭṭhiparikammādiparikammaṁ na kārāpeyyāti attho.",
  "tika-vin11t28:27_0": "2808.",
  "tika-vin11t28:27_1": "Piṭṭhikammādike parikamme jantāgharādikā tisso paṭicchādī vuttā “anujānāmi,",
  "tika-vin11t28:27_2": "bhikkhave,",
  "tika-vin11t28:27_3": "tisso paṭicchādiyo jantāgharapaṭicchādiṁ udakapaṭicchādiṁ vatthapaṭicchādi”nti anuññātāti yojanā.",
  "tika-vin11t28:27_4": "Paṭicchādeti hirikopinanti paṭicchādi,",
  "tika-vin11t28:27_5": "jantāgharameva paṭicchādi jantāgharapaṭicchādi.",
  "tika-vin11t28:27_6": "Udakameva paṭicchādi udakapaṭicchādi.",
  "tika-vin11t28:27_7": "Vatthameva paṭicchādi vatthapaṭicchādi.",
  "tika-vin11t28:27_8": "“Sabbattha pana vaṭṭatī”ti iminā itarapaṭicchādidvayaṁ parikammeyeva vaṭṭatīti dīpeti.",
  "tika-vin11t28:27_9": "Sabbatthāti bhojanādisabbakiccesu.",
  "tika-vin11t28:28_0": "2809.Yattha katthaci peḷāyanti tambalohavaṭṭalohakaṁsalohakāḷalohasuvaṇṇarajatādīhi katāya vā dārumayāya vā yāya kāyaci peḷāya āsittakūpadhāne.",
  "tika-vin11t28:28_1": "Bhuñjituṁ na ca vaṭṭatīti bhājanaṁ ṭhapetvā bhuñjituṁ na vaṭṭati. Yathāha –",
  "tika-vin11t28:28_2": "“āsittakūpadhānaṁ nāma tambalohena vā rajatena vā katāya peḷāya etaṁ adhivacanaṁ,",
  "tika-vin11t28:28_3": "‘na bhikkhave āsittakūpadhāne bhuñjitabba’nti sāmaññena paṭikkhittattā pana dārumayāpi na vaṭṭatī”ti.",
  "tika-vin11t28:28_4": "“Anujānāmi bhikkhave maḷorika”nti anuññātattā maḷorikāya ṭhapetvā bhuñjituṁ vaṭṭati.",
  "tika-vin11t28:28_5": "“Maḷorikā”ti ca daṇḍādhārako vuccati, yaṁ tayo, cattāro,",
  "tika-vin11t28:28_6": "bahū vā daṇḍake upari ca heṭṭhā ca vitthataṁ majjhe saṅkucitaṁ katvā bandhitvā ādhārakaṁ karonti.",
  "tika-vin11t28:28_7": "Yaṭṭhiādhārakapaṇṇādhārakapacchikapiṭṭhaghaṭakakavāṭakādibhājanamukhaudukkhalādīnipi ettheva saṅgahaṁ gacchanti.",
  "tika-vin11t28:28_8": "Yaṭṭhiādhārakoti yaṭṭhiṁyeva ujukaṁ ṭhapetvā bandhīkataādhārako.",
  "tika-vin11t28:29_0": "Ekabhājane visuṁ visuṁ bhojanassāpi sambhavato “bhuñjato ekabhājane”ti ettakeyeva vutte tassāpi pasaṅgo siyāti tannivattanatthamāha “ekato”ti.",
  "tika-vin11t28:29_1": "“Bhuñjato”ti idaṁ upalakkhaṇaṁ.",
  "tika-vin11t28:29_2": "Ekato ekabhājane yāguādipānampi na vaṭṭati. Yathāha – “na,",
  "tika-vin11t28:29_3": "bhikkhave,",
  "tika-vin11t28:29_4": "ekathālake pātabba”nti.",
  "tika-vin11t28:29_5": "Atha vā bhuñjatoti ajjhohārasāmaññena pānampi saṅgahitanti veditabbaṁ.",
  "tika-vin11t28:29_6": "Ayamettha vinicchayo –",
  "tika-vin11t28:29_7": "sace eko bhikkhu bhājanato phalaṁ vā pūvaṁ vā gahetvā gacchati,",
  "tika-vin11t28:29_8": "tasmiṁ apagate itarassa sesakaṁ bhuñjituṁ vaṭṭati.",
  "tika-vin11t28:29_9": "Itarassāpi tasmiṁ khaṇe puna gahetuṁ vaṭṭatīti.",
  "tika-vin11t28:30_0": "2810.",
  "tika-vin11t28:30_1": "Ye dve vā tayo vā bhikkhū ekapāvuraṇā vā ekattharaṇā vā ekattharaṇapāvuraṇā vā nipajjanti, tesañca,",
  "tika-vin11t28:30_2": "ye ekamañcepi ekato nipajjanti,",
  "tika-vin11t28:30_3": "tesañca āpatti dukkaṭaṁ hotīti yojanā.",
  "tika-vin11t28:31_0": "2811.Saṅghāṭipallatthikamupāgatoti ettha saṅghāṭīti saṅghāṭināmena adhiṭṭhitacīvaramāha.",
  "tika-vin11t28:31_1": "Saṅghāṭipallatthikaṁ upagatena yutto hutvāti attho.",
  "tika-vin11t28:31_2": "Na nisīdeyyāti vihāre vā antaraghare vā yattha katthaci na nisīdeyya.",
  "tika-vin11t28:31_3": "“Saṅghāṭīti nāmena adhiṭṭhitacīvaravohārappattamadhiṭṭhitacīvaraṁ ‘saṅghāṭī’ti vutta”nti nissandehe,",
  "tika-vin11t28:31_4": "khuddasikkhāvaṇṇanāyampi “saṅghāṭiyā na pallattheti adhiṭṭhitacīvarena vihāre vā antaraghare vā pallatthiko na kātabbo”ti vuttaṁ.",
  "tika-vin11t28:31_5": "Aṭṭhakathāyaṁ pana “antogāme vāsatthāya upagatena adhiṭṭhitaṁ saṅghāṭiṁ vinā sesacīvarehi pallatthikāya nisīdituṁ vaṭṭatī”ti vuttaṁ.",
  "tika-vin11t28:32_0": "Kiñcikīḷaṁ na kīḷeyyāti jutakīḷādikaṁ yaṁ kiñci kāyikavācasikakīḷikaṁ na kīḷeyya.",
  "tika-vin11t28:32_1": "Na ca gāhayeti na ca gāhāpeyya,",
  "tika-vin11t28:32_2": "na harāpeyyāti attho.",
  "tika-vin11t28:33_0": "2812.Dāṭhikāyapīti massumhi.",
  "tika-vin11t28:33_1": "Uggatanti ettha “bībhaccha”nti seso.",
  "tika-vin11t28:33_2": "Aññanti apalitaṁ.",
  "tika-vin11t28:33_3": "Tādisanti bībhacchaṁ.",
  "tika-vin11t28:34_0": "2813.“Agilāno”ti iminā gilānassa anāpattibhāvaṁ dīpeti.",
  "tika-vin11t28:34_1": "“Dhāreyyā”ti iminā suddhakattuniddesena agilānassapi paraṁ dhārāpane,",
  "tika-vin11t28:34_2": "parassa dhāraṇasādiyane ca anāpattīti viññāyatīti.",
  "tika-vin11t28:34_3": "Attano guttatthaṁ,",
  "tika-vin11t28:34_4": "cīvarādīnaṁ guttatthañca vaṭṭatīti yojanā.",
  "tika-vin11t28:34_5": "Tatrāyaṁ vinicchayo –",
  "tika-vin11t28:34_6": "yassa kāyadāho vā pittakopo vā hoti,",
  "tika-vin11t28:34_7": "cakkhu vā dubbalaṁ,",
  "tika-vin11t28:34_8": "añño vā koci ābādho vinā chattena uppajjati,",
  "tika-vin11t28:34_9": "tassa gāme vā araññe vā chattaṁ vaṭṭati.",
  "tika-vin11t28:34_10": "Vāḷamigacorabhayesu attaguttatthaṁ,",
  "tika-vin11t28:34_11": "vasse pana cīvaraguttatthampi vaṭṭati.",
  "tika-vin11t28:34_12": "Ekapaṇṇacchattaṁ pana sabbattheva vaṭṭati.",
  "tika-vin11t28:34_13": "“Ekapaṇṇacchattaṁ nāma tālapatta”nti gaṇṭhipadesu vuttanti.",
  "tika-vin11t28:35_0": "2814.",
  "tika-vin11t28:35_1": "Hatthisoṇḍākāro abhedopacārena “hatthisoṇḍa”nti vutto.",
  "tika-vin11t28:35_2": "Evamuparipi.",
  "tika-vin11t28:35_3": "Cīvarassa nāmadheyyaṁ “vasana”nti idaṁ.",
  "tika-vin11t28:35_4": "“Nivāsentassa dukkaṭa”nti padadvayañca “hatthisoṇḍa”ntiādīhi sabbapadehi paccekaṁ yojetabbaṁ.",
  "tika-vin11t28:35_5": "Velliyanti ettha gāthābandhavasena saṁ-saddalopo,",
  "tika-vin11t28:35_6": "saṁvelliyanti attho.",
  "tika-vin11t28:36_0": "Ettha hatthisoṇḍaṁ nāma nābhimūlato hatthisoṇḍasaṇṭhānaṁ olambakaṁ katvā nivatthaṁ coḷikitthīnaṁ nivāsanaṁ viya.",
  "tika-vin11t28:36_1": "Catukkaṇṇaṁ nāma uparito dve,",
  "tika-vin11t28:36_2": "heṭṭhato dveti evaṁ cattāro kaṇṇe dassetvā nivatthaṁ.",
  "tika-vin11t28:36_3": "Macchavāḷakaṁ nāma ekato dasantaṁ ekato pāsantaṁ olambetvā nivatthaṁ.",
  "tika-vin11t28:36_4": "Saṁvelliyanti mallakammakārādayo viya kacchaṁ bandhitvā nivāsanaṁ.",
  "tika-vin11t28:36_5": "Tālavaṇṭakaṁ nāma tālavaṇṭākārena sāṭakaṁ olambetvā nivāsanaṁ.",
  "tika-vin11t28:36_6": "Ca-saddena satavalikaṁ saṅgaṇhāti.",
  "tika-vin11t28:36_7": "Satavalikaṁ nāma dīghasāṭakaṁ anekakkhattuṁ obhañjitvā ovaṭṭikaṁ karontena nivatthaṁ,",
  "tika-vin11t28:36_8": "vāmadakkhiṇapassesu vā nirantaraṁ valiyo dassetvā nivatthaṁ.",
  "tika-vin11t28:36_9": "Sace pana jāṇuto paṭṭhāya ekā vā dve vā valiyo paññāyanti, vaṭṭati.",
  "tika-vin11t28:36_10": "Evaṁ nivāsetuṁ gilānassapi maggapaṭipannassapi na vaṭṭati.",
  "tika-vin11t28:37_0": "Yampi maggaṁ gacchantā ekaṁ vā dve vā koṇe ukkhipitvā antaravāsakassa upari laggenti,",
  "tika-vin11t28:37_1": "anto vā ekaṁ kāsāvaṁ tathā nivāsetvā bahi aparaṁ nivāsenti,",
  "tika-vin11t28:37_2": "sabbaṁ na vaṭṭati.",
  "tika-vin11t28:37_3": "Gilāno pana antokāsāvassa ovaṭṭikaṁ dassetvā aparaṁ upari nivāsetuṁ labhati.",
  "tika-vin11t28:37_4": "Agilānena dve nivāsentena saguṇaṁ katvā nivāsetabbāni.",
  "tika-vin11t28:37_5": "Iti yañca idha paṭikkhittaṁ,",
  "tika-vin11t28:37_6": "yañca sekhiyavaṇṇanāyaṁ,",
  "tika-vin11t28:37_7": "taṁ sabbaṁ vajjetvā nibbikāraṁ timaṇḍalaṁ paṭicchādentena parimaṇḍalaṁ nivāsetabbaṁ.",
  "tika-vin11t28:37_8": "Yaṁ kiñci vikāraṁ karonto dukkaṭā na muccati.",
  "tika-vin11t28:38_0": "2815.Gihipārupananti “setapaṭapārutaṁ paribbājakapārutaṁ ekasāṭakapārutaṁ soṇḍapārutaṁ antepurikapārutaṁ",
  "tika-vin11t28:38_1": "mahājeṭṭhakapārutaṁ kuṭipavesakapārutaṁ brāhmaṇapārutaṁ pāḷikārakapāruta”nti evamādiparimaṇḍalalakkhaṇato",
  "tika-vin11t28:38_2": "aññathā pārutaṁ,",
  "tika-vin11t28:38_3": "sabbametaṁ gihipārutaṁ nāma.",
  "tika-vin11t28:38_4": "Tasmā yathā setapaṭā aḍḍhapālakanigaṇṭhā pārupanti,",
  "tika-vin11t28:38_5": "yathā ca ekacce paribbājakā uraṁ vivaritvā dvīsu aṁsakūṭesu pāvuraṇaṁ ṭhapenti,",
  "tika-vin11t28:38_6": "yathā ca ekasāṭakā manussā nivatthasāṭakassa ekenantena piṭṭhiṁ pārupitvā ubho kaṇṇe ubhosu aṁsakūṭesu ṭhapenti,",
  "tika-vin11t28:38_7": "yathā ca surāsoṇḍādayo sāṭakena gīvaṁ parikkhipantā ubho ante udare vā olambenti,",
  "tika-vin11t28:38_8": "piṭṭhiyaṁ vā khipanti,",
  "tika-vin11t28:38_9": "yathā ca antepurikāyo akkhitārakamattaṁ dassetvā oguṇṭhikaṁ pārupanti,",
  "tika-vin11t28:38_10": "yathā ca mahājeṭṭhā dīghasāṭakaṁ nivāsetvā tasseva ekenantena sakalasarīraṁ pārupanti,",
  "tika-vin11t28:38_11": "yathā ca kassakā khettakuṭiṁ pavisantā sāṭakaṁ paliveṭhetvā upakacchake pakkhipitvā tasseva ekenantena sarīraṁ pārupanti,",
  "tika-vin11t28:38_12": "yathā ca brāhmaṇā ubhinnaṁ upakacchakānaṁ antarena sāṭakaṁ pavesetvā aṁsakūṭesu pakkhipanti,",
  "tika-vin11t28:38_13": "yathā ca pāḷikārako bhikkhu ekaṁsapārupanena pārutaṁ vāmabāhaṁ vivaritvā cīvaraṁ aṁsakūṭaṁ āropeti,",
  "tika-vin11t28:38_14": "evaṁ apārupitvā sabbepi ete,",
  "tika-vin11t28:38_15": "aññe ca evarūpe pārupanadose vajjetvā nibbikāraṁ parimaṇḍalaṁ pārupitabbaṁ.",
  "tika-vin11t28:38_16": "Tathā apārupitvā ārāme vā antaraghare vā anādarena yaṁ kiñci vikāraṁ karontassa dukkaṭaṁ.",
  "tika-vin11t28:38_17": "Parimaṇḍalato vimuttalakkhaṇanivāsanapārupanadose vajjetvā parimaṇḍalabhāvoyeva vuttalakkhaṇo adhippetoti attho.",
  "tika-vin11t28:39_0": "2816.Lokāyataṁ na vāceyyāti “sabbaṁ ucchiṭṭhaṁ,",
  "tika-vin11t28:39_1": "sabbaṁ anucchiṭṭhaṁ,",
  "tika-vin11t28:39_2": "seto kāko,",
  "tika-vin11t28:39_3": "kāḷo bako iminā ca iminā ca kāraṇenā”ti evamādiniratthakakāraṇapaṭisaṁyuttaṁ titthiyasatthaṁ aññesaṁ na vāceyya.",
  "tika-vin11t28:39_4": "Na ca taṁ pariyāpuṇeti taṁ lokāyataṁ na ca pariyāpuṇeyya na uggaṇheyya.",
  "tika-vin11t28:39_5": "Tiracchānavijjāti hatthisippaassasippadhanusippādikā paropaghātakarā vijjā ca.",
  "tika-vin11t28:39_6": "Bhikkhunā na pariyāpuṇitabbā,",
  "tika-vin11t28:39_7": "na vācetabbāti yojanā.",
  "tika-vin11t28:40_0": "2817.Sabbācāmaribījanīti setādivaṇṇehi sabbehi camaravālehi katā bījanī.",
  "tika-vin11t28:40_1": "Na cālimpeyya dāyaṁ vāti davaḍāhādiupaddavanivāraṇāya anuññātaṁ paṭaggidānakāraṇaṁ vinā araññaṁ agginā na ālimpeyya.",
  "tika-vin11t28:40_2": "Davaḍāhe pana āgacchante anupasampanne asati paṭaggiṁ dātuṁ,",
  "tika-vin11t28:40_3": "appaharitakaraṇena vā parikhākhaṇanena vā parittāṇaṁ kātuṁ,",
  "tika-vin11t28:40_4": "senāsanaṁ pattaṁ vā appattaṁ vā aggiṁ allasākhaṁ bhañjitvā nibbāpetuñca labhati.",
  "tika-vin11t28:40_5": "Udakena pana kappiyeneva labhati, netarena.",
  "tika-vin11t28:40_6": "Anupasampanne pana sati teneva kappiyavohārena kārāpetabbaṁ.",
  "tika-vin11t28:40_7": "Mukhaṁ na ca lañjeti manosilādinā mukhaṁ na limpeyya,",
  "tika-vin11t28:40_8": "tilakena aṅgaṁ na kareyyāti attho.",
  "tika-vin11t28:41_0": "2818.Ubhatokājanti ubhatokoṭiyā bhāravahanakoṭikājaṁ.",
  "tika-vin11t28:41_1": "Antarakājakanti ubhayakoṭiyā ṭhitavāhakehi vahitabbaṁ majjhebhārayuttakājaṁ.",
  "tika-vin11t28:41_2": "Sīsakkhandhakaṭibhārādayo heṭṭhā vuttalakkhaṇāva.",
  "tika-vin11t28:42_0": "2819.",
  "tika-vin11t28:42_1": "Yo bhikkhu vaḍḍhakiaṅgulena aṭṭhaṅgulādhikaṁ vā teneva aṅgulena caturaṅgulapacchimaṁ vā dantakaṭṭhaṁ khādati,",
  "tika-vin11t28:42_2": "evaṁ khādato tassa āpatti dukkaṭaṁ hotīti yojanā.",
  "tika-vin11t28:43_0": "2820.Kicce satipīti sukkhakaṭṭhādiggahaṇakicce pana sati.",
  "tika-vin11t28:43_1": "Porisanti purisappamāṇaṁ,",
  "tika-vin11t28:43_2": "byāmamattanti vuttaṁ hoti.",
  "tika-vin11t28:43_3": "Āpadāsūti vāḷamigādayo vā disvā maggamūḷho vā disā oloketukāmo hutvā davaḍāhaṁ vā udakoghaṁ vā āgacchantaṁ disvā vā evarūpāsu āpadāsu.",
  "tika-vin11t28:43_4": "Vaṭṭatevābhirūhitunti atiuccampi rukkhaṁ ārohituṁ vaṭṭati eva.",
  "tika-vin11t28:44_0": "2821.",
  "tika-vin11t28:44_1": "Sace akallako gilāno na siyā,",
  "tika-vin11t28:44_2": "lasuṇaṁ māgadhaṁ āmakaṁ bhaṇḍikalasuṇaṁ na ca khādeyya neva paribhuñjeyyāti yojanā.",
  "tika-vin11t28:44_3": "Bhaṇḍikalasuṇaṁ nāma catumiñjato paṭṭhāya bahumiñjaṁ.",
  "tika-vin11t28:44_4": "Palaṇḍukabhañjanakādilasuṇe magadhesu jātattepi na doso.",
  "tika-vin11t28:44_5": "Lasuṇavibhāgo heṭṭhā dassitoyeva.",
  "tika-vin11t28:44_6": "Gilānassa pana lasuṇaṁ khādituṁ vaṭṭati. Yathāha –",
  "tika-vin11t28:44_7": "“anujānāmi,",
  "tika-vin11t28:44_8": "bhikkhave,",
  "tika-vin11t28:44_9": "ābādhapaccayā lasuṇaṁ khāditu”nti.",
  "tika-vin11t28:44_10": "Ābādhapaccayāti yassa ābādhassa lasuṇaṁ bhesajjaṁ hoti,",
  "tika-vin11t28:44_11": "tappaccayāti attho.",
  "tika-vin11t28:44_12": "Buddhavacananti saṅgītittayāruḷhā piṭakattayapāḷi.",
  "tika-vin11t28:44_13": "Aññathāti sakkaṭādikhalitavacanamayaṁ vācanāmaggaṁ na ropetabbaṁ,",
  "tika-vin11t28:44_14": "tathā na ṭhapetabbanti vuttaṁ hoti.",
  "tika-vin11t28:45_0": "2822.Khipiteti yena kenaci khipite.",
  "tika-vin11t28:45_1": "“Jīvā”ti na vattabbanti yojanā.",
  "tika-vin11t28:45_2": "Bhikkhunā khipite gihinā “jīvathā”ti vuttena puna “ciraṁ jīvā”ti vattuṁ vaṭṭatīti yojanā.",
  "tika-vin11t28:45_3": "“Cira”nti pade satipi vaṭṭati.",
  "tika-vin11t28:46_0": "2823.Ākoṭentassāti kāyena vā kāyapaṭibaddhādīhi vā paharantassa. Pupphasaṁkiṇṇeti pupphasanthate.",
  "tika-vin11t28:47_0": "2824.",
  "tika-vin11t28:47_1": "Nhāpitā pubbakā etassāti nhāpitapubbako,",
  "tika-vin11t28:47_2": "nhāpitajātikoti attho.",
  "tika-vin11t28:47_3": "Khurabhaṇḍanti nhāpitaparikkhāraṁ.",
  "tika-vin11t28:47_4": "Na gaṇheyyāti na parihareyya.",
  "tika-vin11t28:47_5": "Sace yo nhāpitajātiko hoti,",
  "tika-vin11t28:47_6": "so khurabhaṇḍaṁ gahetvā na hareyyāti attho.",
  "tika-vin11t28:47_7": "Aññassa hatthato gahetvā kesacchedādi kātuṁ vaṭṭati.",
  "tika-vin11t28:47_8": "Uṇṇīti kesakambalaṁ vinā uṇṇamayā pāvuraṇajāti.",
  "tika-vin11t28:47_9": "“Gonakaṁ kuttakaṁ cittaka”miccādinā vuttabhedavantatāya āha “sabbā”ti.",
  "tika-vin11t28:47_10": "Uṇṇamayaṁ antokaritvā pārupituṁ vaṭṭatīti āha “bāhiralomikā”ti. Yathāha – “na,",
  "tika-vin11t28:47_11": "bhikkhave,",
  "tika-vin11t28:47_12": "bāhiralomī uṇṇīdhāretabbā”ti.",
  "tika-vin11t28:47_13": "Sikkhāpadaṭṭhakathāyaṁ “uṇṇalomāni bahi katvā uṇṇapāvāraṁ pārupanti,",
  "tika-vin11t28:47_14": "tathā dhārentassa dukkaṭaṁ.",
  "tika-vin11t28:47_15": "Lomāni anto katvā pārupituṁ vaṭṭatī”ti.",
  "tika-vin11t28:48_0": "2825.Aṅgarāgaṁ nāma kuṅkumādi.",
  "tika-vin11t28:48_1": "Karontassāti abbhañjantassa.",
  "tika-vin11t28:48_2": "Akāyabandhanassa gāmaṁ pavisatopi dukkaṭaṁ samudīritanti yojanā.",
  "tika-vin11t28:48_3": "Ettha ca asatiyā abandhitvā nikkhantena yattha sarati,",
  "tika-vin11t28:48_4": "tattha bandhitabbaṁ.",
  "tika-vin11t28:48_5": "“Āsanasālāya bandhissāmī”ti gantuṁ vaṭṭati.",
  "tika-vin11t28:48_6": "Saritvā yāva na bandhati,",
  "tika-vin11t28:48_7": "na tāva piṇḍāya caritabbaṁ.",
  "tika-vin11t28:49_0": "2826.",
  "tika-vin11t28:49_1": "Sabbaṁ āyudhaṁ vinā sabbaṁ lohajaṁ lohamayabhaṇḍañca pattaṁ,",
  "tika-vin11t28:49_2": "saṅkamanīyapādukaṁ,",
  "tika-vin11t28:49_3": "yathāvuttalakkhaṇaṁ pallaṅkaṁ,",
  "tika-vin11t28:49_4": "āsandiñca vinā sabbaṁ dārujaṁ dārumayabhaṇḍañca vuttalakkhaṇameva katakaṁ,",
  "tika-vin11t28:49_5": "kumbhakārikaṁ dhaniyasseva sabbamattikāmayaṁ kuṭiñca vinā sabbaṁ mattikāmayaṁ bhaṇḍañca kappiyanti yojanā.",
  "tika-vin11t28:50_0": "Khuddakavatthukkhandhakakathāvaṇṇanā."
}