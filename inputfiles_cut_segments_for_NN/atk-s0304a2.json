{
  "atk-s0304a2:0_0": "3. Mātugāmasaṁyuttaṁ",
  "atk-s0304a2:1_0": "1. Paṭhamapeyyālavaggo",
  "atk-s0304a2:2_0": "1-2. Mātugāmasuttādivaṇṇanā",
  "atk-s0304a2:3_0": "280-281.",
  "atk-s0304a2:3_1": "Mātugāmasaṁyuttassa paṭhame aṅgehīti aguṇaṅgehi.",
  "atk-s0304a2:3_2": "Na ca rūpavāti na rūpasampanno virūpo duddasiko.",
  "atk-s0304a2:3_3": "Na ca bhogavāti na bhogasampanno niddhano.",
  "atk-s0304a2:3_4": "Na ca sīlavāti na sīlasampanno dussīlo.",
  "atk-s0304a2:3_5": "Alaso cāti kantanapacanādīni kammāni kātuṁ na sakkoti,",
  "atk-s0304a2:3_6": "kusīto ālasiyo nisinnaṭṭhāne nisinnova,",
  "atk-s0304a2:3_7": "ṭhitaṭhāne ṭhitova niddāyati eva.",
  "atk-s0304a2:3_8": "Pajañcassa na labhatīti assa purisassa kulavaṁsapatiṭṭhāpakaṁ puttaṁ na labhati, vañjhitthī nāma hoti.",
  "atk-s0304a2:3_9": "Sukkapakkho vuttavipariyāyena veditabbo.",
  "atk-s0304a2:3_10": "Dutiyaṁ paṭhame vuttanayeneva parivattetabbaṁ.",
  "atk-s0304a2:4_0": "3. Āveṇikadukkhasuttavaṇṇanā",
  "atk-s0304a2:5_0": "282.",
  "atk-s0304a2:5_1": "Tatiye āveṇikānīti pāṭipuggalikāni purisehi asādhāraṇāni.",
  "atk-s0304a2:5_2": "Pāricariyanti paricārikabhāvaṁ.",
  "atk-s0304a2:6_0": "4. Tīhidhammehisuttādivaṇṇanā",
  "atk-s0304a2:7_0": "283-303.",
  "atk-s0304a2:7_1": "Catutthe maccheramalapariyuṭṭhitenāti pubbaṇhasamayasmiñhi mātugāmo khīradadhisaṅgopanarandhanapacanādīni kātuṁ āraddho,",
  "atk-s0304a2:7_2": "puttakehipi yāciyamāno kiñci dātuṁ na icchati.",
  "atk-s0304a2:7_3": "Tenetaṁ vuttaṁ ‘‘pubbaṇhasamayaṁ maccheramalapariyuṭṭhitena cetasā’’ti.",
  "atk-s0304a2:7_4": "Majjhanhikasamaye pana mātugāmo kodhābhibhūtova hoti,",
  "atk-s0304a2:7_5": "antoghare kalahaṁ alabhanto paṭivissakagharampi gantvā kalahaṁ karoti,",
  "atk-s0304a2:7_6": "sāmikassa ca ṭhitanisinnaṭṭhānāni vilokento vicarati.",
  "atk-s0304a2:7_7": "Tena vuttaṁ ‘‘majjhanhikasamayaṁ issāpariyuṭṭhitena cetasā’’ti.",
  "atk-s0304a2:7_8": "Sāyanhe panassā asaddhammapaṭisevanāya cittaṁ namati.",
  "atk-s0304a2:7_9": "Tena vuttaṁ ‘‘sāyanhasamayaṁ kāmarāgapariyuṭṭhitena cetasā’’ti. Pañcamādīni uttānatthāneva.",
  "atk-s0304a2:8_0": "3. Balavaggo",
  "atk-s0304a2:9_0": "1. Visāradasuttavaṇṇanā",
  "atk-s0304a2:10_0": "304.",
  "atk-s0304a2:10_1": "Dasame rūpabalantiādīsu rūpasampatti rūpabalaṁ, bhogasampatti bhogabalaṁ, ñātisampatti ñātibalaṁ, puttasampatti puttabalaṁ, sīlasampatti sīlabalaṁ.",
  "atk-s0304a2:10_2": "Pañcasīladasasīlāni akhaṇḍāni katvā rakkhantassa hi sīlasampattiyeva sīlabalaṁ nāma hoti.",
  "atk-s0304a2:10_3": "Imāni kho bhikkhave pañca balānīti imāni pañca upatthambhanaṭṭhena balāni nāma vuccanti.",
  "atk-s0304a2:11_0": "2-10. Pasayhasuttādivaṇṇanā",
  "atk-s0304a2:12_0": "305-313.Pasayhāti abhibhavitvā.",
  "atk-s0304a2:12_1": "Abhibhuyya vattatīti abhibhavati ajjhottharati.",
  "atk-s0304a2:12_2": "Neva rūpabalaṁ tāyatīti neva rūpabalaṁ tāyituṁ rakkhituṁ sakkoti. Nāsenteva naṁ,",
  "atk-s0304a2:12_3": "kule na vāsentīti ‘‘dussīlā saṁbhinnācārā atikkantamariyādā’’ti gīvāyaṁ gahetvā nīharanti, na tasmiṁ kule vāsenti. Vāsenteva naṁ kule,",
  "atk-s0304a2:12_4": "na nāsentīti ‘‘kiṁ rūpena bhogādīhi vā,",
  "atk-s0304a2:12_5": "parisuddhasīlā esā ācārasampannā’’ti ñatvā ñātakā tasmiṁ kule vāsentiyeva, na nāsenti.",
  "atk-s0304a2:12_6": "Sesaṁ sabbattha uttānatthamevāti.",
  "atk-s0304a2:13_0": "Mātugāmasaṁyuttavaṇṇanā niṭṭhitā."
}