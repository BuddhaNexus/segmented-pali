{
  "atk-s0511a5:0_0": "5. Maṅgalabuddhavaṁsavaṇṇanā",
  "atk-s0511a5:1_0": "Koṇḍaññe kira satthari parinibbute tassa sāsanaṁ vassasatasahassaṁ pavattittha.",
  "atk-s0511a5:1_1": "Buddhānubuddhānaṁ sāvakānaṁ antaradhānena sāsanamassa antaradhāyi.",
  "atk-s0511a5:1_2": "Koṇḍaññassa pana aparabhāge ekamasaṅkhyeyyamatikkamitvā ekasmiṁyeva kappe cattāro buddhā nibbattiṁsu maṅgalo, sumano, revato,",
  "atk-s0511a5:1_3": "sobhitoti.",
  "atk-s0511a5:1_4": "Tattha maṅgalo pana lokanāyako kappasatasahassādhikāni soḷasa asaṅkhyeyyāni pāramiyo pūretvā tusitapure",
  "atk-s0511a5:1_5": "nibbattitvā tattha yāvatāyukaṁ ṭhatvā pañcasu pubbanimittesu uppannesu buddhakolāhalaṁ nāma udapādi,",
  "atk-s0511a5:1_6": "tadā dasasahassacakkavāḷe devatāyo ekasmiṁ cakkavāḷe sannipatitvā āyācanti –",
  "atk-s0511a5:2_0": "“Kālo kho te mahāvīra, uppajja mātukucchiyaṁ;",
  "atk-s0511a5:3_0": "Sadevakaṁ tārayanto, bujjhassu amataṁ pada”nti. ;",
  "atk-s0511a5:4_0": "Evaṁ devehi āyācito katapañcavilokano tusitā kāyā cavitvā sabbanagaruttame uttaranagare anuttarassa uttarassa",
  "atk-s0511a5:4_1": "nāma rañño kule uttarāya nāma deviyā kucchismiṁ paṭisandhiṁ gaṇhi.",
  "atk-s0511a5:4_2": "Tadā anekāni pāṭihāriyāni pāturahuṁ.",
  "atk-s0511a5:4_3": "Tāni dīpaṅkarabuddhavaṁse vuttanayeneva veditabbāni.",
  "atk-s0511a5:4_4": "Tassā uttarāya kira mahādeviyā kucchismiṁ sabbalokamaṅgalassa maṅgalassa mahāsattassa paṭisandhiggahaṇato",
  "atk-s0511a5:4_5": "paṭṭhāya sarīrappabhā rattindivaṁ asītihatthappamāṇaṁ padesaṁ pharitvā candālokasūriyālokehi anabhibhavanīyā",
  "atk-s0511a5:4_6": "hutvā aṭṭhāsi.",
  "atk-s0511a5:4_7": "Sā ca aññenālokena vinā attano sarīrappabhāsamudayeneva andhakāraṁ vidhamitvā aṭṭhasaṭṭhiyā dhātīhi paricāriyamānā vicarati.",
  "atk-s0511a5:5_0": "Sā kira devatāhi katārakkhā dasannaṁ māsānaṁ accayena paramasurabhikusumaphaladharasākhāviṭape kamalakuvalayasamalaṅkate",
  "atk-s0511a5:5_1": "ruru-sīha-byaggha-gaja-gavaya-mahiṁsapasadavividhamigagaṇavicarite paramaramaṇīye uttaramadhuruyyāne",
  "atk-s0511a5:5_2": "nāma maṅgaluyyāne maṅgalamahāpurisaṁ vijāyi.",
  "atk-s0511a5:5_3": "So jātamattova mahāsatto sabbā disā viloketvā uttarābhimukho sattapadavītihārena gantvā āsabhiṁ vācaṁ nicchāresi.",
  "atk-s0511a5:5_4": "Tasmiñca khaṇe sakaladasasahassilokadhātūsu devatā dissamānasarīrā dibbamālādīhi samalaṅkatagattā tattha",
  "atk-s0511a5:5_5": "tattha ṭhatvā jayamaṅgalathutivacanāni sampavattesuṁ.",
  "atk-s0511a5:5_6": "Pāṭihāriyāni vuttanayāneva.",
  "atk-s0511a5:5_7": "Nāmaggahaṇadivase panassa lakkhaṇapāṭhakā sabbamaṅgalasampattiyā jātoti “maṅgalakumāro” tveva nāmaṁ kariṁsu.",
  "atk-s0511a5:6_0": "Tassa kira yasavā rucimā sirimāti tayo pāsādā ahesuṁ.",
  "atk-s0511a5:6_1": "Yasavatīdevippamukhāni tiṁsanāṭakitthisahassāni ahesuṁ.",
  "atk-s0511a5:6_2": "Tattha mahāsatto navavassasahassāni dibbasukhasadisaṁ sukhaṁ anubhavitvā yasavatiyā aggamahesiyā kucchismiṁ",
  "atk-s0511a5:6_3": "sīlavaṁ nāma puttaṁ labhitvā cattāri nimittāni disvā alaṅkataṁ paṇḍaraṁ nāma sundaraturaṅgavaramāruyha",
  "atk-s0511a5:6_4": "mahābhinikkhamanaṁ nikkhamitvā pabbaji.",
  "atk-s0511a5:6_5": "Taṁ pana pabbajantaṁ tisso manussakoṭiyo anupabbajiṁsu.",
  "atk-s0511a5:6_6": "Tehi parivuto mahāpuriso aṭṭha māse padhānacariyamacari.",
  "atk-s0511a5:7_0": "Tato visākhapuṇṇamāya uttaragāme uttaraseṭṭhino dhītāya uttarāya nāma dinnaṁ pakkhittadibbojaṁ madhupāyāsaṁ",
  "atk-s0511a5:7_1": "paribhuñjitvā surabhikusumālaṅkate nīlobhāse manorame sālavane divāvihāraṁ vītināmetvā uttarena nāma",
  "atk-s0511a5:7_2": "ājīvakena dinnā aṭṭha tiṇamuṭṭhiyo gahetvā asitañjanagirisaṅkāsaṁ akkantavarakanakajālakūṭaṁva sītacchāyaṁ",
  "atk-s0511a5:7_3": "vividhamigagaṇasampātavirahitaṁ mandamāluteritāya ghanasākhāya samalaṅkataṁ naccantamiva pītiyā virocamānaṁ",
  "atk-s0511a5:7_4": "nāgabodhiṁ upasaṅkamitvā mattavaranāgagāmī nāgabodhiṁ padakkhiṇaṁ katvā pubbuttarapasse ṭhatvā aṭṭhapaṇṇāsahatthavitthataṁ",
  "atk-s0511a5:7_5": "tiṇasantharaṁ santharitvā tattha pallaṅkaṁ ābhujitvā caturaṅgasamannāgataṁ vīriyaṁ adhiṭṭhahitvā sabalaṁ",
  "atk-s0511a5:7_6": "mārabalaṁ viddhaṁsetvā pubbenivāsadibbacakkhuñāṇāni paṭilabhitvā paccayākārasammasanaṁ katvā khandhesu",
  "atk-s0511a5:7_7": "aniccādivasena abhinivisitvā anukkamena anuttaraṁ sammāsambodhiṁ patvā –",
  "atk-s0511a5:8_0": "“Anekajātisaṁsāraṁ, sandhāvissaṁ anibbisaṁ;",
  "atk-s0511a5:9_0": "Gahakāraṁ gavesanto, dukkhā jāti punappunaṁ.",
  "atk-s0511a5:10_0": "“Gahakāraka diṭṭhosi, puna gehaṁ na kāhasi;",
  "atk-s0511a5:11_0": "Sabbā te phāsukā bhaggā, gahakūṭaṁ visaṅkhataṁ;",
  "atk-s0511a5:12_0": "Visaṅkhāragataṁ cittaṁ, taṇhānaṁ khayamajjhagā”ti. –",
  "atk-s0511a5:13_0": "Udānaṁ udānesi.",
  "atk-s0511a5:14_0": "Maṅgalassa pana sammāsambuddhassa aññehi buddhehi adhikatarā sarīrappabhā ahosi.",
  "atk-s0511a5:14_1": "Yathā pana aññesaṁ sammāsambuddhānaṁ samantā asītihatthappamāṇā vā byāmappamāṇā vā sarīrappabhā ahosi,",
  "atk-s0511a5:14_2": "na evaṁ tassa.",
  "atk-s0511a5:14_3": "Tassa pana bhagavato sarīrappabhā niccakālaṁ dasasahassilokadhātuṁ pharitvā aṭṭhāsi.",
  "atk-s0511a5:14_4": "Tarugirigharapākāraghaṭakavāṭādayo suvaṇṇapaṭṭapariyonaddhā viya ahesuṁ.",
  "atk-s0511a5:14_5": "Navutivassasatasahassāni āyu tassa ahosi.",
  "atk-s0511a5:14_6": "Ettakaṁ kālaṁ candasūriyatārakādīnaṁ pabhā natthi.",
  "atk-s0511a5:14_7": "Rattindivaparicchedo na paññāyittha.",
  "atk-s0511a5:14_8": "Divā sūriyālokena viya sattā niccaṁ buddhālokeneva sabbakammāni karontā vicariṁsu.",
  "atk-s0511a5:14_9": "Sāyaṁ pupphanakakusumānaṁ pāto ca ravanakasakuṇādīnañca vasena loko rattindivaparicchedaṁ sallakkhesi.",
  "atk-s0511a5:15_0": "Kiṁ pana aññesaṁ buddhānaṁ ayamānubhāvo natthīti?",
  "atk-s0511a5:15_1": "No natthi.",
  "atk-s0511a5:15_2": "Tepi hi ākaṅkhamānā dasasahassilokadhātuṁ tato vā bhiyyo ābhāya phareyyuṁ.",
  "atk-s0511a5:15_3": "Maṅgalassa pana bhagavato pubbapatthanāvasena aññesaṁ byāmappabhā viya sarīrappabhā niccameva dasasahassilokadhātuṁ pharitvā aṭṭhāsi.",
  "atk-s0511a5:15_4": "So kira bodhisattakāle vessantarattabhāvasadise attabhāve saputtadāro vaṅkapabbatasadise pabbate vasi.",
  "atk-s0511a5:15_5": "Atheko sabbajanaviheṭhako kharadāṭhiko nāma manussabhakkho mahesakkho yakkho mahāpurisassa dānajjhāsayataṁ",
  "atk-s0511a5:15_6": "sutvā brāhmaṇavaṇṇena upasaṅkamitvā mahāsattaṁ dve dārake yāci.",
  "atk-s0511a5:15_7": "Mahāsatto “dadāmi brāhmaṇassa puttake”ti haṭṭhapahaṭṭho udakapariyantaṁ pathaviṁ kampento dve dārake adāsi.",
  "atk-s0511a5:15_8": "Atha kho yakkho tassa passantasseva mahāpurisassa taṁ brāhmaṇavaṇṇaṁ pahāya analajālapiṅgalavirūpanayano",
  "atk-s0511a5:15_9": "visamavirūpakuṭilabhīmadāṭho cipiṭakavirūpanāso kapilapharusadīghakeso navadaḍḍhatālakkhandhasadisakāyo",
  "atk-s0511a5:15_10": "hutvā te dārake muḷālakalāpaṁ viya gahetvā khādi.",
  "atk-s0511a5:15_11": "Mahāpurisassa yakkhaṁ oloketvā mukhe vivaṭamatte aggijālaṁ viya lohitadhāraṁ uggirantaṁ tassa mukhaṁ disvāpi kesaggamattampi domanassaṁ na uppajji.",
  "atk-s0511a5:15_12": "“Sudinnaṁ vata me dāna”nti cintayato panassa sarīre mahantaṁ pītisomanassaṁ udapādi.",
  "atk-s0511a5:15_13": "So “imassa me nissandena anāgate iminā nīhārena rasmiyo nikkhamantū”ti patthanamakāsi.",
  "atk-s0511a5:15_14": "Tassa taṁ patthanaṁ nissāya buddhabhūtassa sarīrato rasmiyo nikkhamitvā ettakaṁ ṭhānaṁ phariṁsu.",
  "atk-s0511a5:16_0": "Aparampi pubbacariyaṁ tassa atthi.",
  "atk-s0511a5:16_1": "Ayaṁ kira bodhisattakāle ekassa buddhassa cetiyaṁ disvā –",
  "atk-s0511a5:16_2": "“imassa buddhassa mama jīvitaṁ pariccajituṁ vaṭṭatī”ti daṇḍadīpikāveṭhananiyāmena sakalasarīraṁ veṭhāpetvā",
  "atk-s0511a5:16_3": "ratanamattamakuḷaṁ satasahassagghanikaṁ suvaṇṇapātiṁ sugandhasappissa pūrāpetvā tattha sahassavaṭṭiyo",
  "atk-s0511a5:16_4": "jāletvā taṁ sīsenādāya sakalasarīraṁ jālāpetvā jinacetiyaṁ padakkhiṇaṁ karonto sakalarattiṁ vītināmesi.",
  "atk-s0511a5:16_5": "Evaṁ yāva aruṇuggamanā vāyamantassa lomakūpamattampi usumaṁ na gaṇhi.",
  "atk-s0511a5:16_6": "Padumagabbhaṁ paviṭṭhakālo viya ahosi.",
  "atk-s0511a5:16_7": "Dhammo hi nāmesa attānaṁ rakkhantaṁ rakkhati.",
  "atk-s0511a5:16_8": "Tenāha bhagavā –",
  "atk-s0511a5:17_0": "“Dhammo have rakkhati dhammacāriṁ, dhammo suciṇṇo sukhamāvahāti;",
  "atk-s0511a5:18_0": "Esānisaṁso dhamme suciṇṇe, na duggatiṁ gacchati dhammacārī”ti. ;",
  "atk-s0511a5:19_0": "Imassāpi kammassa nissandena tassa sarīrobhāso dasasahassilokadhātuṁ pharitvā aṭṭhāsi. Tena vuttaṁ –",
  "atk-s0511a5:20_0": "1.",
  "atk-s0511a5:21_0": "“Koṇḍaññassa aparena, maṅgalo nāma nāyako;",
  "atk-s0511a5:22_0": "Tamaṁ loke nihantvāna, dhammokkamabhidhārayi.",
  "atk-s0511a5:23_0": "2.",
  "atk-s0511a5:24_0": "“Atulāsi pabhā tassa, jinehaññehi uttariṁ;",
  "atk-s0511a5:25_0": "Candasūriyappabhaṁ hantvā, dasasahassī virocatī”ti.",
  "atk-s0511a5:26_0": "Tattha tamanti lokandhakārañca hadayatamañca.",
  "atk-s0511a5:26_1": "Nihantvānāti abhibhavitvā.",
  "atk-s0511a5:26_2": "Dhammokkanti ettha ayaṁ pana ukkā-saddo suvaṇṇakāramūsādīsu anekesu atthesu dissati.",
  "atk-s0511a5:26_3": "Tathāhi “saṇḍāsena jātarūpaṁ gahetvā ukkāmukhe pakkhipeyyā”ti āgataṭṭhāne suvaṇṇakārānaṁ mūsā “ukkā”ti veditabbā.",
  "atk-s0511a5:26_4": "“Ukkaṁ bandheyya,",
  "atk-s0511a5:26_5": "ukkaṁ bandhitvā ukkāmukhaṁ ālimpeyyā”ti āgataṭṭhāne kammārānaṁ aṅgārakapallaṁ.",
  "atk-s0511a5:26_6": "“Kammārānaṁ yathā ukkā,",
  "atk-s0511a5:26_7": "anto jhāyati no bahī”ti āgataṭṭhāne kammāruddhanaṁ.",
  "atk-s0511a5:26_8": "“Evaṁvipāko ukkāpāto bhavissatī”ti āgataṭṭhāne vāyuvego “ukkā”ti vuccati.",
  "atk-s0511a5:26_9": "“Ukkāsu dhāriyamānāsū”ti āgataṭṭhāne dīpikā “ukkā”ti vuccati.",
  "atk-s0511a5:26_10": "Idhāpi dīpikā ukkāti adhippetā.",
  "atk-s0511a5:26_11": "Tasmā idha dhammamayaṁ ukkaṁ abhidhārayi,",
  "atk-s0511a5:26_12": "avijjandhakārapaṭicchannassa avijjandhakārābhibhūtassa lokassa dhammamayaṁ ukkaṁ dhāresīti attho.",
  "atk-s0511a5:27_0": "Atulāsīti atulyā āsi.",
  "atk-s0511a5:27_1": "Ayameva vā pāṭho,",
  "atk-s0511a5:27_2": "aññehi buddhehi asadisā ahosīti attho.",
  "atk-s0511a5:27_3": "Jinehaññehīti jinehi aññehi.",
  "atk-s0511a5:27_4": "Candasūriyappabhaṁ hantvāti candasūriyānaṁ pabhaṁ abhihantvā.",
  "atk-s0511a5:27_5": "Dasasahassī virocatīti candasūriyālokaṁ vinā buddhālokeneva dasasahassī virocatīti attho.",
  "atk-s0511a5:28_0": "Maṅgalasammāsambuddho pana adhigatabodhiñāṇo bodhimūleyeva sattasattāhāni vītināmetvā brahmuno dhammāyācanaṁ sampaṭicchitvā –",
  "atk-s0511a5:28_1": "“kassa nu kho ahaṁ imaṁ dhammaṁ deseyya”nti upadhārento attanā saha pabbajitānaṁ bhikkhūnaṁ tisso koṭiyo upanissayasampannaṁ addasa.",
  "atk-s0511a5:28_2": "Athassa etadahosi –",
  "atk-s0511a5:28_3": "“ime kulaputtā maṁ pabbajantaṁ anupabbajitā upanissayasampannā ca,",
  "atk-s0511a5:28_4": "te mayā visākhapuṇṇamāya vivekatthikena vissajjitā sirivaḍḍhananagaraṁ upanissāya sirivanagahanaṁ gantvā viharanti,",
  "atk-s0511a5:28_5": "handāhaṁ tattha gantvā dhammaṁ tesaṁ desessāmī”ti attano pattacīvaraṁ gahetvā haṁsarājā viya gaganatalamabbhuggantvā sirivanagahane paccuṭṭhāsi.",
  "atk-s0511a5:28_6": "Te ca bhikkhū bhagavantaṁ vanditvā antevāsikavattaṁ dassetvā bhagavantaṁ parivāretvā nisīdiṁsu.",
  "atk-s0511a5:28_7": "Tesaṁ bhagavā sabbabuddhanisevitaṁ dhammacakkappavattanasuttantaṁ kathesi.",
  "atk-s0511a5:28_8": "Tato tisso bhikkhukoṭiyo arahattaṁ pāpuṇiṁsu.",
  "atk-s0511a5:28_9": "Devamanussānaṁ koṭisatasahassānaṁ dhammābhisamayo ahosi.",
  "atk-s0511a5:28_10": "Tena vuttaṁ –",
  "atk-s0511a5:29_0": "3.",
  "atk-s0511a5:30_0": "“Sopi buddho pakāsesi, caturo saccavaruttame;",
  "atk-s0511a5:31_0": "Te te saccarasaṁ pītvā, vinodenti mahātamaṁ.",
  "atk-s0511a5:32_0": "4.",
  "atk-s0511a5:33_0": "“Patvāna bodhimatulaṁ, paṭhame dhammadesane;",
  "atk-s0511a5:34_0": "Koṭisatasahassānaṁ, dhammābhisamayo ahū”ti.",
  "atk-s0511a5:35_0": "Tattha caturoti cattāri.",
  "atk-s0511a5:35_1": "Saccavaruttameti saccāni ca varāni ca saccavarāni,",
  "atk-s0511a5:35_2": "saccāni uttamānīti attho.",
  "atk-s0511a5:35_3": "“Cattāro saccavaruttame”tipi pāṭho,",
  "atk-s0511a5:35_4": "tassa cattāri saccavarāni uttamānīti attho.",
  "atk-s0511a5:35_5": "Te teti te te devamanussā buddhena bhagavatā vinītā.",
  "atk-s0511a5:35_6": "Saccarasanti catusaccapaṭivedhāmatarasaṁ pivitvā.",
  "atk-s0511a5:35_7": "Vinodenti mahātamanti tena tena maggena pahātabbaṁ mohatamaṁ vinodenti,",
  "atk-s0511a5:35_8": "viddhaṁsentīti attho.",
  "atk-s0511a5:35_9": "Patvānāti paṭivijjhitvā.",
  "atk-s0511a5:35_10": "Bodhinti ettha panāyaṁ bodhi-saddo –",
  "atk-s0511a5:36_0": "“Magge phale ca nibbāne, rukkhe paññattiyaṁ tathā;",
  "atk-s0511a5:37_0": "Sabbaññute ca ñāṇasmiṁ, bodhisaddo panāgato”.",
  "atk-s0511a5:38_0": "Tathā hi panesa –",
  "atk-s0511a5:38_1": "“bodhi vuccati catūsu maggesu ñāṇa”ntiādīsu magge āgato.",
  "atk-s0511a5:38_2": "“Upasamāya abhiññāya sambodhāya saṁvattatī”ti ettha phale.",
  "atk-s0511a5:38_3": "“Patvāna bodhiṁ amataṁ asaṅkhata”nti ettha nibbāne.",
  "atk-s0511a5:38_4": "“Antarā ca gayaṁ antarā ca bodhi”nti ettha assattharukkhe.",
  "atk-s0511a5:38_5": "“Bodhi kho rājakumāro bhoto gotamassa pāde sirasā vandatī”ti ettha paññattiyaṁ.",
  "atk-s0511a5:38_6": "“Pappoti bodhiṁ varabhūrimedhaso”ti ettha sabbaññutaññāṇe.",
  "atk-s0511a5:38_7": "Idhāpi sabbaññutaññāṇe daṭṭhabbo.",
  "atk-s0511a5:38_8": "Arahattamaggañāṇepi vaṭṭati.",
  "atk-s0511a5:38_9": "Atulanti tularahitaṁ pamāṇātītaṁ,",
  "atk-s0511a5:38_10": "appamāṇanti attho.",
  "atk-s0511a5:38_11": "Sambodhiṁ patvā dhammaṁ desentassa tassa bhagavato paṭhame dhammadesaneti attho gahetabbo.",
  "atk-s0511a5:39_0": "Yadā pana cittaṁ nāma nagaraṁ upanissāya viharanto campakarukkhamūle kaṇḍambarukkhamūle amhākaṁ bhagavā",
  "atk-s0511a5:39_1": "viya titthiyānaṁ mānamaddanaṁ yamakapāṭihāriyaṁ katvā surāsurayuvatiratisambhavane ruciranavakanakarajatamayavarabhavane",
  "atk-s0511a5:39_2": "tāvatiṁsabhavane pāricchattakarukkhamūle paṇḍukambalasilātale nisīditvā abhidhammaṁ kathesi,",
  "atk-s0511a5:39_3": "tadā koṭisatasahassānaṁ devatānaṁ dhammābhisamayo ahosi,",
  "atk-s0511a5:39_4": "ayaṁ dutiyo abhisamayo.",
  "atk-s0511a5:39_5": "Yadā pana sunando nāma cakkavattirājā surabhinagare pūritacakkavattivatto hutvā cakkaratanaṁ paṭilabhi.",
  "atk-s0511a5:39_6": "Taṁ kira maṅgaladasabale loke uppanne cakkaratanaṁ ṭhānā osakkitaṁ disvā sunando rājā vigatānando brāhmaṇe paripucchi –",
  "atk-s0511a5:39_7": "“imaṁ cakkaratanaṁ mama kusalena nibbattaṁ,",
  "atk-s0511a5:39_8": "kasmā ṭhānā osakkita”nti?",
  "atk-s0511a5:39_9": "Tato te tassa rañño osakkanakāraṇaṁ byākariṁsu.",
  "atk-s0511a5:39_10": "“Cakkavattirañño āyukkhayena vā pabbajjūpagamanena vā buddhapātubhāvena vā cakkaratanaṁ ṭhānā osakkatīti vatvā tuyhaṁ pana, mahārāja,",
  "atk-s0511a5:39_11": "āyukkhayo natthi,",
  "atk-s0511a5:39_12": "atidīghāyuko tvaṁ,",
  "atk-s0511a5:39_13": "maṅgalo pana sammāsambuddho loke uppanno,",
  "atk-s0511a5:39_14": "tena te cakkaratanaṁ osakkita”nti.",
  "atk-s0511a5:39_15": "Taṁ sutvā sunando cakkavattirājā saparijano taṁ cakkaratanaṁ sirasā vanditvā āyāci –",
  "atk-s0511a5:39_16": "“yāvāhaṁ tavānubhāvena maṅgaladasabalaṁ sakkarissāmi,",
  "atk-s0511a5:39_17": "tāva tvaṁ mā antaradhāyassū”ti.",
  "atk-s0511a5:39_18": "Atha naṁ cakkaratanaṁ yathāṭhāneyeva aṭṭhāsi.",
  "atk-s0511a5:40_0": "Tato samupāgatānando sunando cakkavattirājā chattiṁsayojanaparimaṇḍalāya parisāya parivuto sabbalokamaṅgalaṁ",
  "atk-s0511a5:40_1": "maṅgaladasabalaṁ upasaṅkamitvā sasāvakasaṅghaṁ satthāraṁ mahādānena santappetvā arahantānaṁ koṭisatasahassānaṁ",
  "atk-s0511a5:40_2": "kāsikavatthāni datvā tathāgatassa sabbaparikkhāre datvā sakalalokavimhayakaraṁ bhagavato pūjaṁ katvā",
  "atk-s0511a5:40_3": "maṅgalaṁ sabbalokanāthaṁ upasaṅkamitvā dasanakhasamodhānasamujjalaṁ vimalakamalamakuḷasamamañjaliṁ sirasi",
  "atk-s0511a5:40_4": "katvā vanditvā dhammassavanatthāya ekamantaṁ nisīdi.",
  "atk-s0511a5:40_5": "Puttopi tassa anurājakumāro nāma tatheva nisīdi.",
  "atk-s0511a5:41_0": "Tadā sunandacakkavattirājappamukhānaṁ tesaṁ bhagavā anupubbikathaṁ kathesi.",
  "atk-s0511a5:41_1": "Sunando cakkavattī saddhiṁ parisāya saha paṭisambhidāhi arahattaṁ pāpuṇi.",
  "atk-s0511a5:41_2": "Atha satthā tesaṁ pubbacariyaṁ olokento iddhimayapattacīvarassa upanissayaṁ disvā cakkajālasamalaṅkataṁ dakkhiṇahatthaṁ pasāretvā – “etha,",
  "atk-s0511a5:41_3": "bhikkhavo”ti āha.",
  "atk-s0511a5:41_4": "Sabbe taṅkhaṇaṁyeva duvaṅgulakesā iddhimayapattacīvaradharā vassasaṭṭhikattherā viya ākappasampannā hutvā bhagavantaṁ parivārayiṁsu.",
  "atk-s0511a5:41_5": "Ayaṁ tatiyo abhisamayo ahosi.",
  "atk-s0511a5:41_6": "Tena vuttaṁ –",
  "atk-s0511a5:42_0": "5.",
  "atk-s0511a5:43_0": "“Surindadevabhavane, buddho dhammamadesayi;",
  "atk-s0511a5:44_0": "Koṭisatasahassānaṁ, dutiyābhisamayo ahu.",
  "atk-s0511a5:45_0": "6.",
  "atk-s0511a5:46_0": "“Yadā sunando cakkavattī, sambuddhaṁ upasaṅkami;",
  "atk-s0511a5:47_0": "Tadā āhani sambuddho, dhammabheriṁ varuttamaṁ.",
  "atk-s0511a5:48_0": "7.",
  "atk-s0511a5:49_0": "“Sunandassānucarā janatā, tadāsuṁ navutikoṭiyo;",
  "atk-s0511a5:50_0": "Sabbepi te niravasesā, ahesuṁ ehibhikkhukā”ti.",
  "atk-s0511a5:51_0": "Tattha surindadevabhavaneti puna devindabhavaneti attho.",
  "atk-s0511a5:51_1": "Dhammanti abhidhammaṁ.",
  "atk-s0511a5:51_2": "Āhanīti abhihani.",
  "atk-s0511a5:51_3": "Varuttamanti varo bhagavā uttamaṁ dhammabherinti attho.",
  "atk-s0511a5:51_4": "Anucarāti nibaddhacarā sevakā.",
  "atk-s0511a5:51_5": "Āsunti ahesuṁ.",
  "atk-s0511a5:51_6": "“Tadāsi navutikoṭiyo”tipi pāṭho.",
  "atk-s0511a5:51_7": "Tassa janatā āsi,",
  "atk-s0511a5:51_8": "sā janatā kittakāti ce,",
  "atk-s0511a5:51_9": "navutikoṭiyoti attho.",
  "atk-s0511a5:52_0": "Atha maṅgale kira lokanāthe mekhale pure viharante tasmiṁyeva pure sudevo ca dhammaseno ca māṇavakā māṇavakasahassaparivārā",
  "atk-s0511a5:52_1": "tassa bhagavato santike ehibhikkhupabbajjāya pabbajiṁsu.",
  "atk-s0511a5:52_2": "Māghapuṇṇamāya dvīsu aggasāvakesu saparivāresu arahattaṁ pattesu satthā koṭisatasahassabhikkhugaṇamajjhe pātimokkhaṁ uddisi,",
  "atk-s0511a5:52_3": "ayaṁ paṭhamo sannipāto ahosi.",
  "atk-s0511a5:52_4": "Puna uttarārāme nāma anuttare ñātisamāgame pabbajitānaṁ koṭisatasahassānaṁ samāgame pātimokkhaṁ uddisi,",
  "atk-s0511a5:52_5": "ayaṁ dutiyo sannipāto ahosi.",
  "atk-s0511a5:52_6": "Sunandacakkavattibhikkhugaṇasamāgame navutikoṭisahassānaṁ bhikkhūnaṁ majjhe pātimokkhaṁ uddisi,",
  "atk-s0511a5:52_7": "ayaṁ tatiyo sannipāto ahosi.",
  "atk-s0511a5:52_8": "Tena vuttaṁ –",
  "atk-s0511a5:53_0": "8.",
  "atk-s0511a5:54_0": "“Sannipātā tayo āsuṁ, maṅgalassa mahesino;",
  "atk-s0511a5:55_0": "Koṭisatasahassānaṁ, paṭhamo āsi samāgamo.",
  "atk-s0511a5:56_0": "9.",
  "atk-s0511a5:57_0": "“Dutiyo koṭisatasahassānaṁ, tatiyo navutikoṭinaṁ;",
  "atk-s0511a5:58_0": "Khīṇāsavānaṁ vimalānaṁ, tadā āsi samāgamo”ti.",
  "atk-s0511a5:59_0": "Tadā amhākaṁ bodhisatto surucibrāhmaṇagāme suruci nāma brāhmaṇo hutvā tiṇṇaṁ vedānaṁ pāragū sanighaṇḍukeṭubhānaṁ",
  "atk-s0511a5:59_1": "sākkharappabhedānaṁ itihāsapañcamānaṁ padako veyyākaraṇo lokāyatamahāpurisalakkhaṇesu anavayo ahosi.",
  "atk-s0511a5:59_2": "So satthāraṁ upasaṅkamitvā dasabalassa madhuradhammakathaṁ sutvā bhagavati pasīditvā saraṇaṁ gantvā –",
  "atk-s0511a5:59_3": "“sve mayhaṁ bhikkhaṁ gaṇhathā”ti sasāvakasaṅghaṁ bhagavantaṁ nimantesi.",
  "atk-s0511a5:59_4": "So bhagavatā “brāhmaṇa,",
  "atk-s0511a5:59_5": "kittakehi bhikkhūhi te attho”ti vutto –",
  "atk-s0511a5:59_6": "“kittakā pana vo, bhante,",
  "atk-s0511a5:59_7": "parivārā bhikkhū”ti āha.",
  "atk-s0511a5:59_8": "Tadā paṭhamasannipātova hoti,",
  "atk-s0511a5:59_9": "tasmā “koṭisatasahassa”nti vutte –",
  "atk-s0511a5:59_10": "“yadi evaṁ, bhante,",
  "atk-s0511a5:59_11": "sabbehipi saddhiṁ mayhaṁ bhikkhaṁ gaṇhathā”ti nimantesi.",
  "atk-s0511a5:59_12": "Satthā adhivāsesi.",
  "atk-s0511a5:60_0": "Brāhmaṇo bhagavantaṁ svātanāya nimantetvā attano gharaṁ gacchanto cintesi –",
  "atk-s0511a5:60_1": "“ahaṁ ettakānaṁ bhikkhūnaṁ yāgubhattavatthādīni dātuṁ sakkomi,",
  "atk-s0511a5:60_2": "nisīdanaṭṭhānaṁ pana kathaṁ bhavissatī”ti.",
  "atk-s0511a5:60_3": "Tassa kira sā cintanā caturāsītiyojanasahassappamāṇe merumatthake ṭhitassa devarājassa dasasatanayanassa paṇḍukambalasilāsanassa uṇhākāraṁ janesi.",
  "atk-s0511a5:60_4": "Atha sakko devarājā āsanassa uṇhabhāvaṁ disvā –",
  "atk-s0511a5:60_5": "“ko nu kho maṁ imamhā ṭhānā cāvetukāmo”ti samuppannaparivitakko dibbena cakkhunā manussalokaṁ olokento mahāpurisaṁ disvā –",
  "atk-s0511a5:60_6": "“ayaṁ mahāsatto buddhappamukhaṁ bhikkhusaṅghaṁ nimantetvā tassa nisīdanatthāya cintesi,",
  "atk-s0511a5:60_7": "mayāpi tattha gantvā puññakoṭṭhāsaṁ gahetuṁ vaṭṭatī”ti vaḍḍhakīvaṇṇaṁ nimminitvā vāsipharasuhattho mahāpurisassa purato pāturahosi.",
  "atk-s0511a5:60_8": "So “atthi nu kho kassaci bhatiyā kattabbakamma”nti āha.",
  "atk-s0511a5:61_0": "Mahāsatto disvā “kiṁ kammaṁ kātuṁ sakkhissasī”ti āha.",
  "atk-s0511a5:61_1": "“Mama ajānanasippaṁ nāma natthi,",
  "atk-s0511a5:61_2": "yo yo yaṁ yaṁ icchati maṇḍapaṁ vā pāsādaṁ vā aññaṁ vā kiñci nivesanādikaṁ,",
  "atk-s0511a5:61_3": "tassa tassa taṁ taṁ kātuṁ samatthomhī”ti.",
  "atk-s0511a5:61_4": "“Tena hi mayhaṁ kammaṁ atthī”ti. “Kiṁ, ayyā”ti?",
  "atk-s0511a5:61_5": "“Svātanāya mayā koṭisatasahassabhikkhū nimantitā,",
  "atk-s0511a5:61_6": "tesaṁ nisīdanamaṇḍapaṁ karissasī”ti?",
  "atk-s0511a5:61_7": "“Ahaṁ nāma kareyyaṁ,",
  "atk-s0511a5:61_8": "sace me bhatiṁ dātuṁ sakkhissathā”ti.",
  "atk-s0511a5:61_9": "“Sakkhissāmi, tātā”ti.",
  "atk-s0511a5:61_10": "“Yadi evaṁ, sādhu,",
  "atk-s0511a5:61_11": "karissāmī”ti vatvā ekaṁ padesaṁ olokesi.",
  "atk-s0511a5:61_12": "So dvādasayojanappamāṇo padeso kasiṇamaṇḍalaṁ viya samatalo paramaramaṇīyo ahosi.",
  "atk-s0511a5:61_13": "Puna so “ettake ṭhāne sattaratanamayo daṭṭhabbasāramaṇḍo maṇḍapo uṭṭhahatū”ti cintetvā olokesi.",
  "atk-s0511a5:61_14": "Tato tāvadeva maṇḍapasadiso pathavitalaṁ bhinditvā maṇḍapo uṭṭhahi.",
  "atk-s0511a5:61_15": "Tassa sovaṇṇamayesu thambhesu rajatamayā ghaṭakā ahesuṁ,",
  "atk-s0511a5:61_16": "rajatamayesu thambhesu sovaṇṇamayā ghaṭakā,",
  "atk-s0511a5:61_17": "maṇitthambhesu pavāḷamayā ghaṭakā,",
  "atk-s0511a5:61_18": "pavāḷamayesu thambhesu maṇimayā ghaṭakā,",
  "atk-s0511a5:61_19": "sattaratanamayesu thambhesu sattaratanamayā ghaṭakā ahesuṁ.",
  "atk-s0511a5:62_0": "Tato maṇḍapassa antarantarāpi kiṅkiṇikajālā olambatū”ti olokesi,",
  "atk-s0511a5:62_1": "saha olokanena kiṅkiṇikajālā olambi,",
  "atk-s0511a5:62_2": "yassa mandavāteritassa pañcaṅgikasseva turiyassa paramamanoramo madhuro saddo niccharati,",
  "atk-s0511a5:62_3": "dibbasaṅgītivattanakālo viya ahosi.",
  "atk-s0511a5:62_4": "“Antarantarā dibbagandhadāmapupphadāmapattadāmasattaratanadāmāni olambantū”ti cintesi,",
  "atk-s0511a5:62_5": "saha cintāya dāmāni olambiṁsu.",
  "atk-s0511a5:62_6": "“Koṭisatasahassasaṅkhānaṁ bhikkhūnaṁ āsanāni ca kappiyamahagghapaccattharaṇāni ādhārakāni ca pathaviṁ bhinditvā uṭṭhahantū”ti cintesi,",
  "atk-s0511a5:62_7": "tāvadeva uṭṭhahiṁsu.",
  "atk-s0511a5:62_8": "“Koṇe koṇe ekekā udakacāṭi uṭṭhahatū”ti cintesi,",
  "atk-s0511a5:62_9": "taṅkhaṇaṁyeva udakacāṭiyo paramasītalena madhurena suvisuddhasugandhakappiyavārinā puṇṇā kadalipaṇṇapihitamukhā uṭṭhahiṁsu.",
  "atk-s0511a5:62_10": "So dasasatanayano ettakaṁ māpetvā brāhmaṇassa santikaṁ gantvā – “ehi, ayya,",
  "atk-s0511a5:62_11": "tava maṇḍapaṁ disvā mayhaṁ bhatiṁ dehī”ti āha.",
  "atk-s0511a5:62_12": "Mahāpuriso gantvā taṁ maṇḍapaṁ olokesi.",
  "atk-s0511a5:62_13": "Tassa olokentasseva sakalasarīraṁ pañcavaṇṇāya pītiyā nirantaraṁ phuṭaṁ ahosi.",
  "atk-s0511a5:63_0": "Athassa maṇḍapaṁ olokayato etadahosi –",
  "atk-s0511a5:63_1": "“nāyaṁ maṇḍapo manussabhūtena kato,",
  "atk-s0511a5:63_2": "mayhaṁ ajjhāsayaṁ mayhaṁ guṇaṁ āgamma addhā sakkassa devarañño bhavanaṁ uṇhaṁ ahosi,",
  "atk-s0511a5:63_3": "tato sakkena devānamindena ayaṁ maṇḍapo nimmito”ti.",
  "atk-s0511a5:63_4": "“Na kho pana me yuttaṁ evarūpe maṇḍape ekadivasaṁyeva dānaṁ dātuṁ,",
  "atk-s0511a5:63_5": "sattāhaṁ dassāmī”ti cintesi.",
  "atk-s0511a5:63_6": "Bāhirakadānaṁ nāma tattakampi samānaṁ bodhisattānaṁ hadayaṁ tuṭṭhiṁ kātuṁ na sakkoti,",
  "atk-s0511a5:63_7": "alaṅkatasīsaṁ vā chinditvā añjitāni vā akkhīni uppāṭetvā hadayamaṁsaṁ vā ubbaṭṭetvā dinnakāle bodhisattānaṁ cāgaṁ nissāya tuṭṭhi nāma hoti.",
  "atk-s0511a5:63_8": "Amhākaṁ bodhisattassa hi sivijātake devasikaṁ pañcakahāpaṇasatasahassāni vissajjetvā catūsu nagaradvāresu",
  "atk-s0511a5:63_9": "nagaramajjheti pañcasu ṭhānesu dānaṁ dentassa taṁ dānaṁ cāgatuṭṭhiṁ uppādetuṁ nāsakkhi.",
  "atk-s0511a5:63_10": "Yadā panassa brāhmaṇavaṇṇena āgantvā sakko devarājā akkhīni yāci,",
  "atk-s0511a5:63_11": "tadā so tāni cakkhūni uppāṭetvā adāsi,",
  "atk-s0511a5:63_12": "dadamānasseva hāso uppajji,",
  "atk-s0511a5:63_13": "kesaggamattampi cittassa aññathattaṁ nāhosi.",
  "atk-s0511a5:63_14": "Evaṁ sabbaññubodhisattānaṁ bāhiradānaṁ nissāya titti nāma natthi.",
  "atk-s0511a5:63_15": "Tasmā sopi mahāpuriso –",
  "atk-s0511a5:63_16": "“mayā koṭisatasahassasaṅkhānaṁ bhikkhūnaṁ dānaṁ dātuṁ vaṭṭatī”ti cintetvā tasmiṁ maṇḍape nisīdāpetvā sattāhaṁ gavapānaṁ nāma dānaṁ adāsi.",
  "atk-s0511a5:64_0": "Ettha gavapānanti mahante mahante kolambe khīrassa pūretvā uddhanesu āropetvā ghanapākapakke khīre thokathoke",
  "atk-s0511a5:64_1": "taṇḍule pakkhipitvā pakkamadhusakkharacuṇṇasappīhi abhisaṅkhatabhojanaṁ vuccati.",
  "atk-s0511a5:64_2": "Idameva catumadhurabhojanantipi vuccati.",
  "atk-s0511a5:64_3": "Manussāyeva pana parivisituṁ nāsakkhiṁsu.",
  "atk-s0511a5:64_4": "Devāpi ekantarikā hutvā parivisiṁsu.",
  "atk-s0511a5:64_5": "Dvādasayojanappamāṇampi taṁ ṭhānaṁ te bhikkhū gaṇhituṁ nappahosiyeva,",
  "atk-s0511a5:64_6": "te pana bhikkhū attano attano anubhāvena nisīdiṁsu.",
  "atk-s0511a5:64_7": "Pariyosānadivase sabbesaṁ bhikkhūnaṁ patte dhovāpetvā bhesajjatthāya sappinavanītamadhuphāṇitādīnaṁ pūretvā ticīvarehi saddhiṁ adāsi.",
  "atk-s0511a5:64_8": "Tattha saṅghanavakabhikkhunā laddhacīvarasāṭakā satasahassagghanikā ahesuṁ.",
  "atk-s0511a5:65_0": "Atha satthā anumodanaṁ karonto –",
  "atk-s0511a5:65_1": "“ayaṁ mahāpuriso evarūpaṁ mahādānaṁ adāsi,",
  "atk-s0511a5:65_2": "ko nu kho bhavissatī”ti upadhārento –",
  "atk-s0511a5:65_3": "“anāgate kappasatasahassādhikānaṁ dvinnaṁ asaṅkhyeyyānaṁ matthake gotamo nāma buddho bhavissatī”ti disvā tato mahāsattaṁ āmantetvā –",
  "atk-s0511a5:65_4": "“tvaṁ ettakaṁ nāma kālaṁ atikkamitvā gotamo nāma buddho bhavissasī”ti byākāsi.",
  "atk-s0511a5:65_5": "Atha mahāpuriso bhagavato byākaraṇaṁ sutvā pamuditahadayo –",
  "atk-s0511a5:65_6": "“ahaṁ kira buddho bhavissāmi,",
  "atk-s0511a5:65_7": "na me gharāvāsena attho,",
  "atk-s0511a5:65_8": "pabbajissāmī”ti cintetvā tathārūpaṁ sampattiṁ kheḷapiṇḍaṁ viya pahāya satthu santike pabbajitvā buddhavacanaṁ",
  "atk-s0511a5:65_9": "uggaṇhitvā abhiññā ca aṭṭha samāpattiyo ca nibbattetvā aparihīnajjhāno yāvatāyukaṁ ṭhatvā āyupariyosāne",
  "atk-s0511a5:65_10": "brahmaloke nibbatti.",
  "atk-s0511a5:65_11": "Tena vuttaṁ –",
  "atk-s0511a5:66_0": "10.",
  "atk-s0511a5:67_0": "“Ahaṁ tena samayena, surucī nāma brāhmaṇo;",
  "atk-s0511a5:68_0": "Ajjhāyako mantadharo, tiṇṇaṁ vedāna pāragū.",
  "atk-s0511a5:69_0": "11.",
  "atk-s0511a5:70_0": "“Tamahaṁ upasaṅkamma, saraṇaṁ gantvāna satthuno;",
  "atk-s0511a5:71_0": "Sambuddhappamukhaṁ saṅghaṁ, gandhamālena pūjayiṁ;",
  "atk-s0511a5:72_0": "Pūjetvā gandhamālena, gavapānena tappayiṁ.",
  "atk-s0511a5:73_0": "12.",
  "atk-s0511a5:74_0": "“Sopi maṁ buddho byākāsi, maṅgalo dvipaduttamo;",
  "atk-s0511a5:75_0": "Aparimeyyito kappe, ayaṁ buddho bhavissati.",
  "atk-s0511a5:76_0": "13.",
  "atk-s0511a5:77_0": "“Padhānaṁ padahitvāna…pe… hessāma sammukhā ima”nti. –",
  "atk-s0511a5:78_0": "Aṭṭha gāthā vitthāretabbā.",
  "atk-s0511a5:79_0": "14.",
  "atk-s0511a5:80_0": "“Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a5:81_0": "Uttariṁ vatamadhiṭṭhāsiṁ, dasapāramipūriyā.",
  "atk-s0511a5:82_0": "15.",
  "atk-s0511a5:83_0": "“Tadā pītimanubrūhanto, sambodhivarapattiyā;",
  "atk-s0511a5:84_0": "Buddhe datvāna maṁ gehaṁ, pabbajiṁ tassa santike.",
  "atk-s0511a5:85_0": "16.",
  "atk-s0511a5:86_0": "“Suttantaṁ vinayaṁ cāpi, navaṅgaṁ satthusāsanaṁ;",
  "atk-s0511a5:87_0": "Sabbaṁ pariyāpuṇitvā, sobhayiṁ jinasāsanaṁ.",
  "atk-s0511a5:88_0": "17.",
  "atk-s0511a5:89_0": "“Tatthappamatto viharanto, brahmaṁ bhāvetva bhāvanaṁ;",
  "atk-s0511a5:90_0": "Abhiññāpāramiṁ gantvā, brahmalokamagañchaha”nti.",
  "atk-s0511a5:91_0": "Tattha gandhamālenāti gandhehi ceva mālehi ca.",
  "atk-s0511a5:91_1": "Gavapānenāti idaṁ vuttameva.",
  "atk-s0511a5:91_2": "“Ghatapānenā”tipi keci paṭhanti.",
  "atk-s0511a5:91_3": "Tappayinti tappesiṁ.",
  "atk-s0511a5:91_4": "Uttariṁ vatamadhiṭṭhāsinti bhiyyopi vatamadhiṭṭhāsiṁ.",
  "atk-s0511a5:91_5": "Dasapāramipūriyāti dasannaṁ pāramīnaṁ pūraṇatthāya.",
  "atk-s0511a5:91_6": "Pītinti hadayatuṭṭhiṁ.",
  "atk-s0511a5:91_7": "Anubrūhantoti vaḍḍhento.",
  "atk-s0511a5:91_8": "Sambodhivarapattiyāti buddhattappattiyā.",
  "atk-s0511a5:91_9": "Buddhe datvānāti buddhassa pariccajitvā.",
  "atk-s0511a5:91_10": "Maṁ gehanti mama gehaṁ,",
  "atk-s0511a5:91_11": "sabbaṁ sāpateyyaṁ catupaccayatthāya buddhassa bhagavato pariccajitvāti attho.",
  "atk-s0511a5:91_12": "Tatthāti tasmiṁ buddhasāsane.",
  "atk-s0511a5:91_13": "Brahmanti brahmavihārabhāvanaṁ bhāvetvā.",
  "atk-s0511a5:92_0": "Maṅgalassa pana bhagavato nagaraṁ uttaraṁ nāma ahosi,",
  "atk-s0511a5:92_1": "pitāpissa uttaro nāma rājā khattiyo,",
  "atk-s0511a5:92_2": "mātāpi uttarā nāma,",
  "atk-s0511a5:92_3": "sudevo ca dhammaseno ca dve aggasāvakā,",
  "atk-s0511a5:92_4": "pālito nāma upaṭṭhāko,",
  "atk-s0511a5:92_5": "sīvalā ca asokā ca dve aggasāvikā,",
  "atk-s0511a5:92_6": "nāgarukkho bodhi,",
  "atk-s0511a5:92_7": "aṭṭhāsītihatthubbedhaṁ sarīraṁ ahosi,",
  "atk-s0511a5:92_8": "navutivassasahassaṁ āyuparimāṇaṁ,",
  "atk-s0511a5:92_9": "bhariyā panassa yasavatī nāma,",
  "atk-s0511a5:92_10": "sīvalo nāma putto,",
  "atk-s0511a5:92_11": "assayānena nikkhami.",
  "atk-s0511a5:92_12": "Uttarārāme vasi.",
  "atk-s0511a5:92_13": "Uttaro nāma upaṭṭhāko,",
  "atk-s0511a5:92_14": "tasmiṁ pana navutivassasahassāni ṭhatvā parinibbute bhagavati ekappahāreneva dasacakkavāḷasahassāni ekandhakārāni ahesuṁ.",
  "atk-s0511a5:92_15": "Sabbacakkavāḷesu manussānaṁ mahantaṁ ārodanaparidevanaṁ ahosi.",
  "atk-s0511a5:92_16": "Tena vuttaṁ –",
  "atk-s0511a5:93_0": "18.",
  "atk-s0511a5:94_0": "“Uttaraṁ nāma nagaraṁ, uttaro nāma khattiyo;",
  "atk-s0511a5:95_0": "Uttarā nāma janikā, maṅgalassa mahesino.",
  "atk-s0511a5:96_0": "23.",
  "atk-s0511a5:97_0": "“Sudevo dhammaseno ca, ahesuṁ aggasāvakā;",
  "atk-s0511a5:98_0": "Pālito nāmupaṭṭhāko, maṅgalassa mahesino.",
  "atk-s0511a5:99_0": "24.",
  "atk-s0511a5:100_0": "“Sīvalā ca asokā ca, ahesuṁ aggasāvikā;",
  "atk-s0511a5:101_0": "Bodhi tassa bhagavato, nāgarukkhoti vuccati.",
  "atk-s0511a5:102_0": "26.",
  "atk-s0511a5:103_0": "“Aṭṭhāsīti ratanāni, accuggato mahāmuni;",
  "atk-s0511a5:104_0": "Tato niddhāvatī raṁsī, anekasatasahassiyo.",
  "atk-s0511a5:105_0": "27.",
  "atk-s0511a5:106_0": "“Navutivassasahassāni, āyu vijjati tāvade;",
  "atk-s0511a5:107_0": "Tāvatā tiṭṭhamāno so, tāresi janataṁ bahuṁ.",
  "atk-s0511a5:108_0": "28.",
  "atk-s0511a5:109_0": "“Yathāpi sāgare ūmī, na sakkā tā gaṇetuye;",
  "atk-s0511a5:110_0": "Tatheva sāvakā tassa, na sakkā te gaṇetuye.",
  "atk-s0511a5:111_0": "29.",
  "atk-s0511a5:112_0": "“Yāva aṭṭhāsi sambuddho, maṅgalo lokanāyako;",
  "atk-s0511a5:113_0": "Na tassa sāsane atthi, sakilesamaraṇaṁ tadā.",
  "atk-s0511a5:114_0": "30.",
  "atk-s0511a5:115_0": "“Dhammokkaṁ dhārayitvāna, santāretvā mahājanaṁ;",
  "atk-s0511a5:116_0": "Jalitvā dhumaketūva, nibbuto so mahāyaso.",
  "atk-s0511a5:117_0": "31.",
  "atk-s0511a5:118_0": "“Saṅkhārānaṁ sabhāvattaṁ, dassayitvā sadevake;",
  "atk-s0511a5:119_0": "Jalitvā aggikkhandhova, sūriyo atthaṅgato yathā”ti.",
  "atk-s0511a5:120_0": "Tattha tatoti tassa maṅgalassa sarīrato.",
  "atk-s0511a5:120_1": "Niddhāvatīti niddhāvanti,",
  "atk-s0511a5:120_2": "vacanavipariyāyo daṭṭhabbo.",
  "atk-s0511a5:120_3": "Raṁsīti rasmiyo.",
  "atk-s0511a5:120_4": "Anekasatasahassiyoti anekasatasahassā.",
  "atk-s0511a5:120_5": "Ūmīti vīciyo taraṅgā.",
  "atk-s0511a5:120_6": "Gaṇetuyeti gaṇetuṁ saṅkhātuṁ.",
  "atk-s0511a5:120_7": "Ettakā sāgare ūmiyoti yathā na sakkā gaṇetuṁ,",
  "atk-s0511a5:120_8": "evaṁ tassa bhagavato sāvakāpi na sakkā gaṇetuṁ,",
  "atk-s0511a5:120_9": "atha kho gaṇanapathaṁ vītivattāti attho.",
  "atk-s0511a5:120_10": "Yāvāti yāvatakaṁ kālaṁ.",
  "atk-s0511a5:120_11": "Sakilesamaraṇaṁ tadāti saha kilesehi sakileso,",
  "atk-s0511a5:120_12": "sakilesassa maraṇaṁ sakilesamaraṇaṁ,",
  "atk-s0511a5:120_13": "taṁ natthi.",
  "atk-s0511a5:120_14": "Tadā kira tassa bhagavato sāsane sāvakā sabbe arahattaṁ patvāyeva parinibbāyiṁsu.",
  "atk-s0511a5:120_15": "Puthujjanā vā sotāpannādayo vā hutvā na kālamakaṁsūti attho.",
  "atk-s0511a5:120_16": "Keci “sammohamāraṇaṁ tadā”ti paṭhanti.",
  "atk-s0511a5:121_0": "Dhammokkanti dhammadīpakaṁ.",
  "atk-s0511a5:121_1": "Dhūmaketūti aggi vuccati,",
  "atk-s0511a5:121_2": "idha pana padīpo daṭṭhabbo tasmā padīpo viya jalitvā nibbutoti attho.",
  "atk-s0511a5:121_3": "Mahāyasoti mahāparivāro.",
  "atk-s0511a5:121_4": "Keci “nibbuto so sasāvako”ti paṭhanti.",
  "atk-s0511a5:121_5": "Saṅkhārānanti saṅkhātadhammānaṁ sappaccayadhammānaṁ.",
  "atk-s0511a5:121_6": "Sabhāvattanti aniccādisāmaññalakkhaṇaṁ.",
  "atk-s0511a5:121_7": "Sūriyo atthaṅgato yathāti yathā sahassakiraṇo divasakaro sabbaṁ tamagaṇaṁ vidhamitvā sabbañca lokaṁ obhāsetvā atthamupagacchati,",
  "atk-s0511a5:121_8": "evaṁ maṅgaladivasakaropi veneyyakamalavanavikasanakaro sabbaṁ ajjhattikabāhiralokatamaṁ vidhamitvā attano sarīrappabhāya jalitvā atthaṅgatoti attho.",
  "atk-s0511a5:121_9": "Sesagāthā sabbattha uttānā evāti.",
  "atk-s0511a5:122_0": "Maṅgalabuddhavaṁsavaṇṇanā niṭṭhitā.",
  "atk-s0511a5:123_0": "Niṭṭhito tatiyo buddhavaṁso."
}