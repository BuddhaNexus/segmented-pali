{
  "atk-s0402a21:0_0": "3. Puggalavaggo",
  "atk-s0402a21:1_0": "1. Samiddhasuttavaṇṇanā",
  "atk-s0402a21:2_0": "21.",
  "atk-s0402a21:2_1": "Tatiyassa paṭhame jhānaphassaṁ paṭhamaṁ phusati,",
  "atk-s0402a21:2_2": "pacchā nirodhaṁ nibbānaṁ sacchikarotīti kāyasakkhi.",
  "atk-s0402a21:2_3": "Diṭṭhantaṁ pattoti diṭṭhippatto.",
  "atk-s0402a21:2_4": "Saddahanto vimuttoti saddhāvimutto.",
  "atk-s0402a21:2_5": "Khamatīti ruccati.",
  "atk-s0402a21:2_6": "Abhikkantataroti atisundarataro.",
  "atk-s0402a21:2_7": "Paṇītataroti atipaṇītataro.",
  "atk-s0402a21:2_8": "Saddhindriyaṁ adhimattaṁ hotīti samiddhattherassa kira arahattamaggakkhaṇe saddhindriyaṁ dhuraṁ ahosi,",
  "atk-s0402a21:2_9": "sesāni cattāri sahajātindriyāni tasseva parivārāni ahesuṁ.",
  "atk-s0402a21:2_10": "Iti thero attanā paṭividdhamaggaṁ kathento evamāha.",
  "atk-s0402a21:2_11": "Mahākoṭṭhikattherassa pana arahattamaggakkhaṇe samādhindriyaṁ dhuraṁ ahosi,",
  "atk-s0402a21:2_12": "sesāni cattāri indriyāni tasseva parivārāni ahesuṁ.",
  "atk-s0402a21:2_13": "Tasmā sopi samādhindriyaṁ adhimattanti kathento attanā paṭividdhamaggameva kathesi.",
  "atk-s0402a21:2_14": "Sāriputtattherassa pana arahattamaggakkhaṇe paññindriyaṁ dhuraṁ ahosi.",
  "atk-s0402a21:2_15": "Sesāni cattāri indriyāni tasseva parivārāni ahesuṁ.",
  "atk-s0402a21:2_16": "Tasmā sopi paññindriyaṁ adhimattanti kathento attanā paṭividdhamaggameva kathesi.",
  "atk-s0402a21:3_0": "Nakhvetthāti na kho ettha.",
  "atk-s0402a21:3_1": "Ekaṁsena byākātunti ekantena byākarituṁ.",
  "atk-s0402a21:3_2": "Arahattāya paṭipannoti arahattamaggasamaṅgiṁ dasseti.",
  "atk-s0402a21:3_3": "Evametasmiṁ sutte tīhipi therehi attanā paṭividdhamaggova kathito,",
  "atk-s0402a21:3_4": "sammāsambuddho pana bhummantareneva kathesi.",
  "atk-s0402a21:4_0": "2. Gilānasuttavaṇṇanā",
  "atk-s0402a21:5_0": "22.",
  "atk-s0402a21:5_1": "Dutiye sappāyānīti hitāni vuddhikarāni.",
  "atk-s0402a21:5_2": "Patirūpanti anucchavikaṁ.",
  "atk-s0402a21:5_3": "Neva vuṭṭhāti tamhā ābādhāti iminā atekicchena vātāpamārādinā rogena samannāgato niṭṭhāpattagilāno kathito.",
  "atk-s0402a21:5_4": "Vuṭṭhāti tamhā ābādhāti iminā khipitakakacchutiṇapupphakajarādibhedo appamattaābādho kathito.",
  "atk-s0402a21:5_5": "Labhanto sappāyāni bhojanāni no alabhantoti iminā pana yesaṁ paṭijagganena phāsukaṁ hoti,",
  "atk-s0402a21:5_6": "sabbepi te ābādhā kathitā.",
  "atk-s0402a21:5_7": "Ettha ca patirūpo upaṭṭhāko nāma gilānupaṭṭhākaaṅgehi samannāgato paṇḍito dakkho analaso veditabbo.",
  "atk-s0402a21:5_8": "Gilānupaṭṭhāko anuññātoti bhikkhusaṅghena dātabboti anuññāto.",
  "atk-s0402a21:5_9": "Tasmiñhi gilāne attano dhammatāya yāpetuṁ asakkonte bhikkhusaṅghena tassa bhikkhuno eko bhikkhu ca sāmaṇero",
  "atk-s0402a21:5_10": "ca “imaṁ paṭijaggathā”ti apaloketvā dātabbā.",
  "atk-s0402a21:5_11": "Yāva pana te taṁ paṭijagganti,",
  "atk-s0402a21:5_12": "tāva gilānassa ca tesañca dvinnaṁ yenattho,",
  "atk-s0402a21:5_13": "sabbaṁ bhikkhusaṅghasseva bhāro.",
  "atk-s0402a21:6_0": "Aññepi gilānā upaṭṭhātabbāti itarepi dve gilānā upaṭṭhāpetabbā.",
  "atk-s0402a21:6_1": "Kiṁ kāraṇā?",
  "atk-s0402a21:6_2": "Yopi hi niṭṭhapattagilāno,",
  "atk-s0402a21:6_3": "so anupaṭṭhiyamāno “sace maṁ paṭijaggeyyuṁ,",
  "atk-s0402a21:6_4": "phāsukaṁ me bhaveyya.",
  "atk-s0402a21:6_5": "Na kho pana maṁ paṭijaggantī”ti manopadosaṁ katvā apāye nibbatteyya.",
  "atk-s0402a21:6_6": "Paṭijaggiyamānassa panassa evaṁ hoti “bhikkhusaṅghena yaṁ kātabbaṁ,",
  "atk-s0402a21:6_7": "taṁ kataṁ.",
  "atk-s0402a21:6_8": "Mayhaṁ pana kammavipāko īdiso”ti.",
  "atk-s0402a21:6_9": "So bhikkhusaṅghe mettaṁ paccupaṭṭhāpetvā sagge nibbattissati.",
  "atk-s0402a21:6_10": "Yo pana appamattakena byādhinā samannāgato labhantopi alabhantopi vuṭṭhātiyeva,",
  "atk-s0402a21:6_11": "tassa vināpi bhesajjena vūpasamanabyādhi bhesajje kate khippataraṁ vūpasammati.",
  "atk-s0402a21:6_12": "So tato buddhavacanaṁ vā uggaṇhituṁ sakkhissati,",
  "atk-s0402a21:6_13": "samaṇadhammaṁ vā kātuṁ sakkhissati.",
  "atk-s0402a21:6_14": "Iminā kāraṇena “aññepi gilānā upaṭṭhātabbā”ti vuttaṁ.",
  "atk-s0402a21:7_0": "Neva okkamatīti neva pavisati.",
  "atk-s0402a21:7_1": "Niyāmaṁ kusalesu dhammesu sammattanti kusalesu dhammesu magganiyāmasaṅkhātaṁ sammattaṁ.",
  "atk-s0402a21:7_2": "Iminā padaparamo puggalo kathito.",
  "atk-s0402a21:7_3": "Dutiyavārena ugghaṭitaññū gahito sāsane nālakattherasadiso buddhantare ekavāraṁ paccekabuddhānaṁ santike",
  "atk-s0402a21:7_4": "ovādaṁ labhitvā paṭividdhapaccekabodhiñāṇo ca.",
  "atk-s0402a21:7_5": "Tatiyavārena vipañcitaññū puggalo kathito,",
  "atk-s0402a21:7_6": "neyyo pana tannissitova hoti.",
  "atk-s0402a21:8_0": "Dhammadesanā anuññātāti māsassa aṭṭha vāre dhammakathā anuññātā.",
  "atk-s0402a21:8_1": "Aññesampi dhammo desetabboti itaresampi dhammo kathetabbo.",
  "atk-s0402a21:8_2": "Kiṁ kāraṇā?",
  "atk-s0402a21:8_3": "Padaparamassa hi imasmiṁ attabhāve dhammaṁ paṭivijjhituṁ asakkontassāpi anāgate paccayo bhavissati.",
  "atk-s0402a21:8_4": "Yo pana tathāgatassa rūpadassanaṁ labhantopi alabhantopi dhammavinayañca savanāya labhantopi alabhantopi dhammaṁ abhisameti,",
  "atk-s0402a21:8_5": "so alabhanto tāva abhisameti.",
  "atk-s0402a21:8_6": "Labhanto pana khippameva abhisamessatīti iminā kāraṇena tesaṁ dhammo desetabbo.",
  "atk-s0402a21:8_7": "Tatiyassa pana punappunaṁ desetabbova.",
  "atk-s0402a21:9_0": "3. Saṅkhārasuttavaṇṇanā",
  "atk-s0402a21:10_0": "23.",
  "atk-s0402a21:10_1": "Tatiye sabyābajjhanti sadukkhaṁ.",
  "atk-s0402a21:10_2": "Kāyasaṅkhāranti kāyadvāre cetanārāsiṁ.",
  "atk-s0402a21:10_3": "Abhisaṅkharotīti āyūhati rāsiṁ karoti piṇḍaṁ karoti.",
  "atk-s0402a21:10_4": "Vacīmanodvāresupi eseva nayo.",
  "atk-s0402a21:10_5": "Sabyābajjhaṁ lokanti sadukkhaṁ lokaṁ.",
  "atk-s0402a21:10_6": "Sabyābajjhā phassā phusantīti sadukkhā vipākaphassā phusanti.",
  "atk-s0402a21:10_7": "Sabyābajjhaṁvedanaṁ vediyatīti sadukkhaṁ vipākavedanaṁ vediyati,",
  "atk-s0402a21:10_8": "sābādhaṁ nirassādanti attho.",
  "atk-s0402a21:10_9": "Seyyathāpi sattā nerayikāti yathā niraye nibbattasattā ekantadukkhaṁ vedanaṁ vediyanti,",
  "atk-s0402a21:10_10": "evaṁ vediyatīti attho.",
  "atk-s0402a21:10_11": "Kiṁ pana tattha upekkhāvedanā natthīti? Atthi,",
  "atk-s0402a21:10_12": "dukkhavedanāya pana balavabhāvena sā abbohārikaṭṭhāne ṭhitā.",
  "atk-s0402a21:10_13": "Iti nirayova nirayassa upamaṁ katvā āhaṭo.",
  "atk-s0402a21:10_14": "Tatra paṭibhāgaupamā nāma kira esā.",
  "atk-s0402a21:11_0": "Seyyathāpi devā subhakiṇhāti idhāpi devalokova devalokassa upamaṁ katvā āhaṭo.",
  "atk-s0402a21:11_1": "Yasmā pana heṭṭhimesu brahmalokesu sappītikajjhānavipāko vattati,",
  "atk-s0402a21:11_2": "subhakiṇhesu nippītiko ekantasukhova,",
  "atk-s0402a21:11_3": "tasmā te aggahetvā subhakiṇhāva kathitā.",
  "atk-s0402a21:11_4": "Iti ayampi tatra paṭibhāgaupamā nāmāti veditabbā.",
  "atk-s0402a21:12_0": "Vokiṇṇasukhadukkhanti vomissakasukhadukkhaṁ.",
  "atk-s0402a21:12_1": "Seyyathāpi manussāti manussānaṁ hi kālena sukhaṁ hoti,",
  "atk-s0402a21:12_2": "kālena dukkhaṁ.",
  "atk-s0402a21:12_3": "Ekacce ca devāti kāmāvacaradevā.",
  "atk-s0402a21:12_4": "Tesampi kālena sukhaṁ hoti,",
  "atk-s0402a21:12_5": "kālena dukkhaṁ.",
  "atk-s0402a21:12_6": "Tesaṁ hi hīnatarānaṁ mahesakkhatarā devatā disvā āsanā vuṭṭhātabbaṁ hoti,",
  "atk-s0402a21:12_7": "maggā ukkamitabbaṁ,",
  "atk-s0402a21:12_8": "pārutavatthaṁ apanetabbaṁ,",
  "atk-s0402a21:12_9": "añjalikammaṁ kātabbanti taṁ sabbampi dukkhaṁ nāma hoti.",
  "atk-s0402a21:12_10": "Ekacce ca vinipātikāti vemānikapetā.",
  "atk-s0402a21:12_11": "Te hi kālena sampattiṁ anubhavanti kālena kammanti vokiṇṇasukhadukkhāva honti.",
  "atk-s0402a21:12_12": "Iti imasmiṁ sutte tīṇi sucaritāni lokiyalokuttaramissakāni kathitānīti veditabbāni.",
  "atk-s0402a21:13_0": "4. Bahukārasuttavaṇṇanā",
  "atk-s0402a21:14_0": "24.",
  "atk-s0402a21:14_1": "Catutthe tayome,",
  "atk-s0402a21:14_2": "bhikkhave,",
  "atk-s0402a21:14_3": "puggalāti tayo ācariyapuggalā.",
  "atk-s0402a21:14_4": "Puggalassabahukārāti antevāsikapuggalassa bahūpakārā.",
  "atk-s0402a21:14_5": "Buddhanti sabbaññubuddhaṁ.",
  "atk-s0402a21:14_6": "Saraṇaṁ gato hotīti avassayaṁ gato hoti.",
  "atk-s0402a21:14_7": "Dhammanti satantikaṁ navalokuttaradhammaṁ.",
  "atk-s0402a21:14_8": "Saṅghanti aṭṭhaariyapuggalasamūhaṁ.",
  "atk-s0402a21:14_9": "Idañca pana saraṇagamanaṁ aggahitasaraṇapubbassa akatābhinivesassa vasena vuttaṁ.",
  "atk-s0402a21:14_10": "Iti imasmiṁ sutte saraṇadāyako sotāpattimaggasampāpako arahattamaggasampāpakoti tayo ācariyā bahukārāti āgatā,",
  "atk-s0402a21:14_11": "pabbajjādāyako buddhavacanadāyako kammavācācariyo sakadāgāmimaggasampāpako anāgāmimaggasampāpakoti ime ācariyā na āgatā,",
  "atk-s0402a21:14_12": "kiṁ ete na bahukārāti? No,",
  "atk-s0402a21:14_13": "na bahukārā.",
  "atk-s0402a21:14_14": "Ayaṁ pana desanā duvidhena paricchinnā.",
  "atk-s0402a21:14_15": "Tasmā sabbepete bahukārā.",
  "atk-s0402a21:14_16": "Tesu saraṇagamanasmiṁyeva akatābhiniveso vaṭṭati,",
  "atk-s0402a21:14_17": "catupārisuddhisīlakasiṇaparikammavipassanāñāṇāni pana paṭhamamaggasannissitāni honti,",
  "atk-s0402a21:14_18": "upari dve maggā ca phalāni ca arahattamaggasannissitānīti veditabbāni.",
  "atk-s0402a21:15_0": "Iminā puggalenāti iminā antevāsikapuggalena.",
  "atk-s0402a21:15_1": "Na suppatikāraṁ vadāmīti patikāraṁ kātuṁ na sukaranti vadāmi.",
  "atk-s0402a21:15_2": "Abhivādanādīsu anekasatavāraṁ anekasahassavārampi hi pañcapatiṭṭhitena nipatitvā vandanto āsanā vuṭṭhāya",
  "atk-s0402a21:15_3": "paccuggacchanto diṭṭhadiṭṭhakkhaṇe añjaliṁ paggaṇhanto anucchavikaṁ sāmīcikammaṁ karonto divase divase",
  "atk-s0402a21:15_4": "cīvarasataṁ cīvarasahassaṁ piṇḍapātasataṁ piṇḍapātasahassaṁ dadamāno cakkavāḷapariyantena sabbaratanamayaṁ",
  "atk-s0402a21:15_5": "āvāsaṁ karonto sappinavanītādinānappakāraṁ bhesajjaṁ anuppadajjamāno neva sakkoti ācariyena katassa patikāraṁ",
  "atk-s0402a21:15_6": "nāma kātunti evamattho veditabbo.",
  "atk-s0402a21:16_0": "5. Vajirūpamasuttavaṇṇanā",
  "atk-s0402a21:17_0": "25.",
  "atk-s0402a21:17_1": "Pañcame arukūpamacittoti purāṇavaṇasadisacitto.",
  "atk-s0402a21:17_2": "Vijjūpamacittoti ittarakālobhāsanena vijjusadisacitto.",
  "atk-s0402a21:17_3": "Vajirūpamacittoti kilesānaṁ mūlaghātakaraṇasamatthatāya vajirena sadisacitto.",
  "atk-s0402a21:17_4": "Abhisajjatīti laggati.",
  "atk-s0402a21:17_5": "Kuppatīti kopavasena kuppati.",
  "atk-s0402a21:17_6": "Byāpajjatīti pakatibhāvaṁ pajahati,",
  "atk-s0402a21:17_7": "pūtiko hoti.",
  "atk-s0402a21:17_8": "Patitthīyatīti thinabhāvaṁ thaddhabhāvaṁ āpajjati.",
  "atk-s0402a21:17_9": "Kopanti dubbalakodhaṁ.",
  "atk-s0402a21:17_10": "Dosanti dussanavasena tato balavataraṁ.",
  "atk-s0402a21:17_11": "Appaccayanti atuṭṭhākāraṁ domanassaṁ.",
  "atk-s0402a21:17_12": "Duṭṭhārukoti purāṇavaṇo.",
  "atk-s0402a21:17_13": "Kaṭṭhenāti daṇḍakakoṭiyā.",
  "atk-s0402a21:17_14": "Kaṭhalenāti kapālena.",
  "atk-s0402a21:17_15": "Āsavaṁ detīti aparāparaṁ savati.",
  "atk-s0402a21:17_16": "Purāṇavaṇo hi attano dhammatāyeva pubbaṁ lohitaṁ yūsanti imāni tīṇi savati,",
  "atk-s0402a21:17_17": "ghaṭṭito pana tāni adhikataraṁ savati.",
  "atk-s0402a21:18_0": "Evamevakhoti ettha idaṁ opammasaṁsandanaṁ –",
  "atk-s0402a21:18_1": "duṭṭhāruko viya hi kodhanapuggalo,",
  "atk-s0402a21:18_2": "tassa attano dhammatāya savanaṁ viya kodhanassapi attano dhammatāya uddhumātassa viya caṇḍikatassa caraṇaṁ,",
  "atk-s0402a21:18_3": "kaṭṭhena vā kaṭhalāya vā ghaṭṭanaṁ viya appamattaṁ vacanaṁ,",
  "atk-s0402a21:18_4": "bhiyyosomattāya savanaṁ viya “mādisaṁ nāma esa evaṁ vadatī”ti bhiyyosomattāya uddhumāyanabhāvo daṭṭhabbo.",
  "atk-s0402a21:19_0": "Rattandhakāratimisāyanti rattiṁ cakkhuviññāṇuppattinivāraṇena andhabhāvakaraṇe bahalatame.",
  "atk-s0402a21:19_1": "Vijjantarikāyāti vijjuppattikkhaṇe.",
  "atk-s0402a21:19_2": "Idhāpi idaṁ opammasaṁsandanaṁ –",
  "atk-s0402a21:19_3": "cakkhumā puriso viya hi yogāvacaro daṭṭhabbo,",
  "atk-s0402a21:19_4": "andhakāraṁ viya sotāpattimaggavajjhā kilesā,",
  "atk-s0402a21:19_5": "vijjusañcaraṇaṁ viya sotāpattimaggañāṇassa uppattikālo,",
  "atk-s0402a21:19_6": "vijjantarikāya cakkhumato purisassa samantā rūpadassanaṁ viya sotāpattimaggakkhaṇe nibbānadassanaṁ,",
  "atk-s0402a21:19_7": "puna andhakārāvattharaṇaṁ viya sakadāgāmimaggavajjhā kilesā,",
  "atk-s0402a21:19_8": "puna vijjusañcaraṇaṁ viya sakadāgāmimaggañāṇassa uppādo,",
  "atk-s0402a21:19_9": "vijjantarikāya cakkhumato purisassa samantā rūpadassanaṁ viya sakadāgāmimaggakkhaṇe nibbānadassanaṁ,",
  "atk-s0402a21:19_10": "puna andhakārāvattharaṇaṁ viya anāgāmimaggavajjhā kilesā,",
  "atk-s0402a21:19_11": "puna vijjusañcaraṇaṁ viya anāgāmimaggañāṇassa uppādo,",
  "atk-s0402a21:19_12": "vijjantarikāya cakkhumato purisassa samantā rūpadassanaṁ viya anāgāmimaggakkhaṇe nibbānadassanaṁ veditabbaṁ.",
  "atk-s0402a21:20_0": "Vajirūpamacittatāyapi idaṁ opammasaṁsandanaṁ –",
  "atk-s0402a21:20_1": "vajiraṁ viya hi arahattamaggañāṇaṁ daṭṭhabbaṁ,",
  "atk-s0402a21:20_2": "maṇigaṇṭhipāsāṇagaṇṭhi viya arahattamaggavajjhā kilesā,",
  "atk-s0402a21:20_3": "vajirassa maṇigaṇṭhimpi vā pāsāṇagaṇṭhimpi vā vinivijjhitvā agamanabhāvassa natthitā viya arahattamaggañāṇena acchejjānaṁ kilesānaṁ natthibhāvo,",
  "atk-s0402a21:20_4": "vajirena nibbiddhavedhassa puna apatipūraṇaṁ viya arahattamaggena chinnānaṁ kilesānaṁ puna anuppādo daṭṭhabboti.",
  "atk-s0402a21:21_0": "6. Sevitabbasuttavaṇṇanā",
  "atk-s0402a21:22_0": "26.",
  "atk-s0402a21:22_1": "Chaṭṭhe sevitabboti upasaṅkamitabbo.",
  "atk-s0402a21:22_2": "Bhajitabboti allīyitabbo.",
  "atk-s0402a21:22_3": "Payirupāsitabboti santike nisīdanavasena punappunaṁ upāsitabbo.",
  "atk-s0402a21:22_4": "Sakkatvā garuṁ katvāti sakkārañceva garukārañca katvā.",
  "atk-s0402a21:22_5": "Hīno hoti sīlenātiādīsu upādāyupādāya hīnatā veditabbā.",
  "atk-s0402a21:22_6": "Tattha yo hi pañca sīlāni rakkhati,",
  "atk-s0402a21:22_7": "so dasa sīlāni rakkhantena na sevitabbo.",
  "atk-s0402a21:22_8": "Yo dasa sīlāni rakkhati,",
  "atk-s0402a21:22_9": "so catupārisuddhisīlaṁ rakkhantena na sevitabbo.",
  "atk-s0402a21:22_10": "Aññatra anuddayā aññatra anukampāti ṭhapetvā anuddayañca anukampañca.",
  "atk-s0402a21:22_11": "Attano atthāyeva hi evarūpo puggalo na sevitabbo,",
  "atk-s0402a21:22_12": "anuddayānukampāvasena pana taṁ upasaṅkamituṁ vaṭṭati.",
  "atk-s0402a21:23_0": "Sīlasāmaññagatānaṁ satanti sīlena samānabhāvaṁ gatānaṁ santānaṁ.",
  "atk-s0402a21:23_1": "Sīlakathāca no bhavissatīti evaṁ samānasīlānaṁ amhākaṁ sīlameva ārabbha kathā bhavissati.",
  "atk-s0402a21:23_2": "Sā ca no pavattinī bhavissatīti sā ca amhākaṁ kathā divasampi kathentānaṁ pavattissati na paṭihaññissati.",
  "atk-s0402a21:23_3": "Sā ca no phāsu bhavissatīti sā ca divasampi pavattamānā sīlakathā amhākaṁ phāsuvihāro sukhavihāro bhavissati.",
  "atk-s0402a21:23_4": "Samādhipaññākathāsupi eseva nayo.",
  "atk-s0402a21:24_0": "Sīlakkhandhanti sīlarāsiṁ.",
  "atk-s0402a21:24_1": "Tattha tattha paññāya anuggahessāmīti ettha sīlassa asappāye anupakāradhamme vajjetvā sappāye upakāradhamme",
  "atk-s0402a21:24_2": "sevanto tasmiṁ tasmiṁ ṭhāne sīlakkhandhaṁ paññāya anuggaṇhāti nāma.",
  "atk-s0402a21:24_3": "Samādhipaññākkhandhesupi eseva nayo.",
  "atk-s0402a21:24_4": "Nihīyatīti attano hīnataraṁ puggalaṁ sevanto khāraparissāvane āsittaudakaṁ viya satataṁ samitaṁ hāyati parihāyati.",
  "atk-s0402a21:24_5": "Tulyasevīti attanā samānasevī.",
  "atk-s0402a21:24_6": "Seṭṭhamupanamanti seṭṭhaṁ puggalaṁ oṇamanto.",
  "atk-s0402a21:24_7": "Udeti khippanti khippameva vaḍḍhati.",
  "atk-s0402a21:24_8": "Tasmā attano uttariṁ bhajethāti yasmā seṭṭhaṁ puggalaṁ upanamanto udeti khippaṁ,",
  "atk-s0402a21:24_9": "tasmā attano uttaritaraṁ visiṭṭhataraṁ bhajetha.",
  "atk-s0402a21:25_0": "7. Jigucchitabbasuttavaṇṇanā",
  "atk-s0402a21:26_0": "27.",
  "atk-s0402a21:26_1": "Sattame jigucchitabboti gūthaṁ viya jigucchitabbo.",
  "atk-s0402a21:26_2": "Atha kho nanti atha kho assa.",
  "atk-s0402a21:26_3": "Kittisaddoti kathāsaddo.",
  "atk-s0402a21:26_4": "Evameva khoti ettha gūthakūpo viya dussīlyaṁ daṭṭhabbaṁ.",
  "atk-s0402a21:26_5": "Gūthakūpe patitvā ṭhito dhammaniahi viya dussīlapuggalo.",
  "atk-s0402a21:26_6": "Gūthakūpato uddhariyamānena tena ahinā purisassa sarīraṁ āruḷhenāpi adaṭṭhabhāvo viya dussīlaṁ sevamānassāpi tassa kiriyāya akaraṇabhāvo.",
  "atk-s0402a21:26_7": "Sarīraṁ gūthena makkhetvā ahinā gatakālo viya dussīlaṁ sevamānassa pāpakittisaddaabbhuggamanakālo veditabbo.",
  "atk-s0402a21:27_0": "Tindukālātanti tindukarukkhaalātaṁ.",
  "atk-s0402a21:27_1": "Bhiyyosomattāya cicciṭāyatīti taṁ hi jhāyamānaṁ pakatiyāpi papaṭikāyo muñcantaṁ cicciṭāti “ciṭiciṭā”ti saddaṁ karoti,",
  "atk-s0402a21:27_2": "ghaṭṭitaṁ pana adhimattaṁ karotīti attho.",
  "atk-s0402a21:27_3": "Evameva khoti evamevaṁ kodhano attano dhammatāyapi uddhato caṇḍikato hutvā carati,",
  "atk-s0402a21:27_4": "appamattakaṁ pana vacanaṁ sutakāle “mādisaṁ nāma evaṁ vadati evaṁ vadatī”ti atirekataraṁ uddhato caṇḍikato hutvā carati.",
  "atk-s0402a21:27_5": "Gūthakūpoti gūthapuṇṇakūpo,",
  "atk-s0402a21:27_6": "gūtharāsiyeva vā.",
  "atk-s0402a21:27_7": "Opammasaṁsandanaṁ panettha purimanayeneva veditabbaṁ.",
  "atk-s0402a21:27_8": "Tasmā evarūpo puggalo ajjhupekkhitabbo na sevitabboti yasmā kodhano atiseviyamāno atiupasaṅkamiyamānopi kujjhatiyeva,",
  "atk-s0402a21:27_9": "“kiṁ iminā”ti paṭikkamantepi kujjhatiyeva.",
  "atk-s0402a21:27_10": "Tasmā palālaggi viya ajjhupekkhitabbo na sevitabbo na bhajitabbo.",
  "atk-s0402a21:27_11": "Kiṁ vuttaṁ hoti?",
  "atk-s0402a21:27_12": "Yo hi palālaggiṁ atiupasaṅkamitvā tappati,",
  "atk-s0402a21:27_13": "tassa sarīraṁ jhāyati.",
  "atk-s0402a21:27_14": "Yo atipaṭikkamitvā tappati,",
  "atk-s0402a21:27_15": "tassa sītaṁ na vūpasammati.",
  "atk-s0402a21:27_16": "Anupasaṅkamitvā apaṭikkamitvā pana majjhattabhāvena tappantassa sītaṁ vūpasammati,",
  "atk-s0402a21:27_17": "tasmā palālaggi viya kodhano puggalo majjhattabhāvena ajjhupekkhitabbo,",
  "atk-s0402a21:27_18": "na sevitabbo na bhajitabbo na payirupāsitabbo.",
  "atk-s0402a21:28_0": "Kalyāṇamittoti sucimitto.",
  "atk-s0402a21:28_1": "Kalyāṇasahāyoti sucisahāyo.",
  "atk-s0402a21:28_2": "Sahāyā nāma sahagāmino saddhiṁcarā.",
  "atk-s0402a21:28_3": "Kalyāṇasampavaṅkoti kalyāṇesu sucipuggalesu sampavaṅko,",
  "atk-s0402a21:28_4": "tanninnatappoṇatappabbhāramānasoti attho.",
  "atk-s0402a21:29_0": "8. Gūthabhāṇīsuttavaṇṇanā",
  "atk-s0402a21:30_0": "28.",
  "atk-s0402a21:30_1": "Aṭṭhame gūthabhāṇīti yo gūthaṁ viya duggandhakathaṁ katheti.",
  "atk-s0402a21:30_2": "Pupphabhāṇīti yo pupphāni viya sugandhakathaṁ katheti.",
  "atk-s0402a21:30_3": "Madhubhāṇīti yo madhu viya madhurakathaṁ katheti.",
  "atk-s0402a21:30_4": "Sabhaggatoti sabhāya ṭhito.",
  "atk-s0402a21:30_5": "Parisaggatoti gāmaparisāya ṭhito.",
  "atk-s0402a21:30_6": "Ñātimajjhagatoti ñātīnaṁ majjhe ṭhito.",
  "atk-s0402a21:30_7": "Pūgamajjhagatoti seṇīnaṁ majjhe ṭhito.",
  "atk-s0402a21:30_8": "Rājakulamajjhagatoti rājakulassa majjhe mahāvinicchaye ṭhito.",
  "atk-s0402a21:30_9": "Abhinītoti pucchanatthāyānīto.",
  "atk-s0402a21:30_10": "Sakkhipuṭṭhoti sakkhiṁ katvā pucchito.",
  "atk-s0402a21:30_11": "Ehambho purisāti ālapanametaṁ.",
  "atk-s0402a21:30_12": "Attahetu vā parahetu vāti attano vā parassa vā hatthapādādihetu vā dhanahetu vā.",
  "atk-s0402a21:30_13": "Āmisakiñcikkhahetu vāti ettha āmisanti lañjo adhippeto.",
  "atk-s0402a21:30_14": "Kiñcikkhanti yaṁ vā taṁ vā appamattakaṁ antamaso tittiriyavaṭṭakasappipiṇḍanavanītapiṇḍādimattakassa lañjassa hetūti attho.",
  "atk-s0402a21:30_15": "Sampajānamusā bhāsitā hotīti jānantoyeva musāvādaṁ kattā hoti.",
  "atk-s0402a21:31_0": "Nelāti elaṁ vuccati doso,",
  "atk-s0402a21:31_1": "nāssa elanti nelā,",
  "atk-s0402a21:31_2": "niddosāti attho.",
  "atk-s0402a21:31_3": "“Nelaṅgo setapacchādo”ti ettha vuttasīlaṁ viya.",
  "atk-s0402a21:31_4": "Kaṇṇasukhāti byañjanamadhuratāya kaṇṇānaṁ sukhā,",
  "atk-s0402a21:31_5": "sūcivijjhanaṁ viya kaṇṇasūlaṁ na janeti.",
  "atk-s0402a21:31_6": "Atthamadhuratāya sakalasarīre kopaṁ ajanetvā pemaṁ janetīti pemanīyā.",
  "atk-s0402a21:31_7": "Hadayaṁ gacchati appaṭihaññamānā sukhena cittaṁ pavisatīti hadayaṅgamā.",
  "atk-s0402a21:31_8": "Guṇaparipuṇṇatāya pure bhavāti porī.",
  "atk-s0402a21:31_9": "Pure saṁvaḍḍhanārī viya sukumārātipi porī.",
  "atk-s0402a21:31_10": "Purassa esātipi porī.",
  "atk-s0402a21:31_11": "Purassa esāti nagaravāsīnaṁ kathāti attho.",
  "atk-s0402a21:31_12": "Nagaravāsino hi yuttakathā honti,",
  "atk-s0402a21:31_13": "pitimattaṁ pitāti,",
  "atk-s0402a21:31_14": "mātimattaṁ mātāti,",
  "atk-s0402a21:31_15": "bhātimattaṁ bhātāti vadanti.",
  "atk-s0402a21:31_16": "Evarūpī kathā bahuno janassa kantā hotīti bahujanakantā.",
  "atk-s0402a21:31_17": "Kantabhāveneva bahuno janassa manāpā cittavuddhikarāti bahujanamanāpā.",
  "atk-s0402a21:32_0": "9. Andhasuttavaṇṇanā",
  "atk-s0402a21:33_0": "29.",
  "atk-s0402a21:33_1": "Navame cakkhu na hotīti paññācakkhu na hoti.",
  "atk-s0402a21:33_2": "Phātiṁ kareyyāti phītaṁ vaḍḍhitaṁ kareyya.",
  "atk-s0402a21:33_3": "Sāvajjānavajjeti sadosaniddose.",
  "atk-s0402a21:33_4": "Hīnappaṇīteti adhamuttame.",
  "atk-s0402a21:33_5": "Kaṇhasukkasappaṭibhāgeti kaṇhasukkāyeva aññamaññaṁ paṭibāhanato paṭipakkhavasena sappaṭibhāgāti vuccanti.",
  "atk-s0402a21:33_6": "Ayaṁ panettha saṅkhepo –",
  "atk-s0402a21:33_7": "kusale dhamme “kusalā dhammā”ti jāneyya,",
  "atk-s0402a21:33_8": "akusale dhamme “akusalā dhammā”ti jāneyya.",
  "atk-s0402a21:33_9": "Sāvajjādīsupi eseva nayo.",
  "atk-s0402a21:33_10": "Kaṇhasukkasappaṭibhāgesu pana kaṇhadhamme “sukkasappaṭibhāgā”ti jāneyya,",
  "atk-s0402a21:33_11": "sukkadhamme “kaṇhasappaṭibhāgā”ti yena paññācakkhunā jāneyya,",
  "atk-s0402a21:33_12": "tathārūpampissa cakkhu na hotīti.",
  "atk-s0402a21:33_13": "Iminā nayena sesavāresupi attho veditabbo.",
  "atk-s0402a21:34_0": "Na ceva bhogā tathārūpāti tathājātikā bhogāpissa na honti.",
  "atk-s0402a21:34_1": "Na ca puññāni kubbatīti puññāni ca na karoti.",
  "atk-s0402a21:34_2": "Ettāvatā bhoguppādanacakkhuno ca puññakaraṇacakkhuno ca abhāvo vutto.",
  "atk-s0402a21:34_3": "Ubhayattha kaliggāhoti idhaloke ca paraloke cāti ubhayasmimpi aparaddhaggāho,",
  "atk-s0402a21:34_4": "parājayaggāho hotīti attho.",
  "atk-s0402a21:34_5": "Atha vā ubhayattha kaliggāhoti ubhayesampi diṭṭhadhammikasamparāyikānaṁ atthānaṁ kaliggāho,",
  "atk-s0402a21:34_6": "parājayaggāhoti attho.",
  "atk-s0402a21:34_7": "Dhammādhammenāti dasakusalakammapathadhammenapi dasaakusalakammapathaadhammenapi.",
  "atk-s0402a21:34_8": "Saṭhoti kerāṭiko.",
  "atk-s0402a21:34_9": "Bhogāni pariyesatīti bhoge gavesati.",
  "atk-s0402a21:34_10": "Theyyenakūṭakammena,",
  "atk-s0402a21:34_11": "musāvādena cūbhayanti theyyādīsu ubhayena pariyesatīti attho. Kathaṁ?",
  "atk-s0402a21:34_12": "Theyyena kūṭakammena ca pariyesati,",
  "atk-s0402a21:34_13": "theyyena musāvādena ca pariyesati,",
  "atk-s0402a21:34_14": "kūṭakammena musāvādena ca pariyesati.",
  "atk-s0402a21:34_15": "Saṅghātunti saṅgharituṁ.",
  "atk-s0402a21:34_16": "Dhammaladdhehīti dasakusalakammapathadhammaṁ akopetvā laddhehi.",
  "atk-s0402a21:34_17": "Uṭṭhānādhigatanti vīriyena adhigataṁ.",
  "atk-s0402a21:34_18": "Abyagghamānasoti nibbicikicchacitto.",
  "atk-s0402a21:34_19": "Bhaddakaṁ ṭhānanti seṭṭhaṁ devaṭṭhānaṁ.",
  "atk-s0402a21:34_20": "Na socatīti yasmiṁ ṭhāne antosokena na socati.",
  "atk-s0402a21:35_0": "10. Avakujjasuttavaṇṇanā",
  "atk-s0402a21:36_0": "30.",
  "atk-s0402a21:36_1": "Dasame avakujjapaññoti adhomukhapañño.",
  "atk-s0402a21:36_2": "Ucchaṅgapaññoti ucchaṅgasadisapañño.",
  "atk-s0402a21:36_3": "Puthupaññoti vitthārikapañño.",
  "atk-s0402a21:36_4": "Ādikalyāṇantiādīsu ādīti pubbapaṭṭhapanā.",
  "atk-s0402a21:36_5": "Majjhanti kathāvemajjhaṁ.",
  "atk-s0402a21:36_6": "Pariyosānanti sanniṭṭhānaṁ.",
  "atk-s0402a21:36_7": "Itissa te dhammaṁ kathentā pubbapaṭṭhapanepi kalyāṇaṁ bhaddakaṁ anavajjameva katvā kathenti,",
  "atk-s0402a21:36_8": "vemajjhepi pariyosānepi.",
  "atk-s0402a21:36_9": "Ettha ca atthi desanāya ādimajjhapariyosānāni,",
  "atk-s0402a21:36_10": "atthi sāsanassa.",
  "atk-s0402a21:36_11": "Tattha desanāya tāva catuppadikagāthāya paṭhamapadaṁ ādi,",
  "atk-s0402a21:36_12": "dve padāni majjhaṁ,",
  "atk-s0402a21:36_13": "avasānapadaṁ pariyosānaṁ.",
  "atk-s0402a21:36_14": "Ekānusandhikassa suttassa nidānaṁ ādi,",
  "atk-s0402a21:36_15": "anusandhi majjhaṁ,",
  "atk-s0402a21:36_16": "idamavocāti appanā pariyosānaṁ.",
  "atk-s0402a21:36_17": "Anekānusandhikassa paṭhamo anusandhi ādi,",
  "atk-s0402a21:36_18": "tato paraṁ eko vā aneke vā majjhaṁ,",
  "atk-s0402a21:36_19": "pacchimo pariyosānaṁ.",
  "atk-s0402a21:36_20": "Ayaṁ tāva desanāya nayo.",
  "atk-s0402a21:36_21": "Sāsanassa pana sīlaṁ ādi,",
  "atk-s0402a21:36_22": "samādhi majjhaṁ,",
  "atk-s0402a21:36_23": "vipassanā pariyosānaṁ.",
  "atk-s0402a21:36_24": "Samādhi vā ādi,",
  "atk-s0402a21:36_25": "vipassanā majjhaṁ,",
  "atk-s0402a21:36_26": "maggo pariyosānaṁ.",
  "atk-s0402a21:36_27": "Vipassanā vā ādi,",
  "atk-s0402a21:36_28": "maggo majjhaṁ,",
  "atk-s0402a21:36_29": "phalaṁ pariyosānaṁ.",
  "atk-s0402a21:36_30": "Maggo vā ādi,",
  "atk-s0402a21:36_31": "phalaṁ majjhaṁ,",
  "atk-s0402a21:36_32": "nibbānaṁ pariyosānaṁ.",
  "atk-s0402a21:36_33": "Dve dve vā kayiramāne sīlasamādhayo ādi,",
  "atk-s0402a21:36_34": "vipassanāmaggā majjhaṁ,",
  "atk-s0402a21:36_35": "phalanibbānāni pariyosānaṁ.",
  "atk-s0402a21:37_0": "Sātthanti sātthakaṁ katvā desenti.",
  "atk-s0402a21:37_1": "Sabyañjananti akkharapāripūriṁ katvā desenti.",
  "atk-s0402a21:37_2": "Kevalaparipuṇṇanti sakalaparipuṇṇaṁ anūnaṁ katvā desenti.",
  "atk-s0402a21:37_3": "Parisuddhanti parisuddhaṁ nijjaṭaṁ niggaṇṭhiṁ katvā desenti.",
  "atk-s0402a21:37_4": "Brahmacariyaṁ pakāsentīti evaṁ desentā ca seṭṭhacariyabhūtaṁ sikkhattayasaṅgahitaṁ ariyaṁ aṭṭhaṅgikaṁ maggaṁ pakāsenti.",
  "atk-s0402a21:37_5": "Neva ādiṁ manasi karotīti neva pubbapaṭṭhapanaṁ manasi karoti.",
  "atk-s0402a21:38_0": "Kumbhoti ghaṭo.",
  "atk-s0402a21:38_1": "Nikujjoti adhomukho ṭhapito.",
  "atk-s0402a21:38_2": "Evameva khoti ettha kumbho nikujjo viya avakujjapañño puggalo daṭṭhabbo,",
  "atk-s0402a21:38_3": "udakāsiñcanakālo viya dhammadesanāya laddhakālo,",
  "atk-s0402a21:38_4": "udakassa vivaṭṭanakālo viya tasmiṁ āsane nisinnassa uggahetuṁ asamatthakālo,",
  "atk-s0402a21:38_5": "udakassa asaṇṭhānakālo viya vuṭṭhahitvā asallakkhaṇakālo veditabbo.",
  "atk-s0402a21:39_0": "Ākiṇṇānīti pakkhittāni.",
  "atk-s0402a21:39_1": "Satisammosāya pakireyyāti muṭṭhassatitāya vikireyya.",
  "atk-s0402a21:39_2": "Evameva khoti ettha ucchaṅgo viya ucchaṅgapañño puggalo daṭṭhabbo,",
  "atk-s0402a21:39_3": "nānākhajjakāni viya nānappakāraṁ buddhavacanaṁ,",
  "atk-s0402a21:39_4": "ucchaṅge nānākhajjakāni khādantassa nisinnakālo viya tasmiṁ āsane nisinnassa uggaṇhanakālo,",
  "atk-s0402a21:39_5": "vuṭṭhahantassa satisammosā pakiraṇakālo viya tasmā āsanā vuṭṭhāya gacchantassa asallakkhaṇakālo veditabbo.",
  "atk-s0402a21:40_0": "Ukkujjoti uparimukho ṭhapito.",
  "atk-s0402a21:40_1": "Saṇṭhātīti patiṭṭhahati.",
  "atk-s0402a21:40_2": "Evameva khoti ettha uparimukho ṭhapito kumbho viya puthupañño puggalo daṭṭhabbo,",
  "atk-s0402a21:40_3": "udakassa āsittakālo viya desanāya laddhakālo,",
  "atk-s0402a21:40_4": "udakassa saṇṭhānakālo viya tattha nisinnassa uggaṇhanakālo,",
  "atk-s0402a21:40_5": "no vivaṭṭanakālo viya vuṭṭhāya gacchantassa sallakkhaṇakālo veditabbo.",
  "atk-s0402a21:41_0": "Dummedhoti nippañño.",
  "atk-s0402a21:41_1": "Avicakkhaṇoti saṁvidahanapaññāya rahito.",
  "atk-s0402a21:41_2": "Gantāti gamanasīlo.",
  "atk-s0402a21:41_3": "Seyyo etena vuccatīti etasmā puggalā uttaritaroti vuccati.",
  "atk-s0402a21:41_4": "Dhammānudhammappaṭipannoti navalokuttaradhammassa anudhammaṁ saha sīlena pubbabhāgapaṭipadaṁ paṭipanno.",
  "atk-s0402a21:41_5": "Dukkhassāti vaṭṭadukkhassa.",
  "atk-s0402a21:41_6": "Antakaro siyāti koṭikaro paricchedakaro parivaṭumakaro bhaveyyāti.",
  "atk-s0402a21:42_0": "Puggalavaggo tatiyo."
}