{
  "tika-s0403t4:0_0": "5. Muṇḍarājavaggo",
  "tika-s0403t4:1_0": "1-2. Ādiyasuttādivaṇṇanā",
  "tika-s0403t4:2_0": "41-42.",
  "tika-s0403t4:2_1": "Pañcamassa paṭhame uṭṭhānavīriyādhigatehīti vā uṭṭhānena ca vīriyena ca adhigatehi.",
  "tika-s0403t4:2_2": "Tattha uṭṭhānanti kāyikaṁ vīriyaṁ.",
  "tika-s0403t4:2_3": "Vīriyanti cetasikanti vadanti.",
  "tika-s0403t4:2_4": "Uṭṭhānanti vā bhoguppādane yuttappayuttatā. Vīriyaṁ tajjo ussāho. Pīṇitanti dhātaṁ sutittaṁ.",
  "tika-s0403t4:2_5": "Tathābhūto pana yasmā thūlasarīro hoti,",
  "tika-s0403t4:2_6": "tasmā ‘‘thūlaṁ karotī’’ti vuttaṁ. Dutiyaṁ uttānameva.",
  "tika-s0403t4:3_0": "Ādiyasuttādivaṇṇanā niṭṭhitā.",
  "tika-s0403t4:4_0": "3. Iṭṭhasuttavaṇṇanā",
  "tika-s0403t4:5_0": "43.",
  "tika-s0403t4:5_1": "Tatiye appamādaṁ pasaṁsantīti ‘‘etāni āyuādīni patthayantena appamādo kātabbo’’ti appamādameva pasaṁsanti paṇḍitā.",
  "tika-s0403t4:5_2": "Yasmā vā puññakiriyāsu paṇḍitā appamādaṁ pasaṁsanti,",
  "tika-s0403t4:5_3": "tasmā āyuādīni patthayantena appamādova kātabboti attho.",
  "tika-s0403t4:5_4": "Purimasmiṁ atthavikappe ‘‘puññakiriyāsū’’ti padassa ‘‘appamatto’’ti iminā sambandho.",
  "tika-s0403t4:5_5": "Yasmā paṇḍitā appamādaṁ pasaṁsanti,",
  "tika-s0403t4:5_6": "yasmā ca puññakiriyāsu appamatto ubho atthe adhigato hoti,",
  "tika-s0403t4:5_7": "tasmā āyuādīni patthayantena appamādova kātabbo.",
  "tika-s0403t4:5_8": "Dutiyasmiṁ atthavikappe paṇḍitā appamādaṁ pasaṁsanti. Katthāti? Puññakiriyāsu. Kasmāti ce?",
  "tika-s0403t4:5_9": "Yasmā appamatto ubho atthe adhiggaṇhāti paṇḍito, tasmāti attho.",
  "tika-s0403t4:5_10": "Atthappaṭilābhenāti diṭṭhadhammikādihitappaṭilābhena.",
  "tika-s0403t4:6_0": "Iṭṭhasuttavaṇṇanā niṭṭhitā.",
  "tika-s0403t4:7_0": "4. Manāpadāyīsuttavaṇṇanā",
  "tika-s0403t4:8_0": "44.",
  "tika-s0403t4:8_1": "Catutthe jhānamanena nibbattaṁ manomayanti āha ‘‘suddhāvāsesu ekaṁ jhānamanena nibbattaṁ devakāya’’nti.",
  "tika-s0403t4:8_2": "Satipi hi sabbasattānaṁ abhisaṅkhāramanasā nibbattabhāve bāhirapaccayehi vinā manasāva nibbattattā ‘‘manomayā’’ti vuccanti rūpāvacarasattā.",
  "tika-s0403t4:8_3": "Yadi evaṁ kāmabhave opapātikasattānampi manomayabhāvo āpajjatīti ce? Na,",
  "tika-s0403t4:8_4": "tattha bāhirapaccayehi nibbattetabbatāsaṅkāya eva abhāvato ‘‘manasāva nibbattā’’ti avadhāraṇāsambhavato.",
  "tika-s0403t4:8_5": "Niruḷho vāyaṁ loke manomayavohāro rūpāvacarasattesu. Tathā hi ‘‘annamayo, pāṇamayo, manomayo, ānandamayo,",
  "tika-s0403t4:8_6": "viññāṇamayo’’ti pañcadhā attānaṁ vedavādinopi vadanti.",
  "tika-s0403t4:8_7": "Ucchedavādinopi vadanti ‘‘dibbo rūpī manomayo’’ti (dī. ni. 1.87).",
  "tika-s0403t4:8_8": "Tīsu vā kulasampattīsūti brāhmaṇakhattiyavessasaṅkhātesu sampannakulesu.",
  "tika-s0403t4:8_9": "Chasu vā kāmasaggesūti chasu kāmāvacaradevesu.",
  "tika-s0403t4:9_0": "Manāpadāyīsuttavaṇṇanā niṭṭhitā.",
  "tika-s0403t4:10_0": "5-6. Puññābhisandasuttādivaṇṇanā",
  "tika-s0403t4:11_0": "45-46.",
  "tika-s0403t4:11_1": "Pañcame asaṅkheyyoti āḷhakagaṇanāya asaṅkheyyo.",
  "tika-s0403t4:11_2": "Yojanavasena panassa saṅkhā atthi heṭṭhā mahāpathaviyā upari ākāsena parisamantato cakkavāḷapabbatena majjhe tattha tattha ṭhitakehi dīpapabbatapariyantehi paricchinnattā jānantena yojanato saṅkhātuṁ sakkāti katvā.",
  "tika-s0403t4:11_3": "Mahāsarīramacchakumbhīlayakkharakkhasamahānāgadānavādīnaṁ saviññāṇakānaṁ balavāmukhapātālādīnaṁ aviññāṇakānaṁ bheravārammaṇānaṁ vasena bahubheravaṁ. Puthūti bahū. Savantīti sandamānā. Upayantīti upagacchanti. Chaṭṭhaṁ uttānameva.",
  "tika-s0403t4:12_0": "Puññābhisandasuttādivaṇṇanā niṭṭhitā.",
  "tika-s0403t4:13_0": "7-8. Dhanasuttādivaṇṇanā",
  "tika-s0403t4:14_0": "47-48.",
  "tika-s0403t4:14_1": "Sattame saddhāti maggenāgatā saddhā.",
  "tika-s0403t4:14_2": "Sīlañca yassa kalyāṇanti kalyāṇasīlaṁ nāma ariyasāvakassa ariyakantaṁ sīlaṁ vuccati.",
  "tika-s0403t4:14_3": "Tattha kiñcāpi ariyasāvakassa ekasīlampi akantaṁ nāma natthi,",
  "tika-s0403t4:14_4": "imasmiṁ panatthe bhavantarepi appahīnaṁ pañcasīlaṁ adhippetaṁ. Aṭṭhamaṁ uttānameva.",
  "tika-s0403t4:15_0": "Dhanasuttādivaṇṇanā niṭṭhitā.",
  "tika-s0403t4:16_0": "9. Kosalasuttavaṇṇanā",
  "tika-s0403t4:17_0": "49.",
  "tika-s0403t4:17_1": "Navame patitakkhandhoti sammukhā kiñci oloketuṁ asamatthatāya adhomukho.",
  "tika-s0403t4:17_2": "Nippaṭibhānoti sahadhammikaṁ kiñci vattuṁ avisahanato nippaṭibhāno paṭibhānarahito.",
  "tika-s0403t4:18_0": "Kosalasuttavaṇṇanā niṭṭhitā.",
  "tika-s0403t4:19_0": "10. Nāradasuttavaṇṇanā",
  "tika-s0403t4:20_0": "50.",
  "tika-s0403t4:20_1": "Dasame ajjhomucchitoti adhimattāya taṇhāmucchāya mucchito, mucchaṁ mohaṁ pamādaṁ āpanno.",
  "tika-s0403t4:20_2": "Tenāha ‘‘gilitvā…pe… atirekamucchāya taṇhāya samannāgato’’ti. Mahaccāti mahatiyā.",
  "tika-s0403t4:20_3": "Liṅgavipallāsena cetaṁ vuttaṁ.",
  "tika-s0403t4:20_4": "Tenāha ‘‘mahatā rājānubhāvenā’’ti.",
  "tika-s0403t4:21_0": "Nāradasuttavaṇṇanā niṭṭhitā.",
  "tika-s0403t4:22_0": "Muṇḍarājavaggavaṇṇanā niṭṭhitā.",
  "tika-s0403t4:23_0": "Paṭhamapaṇṇāsakaṁ niṭṭhitaṁ.",
  "tika-s0403t4:24_0": "2. Dutiyapaṇṇāsakaṁ"
}