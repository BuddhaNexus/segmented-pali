{
  "anya-e0903n3:0_0": "Saḷāyatanavaggasaṁyuttapāḷi",
  "anya-e0903n3:1_0": "Ajjhattāniccasutta, bāhirasutta",
  "anya-e0903n3:2_0": "Pucchā – tenāvuso bhagavatā…pe… sammāsambuddhena saḷāyatanavaggasaṁyutte paṭhamaṁ ajjhattāniccasuttañca catutthaṁ bāhirāniccasuttañca kattha kaṁ ārabbha kathañca bhāsitaṁ.",
  "anya-e0903n3:3_0": "Vissajjanā – sāvatthiyaṁ bhante sambahule bhikkhū ārabbha ‘‘cakkhuṁ bhikkhave aniccaṁ, yadaniccaṁ taṁ dukkhaṁ, yaṁ dukkhaṁ tadanattā, yadanattā taṁ ‘netaṁ mama, nesohamasmi,",
  "anya-e0903n3:3_1": "na meso attā’ti evametaṁ yathābhūtaṁ sammappaññāya daṭṭhabba’’nti evamādināca. ‘‘Rūpā bhikkhave aniccā. Yadaniccaṁ taṁ dukkhaṁ, yaṁ dukkhaṁ tadanattā, yadanattā taṁ netaṁ mama, nesohamasmi,",
  "anya-e0903n3:3_2": "na meso attā’’ti ca evamādinā bhagavatā bhāsitaṁ.",
  "anya-e0903n3:4_0": "Sabbavagga",
  "anya-e0903n3:5_0": "Ādittasutta",
  "anya-e0903n3:6_0": "Pucchā – tatthāvuso sabbavagge chaṭṭhaṁ ādittasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n3:7_0": "Vissajjanā – gayāyaṁ bhante gayāsīse purāṇajaṭilaṁ bhikkhusahassaṁ ārabbha ‘‘sabbaṁ bhikkhave ādittaṁ,",
  "anya-e0903n3:7_1": "kiñca bhikkhave sabbaṁ ādittaṁ. Cakkhu bhikkhave ādittaṁ, rūpā ādittā, cakkhuviññāṇaṁ ādittaṁ, cakkhusamphasso āditto,",
  "anya-e0903n3:7_2": "yampidaṁ cakkhusamphassapaccayā uppajjati,",
  "anya-e0903n3:7_3": "vedayitaṁ sukhaṁ vā dukkhaṁ vā adukkhamasukhaṁvā, tampi ādittaṁ. Kena ādittaṁ.",
  "anya-e0903n3:7_4": "Rāgagginā dosagginā mohagginā ādittaṁ,",
  "anya-e0903n3:7_5": "jātiyā jarāya maraṇena sokehi paridevehi dukkhehi domanassehi upāyāsehi ādittanti vadāmī’’ti evamādinā bhagavatā bhāsitaṁ.",
  "anya-e0903n3:8_0": "Migajālavagga",
  "anya-e0903n3:9_0": "Paṭhama migajālasutta",
  "anya-e0903n3:10_0": "Pucchā – migajālavagge āvuso paṭhamamigajālasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:11_0": "Vissajjanā – sāvatthiyaṁ bhante āyasmantaṁ migajālattheraṁ ārabbha bhāsitaṁ.",
  "anya-e0903n3:11_1": "Āyasmā bhante migajālatthero bhagavantaṁ etadavoca ‘‘ekavihārī ekavihārīti bhante vuccati,",
  "anya-e0903n3:11_2": "kittāvatānukho bhante ekavihārī hoti,",
  "anya-e0903n3:11_3": "kittāvatāca pana sadutiyavihārī hotī’’ti.",
  "anya-e0903n3:11_4": "Tasmiṁ bhante vatthusmiṁ ‘‘santi kho migajāla cakkhuviññeyā rūpā iṭṭhā kantā manāpā piyarūpā kāmūpasaṁhitā rajanīyā,",
  "anya-e0903n3:11_5": "tañce bhikkhu abhinandati abhivadati ajjhosāya tiṭṭhati,",
  "anya-e0903n3:11_6": "tassa taṁ abhinandato abhivadato ajjhosāya tiṭṭhato uppajjati nandī, nandiyā sati sārāgo hoti, sārāge sati saṁyogo hoti,",
  "anya-e0903n3:11_7": "nandisaṁyojanasaṁyutto kho migajāla bhikkhu sadutiyavihārīti vuccatī’’ti evamādinā bhagavatā bhāsitaṁ.",
  "anya-e0903n3:12_0": "Paṭhama chaphassāyatanasutta",
  "anya-e0903n3:13_0": "Pucchā – tattheva navamaṁ saṁgītaṁ paṭhamachaphassāyatanasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n3:14_0": "Vissajjanā – rājagahe bhante sambahule bhikkhū ārabbha ‘‘yo hi koci vikkhave bhikkhu channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānāti, avusitaṁ tena brahmacariyaṁ,",
  "anya-e0903n3:14_1": "ārakā so imasmā dhammavinayā’’ti evamādinā bhagavatā bhāsitaṁ.",
  "anya-e0903n3:15_0": "Ahaṁ hi bhante channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānāmi.",
  "anya-e0903n3:16_0": "Cakkhuṁ etaṁ mama, esohamasmi, eso me attāti samanupassasi.",
  "anya-e0903n3:17_0": "No hetaṁ bhante.",
  "anya-e0903n3:18_0": "Ettha ca te bhikkhu cakkhu netaṁ mama, nesohamasmi,",
  "anya-e0903n3:18_1": "na meso attāti evametaṁ yathābhūtaṁ sammappaññāya sudiṭṭhaṁ bhavissati, esevanto dukkhassa.",
  "anya-e0903n3:19_0": "Gilānavagga",
  "anya-e0903n3:20_0": "Paṭhama gilānasutta",
  "anya-e0903n3:21_0": "Pucchā – gilānavagge panāvuso paṭhamaṁ gilānasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:22_0": "Vissajjanā – sāvatthiyaṁ bhante aññataraṁ navaṁ bhikkhuṁ gilānaṁ ābādhitaṁ dukkhitaṁ bāḷhagilānaṁ ārabbha bhāsitaṁ.",
  "anya-e0903n3:22_1": "Aññataro bhante bhikkhu gilāno ābādhiko dukkhito bāḷhagilāno bhagavantaṁ etadavoca ‘‘nakhvāhaṁ bhante sīlavisuddhatthaṁ bhagavatā dhammaṁ desitaṁ ājānāmī’’ti.",
  "anya-e0903n3:22_2": "Tasmiṁ bhante vatthusmiṁ taṁ bhikkhuṁ paṭipucchitvā tassa ca vacanaṁ sādhukāraṁ datvā ‘‘rāgavirāgattho hi bhikkhu mayā dhammo desito, taṁ kiṁ maññasi bhikkhu,",
  "anya-e0903n3:22_3": "cakkhu niccaṁ vā aniccaṁ vāti. Aniccaṁ bhante.",
  "anya-e0903n3:22_4": "Yaṁ panāniccaṁ dukkhaṁ vā taṁ sukhaṁ vāti,",
  "anya-e0903n3:22_5": "dukkhaṁ bhante’’ti evamādinā bhagavatā bhāsitaṁ.",
  "anya-e0903n3:23_0": "Na me bhante khamanīyaṁ.",
  "anya-e0903n3:24_0": "Sādhu kho tvaṁ bhikkhu rāgavirāgatthaṁ mayā dhammaṁ desitaṁ ājānāsi,",
  "anya-e0903n3:25_0": "Channavagga",
  "anya-e0903n3:26_0": "Puṇṇasutta",
  "anya-e0903n3:27_0": "Pucchā – channavagge panāvuso pañcamaṁ saṁgītaṁ puṇṇasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:28_0": "Vissajjanā – sāvatthiyaṁ bhante āyasmantaṁ puṇṇattheraṁ ārabbha bhāsitaṁ,",
  "anya-e0903n3:28_1": "āyasmā bhante puṇṇatthero bhagavantaṁ etadavoca ‘‘sādhu me bhante bhagavā saṁkhittena dhammaṁ desetu,",
  "anya-e0903n3:28_2": "yamahaṁ bhagavato dhammaṁ sutvā eko vūpakaṭṭho appamatto ātāpī pahitatto vihareyya’’nti.",
  "anya-e0903n3:28_3": "Tasmiṁ vatthusmiṁ ‘‘santi kho puṇṇa cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā,",
  "anya-e0903n3:28_4": "tañce bhikkhu abhinandati abhivadati ajjhosāya tiṭṭhati,",
  "anya-e0903n3:28_5": "tassa taṁ abhinandato abhivadato ajjhosāya tiṭṭhato uppajjati nandī,",
  "anya-e0903n3:28_6": "nandī samudayo dukkhasamudayo puṇṇāti vadāmī’’ti evamādinā bhante bhagavatā bhāsitaṁ.",
  "anya-e0903n3:29_0": "Pucchā – evañcāvuso bhagavā āyasmato puṇṇattherassa saṁkhittena ovādaṁ datvā kathañca naṁ paṭipucchi,",
  "anya-e0903n3:29_1": "kathañca so bhagavato ārocesi,",
  "anya-e0903n3:29_2": "kathañcassāyasmato puṇṇattherassa abhisamparāyo ahosi.",
  "anya-e0903n3:30_0": "Vissajjanā – evaṁ kho bhante bhagavā āyasmato puṇṇattherassa saṁkhittena ovādaṁ datvā ‘‘iminā tvaṁ puṇṇa mayā saṁkhittena ovādena ovadito katamasmiṁ janapade viharissasī’’ti taṁ āyasmantaṁ puṇṇattheraṁ paṭipucchi.",
  "anya-e0903n3:30_1": "So ca bhante āyasmā ‘‘atthi bhante sunāparanto nāma janapado,",
  "anya-e0903n3:30_2": "tatthāhaṁ viharissāmī’’ti evamādinā bhagavato ārocesi.",
  "anya-e0903n3:30_3": "So hi bhante āyasmā sunāparante janapade vasitvā teneva antaravassena tisso vijjā sacchākāsi.",
  "anya-e0903n3:30_4": "Teneva antaravassena parinibbāyi.",
  "anya-e0903n3:30_5": "Evaṁ kho bhante tassa āyasmato abhisamparāyo ahosi.",
  "anya-e0903n3:31_0": "Santi kho tassa bhagavato sāvakā kāyena ca jīvitena ca aṭṭīyamānā harāyamānā jigucchamānā satthahārakaṁ pariyesanti.",
  "anya-e0903n3:32_0": "Sakkhissasi kho tvaṁ puṇṇa iminā damūpasamena samannāgato sunāparasantasmiṁ janapade vatthuṁ.",
  "anya-e0903n3:33_0": "Saḷavagga",
  "anya-e0903n3:34_0": "Mālukyaputtasutta",
  "anya-e0903n3:35_0": "Pucchā – tenāvuso bhagavatā…pe… sammāsambuddhena saḷavagge dutiyaṁ mālukyaputtasuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:36_0": "Vissajjanā – sāvatthiyaṁ bhante āyasmantaṁ mālukyaputtattheraṁ ārabbha bhāsitaṁ.",
  "anya-e0903n3:36_1": "Āyasmā bhante mālukyaputtatthero bhagavantaṁ etadavoca ‘‘sādhu me bhante bhagavā saṁkhittena dhammaṁ desetu,",
  "anya-e0903n3:36_2": "yamahaṁ bhagavato dhammaṁ sutvā eko vūpakaṭṭho appamatto ātāpī pahitatto vihareyya’’nti.",
  "anya-e0903n3:36_3": "Tasmiṁ vatthusmiṁ ‘‘ettha dāni mālukyaputta kiṁ dahare bhikkhū vakkhāmāti’’ādinā theraṁ apasādetvā ceva ussādetvā ca ‘‘taṁ kiṁ maññasi mālukyaputta,",
  "anya-e0903n3:36_4": "ye te cakkhuviññeyyā rūpā adiṭṭhā adiṭṭhapubbā, na ca passasi, na ca te hoti passeyyanti,",
  "anya-e0903n3:36_5": "atthi te tattha chando vā rāgo vā evamādinā bhante bhagavatā bhāsitaṁ.",
  "anya-e0903n3:37_0": "Pucchā – imasmiṁ ca kho panāvuso bhagavatā ovāde saṁkhittena bhāsite so āyasmā mālukyaputtatthero bhagavantaṁ kiṁ avoca kathañcassa bhagavā anuññāsi.",
  "anya-e0903n3:37_1": "Kīdiso cassāyasmato mālukyaputtattherassa dhammābhisamayo ahosi.",
  "anya-e0903n3:38_0": "Vissajjanā – imasmiṁ kho bhante ovāde bhagavatā saṁkhittena bhāsite āyasmā mālukyaputtatthero bhagavantaṁ etadavoca ‘‘imassa khvāhaṁ bhante bhagavatā saṁkhittena bhāsitassa vitthārena atthaṁ ājānāmi.",
  "anya-e0903n3:39_0": "Rūpaṁ disvā muṭṭhā, piyaṁ nimittaṁ manasi karoto;",
  "anya-e0903n3:40_0": "Sārattacitto vedeti, tañca ajjhosa tiṭṭhati.",
  "anya-e0903n3:41_0": "Tassa vaḍḍhanti vedanā, anekā rūpasambhavā;",
  "anya-e0903n3:42_0": "Abhijjhā ca vihesā ca, cittamassūpahaññati;",
  "anya-e0903n3:43_0": "Evaṁ ācinato dukkhaṁ, ārā nibbāna vuccati;",
  "anya-e0903n3:44_0": "Peyyāla",
  "anya-e0903n3:45_0": "Na so rajjati dhammesu, dhammaṁ ñatvā paṭissato;",
  "anya-e0903n3:46_0": "Virattacitto vedeti, tañca nājjhosa tiṭṭhati.",
  "anya-e0903n3:47_0": "Yathāssa jānato dhammaṁ, sevato cāpi vedanaṁ;",
  "anya-e0903n3:48_0": "Khīyati nopacīyati, evaṁ so caratī sato;",
  "anya-e0903n3:49_0": "Evaṁ apacinato dukkhaṁ, santike nibbāna vuccatīti.",
  "anya-e0903n3:50_0": "Imassa khvāhaṁ bhante bhagavatā saṁkhittena bhāsitassa evaṁ vitthārena atthaṁ ājānāmīti.",
  "anya-e0903n3:50_1": "Bhagavā ca bhante ‘‘sādhu sādhu mālukyaputta,",
  "anya-e0903n3:50_2": "sādhu kho tvaṁ mālukyaputta mayā saṁkhittena bhāsitassa vitthārena atthaṁ ājānāsī’’ti sādhukāraṁ datvā–",
  "anya-e0903n3:51_0": "‘‘Rūpaṁ disvā sati muṭṭho, piyaṁ nimittaṁ manasi karoto;",
  "anya-e0903n3:52_0": "Sārattacitto vedeti, tañca ajjhosa tiṭṭhatī’’ti–",
  "anya-e0903n3:53_0": "Ādinā",
  "anya-e0903n3:54_0": "Therassa vacanaṁ samanuññāsi.",
  "anya-e0903n3:54_1": "So ca bhante āyasmā mālukyaputtatthero eko vūpakaṭṭho appamatto ātāpī pahitatto viharanto nacirasseva yassatthāya kulaputtā sammadeva agārasmā anagāriyaṁ pabbajanti,",
  "anya-e0903n3:54_2": "tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi, ‘‘khīṇā jāti, vusitaṁ brahmacariyaṁ, kataṁ karaṇīyaṁ,",
  "anya-e0903n3:54_3": "nāparaṁ itthattāyā’’ti abbhaññāsi.",
  "anya-e0903n3:54_4": "Aññataroca panāyasmā mālukyaputto arahataṁ ahosi.",
  "anya-e0903n3:54_5": "Evaṁ kho bhante tassa āyasmato abhisamparāyo ahosi.",
  "anya-e0903n3:55_0": "Rūpaṁ disvā sati muṭṭhā, piyaṁ nimittaṁ manasi karoto;",
  "anya-e0903n3:56_0": "Sārattacitto vedeti, tañca ajjhosa tiṭṭhati.",
  "anya-e0903n3:57_0": "Pamādavihārīsutta",
  "anya-e0903n3:58_0": "Pucchā – tattheva āvuso catutthaṁ pamādavihārīsuttaṁ bhagavatā kattha kaṁ ārabbha bhāsitaṁ.",
  "anya-e0903n3:59_0": "Vissajjanā – sāvatthiyaṁ bhante sambahule bhikkhū ārabbha ‘‘pamādavihāriñca vo bhikkhave desessāmi appamādavihāriñca, taṁ suṇātha.",
  "anya-e0903n3:59_1": "Kathañca bhikkhave pamādavihārī hoti.",
  "anya-e0903n3:59_2": "Cakkhundriyaṁ asaṁvutassa bhikkhave viharato cittaṁ byāsiñcati cakkhuviññeyyesu rūpesu,",
  "anya-e0903n3:59_3": "tassa byāsittacittassa pāmojjaṁ na hoti, pāmojje asati pīti na hoti, pītiyā passaddhi na hoti,",
  "anya-e0903n3:59_4": "passaddhiyā asati dukkhaṁ hoti,",
  "anya-e0903n3:59_5": "dukkhino cittaṁ na samādhiyati,",
  "anya-e0903n3:59_6": "asamāhi te citte dhammā na pātubhavanti,",
  "anya-e0903n3:59_7": "dhammānaṁ apātubhāvā pamādavihārītveva saṅkhaṁ gacchatī’’ti evamādinā bhante bhagavatā bhāsitaṁ.",
  "anya-e0903n3:60_0": "Lokakāmaguṇavagga",
  "anya-e0903n3:61_0": "Rāhulovādasutta",
  "anya-e0903n3:62_0": "Pucchā – lokakāmaguṇavagge āvuso aṭṭhamaṁ rāhulovādasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n3:63_0": "Vissajjanā – sāvatthiyaṁyeva bhante āyasmantaṁ rāhulaṁ ārabbha ‘‘taṁ kiṁ maññasi rāhula,",
  "anya-e0903n3:63_1": "cakkhu niccaṁ vā aniccaṁ vāti. Aniccaṁ bhante. Yaṁ panāniccaṁ, dukkhaṁ vā taṁ sukhaṁvāti. Dukkhaṁ bhante.",
  "anya-e0903n3:63_2": "Yaṁ panāniccaṁ dukkhaṁ vipariṇāmadhammaṁ kallaṁ nu taṁ samanupassituṁ ‘etaṁ mama, esohamasmi, eso me attā’ti.",
  "anya-e0903n3:63_3": "No hetaṁ bhante’’ti evamādinā bhante bhagavatā bhāsitaṁ.",
  "anya-e0903n3:64_0": "Yaṁnūnāhaṁ rāhulaṁ uttariṁ āsavānaṁ khaye vineyyaṁ.",
  "anya-e0903n3:65_0": "Gaṇhāhi rāhula nisīdanaṁ.",
  "anya-e0903n3:66_0": "Gahapativagga",
  "anya-e0903n3:67_0": "Bhāradvājasutta",
  "anya-e0903n3:68_0": "Pucchā – gahapativagge āvuso porāṇakehi dhammasaṁgāhakamahātherehi catutthaṁ saṁgītaṁ bhāradvājasuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n3:69_0": "Vissajjanā – kosambiyaṁ bhante rājānaṁ udenaṁ ārabbha āyasmatā piṇḍolabhāradvājattherena bhāsitaṁ.",
  "anya-e0903n3:69_1": "Rājā bhante udeno āyasmantaṁ piṇḍolabhāradvājaṁ etadavoca ‘‘ko nu kho bho bhāradvāja hetu ko paccayo,",
  "anya-e0903n3:69_2": "yenime daharā bhikkhū susū kāḷakesā bhadrena yobbanena samannāgatā paṭhamena vayasā anikīḷitāvino kāmesu yāvajīvaṁ paripuṇṇaṁ parisuddhaṁ brahmacariyaṁ caranti, addhānañca āpādentī’’ti.",
  "anya-e0903n3:69_3": "Tasmiṁ vatthusmiṁ ‘‘vuttaṁ kho",
  "anya-e0903n3:70_0": "Etaṁ mahārāja tena bhagavatā jānatā passatā arahatā sammāsambuddhena etha tumhe bhikkhave mātumattīsu mātucittaṁ upaṭṭhapetha.",
  "anya-e0903n3:70_1": "Bhaganimattīsu bhaginicittaṁ upaṭṭhapetha,",
  "anya-e0903n3:70_2": "dhītumattīsu dhītucittaṁ upaṭṭhapethā’’ti evamādinā bhante āyasmatā piṇḍola bhāradvājattherena bhāsitaṁ.",
  "anya-e0903n3:71_0": "Verahaccānisutta",
  "anya-e0903n3:72_0": "Pucchā – tattheva āvuso porāṇakehi dhammasaṁgāhakamahātherehi dasamaṁ saṁgītaṁ verahaccānisuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n3:73_0": "Vissajjanā – kāmaṇḍāyaṁ bhante verahaccānigottaṁ brāhmaṇiṁ ārabbha āyasmatā udāyittherena bhāsitaṁ.",
  "anya-e0903n3:73_1": "Verahaccānīgottā bhante brāhmaṇī āyasmantaṁ udāyittheraṁ etadavoca ‘‘kismiṁ nu kho bhante sati arahanto sukhadukkhaṁ paññapenti,",
  "anya-e0903n3:73_2": "kismiṁ asati arahanto sukhadukkhaṁ na paññapentī’’ti.",
  "anya-e0903n3:73_3": "Tasmiṁ vatthusmiṁ ‘‘cakkhusmiṁ kho bhagini sati arahanto sukhadukkhaṁ paññapenti,",
  "anya-e0903n3:73_4": "cakkhusmiṁ asati arahanto sukhadukkhaṁ na paññapentī’’ti evamādinā bhante āyasmatā udāyittherena bhāsitaṁ.",
  "anya-e0903n3:74_0": "Devadahavagga",
  "anya-e0903n3:75_0": "Khaṇasutta",
  "anya-e0903n3:76_0": "Pucchā – devadahavagge āvuso khaṇasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n3:77_0": "Vissajjanā – sakkesu bhante devadahe nāma sakyānaṁ nigame sambahule bhikkhū ārabbha ‘‘lābhā vo bhikkhave, suladdhaṁ vo bhikkhave,",
  "anya-e0903n3:77_1": "khaṇo vo paṭiladdho brahmacariyavāsāyā’’ti evamādinā bhante bhagavatā bhāsitaṁ.",
  "anya-e0903n3:78_0": "Samuddavagga",
  "anya-e0903n3:79_0": "Bāḷisikopamasutta",
  "anya-e0903n3:80_0": "Pucchā – samuddavagge panāvuso tatiyaṁ bāḷisikopamasuttaṁ bhagavatā kattha kaṁ ārabbha bhāsitaṁ.",
  "anya-e0903n3:81_0": "Vissajjanā – rājagahe bhante jīvakambavane sambahule bhikkhū ārabbha ‘‘seyyathāpi bhikkhave bāḷisiko āmisagatabaḷisaṁ gambhīre udakarahade pakkhipeyyā’’ti evamādinā bhagavatā bhāsitaṁ.",
  "anya-e0903n3:82_0": "Ādittapariyāyasutta",
  "anya-e0903n3:83_0": "Pucchā – saḷāyatanavaggasaṁyutte samuddavagge panāvuso porāṇakehi dhammasaṁgāhakamahātherehi saṁgītaṁ aṭṭhamaṁ ādittapariyāyasuttaṁ bhagavatā kaṁ ārabbha kathañca bhāsitaṁ.",
  "anya-e0903n3:84_0": "Vissajjanā – sambahule bhante bhikkhū ārabbha ‘‘ādittapariyāyaṁ vo bhikkhave dhammapariyāyaṁ desessāmi, taṁ suṇātha.",
  "anya-e0903n3:84_1": "Katamo ca bhikkhave ādittapariyāyo dhammapariyāyo.",
  "anya-e0903n3:84_2": "Varaṁ bhikkhave tattāya ayosalākāya ādittāya sampajjalitāya sajotibhūtāya cakkhundriyaṁ sampalimaṭṭhaṁ,",
  "anya-e0903n3:84_3": "natveva cakkhuviññeyyesu rūpesu anubyañjanaso nimittaggāho’’tiādinā bhagavatā bhāsitaṁ.",
  "anya-e0903n3:85_0": "Āsīvisavagga",
  "anya-e0903n3:86_0": "Paṭhamadārukkhandhopamasutta",
  "anya-e0903n3:87_0": "Pucchā – āsīvisavagge āvuso porāṇakehi dhammasaṁgāhakamahātherehi catutthaṁ saṁgītaṁ paṭhamadārukkhandhopamasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n3:88_0": "Vissajjanā – kosambiyaṁ bhante gaṅgāya nadiyā tīre sambahule bhikkhū ārabbha ‘‘passatha no tumhe bhikkhave amhaṁ mahantaṁ dārukkhandhaṁ gaṅgāya nadiyā sotena vuyhamāna’’nti evamādinā bhagavatā bhāsitā.",
  "anya-e0903n3:89_0": "Upacāravacanaṁ",
  "anya-e0903n3:90_0": "Pucchā – kathañcāvuso tattha bhagavatā orimatīrādīnaṁ upacāravacanānaṁ attho vitthārena vibhajitvā pakāsito.",
  "anya-e0903n3:91_0": "Vissajjanā – orimaṁ tīranti kho bhikkhu channetaṁ ajjhattikānaṁ āyatanānaṁ adhivacanaṁ.",
  "anya-e0903n3:91_1": "Pārimaṁ tīranti kho bhikkhu channetaṁ bāhirānaṁ āyatanānaṁ adhivacanaṁ.",
  "anya-e0903n3:91_2": "Majjhe saṁsīdoti kho bhikkhu nandirāgassetaṁ adhivacanaṁ.",
  "anya-e0903n3:91_3": "Thale ussādoti kho bhikkhu asmimānassetaṁ adhivacananti evamādinā bhante bhagavatā tattha orimatīrādīnaṁ upacāravacanānaṁ attho vitthārena vibhajitvā pakāsito.",
  "anya-e0903n3:92_0": "Pucchā – imasmiṁ kho pana āvuso sutte bhagavatā bhāsite visesato kassa kīdiso attho kathañca paṭiladdho.",
  "anya-e0903n3:93_0": "Vissajjanā – imasmiṁ bhante sutte bhagavatā bhāsite visesato nandassa gopālakassa pabbajjā ca upasampadā ca yāva arahattāca visesato attho adhigato.",
  "anya-e0903n3:94_0": "Labheyyāhaṁ bhante bhagavato santike pabbajjaṁ, labheyyaṁ upasampadaṁ.",
  "anya-e0903n3:95_0": "Tena hi tvaṁ nanda sāmikānaṁ gāvo niyyātehi.",
  "anya-e0903n3:96_0": "Gamissanti bhante gāvo vacchagiddhiniyo.",
  "anya-e0903n3:97_0": "Kiṁsukopamasutta",
  "anya-e0903n3:98_0": "Pucchā – tattheva āvuso porāṇakehi dhammasaṁgāhakamahātherehi aṭṭhamaṁ saṁgītaṁ kiṁsukopamasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:99_0": "Vissajjanā – sakkesu bhante kapilavatthusmiṁ nigrodhārāme aññataraṁ kārakaṁ bhikkhuṁ ārabbha bhāsitaṁ.",
  "anya-e0903n3:99_1": "Aññataro bhante kārako bhikkhu cattāro khāṇāsave bhikkhū ñāṇadassanavisuddhaṁ pucchitvā asantuṭṭho tesaṁ bhikkhūnaṁ pañhāveyyākaraṇena yena bhagavā tenupasaṅkami.",
  "anya-e0903n3:99_2": "Upasaṅkamitvā bhagavantaṁ etadavoca ‘‘kittāvatā nu kho bhante bhikkhuno dassanaṁ suvisuddhaṁ hotī’’ti.",
  "anya-e0903n3:99_3": "Tasmiṁ vatthusmiṁ ‘‘seyyathāpi bhikkhu purisassa kiṁsuko adiṭṭhapubbo assa,",
  "anya-e0903n3:99_4": "so yenaññataro puriso kiṁsukassa dassāvī tenupasaṅkameyyā’’ti evamādinā bhante bhagavatā bhāsitaṁ.",
  "anya-e0903n3:100_0": "Chappāṇakopamasutta",
  "anya-e0903n3:101_0": "Pucchā – tattheva āvuso porāṇakehi dhammasaṁgāhakamahātherehi dasamaṁ saṁgītaṁ chappāṇakopamasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n3:102_0": "Vissajjanā – sakkesuyeva bhante sambahule bhikkhū ārabbha ‘‘seyyathāpi,",
  "anya-e0903n3:102_1": "bhikkhave puriso arugatto pakkagatto saravanaṁ paviseyyā’ti evamādinā bhagavatā bhāsitaṁ.",
  "anya-e0903n3:103_0": "Pucchā – kathañcāvuso tattha bhagavatā asaṁvaro vitthārena vibhajitvā desito.",
  "anya-e0903n3:104_0": "Vissajjanā – kathañca bhikkhave asaṁvaro hoti,",
  "anya-e0903n3:104_1": "idha bhikkhave bhikkhu cakkhunā rūpaṁ disvā piyarūpe rūpe adhimuccati, appiyarūpe rūpe byāpajjati,",
  "anya-e0903n3:104_2": "anupaṭṭhitakāyassati ca viharati parittacetaso.",
  "anya-e0903n3:104_3": "Tañca cetovimuttiṁ paññāvimuttiṁ yathābhūtaṁ nappajānāti,",
  "anya-e0903n3:104_4": "yatthassa te uppannā pāpakā akusalā dhammā aparisesā nirujjhantīti evamādinā bhante bhagavatā tattha asaṁvaro vitthārena vibhajitvā desito.",
  "anya-e0903n3:105_0": "Pucchā – kathañcāvuso tattha bhagavatā saṁvaro vibhajitvā vitthārena desito.",
  "anya-e0903n3:106_0": "Vissajjanā – kathañca bhikkhave saṁvaro hoti,",
  "anya-e0903n3:106_1": "idha bhikkhave bhikkhu cakkhunā rūpaṁ disvā piyarūpe rūpe nādhimuccati,",
  "anya-e0903n3:106_2": "appiyarūpe rūpe na byāpajjatīti,",
  "anya-e0903n3:106_3": "evamādinā bhante bhagavatā tattha saṁvaro vibhajitvā vitthārena desito.",
  "anya-e0903n3:107_0": "Vedanāsaṁyutta",
  "anya-e0903n3:108_0": "Daṭṭhabbasutta",
  "anya-e0903n3:109_0": "Pucchā – tenāvuso bhagavatā…pe… sammāsambuddhena vedanāsaṁyutte pañcamaṁ daṭṭhabbasuttaṁ kattha kaṁ ārabbha kathañca bhāsitaṁ.",
  "anya-e0903n3:110_0": "Vissajjanā – sakkesu bhante kapilavatthusmiṁ nigrodhārāme sambahule bhikkhū ārabbha ‘‘tisso imā bhikkhave vedanā. Katamā tisso,",
  "anya-e0903n3:110_1": "sukhā vedanā dukkhāvedanā adukkhamasukhā vedanā.",
  "anya-e0903n3:110_2": "Sukhā bhikkhave vedanā dukkhato daṭṭhabbā,",
  "anya-e0903n3:110_3": "dukkhā vedanā sallato daṭṭhabbā,",
  "anya-e0903n3:110_4": "adukkhamasukhā vedanā aniccato daṭṭhabbā’’ti evamādinā bhagavatā bhāsitaṁ.",
  "anya-e0903n3:111_0": "Sukhā bhikkhave vedanā dukkhato daṭṭhabbā.",
  "anya-e0903n3:112_0": "Yo sukhaṁ dukkhato addasa, dukkhamaddakkhi sallato;",
  "anya-e0903n3:113_0": "Adukkhamasukhaṁ santaṁ, addakkhinaṁ aniccato.",
  "anya-e0903n3:114_0": "Sa ve sammaddaso bhikkhu, parijānāti vedanā;",
  "anya-e0903n3:115_0": "So vedanā pariññāya, diṭṭhe dhamme anāsavo;",
  "anya-e0903n3:116_0": "Kāyassa bhedā dhammaṭṭho, saṅkhyaṁ nopeti vedagū.",
  "anya-e0903n3:117_0": "Sallasutta",
  "anya-e0903n3:118_0": "Pucchā – tattheva āvuso chaṭṭhaṁ sallasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n3:119_0": "Vissajjanā – sakkesu bhante kapilavatthusmiṁ nigrodhārāme sambahule bhikkhū ārabbha ‘‘assutavā bhikkhave puthujjano sukhampi vedanaṁ vedayati, dukkhampi vedanaṁ vedayati,",
  "anya-e0903n3:119_1": "adukkhamasukhampi vedanaṁ vedayati.",
  "anya-e0903n3:119_2": "Sutavā bhikkhave ariyasāvako sukhampi vedanaṁ vedayati, dukkhampi vedanaṁ vedayati,",
  "anya-e0903n3:119_3": "adukkhamasukhampi vedanaṁ vedayati. Tatra bhikkhave ko viseso, ko adhippayāso,",
  "anya-e0903n3:119_4": "kiṁ nānākaraṇaṁ sutavato ariyabhāvakassa assutavatā puthujjanenā’’ti evamādinā bhagavatā bhāsitaṁ.",
  "anya-e0903n3:120_0": "Jambukhādakasaṁyutta",
  "anya-e0903n3:121_0": "Nibbānapañhāsutta",
  "anya-e0903n3:122_0": "Pucchā – jambukhādakasaṁyutte āvuso paṭhamaṁ nibbānapañhāsuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n3:123_0": "Vissajjanā – magadhesu bhante nālakagāmake jambukhādakaṁ paribbājakaṁ ārabbha āyasmatā sāriputtattherena dhammasenāpatinā bhāsitaṁ.",
  "anya-e0903n3:123_1": "Jambukhādako bhante paribbājako āyasmantaṁ sāriputtaṁ etadavoca ‘‘nibbānaṁ nibbānanti āvuso sāriputta vuccati,",
  "anya-e0903n3:123_2": "katamaṁ nukho āvuso nibbāna’’nti.",
  "anya-e0903n3:123_3": "Tasmiṁ bhante vatthusmiṁ ‘‘yo kho āvuso rāgakkhayo dosakkhayo mohakkhayo,",
  "anya-e0903n3:123_4": "idaṁ vuccati nibbāna’’nti evamādinā āyasmatā sāriputtattherena dhammasenāpatinā bhāsitaṁ.",
  "anya-e0903n3:124_0": "Dhammavādīpañhāsutta",
  "anya-e0903n3:125_0": "Pucchā – tattheva āvuso porāṇakehi dhammasaṁgāhakamahātherehi tatiyaṁ saṁgītaṁ dhammavādīpañhāsuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n3:126_0": "Vissajjanā – magadhesuyeva bhante nālakagāme jambukhādakaṁ paribbājakaṁ ārabbha āyasmatā sāriputtattherena dhammasenāpatinā bhāsitaṁ.",
  "anya-e0903n3:126_1": "Jambukhādako bhante paribbājako āyasmantaṁ sāriputtaṁ etadavoca ‘‘ke nu kho āvuso sāriputta loke dhammavādino, ke loke suppaṭipannā, ke loke sugatā’’ti.",
  "anya-e0903n3:126_2": "Tasmiṁ bhante vatthusmiṁ ‘‘ye kho āvuso rāgappahānāya dhammaṁ desenti,",
  "anya-e0903n3:126_3": "dosappahānāya dhammaṁ desenti,",
  "anya-e0903n3:126_4": "mohappahānāya dhammaṁ desenti.",
  "anya-e0903n3:126_5": "Te loke dhammavādino’’ti evamādinā āyasmatā sāriputtattherena dhammasenāpatinā bhāsitaṁ.",
  "anya-e0903n3:127_0": "Ke loke suppaṭipannā.",
  "anya-e0903n3:128_0": "Ke loke sugatā.",
  "anya-e0903n3:129_0": "Dukkarapañhāsutta",
  "anya-e0903n3:130_0": "Pucchā – tattheva porāṇakehi dhammasaṁgāhaka mahātherehi pariyosānasuttabhāvena saṁgītaṁ dukkarapañhāsuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n3:131_0": "Vissajjanā – magadhesuyeva nālakagāme jambukhādakaṁ paribbājakaṁ ārabbha āyasmatā sāriputtattherena dhammasenāpatinā bhāsitaṁ.",
  "anya-e0903n3:131_1": "Jambukhādako bhante paribbājako āyasmantaṁ sāriputtaṁ etadavoca ‘‘kiṁ nu kho āvuso sāriputta imasmiṁ dhammavinaye dukkara’’nti.",
  "anya-e0903n3:131_2": "Tasmiṁ bhante vatthusmiṁ ‘‘pabbajjā kho āvuso imasmiṁ dhammavinaye dukkarā’’ti evamādinā āyasmatā sāriputtattherena dhammasenāpatinā bhāsitaṁ.",
  "anya-e0903n3:132_0": "Moggallānasaṁyutta",
  "anya-e0903n3:133_0": "Sakkasutta",
  "anya-e0903n3:134_0": "Pucchā – moggallānasaṁyutte āvuso dasamaṁ saṁgītaṁ sakkasuttaṁ kattha kaṁ ārabbha kena kathañca bhāsitaṁ.",
  "anya-e0903n3:135_0": "Vissajjanā – devesu bhante tāvatiṁsesu sakkaṁ devānamindaṁ ārabbha ‘‘sādhu kho devānaminda buddhasaraṇagamanaṁ hoti,",
  "anya-e0903n3:135_1": "buddhasaraṇagamanahetu kho devānaminda evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī’’ti evamādinā bhante āyasmatā mahāmoggallānattherena bhāsitaṁ.",
  "anya-e0903n3:136_0": "Cittasaṁyutta",
  "anya-e0903n3:137_0": "Nigaṇṭhanāṭaputtasutta",
  "anya-e0903n3:138_0": "Pucchā – cittasaṁyutte āvuso porāṇakehi dhammasaṁgāhakamahātherehi aṭṭhamaṁ saṁgītaṁ nigaṇṭhanāṭaputtasuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n3:139_0": "Vissajjanā – macchikāsaṇḍe bhante nigaṇṭhaṁ nāṭaputtaṁ ārabbha cittena gahapatinā bhāsitaṁ.",
  "anya-e0903n3:139_1": "Nigaṇṭho bhante nāṭaputto cittaṁ gahapatiṁ etadavoca ‘‘saddahasi tvaṁ gahapati samaṇassa gotamassa atthi avitakko avicāro samādhi,",
  "anya-e0903n3:139_2": "atthi vitakkavicārānaṁ nirodho’’ti.",
  "anya-e0903n3:139_3": "Tasmiṁ bhante vatthusmiṁ ‘‘na khvāhaṁ ettha bhante bhagavato saddhāya gacchāmi,",
  "anya-e0903n3:139_4": "atthi avitakko avicāro samādhi,",
  "anya-e0903n3:139_5": "atthi vitakkavicārānaṁ nirodho’’ti evamādinā cittena gahapatinā bhāsitaṁ.",
  "anya-e0903n3:140_0": "Idaṁ bhavanto passantu.",
  "anya-e0903n3:141_0": "Yāva ujuko cāyaṁ citto gahapati.",
  "anya-e0903n3:142_0": "‘‘Ahaṁ kho bhante yāvadeva ākaṅkhāmi,",
  "anya-e0903n3:142_1": "vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi’’ –",
  "anya-e0903n3:143_0": "Idaṁ bhavanto passantu.",
  "anya-e0903n3:144_0": "Acelakassapasutta",
  "anya-e0903n3:145_0": "Pucchā – tattheva āvuso porāṇakehi dhammasaṁgāhakamahātherehi navamaṁ saṁgītaṁ acelakassapasuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n3:146_0": "Vissajjanā – tattheva bhante macchikāsaṇḍe acelaṁ kassapaṁ ārabbha cittena gahapatinā bhāsitaṁ.",
  "anya-e0903n3:146_1": "Acelo bhante kassapo cittaṁ gahapatiṁ etadavoca ‘‘imehi pana te gahapati tiṁsamattehi vassehi atthi koci uttarimanussadhammo alamariyañāṇadassanaviseso adhigato phāsuvihāro’’ti.",
  "anya-e0903n3:146_2": "Tasmiṁ bhante vatthusmiṁ ‘‘gihinopi siyā bhante ahañhi bhante yāvadeva ākaṅkhāmi,",
  "anya-e0903n3:146_3": "vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmī’’ti evamādinā cittena gahapatinā bhāsitaṁ.",
  "anya-e0903n3:147_0": "Gāmaṇisaṁyutta",
  "anya-e0903n3:148_0": "Caṇḍasutta",
  "anya-e0903n3:149_0": "Pucchā – tenāvuso bhagavatā…pe… sammāsambuddhena gāmaṇisaṁyutte paṭhamaṁ caṇḍasuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:150_0": "Vissajjanā – sāvatthiyaṁ bhante caṇḍaṁ gāmaṇiṁ ārabbha bhāsitaṁ.",
  "anya-e0903n3:150_1": "Caṇḍo bhante gāmaṇi bhagavantaṁ etadavoca ‘‘ko nu kho bhante hetu ko paccayo,",
  "anya-e0903n3:150_2": "yena midhekacco caṇḍo caṇḍotveva saṅkhaṁ gacchati.",
  "anya-e0903n3:150_3": "Ko pana bhante hetu ko paccayo,",
  "anya-e0903n3:150_4": "yena midhekacco sorato soratotveva saṅkhaṁ gacchatī’’ti.",
  "anya-e0903n3:150_5": "Tasmiṁ bhante vatthusmiṁ ‘‘idha gāmaṇi ekaccassa rāgo appahīno hoti,",
  "anya-e0903n3:150_6": "rāgassa appahīnattā pare kopenti,",
  "anya-e0903n3:150_7": "parehi kopiyamāno kopaṁ pātukaroti,",
  "anya-e0903n3:150_8": "so caṇḍotveva saṅkhaṁ gacchatī’’ti evamādinā bhagavatā bhāsitaṁ.",
  "anya-e0903n3:151_0": "Khettūpamasutta",
  "anya-e0903n3:152_0": "Pucchā – tattheva āvuso porāṇakehi dhammasaṁgāhakamahātherehi sattamaṁ saṁgītaṁ khettūpamasuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:153_0": "Vissajjanā – nāḷandāyaṁ bhante pāvārikambavane asibandhakaputtaṁ gāmaṇiṁ ārabbha bhāsitaṁ.",
  "anya-e0903n3:153_1": "Asibandhakaputto bhante gāmaṇi bhagavantaṁ etadavoca ‘‘nanu bhante bhagavā sabbapāṇabhūtahitānukampī viharatīti.",
  "anya-e0903n3:153_2": "Evaṁ gāmaṇi tathāgato sabbapāṇabhūtahitānukampī viharatīti.",
  "anya-e0903n3:153_3": "Atha kiñcarahi bhante bhagavā ekaccānaṁ sakkaccaṁ dhammaṁ deseti,",
  "anya-e0903n3:153_4": "ekaccānaṁ no tathā sakkaccaṁ dhammaṁ desetī’’ti.",
  "anya-e0903n3:153_5": "Tasmiṁ bhante vatthusmiṁ ‘‘tena hi gāmaṇi taññevettha paṭipucchissāmi, yathā te khameyya,",
  "anya-e0903n3:153_6": "tathā naṁ byākareyyāsī’’ti evamādinā bhagavatā bhāsitaṁ.",
  "anya-e0903n3:154_0": "Saṅkhadhamasutta",
  "anya-e0903n3:155_0": "Pucchā – tattheva āvuso porāṇakehi dhammasaṁgāhaka mahātherehi aṭṭhamaṁ saṁgītaṁ saṅkhadhamasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:156_0": "Vissajjanā – nāḷandāyaṁyeva bhante pāvārikambavane asibandhakaputtaṁ gāmaṇiṁ nigaṇṭhasāvakaṁ ārabbha bhāsitaṁ.",
  "anya-e0903n3:156_1": "Bhagavā bhante asibandhakaputtaṁ gāmaṇiṁ nigaṇṭhasāvakaṁ etadavoca ‘‘kathaṁ nu kho gāmaṇi nigaṇṭho nāṭaputto sāvakānaṁ dhammaṁ desetī’’ti.",
  "anya-e0903n3:156_2": "Evaṁ kho bhante nigaṇṭho nāṭaputto sāvakānaṁ dhammaṁ deseti ‘‘yo koci pāṇaṁ atipāteti, sabbo so āpāyiko nerayiko.",
  "anya-e0903n3:156_3": "(Peyyāla) yaṁbahulaṁ yaṁbahulaṁ viharati, tena tena nīyatī’’ti.",
  "anya-e0903n3:156_4": "Tasmiṁ bhante vatthusmiṁ ‘‘yaṁbahulaṁ yaṁbahulañca gāmaṇi viharati, tena tena nīyati,",
  "anya-e0903n3:156_5": "evaṁ sante na koci āpāyiko nerayiko bhavissati,",
  "anya-e0903n3:156_6": "yathā nigaṇṭhassa nāṭaputtassa vacana’’nti evaṁ kho bhagavatā saṁkhittena bhāsitaṁ.",
  "anya-e0903n3:157_0": "Yaṁ bahulavāda",
  "anya-e0903n3:158_0": "Pucchā – kathañcāvuso tattha bhagavatā yaṁbahulavāde doso pakāsito.",
  "anya-e0903n3:159_0": "Vissajjanā – taṁ kiṁ maññasi gāmaṇi,",
  "anya-e0903n3:159_1": "yo so puriso pāṇātipātī rattiyā vā divasassa vā samayāsamayaṁ upādāya katamo bahutaro samayo yaṁ vāso pāṇamatipāteti.",
  "anya-e0903n3:159_2": "Yaṁ vā so pāṇaṁ nātipātetīti evamādinā bhante tattha bhagavatā asibandhakaṁ nigaṇṭhanāṭaputtassa sāvakaṁ gāmaṇiṁ pucchitvā pucchitvā yaṁbahulavāde doso pakāsito.",
  "anya-e0903n3:160_0": "Pucchā – kathañcāvuso tattha bhagavatā anekaṁsa vipākakammassa ekaṁ savipākavāde doso pakāsito.",
  "anya-e0903n3:161_0": "Vissajjanā – idha gāmaṇi ekacco satthā evaṁvādī hoti evaṁdiṭṭhi yo koci pāṇamatipāteti,",
  "anya-e0903n3:161_1": "sabbo so āpāyiko nerayikoti evamādinā bhante tattha bhagavatā anekaṁsa kammavipākassa ekaṁsavipākavāde doso vitthāretvā pakāsito.",
  "anya-e0903n3:162_0": "Pucchā – kathañcāvuso tattha bhagavatā yathādhammasāsane guṇovibhajitvā pakāsito.",
  "anya-e0903n3:163_0": "Vissajjanā – idha pana gāmaṇi tathāgato loke uppajjati arahaṁ sammāsambuddho vijjācaraṇasampanno sugato lokavidū anuttaropurisa dammasārathi satthādevamanussānaṁ buddho bhagavā,",
  "anya-e0903n3:163_1": "so anekapariyāyena pāṇātipātaṁ garahati vigarahati.",
  "anya-e0903n3:163_2": "‘‘Pāṇātipātā viramathā’’ti cāhāti evamādinā bhante bhagavatā tattha yathādhammasāsane guṇo vitthāretvā pakāsito.",
  "anya-e0903n3:164_0": "Bhadrakasutta",
  "anya-e0903n3:165_0": "Pucchā – tattheva āvuso porāṇakehi dhammasaṁgāhakamahātherehi ekādasamaṁ saṁgītaṁ bhadrakasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:166_0": "Vissajjanā – mallesu bhante uruvelakappenāma mallānaṁ nigame bhadrakaṁ gāmaṇiṁ ārabbha bhāsitaṁ.",
  "anya-e0903n3:166_1": "Bhadrako bhante gāmaṇi bhagavantaṁ etadavoca ‘‘sādhu me bhante bhagavā dukkhassa samudayañca atthaṅgamañca desetū’’ti.",
  "anya-e0903n3:166_2": "Tasmiṁ bhante vatthusmiṁ ‘‘ahañce te gāmaṇi atītamaddhānaṁ ārabbha dukkhassa samudayañca atthaṅgamañca deseyyaṁ ‘evaṁ ahosi atītamaddhāna’nti.",
  "anya-e0903n3:166_3": "Tatra te siyā kaṅkhā siyā vimatī’’ti evamādinā bhagavatā bhāsitaṁ.",
  "anya-e0903n3:167_0": "Sādhu me bhante bhagavā dukkhassa",
  "anya-e0903n3:168_0": "Samudayañca atthaṅgamañca desetu–",
  "anya-e0903n3:169_0": "‘‘Taṁ kiṁ maññasi gāmaṇi,",
  "anya-e0903n3:169_1": "atthi uruvelakappe manussā’’ –",
  "anya-e0903n3:170_0": "Rāsiyasutta",
  "anya-e0903n3:171_0": "Pucchā – tenāvuso bhagavatā…pe… sammāsambuddhena gāmaṇisaṁyutte dvādasamaṁ saṁgītaṁ rāsiyasuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:172_0": "Vissajjanā – mallesu bhante uruvelakappenāma mallānaṁ nigame rāsiyaṁ gāmaṇiṁ ārabbha bhāsitaṁ.",
  "anya-e0903n3:172_1": "Rāsiyo bhante gāmaṇi bhagavantaṁ upasaṅkamitvā etadadoca ‘‘sutaṁ me bhante ‘samaṇo gotamo sabbaṁ tapaṁ garahati,",
  "anya-e0903n3:172_2": "sabbaṁ tamassiṁ lūkhajīviṁ ekaṁsena upavadati upakkosatī’’ti.",
  "anya-e0903n3:172_3": "Ye te bhante evamāhaṁsu ‘samaṇo gotamo sabbaṁ tapaṁ garahati,",
  "anya-e0903n3:172_4": "sabbaṁ tapassiṁ lūkhajīviṁ ekaṁsena upavadati upakkosatī’’ti.",
  "anya-e0903n3:172_5": "Kacci te bhante bhagavato vuttavādino,",
  "anya-e0903n3:172_6": "na ca bhagavantaṁ abhūtena abbhācikkhanti,",
  "anya-e0903n3:172_7": "dhammassa cānudhammaṁ byākarontī’’ti.",
  "anya-e0903n3:172_8": "Tasmiṁ bhante vatthusmiṁ ye te gāmaṇi evamāhaṁsu ‘‘samaṇo gotamo sabbaṁ tapaṁ garahati,",
  "anya-e0903n3:172_9": "sabbaṁ tapassiṁ lūkhajīviṁ ekaṁsena upavadati upakkosatī’’ti evamādinā bhagavatā bhāsitaṁ.",
  "anya-e0903n3:173_0": "Pucchā – kathañcāvuso tattha bhagavatā garahitabbāgarahitabbā kāmabhogino vitthārena vibhajitvā pakāsitā.",
  "anya-e0903n3:174_0": "Vissajjanā – tayo kho me gāmaṇi kāmabhogino santo saṁvijjamānā lokasmiṁ. Katame tayo.",
  "anya-e0903n3:174_1": "Idha gāmaṇi ekacco kāmabhogī adhammena bhoge pariyesati sāhasena,",
  "anya-e0903n3:174_2": "adhammena bhoge pariyesitvā sāhasena na attānaṁ sukheti na pīṇeti,",
  "anya-e0903n3:174_3": "na saṁvibhajati na puññāni karotīti evamādinā bhante tattha bhagavatā garahitabbāgarahitabbā kāmabhogino vitthārena vibhajitvā pakāsitā.",
  "anya-e0903n3:175_0": "Pucchā – kathañcāvuso tattha bhagavatā garahitabbāgarahitabbā tapassino lūkhajīvino vitthārena vibhajitvā pakāsitā.",
  "anya-e0903n3:176_0": "Vissajjanā – tayo me gāmaṇi tapassino lūkhajīvino santo saṁvijjamānā lokasmiṁ. Katame tayo.",
  "anya-e0903n3:176_1": "Idha gāmaṇī ekacco tapassī lūkhajīvī saddhā agārasmā anagāriyaṁ pabbajito hoti ‘‘appeva nāma kusalaṁ dhammaṁ adhigaccheyyaṁ,",
  "anya-e0903n3:176_2": "appeva nāma uttarimanussadhammā alamariyañāṇadassanavisesaṁ sacchikareyya’’nti,",
  "anya-e0903n3:176_3": "so attānaṁ ātāpeti paritāpeti,",
  "anya-e0903n3:176_4": "kusalañca dhammaṁ nādhigacchati,",
  "anya-e0903n3:176_5": "uttari ca manussadhammā alamariyañāṇadassanavisesaṁ na sacchikarotīti evamādinā bhante tattha bhagavatā garahitabbāgarahitabbā tapassino lūkhajīvino vitthārena vibhajitvā pakāsitā.",
  "anya-e0903n3:177_0": "Abyākatasaṁyutta",
  "anya-e0903n3:178_0": "Khemāsutta",
  "anya-e0903n3:179_0": "Pucchā – abyākatasaṁyutte panāvuso porāṇakehi dhammasaṁgāhaka mahātherehi paṭhamaṁ saṁgītaṁ khemāsuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n3:179_1": "Kathañca taṁ bhagavatāpi puna bhāsitaṁ.",
  "anya-e0903n3:180_0": "Vissajjanā – antarā ca bhante sāvatthiṁ antarā ca sāketaṁ toraṇavatthusmiṁ padese rājānaṁ pasenadiṁ kosalaṁ ārabbha khemāya bhikkhuniyā bhāsitaṁ.",
  "anya-e0903n3:180_1": "Rājā bhante pasenadi kosalo yena khemā bhikkhunī tenupasaṅkami,",
  "anya-e0903n3:180_2": "upasaṅkamitvā abhivādetvā ekamantaṁ nisīdi,",
  "anya-e0903n3:180_3": "ekamantaṁ nisinno kho bhante rājā pasenadikosalo khemaṁ bhikkhuniṁ etadavoca ‘‘kiṁ nukho ayye hoti tathāgato paraṁmaraṇā’’ti.",
  "anya-e0903n3:180_4": "Tasmiṁ bhante vatthusmiṁ ‘‘abyākataṁ kho etaṁ mahārāja bhagavatā hoti tathāgato paraṁ maraṇā’’ti evamādinā khemāya bhikkhuniyā bhāsitaṁ.",
  "anya-e0903n3:180_5": "Bhagavatā ca bhante aparena samayena raññā pasenadikosalena puṭṭhena evameva puna bhāsitaṁ.",
  "anya-e0903n3:181_0": "Kiṁ panayye nahoti tathāgato paraṁ maraṇā.",
  "anya-e0903n3:182_0": "Kutūhalasālāsutta",
  "anya-e0903n3:183_0": "Pucchā – tattheva āvuso porāṇakehi dhammasaṁgāhakamahātherehi navamaṁ saṁgītaṁ kutūhalasālāsuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n3:184_0": "Vissajjanā – vesāliyaṁ bhante vacchagottaṁ paribbājakaṁ ārabbha bhāsitaṁ.",
  "anya-e0903n3:184_1": "Vacchagotto bhante paribbājako bhagavantaṁ upasaṅkamitvā ‘‘purimāni bho gotama divasāni purimatarāni sambahulānaṁ nānātitthiyānaṁ samaṇabrāhmaṇānaṁ paribbājakānaṁ kutūhalasālāyaṁ sannisinnānaṁ sannipatitānaṁ ayamantarakathā udapādī’’ti evamādikaṁ vacanaṁ avoca.",
  "anya-e0903n3:184_2": "Tasmiṁ bhante vatthusmiṁ ‘‘alañhi te vaccha kaṅkhituṁ, alaṁ vicikicchituṁ.",
  "anya-e0903n3:184_3": "Kaṅkhanīye ca pana te ṭhāne vicikicchā uppannā’’ti evamādinā bhagavatā bhāsitaṁ."
}