{
  "anya-e0812n2:0_0": "3. Guṇāvabodhapariccheda",
  "anya-e0812n2:1_0": "Anusandhivaṇṇanā",
  "anya-e0812n2:2_0": "116.",
  "anya-e0812n2:3_0": "Sambhavanti guṇā yasmā,",
  "anya-e0812n2:4_0": "Dosāne’va’matikkame;",
  "anya-e0812n2:5_0": "Dassessaṁ te tato dāni,",
  "anya-e0812n2:6_0": "Sadde sambhūsayanti ye.",
  "anya-e0812n2:7_0": "116.",
  "anya-e0812n2:7_1": "Evaṁ dosaparihāropadesaṁ dassetvā idāni dosaparihārā samupagataguṇaṁ upadassitumadhikāraṁ viracayanto āha “sambhavanti”iccādi.",
  "anya-e0812n2:7_2": "Dosānaṁ yathāvuttānaṁ padadosādīnaṁ evaṁ yathāvuttanayena atikkame sati guṇā dhammā saddālaṅkārasabhāvā",
  "anya-e0812n2:7_3": "pasādādayo yasmā kāraṇā sambhavanti sijjhanti,",
  "anya-e0812n2:7_4": "tañca “pasādo kiliṭṭhādīnaṁ vajjanā sambhavatī”tyādinā yathāyogaṁ viññeyyaṁ,",
  "anya-e0812n2:7_5": "tato tasmā kāraṇā ye guṇā sadde sambhūsayanti alaṅkaronti,",
  "anya-e0812n2:7_6": "te saddālaṅkārasaṅkhāte guṇe idāni dassessaṁ upadisissāmi.",
  "anya-e0812n2:8_0": "116.",
  "anya-e0812n2:8_1": "Evaṁ dosaparihārapavesopāyaṁ dassetvā idāni yathāvuttadosānaṁ parihārena “bandhanissitaguṇā ete”ti dassetuṁ",
  "anya-e0812n2:8_2": "pubbāparaparicchedānaṁ sambandhaṁ ghaṭento “sambhavanti”ccādigāthamāha.",
  "anya-e0812n2:8_3": "Dosānaṁ niddiṭṭhapadadosādīnaṁ evaṁ anantaraparicchede niddiṭṭhakkamena atikkame sati guṇā pasādādisaddālaṅkārasaṅkhātā",
  "anya-e0812n2:8_4": "pasādādayo saddadhammā yasmā sambhavanti,",
  "anya-e0812n2:8_5": "tato ye saddadhammā sadde sambhūsayanti sajjanti,",
  "anya-e0812n2:8_6": "te saddadhamme dassessaṁ pakāsissāmīti.",
  "anya-e0812n2:8_7": "Ettha kiliṭṭhadosabyākiṇṇadosaparihārehi pasādālaṅkāro sijjhati,",
  "anya-e0812n2:8_8": "sesāpi yathālābhato ñātabbā.",
  "anya-e0812n2:9_0": "Saddālaṅkārauddesavaṇṇanā",
  "anya-e0812n2:10_0": "117.",
  "anya-e0812n2:11_0": "Pasādo’jo madhuratā,",
  "anya-e0812n2:12_0": "Samatā sukhumālatā;",
  "anya-e0812n2:13_0": "Sileso’dāratā kanti,",
  "anya-e0812n2:14_0": "Atthabyattisamādhayo.",
  "anya-e0812n2:15_0": "117.",
  "anya-e0812n2:15_1": "Idāni te vibhajati “pasādo”iccādinā pasatthi pasādo pakāsatthatā,",
  "anya-e0812n2:15_2": "ojo samāsavuttibāhullaṁ atthapāriṇatyañca,",
  "anya-e0812n2:15_3": "madhuratā saddānaṁ rasavantatā,",
  "anya-e0812n2:15_4": "samatā pajjāpekkhāya catunnaṁ pādānamekajātiyasambandhatā,",
  "anya-e0812n2:15_5": "gajjāpekkhāya tu padānaṁ,",
  "anya-e0812n2:15_6": "sukhumālatā apharusakkharabāhullaṁ,",
  "anya-e0812n2:15_7": "silesanaṁ sileso bandhagāravaṁ,",
  "anya-e0812n2:15_8": "udāratā ukkaṁsatā kenaci atthena sanāthatā visiṭṭhavisesanayuttatā ca,",
  "anya-e0812n2:15_9": "kanti sabbalokamanoharatā,",
  "anya-e0812n2:15_10": "atthabyatti siddhena ñāyena vā abhidheyyassa gahaṇaṁ,",
  "anya-e0812n2:15_11": "samādhi lokappatītyanusāriamukhyatthatā,",
  "anya-e0812n2:15_12": "tesu ojaudāratā saddatthaguṇā,",
  "anya-e0812n2:15_13": "samādhi atthaguṇo,",
  "anya-e0812n2:15_14": "atthānugāmittā ettha saddānaṁ,",
  "anya-e0812n2:15_15": "aññe tu saddaguṇāva.",
  "anya-e0812n2:16_0": "117.",
  "anya-e0812n2:16_1": "Idāni “pasādojo”iccādinā te saddālaṅkāre kamena vibhajituṁ uddisati.",
  "anya-e0812n2:16_2": "Pasādo pasannaphaḷikāvali attani āvunitarattakambalasuttamiva saddānaṁ atthassa pasādanasaṅkhāto pasādālaṅkāro ca,",
  "anya-e0812n2:16_3": "ojo samāsavuttibāhulyaatthapāriṇatyasaṅkhato saddatthānaṁ guṇo ca,",
  "anya-e0812n2:16_4": "madhuratā saddānaṁ rasavantabhāvasaṅkhātakaṇṇamadhuratā ca,",
  "anya-e0812n2:16_5": "samatā pajje pādassa sutito sadisatā ca,",
  "anya-e0812n2:16_6": "gajje padānaṁ tatheva sadisatāti evaṁ pādānaṁ padānañca tulyaguṇatā ca,",
  "anya-e0812n2:16_7": "sukhumālatā vaṇṇānaṁ atipharusaatisithilabhāvaṁ vinā samappamāṇamuduguṇo ca,",
  "anya-e0812n2:16_8": "sileso ṭhānakaraṇādisambhūtasabhāgavaṇṇasutīhi acchiddaguruguṇo ca,",
  "anya-e0812n2:16_9": "udāratā ukkaṭṭhena kenaci atthena bandhassa sajjitabhāvo ca,",
  "anya-e0812n2:16_10": "visiṭṭhavisesanapadena yuttatā ca,",
  "anya-e0812n2:16_11": "kanti sabbesaṁ piyaguṇatā ca,",
  "anya-e0812n2:16_12": "atthabyatti icchitatthassa siddhena vā nyāyena vā supākaṭabhāvo ca,",
  "anya-e0812n2:16_13": "samādhayo lokappatītianatikkantaaññadhammāropanena amukhyatthatā cāti ime saddatthaguṇā dasa honti.",
  "anya-e0812n2:16_14": "“Samādhayo”ti tasseva bahuttaṁ dīpeti,",
  "anya-e0812n2:16_15": "imesu dasasu ojodāratāti dve saddatthaguṇā,",
  "anya-e0812n2:16_16": "samādhi atthaguṇo pariyāyena tadatthajotakasaddaguṇopi,",
  "anya-e0812n2:16_17": "sesā satta saddaguṇā eva,",
  "anya-e0812n2:16_18": "ete sabbepi alaṅkaronti bandhamanenāti vākyena alaṅkārā nāma.",
  "anya-e0812n2:17_0": "Saddālaṅkārapayojanavaṇṇanā",
  "anya-e0812n2:18_0": "118.",
  "anya-e0812n2:19_0": "Guṇehe’tehi sampanno, bandho kavimanoharo;",
  "anya-e0812n2:20_0": "Sampādayati kattūnaṁ, kittimaccantanimmalaṁ.",
  "anya-e0812n2:21_0": "118.“Guṇehi”ccādi.",
  "anya-e0812n2:21_1": "Etehiyeva vuttehi dasahi guṇehi dhammehi saddālaṅkārasabbhāvehi sampanno yutto samiddho vā kavīnaṁ mano",
  "anya-e0812n2:21_2": "harati savase vattetīti kavimanoharo kavihadayahilādakārī bandho kattūnaṁ bandhantānaṁ kavīnaṁ accantanimmalaṁ",
  "anya-e0812n2:21_3": "atisayaparisuddhaṁ aguṇalesenāpa’nālimpattā kittiṁ guṇaghosaṁ sampādayati nipphādeti.",
  "anya-e0812n2:22_0": "118.“Guṇe”ccādi.",
  "anya-e0812n2:22_1": "Etehi guṇehi imehi saddālaṅkārasaṅkhātadasavidhasaddadhammehi sampanno samannāgato samiddho vā bandho",
  "anya-e0812n2:22_2": "pajjādibandho kavimanoharo attano niravajjattā kavīnaṁ cittaṁ pīṇento kattūnaṁ racayantānaṁ accantanimmalaṁ",
  "anya-e0812n2:22_3": "appakadosenāpi asammissattā atiparisuddhaṁ kittiṁ bandhanavisayabhūtayasorāsiṁ sampādayati nipphādetīti.",
  "anya-e0812n2:22_4": "Iminā kāraṇena bandhassa yathāvuttadasavidhaguṇapariggaho saussāhaṁ kātabboti adhippāyo.",
  "anya-e0812n2:22_5": "Mano haratīti manoharo,",
  "anya-e0812n2:22_6": "kavīnaṁ manoharo kavimanoharoti viggaho.",
  "anya-e0812n2:23_0": "Saddālaṅkāraniddesavaṇṇanā",
  "anya-e0812n2:24_0": "119.",
  "anya-e0812n2:25_0": "Adūrāhitasambandha-subhagā yā padāvali;",
  "anya-e0812n2:26_0": "Supasiddhābhidheyyā’yaṁ, pasādaṁ janaye yathā.",
  "anya-e0812n2:27_0": "119.",
  "anya-e0812n2:27_1": "Idāni yathoddesānamesaṁ niddesaṁ sodāharaṇaṁ karonto āha “adūra”iccādi.",
  "anya-e0812n2:27_2": "Adūre āsanne adūrena vā adūrāhitakriyākattukammādipadavasena āhito ṭhapito kato sambandho anvayo,",
  "anya-e0812n2:27_3": "tena subhagā manoharā supasiddho suppakāso sugammo abhidheyyo attho yassā sāti tathā,",
  "anya-e0812n2:27_4": "na tu bhāvattho tassa sabhāvagambhīrattā.",
  "anya-e0812n2:27_5": "Vuttañhi –",
  "anya-e0812n2:28_0": "“Kavīna’dhippāya’masaddagocaraṁ,",
  "anya-e0812n2:29_0": "Pade phurantaṁ mudukamhi kevalaṁ;",
  "anya-e0812n2:30_0": "Visanti bhāvāvagamā katassamā,",
  "anya-e0812n2:31_0": "Pakāsayantyā’katiyo tu tādisā”ti.",
  "anya-e0812n2:32_0": "Tādisā yā padāvali padapanti ayaṁ pasādaṁ tannāmakaṁ guṇaṁ janaye uppādayati. Yathāti tamudāharati.",
  "anya-e0812n2:33_0": "119.",
  "anya-e0812n2:33_1": "Idāni uddesakkamena etesaṁ saddālaṅkārādīnaṁ niddesaṁ sodāharaṇaṁ dassento āha “adūrāhite”ccādi.",
  "anya-e0812n2:33_2": "Adūre āsannapadese tadupacārena āsanne vā āhito kriyāya,",
  "anya-e0812n2:33_3": "laddhakriyāyogakattukammādipadānaṁ vasena ca kato,",
  "anya-e0812n2:33_4": "no ce vinyāsavasena ṭhapito vā sambandho icchitatthapatītikkamena aññamaññāpekkhalakkhaṇakriyākārakayogo tena subhagā manoharā,",
  "anya-e0812n2:33_5": "supasiddho pasiddhatthavisaye saddapayogato atipākaṭo abhidheyyo saddattho yassā sā ayaṁ padāvali padapanti",
  "anya-e0812n2:33_6": "pasādaṁ pasādanāmakaṁ guṇaṁ janaye uppādayati.",
  "anya-e0812n2:33_7": "Yathāti lakkhiyaṁ dasseti.",
  "anya-e0812n2:33_8": "Adūre āhitoti vā,",
  "anya-e0812n2:33_9": "upacaritattā adūro ca so āhito cāti vā,",
  "anya-e0812n2:33_10": "so ca so sambandho ceti ca,",
  "anya-e0812n2:33_11": "tena subhagāti ca,",
  "anya-e0812n2:33_12": "su atisayena pasiddhoti ca,",
  "anya-e0812n2:33_13": "so abhidheyyo asseti ca vākyaṁ.",
  "anya-e0812n2:33_14": "Ettha supasiddho nāma saddattho,",
  "anya-e0812n2:33_15": "adhippāyattho pana pakatigambhīro.",
  "anya-e0812n2:33_16": "Vuttañhi –",
  "anya-e0812n2:34_0": "“Kavīna’dhippāya’masaddagocaraṁ,",
  "anya-e0812n2:35_0": "Pade phurantaṁ mudukamhi kevalaṁ;",
  "anya-e0812n2:36_0": "Visanti bhāvāvagamā katassamā,",
  "anya-e0812n2:37_0": "Pakāsayantyā’katiyo tu tādisā”ti.",
  "anya-e0812n2:38_0": "Tassattho –",
  "anya-e0812n2:38_1": "asaddagocaraṁ saddassa avisayaṁ hutvā mudukamhi pade kevalaṁ visuṁ phurantaṁ cāpentaṁ kavīnadhippāyaṁ",
  "anya-e0812n2:38_2": "kavīnamajjhāsayaṁ katassamā saddatthavisaye kataparicayā paṇḍitā bhāvāvagamā padatthāvabodhena visanti",
  "anya-e0812n2:38_3": "pavisanti,",
  "anya-e0812n2:38_4": "tādisā ākatiyo tu saddasaddatthānaṁ ākārā pakāsayanti adhippāyatthaṁ jotentīti.",
  "anya-e0812n2:39_0": "120.",
  "anya-e0812n2:40_0": "Alaṅkarontā vadanaṁ, munino’dhararaṁsiyo;",
  "anya-e0812n2:41_0": "Sobhante’ruṇaraṁsī’va, sampatantā’mbujodare.",
  "anya-e0812n2:42_0": "120.“Alaṅkarontā”iccādi.",
  "anya-e0812n2:42_1": "Munino sammāsambuddhassa vadanaṁ sabhāvamadhurapakatimukhaṁ alaṅkarontā sajjantā sobhayamānā adharānaṁ",
  "anya-e0812n2:42_2": "raṁsiyo supakkabimbaphalopamaoṭṭhayugaḷavinissaṭabahutarakanticchitābhā muninoti viññāyati sutattā.",
  "anya-e0812n2:42_3": "Ambujodare tā kālopanatapupphakāsaramaṇīye padumabbhantare sampatantā pavattamānā aruṇaraṁsīva bālasūriyaraṁsiyo viya sobhante virājanti.",
  "anya-e0812n2:43_0": "120.“Alaṅkaronte”ccādi.",
  "anya-e0812n2:43_1": "Munino vadanaṁ pakatisundaramukhaṁ alaṅkarontā sajjantā adhararaṁsiyo tasseva munino oṭṭhadvayato nikkhantakantisamūhā",
  "anya-e0812n2:43_2": "ambujodare vikasanānurūpakālābhimukhe padumagabbhe upaḍḍhavikasiteti vuttaṁ hoti.",
  "anya-e0812n2:43_3": "Sampatantā pavattamānā aruṇaraṁsī iva bālasūriyaraṁsīva sobhante dibbantīti.",
  "anya-e0812n2:43_4": "Ettha adūrasambandhaṁ pasiddhatthañca nissāya pasādaguṇo pākaṭo.",
  "anya-e0812n2:43_5": "Adhararaṁsīnaṁ munisambandho sutānumitasambandhesu sutasambandhassa balavattā sutānumitesu sutasambandho balavā (paribhāsendusere 112),",
  "anya-e0812n2:43_6": "kākakkhigoḷakanayena vā labbhatīti.",
  "anya-e0812n2:43_7": "Adhare raṁsīti ca,",
  "anya-e0812n2:43_8": "ambujassa udaranti ca vākyaṁ.",
  "anya-e0812n2:44_0": "121.",
  "anya-e0812n2:45_0": "Ojo samāsabāhulya-",
  "anya-e0812n2:46_0": "Meso gajjassa jīvitaṁ;",
  "anya-e0812n2:47_0": "Pajjepya’nākulo so’yaṁ,",
  "anya-e0812n2:48_0": "Kanto kāmīyate yathā.",
  "anya-e0812n2:49_0": "121.“Ojo”iccādi.",
  "anya-e0812n2:49_1": "Samāsassa ekatthavuttiyā bāhulyaṁ bhiyyobhāvo ityanuvaditvā puna ojo vidhīyate,",
  "anya-e0812n2:49_2": "eso ojo samāsabāhullalakkhaṇo gajjassa vuttirūpassa jīvitaṁ hadayaṁ sāraṁ tappadhānattā gajjassa,",
  "anya-e0812n2:49_3": "na pajjassa,",
  "anya-e0812n2:49_4": "soyaṁ ojo anākulo agahano atoyeva kanto hadayaṅgamo,",
  "anya-e0812n2:49_5": "pajjepi na kevalaṁ gajje kāmīyate payujjate.",
  "anya-e0812n2:49_6": "Yathetyudāharati.",
  "anya-e0812n2:50_0": "121.",
  "anya-e0812n2:50_1": "Idāni ojaguṇaṁ dasseti “ojo”ccādinā.",
  "anya-e0812n2:50_2": "Ojo nāma samāsabāhulyaṁ bhinnatthesu pavattasaddānaṁ ekatthapavattilakkhaṇassa samāsassa bahulatā,",
  "anya-e0812n2:50_3": "eso ojo gajjassa gajjabandhassa jīvitaṁ hadayaṁ,",
  "anya-e0812n2:50_4": "jīvitasīsena hadayasaṅkhataṁ cittaṁ vuttanti veditabbaṁ.",
  "anya-e0812n2:50_5": "So ayaṁ ojo anākulo nibyākulo kanto tatoyeva viññūnaṁ piyabhūto pajjepi pajjabandhepi kāmīyate kavīhi payujjateti.",
  "anya-e0812n2:50_6": "Bahulassa bhāvo bāhulyaṁ,",
  "anya-e0812n2:50_7": "samāsassa bāhulyanti viggaho.",
  "anya-e0812n2:50_8": "Gajjabandhādhikārassābhāvā pajjavisayassa ojaguṇassa lakkhiyaṁ dasseti “yathe”ccādinā.",
  "anya-e0812n2:51_0": "122.",
  "anya-e0812n2:52_0": "Munindamandasañjāta-hāsacandanalimpitā;",
  "anya-e0812n2:53_0": "Pallavā dhavalā tasse-vekonā’dharapallavo.",
  "anya-e0812n2:54_0": "122.",
  "anya-e0812n2:54_1": "“Muninda”iccādi.",
  "anya-e0812n2:54_2": "Munindassa mandaṁ īsakaṁ sañjāto pavatto taṁsabhāvattā bhagavato hāsassa yasassa (ka.)hāso hasitaṁ sova candanamiva candanaṁ dhavalattarūpattā,",
  "anya-e0812n2:54_3": "tena limpitā upadehitā pallavā sabbāni kilasayāni “idameve”ti niyamābhāvato,",
  "anya-e0812n2:54_4": "dhavalā pakativaṇṇapariccāgena sukkā ahesuṁ gāhāpitattā saguṇassa tādisavisiṭṭhassa paṭilābhato,",
  "anya-e0812n2:54_5": "evaṁ santepi tassa munindasseva eko aññassa tādisassābhāvā adharapallavo na dhavalo dhavalo nāhosi.",
  "anya-e0812n2:54_6": "Accāsannadesiyopi bahumantabbo’ya’massānubhāvoti.",
  "anya-e0812n2:55_0": "“Pemāvabandhahadaye sadaye jinasmiṁ,",
  "anya-e0812n2:56_0": "Tasmiṁ nu kiṁ kumatayo bhavatha’ppasannā;",
  "anya-e0812n2:57_0": "Kiṁ tena vo na vihitaṁ hita’muggadugga-",
  "anya-e0812n2:58_0": "Saṁsārasāgarasamuttaraṇāvasānaṁ”.",
  "anya-e0812n2:59_0": "Iccaparamudāharaṇaṁ.",
  "anya-e0812n2:59_1": "Evametādiso anākulo kanto ojo jānitabboti.",
  "anya-e0812n2:59_2": "Nanu ca ya-tasaddānaṁ nicco sambandho,",
  "anya-e0812n2:59_3": "tasmā kathaṁ “tasseveko nādharapallavo”ti ettha yasaddābhāvoti? Saccaṁ,",
  "anya-e0812n2:59_4": "kintu pakkantavisayo,",
  "anya-e0812n2:59_5": "tathā pasiddhavisayo,",
  "anya-e0812n2:59_6": "anubhūtavisayo ca tasaddo yasaddaṁ nāpekkhate. Yathā –",
  "anya-e0812n2:60_0": "“Savāsane kilese so, eko sabbe nighātiya;",
  "anya-e0812n2:61_0": "Ahu susuddhasantāno, pūjānañca sadāraho”.",
  "anya-e0812n2:62_0": "Iccādi. Ettha buddho “buddhānussatimādito”ti pakkanto.",
  "anya-e0812n2:63_0": "Pasiddhavisayo yathā –",
  "anya-e0812n2:64_0": "“Aggiṁ pakkhanda’ atha vā, ‘pabbataggā pate’ti vā;",
  "anya-e0812n2:65_0": "Yadi vakkhati kattabbaṁ, ñātakārīhi so jino”.",
  "anya-e0812n2:66_0": "Iccādi.",
  "anya-e0812n2:67_0": "Anubhūtavisayo yathā –",
  "anya-e0812n2:68_0": "“Atītaṁ nānusocāmi, nappajappāma’nāgataṁ;",
  "anya-e0812n2:69_0": "Paccuppannena yāpemi, tena vaṇṇo pasīdati”.",
  "anya-e0812n2:70_0": "Iccādi.",
  "anya-e0812n2:71_0": "Yasaddo tuttaravākyaṭṭho pubbavākye tasaddameva gamayati. Yathā –",
  "anya-e0812n2:72_0": "“Bodhiṁ namāmi natibhājanamaccuḷāraṁ,",
  "anya-e0812n2:73_0": "Puññākaraṁ bhuvanamaṇḍalasotthibhūtaṁ;",
  "anya-e0812n2:74_0": "Yo cakkhusotasatigocarataṁ sameto,",
  "anya-e0812n2:75_0": "Dosāridappamathane’karaso budhānaṁ”.",
  "anya-e0812n2:76_0": "Iccādi.",
  "anya-e0812n2:77_0": "Pubbavākyopātto tu yasaddo uttaravākyetasaddopādānaṁ vinā sākaṅkhe vākyassa ūnattaṁ janeti.",
  "anya-e0812n2:77_1": "Ettha pakkantavisayo tasaddo.",
  "anya-e0812n2:78_0": "122.",
  "anya-e0812n2:78_1": "Munindassa mandaṁ īsakaṁ sañjāto pavatto hāsoyeva sitaṁ candanacuṇṇamiva tena limpitā ālepitā pallavā",
  "anya-e0812n2:78_2": "rukkhalatādīnaṁ pakatirattāni kisalayāni dhavalā saguṇapariccāgena setā ahesuṁ,",
  "anya-e0812n2:78_3": "tathāpi tasseva tathāgatassa eko atulo asahāyo vā adharapallavo dantāvaraṇasaṅkhātapallavo na raṁsisaṁsaṭṭhopi samīpaṭṭhopi dhavalo seto nāhosi.",
  "anya-e0812n2:78_4": "Evamettha agahanasamāsabāhulyaṁ dīpitaṁ hoti.",
  "anya-e0812n2:79_0": "“Pemāvabandhahadaye sadaye jinasmiṁ,",
  "anya-e0812n2:80_0": "Tasmiṁ nu kiṁ kumatayo bhavatha’ppasannā;",
  "anya-e0812n2:81_0": "Kiṁ tena vo na vihitaṁ hita’muggadugga-",
  "anya-e0812n2:82_0": "Saṁsārasāgarasamuttaraṇāvasāna”nti.",
  "anya-e0812n2:83_0": "Aparamudāharaṇaṁ.",
  "anya-e0812n2:83_1": "Tassattho –",
  "anya-e0812n2:83_2": "kumatayo he aññāṇā! Pemāvabandhahadaye sabbesu tumhesu niccaṁ pavattitadaḷhapemānubandhacitte sadaye",
  "anya-e0812n2:83_3": "tatoyeva dayāsahite tasmiṁ jinasmiṁ visayabhūte kiṁ nu kasmā appasannā bhavatha,",
  "anya-e0812n2:83_4": "tathā hi vo tumhākaṁ tena jinena uggo dāruṇo ca,",
  "anya-e0812n2:83_5": "duggo gantumasakkuṇeyyo ca,",
  "anya-e0812n2:83_6": "soyeva saṁsārasāgaro tassa samuttaraṇaṁ pariyantappattiyeva avasānaṁ yassa taṁ na vihitaṁ akataṁ hitaṁ vuddhi nāma kiṁ hoti,",
  "anya-e0812n2:83_7": "na hoteva.",
  "anya-e0812n2:83_8": "Etthāpi samāsassa pākaṭattā ojo guṇo kanto hotīti.",
  "anya-e0812n2:84_0": "Nanu ya-tasaddānaṁ niccasambandhoti kathaṁ “tasseveko”ti ca “tasmiṁ nu kiṁ kumatayo”ti ca iccādīsu heṭṭhā vuttayasaddo natthīti? Saccaṁ,",
  "anya-e0812n2:84_1": "tathāpi pakkantatthavisayo,",
  "anya-e0812n2:84_2": "pasiddhatthavisayo,",
  "anya-e0812n2:84_3": "anubhūtatthavisayo vā tasaddo yasaddaṁ nāpekkhati.",
  "anya-e0812n2:84_4": "Tathā hi –",
  "anya-e0812n2:85_0": "“Savāsane kilese so, eko sabbe nighātiya;",
  "anya-e0812n2:86_0": "Ahu susuddhasantāno, pūjānañca sadāraho”ti.",
  "anya-e0812n2:87_0": "Evamādīsu “so”ti niddiṭṭhatasaddo “buddhānussatimādito”ti ettha atītena buddhasaddena vacanīyavisayo hoti.",
  "anya-e0812n2:88_0": "“Aggiṁ pakkhanda’ athavā, ‘pabbataggā pate’ti vā;",
  "anya-e0812n2:89_0": "Yadi vakkhati kattabbaṁ, ñātakārīhi so jino”ti.",
  "anya-e0812n2:90_0": "Evamādīsu tasaddo ñātakārīhi kattabbattā pasiddhabuddhapadatthavisayo.",
  "anya-e0812n2:91_0": "“Atītaṁ nānusocāmi, nappajappāma’nāgataṁ;",
  "anya-e0812n2:92_0": "Paccuppannena yāpemi, tena vaṇṇo pasīdatī”ti.",
  "anya-e0812n2:93_0": "Evamādīsu tasaddo ananusocananappajappanayāpanasaṅkhātavijānanavasena anubhūtatthavisayo,",
  "anya-e0812n2:93_1": "tasmā tīsupi ṭhānesu tasaddo yasaddaṁ nāpekkhate.",
  "anya-e0812n2:93_2": "Ettha pana pakkantavisayo tasaddo adhippeto.",
  "anya-e0812n2:93_3": "Apica uttaravākye ṭhito yasaddo pubbavākye tasadde asatipi tameva dīpeti.",
  "anya-e0812n2:93_4": "Tathā hi –",
  "anya-e0812n2:94_0": "Bodhiṁ namāmi natibhājanamaccuḷāraṁ,",
  "anya-e0812n2:95_0": "Puññākaraṁ bhuvanamaṇḍalasotthibhūtaṁ;",
  "anya-e0812n2:96_0": "Yo cakkhusotasatigocarataṁ sameto,",
  "anya-e0812n2:97_0": "Dosāridappamathane’karaso budhānanti.",
  "anya-e0812n2:98_0": "Yo budhānaṁ cakkhusotasatīnaṁ gocarataṁ visayabhāvaṁ sameto patto,",
  "anya-e0812n2:98_1": "tesaṁyeva dosārīnaṁ kilesapaccatthikānaṁ dappamathane dappamaddane ekaraso padhānakicco samiddhivanto vā hoti,",
  "anya-e0812n2:98_2": "taṁ bodhiṁ namāmīti sambandho.",
  "anya-e0812n2:98_3": "Pubbavākye payojito yasaddo uttaravākye tasaddopādāne asati saṁsayamuppādayamāno vākyassa ūnattaṁ karoti.",
  "anya-e0812n2:98_4": "Udāharaṇaṁ pana pākaṭaṁ.",
  "anya-e0812n2:99_0": "123.",
  "anya-e0812n2:100_0": "Padābhidheyyavisayaṁ,",
  "anya-e0812n2:101_0": "Samāsabyāsasambhavaṁ;",
  "anya-e0812n2:102_0": "Yaṁ pāriṇatyaṁ hoti’ha,",
  "anya-e0812n2:103_0": "Sopi ojova taṁ yathā.",
  "anya-e0812n2:104_0": "123.“Padi”ccādi.",
  "anya-e0812n2:104_1": "Padassa abhidheyyo attho so visayo yassa.",
  "anya-e0812n2:104_2": "Yattha pacurasaddābhidheyyo attho saṁkhittapadehi vuccate,",
  "anya-e0812n2:104_3": "so samāso.",
  "anya-e0812n2:104_4": "Yatthappakehi padehi abhidheyyattho pacurapadehi vuccate, so byāso.",
  "anya-e0812n2:104_5": "Tato samāsabyāsato sambhavo yassa.",
  "anya-e0812n2:104_6": "Taṁ tathāvidhaṁ yaṁ pāriṇatyaṁ pariṇatabhāvo hotīti anuvaditvā sopi iha sasatthe ojovāti vidhīyate.",
  "anya-e0812n2:104_7": "Taṁ yathetyubhayampi udāharati.",
  "anya-e0812n2:105_0": "123.“Pade”ccādi.",
  "anya-e0812n2:105_1": "Padānaṁ bahūnaṁ appakānaṁ vā padānaṁ abhidheyyavisayaṁ vitthārasaṁkhittatthavisayavantaṁ samāsabyāsasambhavaṁ",
  "anya-e0812n2:105_2": "yathākkamaṁ saṅkhepavitthāradvayena nipphannaṁ nipphattivantaṁ vā yaṁ pāriṇatyaṁ kattūnaṁ ganthavisaye",
  "anya-e0812n2:105_3": "pariṇatippakāsako yo saddadhammo atthadhammo hoti,",
  "anya-e0812n2:105_4": "saddaguṇo atthaguṇoti vuttaṁ hoti,",
  "anya-e0812n2:105_5": "sopi iha subodhālaṅkāre ojo nāma saddaguṇo atthaguṇo.",
  "anya-e0812n2:105_6": "Taṁ yathāti dvīsu lakkhiyaṁ dasseti,",
  "anya-e0812n2:105_7": "padānaṁ abhidheyyo visayo yassa pāriṇatyasseti ca,",
  "anya-e0812n2:105_8": "samāso ca byāso cāti ca,",
  "anya-e0812n2:105_9": "tato sambhavanti ca,",
  "anya-e0812n2:105_10": "tato sambhavo assāti ca,",
  "anya-e0812n2:105_11": "pariṇatassa kattuno ganthassa eva vā bhāvoti ca viggaho.",
  "anya-e0812n2:105_12": "Kattu pāriṇatyapakkhe tappakāsakaganthassa tadatthena pāriṇatyaṁ siddhaṁ.",
  "anya-e0812n2:106_0": "124.",
  "anya-e0812n2:107_0": "Jotayitvāna saddhammaṁ,",
  "anya-e0812n2:108_0": "Santāretvā sadevake;",
  "anya-e0812n2:109_0": "Jalitvā aggikhandho’va,",
  "anya-e0812n2:110_0": "Nibbuto so sasāvako.",
  "anya-e0812n2:111_0": "124.“Jotayitvāne”ccādi. Iminā heṭṭhā pacurapadābhihito buddhavaṁso saṅkheparūpena vutto.",
  "anya-e0812n2:112_0": "124.“Jotayi”ccādi.",
  "anya-e0812n2:112_1": "So tathāgato saddhammaṁ sapariyattikaṁ navalokuttarasaddhammaṁ jotayitvāna ñāṇālokena obhāsetvā sadevake",
  "anya-e0812n2:112_2": "satte santāretvā saṁsārasāgarapariyantamupanetvā aggikhandhova mahātejena aggikkhandho viya jalitvā anaññasādhāraṇarūpakāyasampattiyā",
  "anya-e0812n2:112_3": "pajjalitvā ante sasāvako sāvakehi saha nibbuto khandhaparinibbānena parinibbutoti.",
  "anya-e0812n2:112_4": "Iminā sakalabuddhavaṁse bahūhi padehi vuttattho saṅkhepakkamena vutto.",
  "anya-e0812n2:112_5": "Sataṁ dhammo,",
  "anya-e0812n2:112_6": "santo saṁvijjamāno vā dhammoti ca,",
  "anya-e0812n2:112_7": "saha devehi vattamānāti ca,",
  "anya-e0812n2:112_8": "saha sāvakehi vattamānoti ca viggaho.",
  "anya-e0812n2:113_0": "125.",
  "anya-e0812n2:114_0": "Matthakaṭṭhī matassāpi, rajobhāvaṁ vajantu me;",
  "anya-e0812n2:115_0": "Yato puññena te senti sentu (ka.), jenapādambujadvaye.",
  "anya-e0812n2:116_0": "125.“Matthakaṭṭhī”iccādi.",
  "anya-e0812n2:116_1": "Matassāpi maraṇamāpannassāpi me matthake muddhani aṭṭhī rajobhāvaṁ dhūlittaṁ vajantu pāpuṇantu.",
  "anya-e0812n2:116_2": "Kasmāti ce?",
  "anya-e0812n2:116_3": "Yato yasmā kāraṇā puññena kusalena kammena hetunā te rajā jinassa ime jenā, pādā,",
  "anya-e0812n2:116_4": "teyeva ambujāniva ambujāni,",
  "anya-e0812n2:116_5": "tesaṁ dvaye senti pavattanti,",
  "anya-e0812n2:116_6": "tathā hotu vā mā vā,",
  "anya-e0812n2:116_7": "paṇatigedheneva vadati.",
  "anya-e0812n2:116_8": "Ettha “kathamahaṁ bhagavato pāde niccaṁ sirasā paṇamāmī”tyadhippāyo vitthārena vutto.",
  "anya-e0812n2:117_0": "125.“Matthaki”ccādi,",
  "anya-e0812n2:117_1": "matassāpi me mayhaṁ matthakaṭṭhī muddhani aṭṭhīni rajobhāvaṁ atisukhumarajattaṁ vajantu pāpuṇantu.",
  "anya-e0812n2:117_2": "Kasmā āsīsanaṁ karotīti ce?",
  "anya-e0812n2:117_3": "Yato yasmā kāraṇā puññena mayhaṁ tathāvidhena kusalakammena hetunā te rajā jenapādambujadvaye jinapaṭibaddhacaraṇapadumayugaḷe senti pavattanti,",
  "anya-e0812n2:117_4": "buddhassa siripāde kiñcipi rajojallaṁ na upalimpateva,",
  "anya-e0812n2:117_5": "tathāpi vandanābhilāsena evaṁ vuttaṁ.",
  "anya-e0812n2:117_6": "Ettha “kathamahaṁ bhagavato siripāde muddhanā niccaṁ paṇamāmī”tyabhilāso vitthārena vutto.",
  "anya-e0812n2:117_7": "Matthake aṭṭhīti ca,",
  "anya-e0812n2:117_8": "rajaso bhāvoti ca,",
  "anya-e0812n2:117_9": "jinassa imeti ca,",
  "anya-e0812n2:117_10": "jenā ca te pādā ceti ca,",
  "anya-e0812n2:117_11": "teyeva ambujānīti ca,",
  "anya-e0812n2:117_12": "tesaṁ dvayanti ca viggaho.",
  "anya-e0812n2:118_0": "126.",
  "anya-e0812n2:119_0": "Iccatra niccaṁpaṇati-gedho sādhu padissati;",
  "anya-e0812n2:120_0": "Jāyate’yaṁ guṇo tikkha-paññāna’mabhiyogato.",
  "anya-e0812n2:121_0": "126.",
  "anya-e0812n2:121_1": "Byāsattamevassa vivarati “iccatri”ccādinā.",
  "anya-e0812n2:121_2": "Iccevaṁ atra gāthāyaṁ paṇatiyaṁ paṇāme gedho adhikacchando sādhu sundaraṁ padissati viññāyate,",
  "anya-e0812n2:121_3": "ayaṁ yathāvutto ojo guṇo pariṇatabhāvasaṅkhāto tikkhapaññānaṁ sātisayamatīnaṁ evaṁ santepi abhiyogato",
  "anya-e0812n2:121_4": "punappunappavattitaparicayabalena jāyate uppajjati.",
  "anya-e0812n2:122_0": "126.",
  "anya-e0812n2:122_1": "Idāni saṁkhittassatthassa vitthārena pakāsitabhāvaṁ “iccatra”iccādinā niddisati.",
  "anya-e0812n2:122_2": "Iti iminā anantaragāthāyaṁ vuttakkamena atra imissaṁ gāthāyaṁ niccaṁpaṇatigedho nirantarapaṇāme adhikakattukāmatākusalacchando",
  "anya-e0812n2:122_3": "sādhu vibhūto vibhūtaṁ vā padissati paññāyati,",
  "anya-e0812n2:122_4": "ayaṁguṇo yathāvutto ayaṁ pariṇatabhāvasaṅkhāto ojo nāma saddatthaguṇo tikkhapaññānaṁ sukhumabuddhimantānaṁ",
  "anya-e0812n2:122_5": "abhiyogato ganthavisayabhūtena nirantarābhyāseneva jāyate sijjhati,",
  "anya-e0812n2:122_6": "vattu pāriṇatyeneva bhavanato yesaṁ kesañci yena kenaci pakārena na sijjhatīti.",
  "anya-e0812n2:122_7": "Niccaṁ pavattā paṇatīti ca,",
  "anya-e0812n2:122_8": "tassaṁ gedhoti ca,",
  "anya-e0812n2:122_9": "tikkhā paññā yesanti ca,",
  "anya-e0812n2:122_10": "abhi punappunaṁ yogo yuñjananti ca viggaho.",
  "anya-e0812n2:123_0": "127.",
  "anya-e0812n2:124_0": "Madhurattaṁ padāsatti-ranuppāsavasā dvidhā;",
  "anya-e0812n2:125_0": "Siyā samasuti pubbā, vaṇṇāvutti paro yathā.",
  "anya-e0812n2:126_0": "127.",
  "anya-e0812n2:126_1": "Mādhuriyamavadhārayamāha “madhuratta”miccādi.",
  "anya-e0812n2:126_2": "Savanīyattena manoharattaṁ madhurattaṁ.",
  "anya-e0812n2:126_3": "Taṁ padāni vākyālaṅkārāni samānāni uttaruttarehi,",
  "anya-e0812n2:126_4": "tesaṁ āsatti ṭhānādināyathākathañci samasutīnaṁ āsannatā padāsatti,",
  "anya-e0812n2:126_5": "paṭhamappayuttassakkharassa pacchā pāso pakkhepo anuppāso,",
  "anya-e0812n2:126_6": "padāsatti ca anuppāso ca,",
  "anya-e0812n2:126_7": "tesaṁ vasena dvidhā hoti.",
  "anya-e0812n2:126_8": "“Kīdisā te”ti āha “siyā”tiādi.",
  "anya-e0812n2:126_9": "Pubbā paṭhamābhihitā padāsatti samā yena kenaci ṭhānamattāsaṁyogādinā padantarena suti vaṇṇo yassā sā siyā bhaveyya,",
  "anya-e0812n2:126_10": "paro pacchimo anuppāso tu vaṇṇassa sarabyañjanalakkhaṇassa āvutti punappunuccāraṇaṁ siyāti.",
  "anya-e0812n2:126_11": "Evaṁ katthaci bandhe samānapadāsatti katthaci anuppāso katthaci tadubhayaṁ,",
  "anya-e0812n2:126_12": "dvayena rahito viraso bandho nassādīyate kavīhi,",
  "anya-e0812n2:126_13": "tādisaṁ madhurattaṁ duvidhaṁ paṭipajjitabbaṁ,",
  "anya-e0812n2:126_14": "silesasamatānvitantuccantameva ramaṇīyaṁ siyāti lakkhaṇaṁ dassetvā “yathe”ti lakkhiyamubhayatthodāharati “yade”ccādinā,",
  "anya-e0812n2:126_15": "“munindi”ccādinā ca.",
  "anya-e0812n2:127_0": "127.",
  "anya-e0812n2:127_1": "Idāni madhuraguṇaṁ dasseti “madhuri”ccādinā.",
  "anya-e0812n2:127_2": "Madhurattaṁ savanīyabhāvato manoharattaṁ madhuraguṇaṁ,",
  "anya-e0812n2:127_3": "padānaṁ vākyāvayavasaṅkhātānaṁ syādyantādīnaṁ uparūparipadehi samānānaṁ āsatti ṭhānakaraṇādinā yena kenaci pakārena aññamaññaṁ āsannatā,",
  "anya-e0812n2:127_4": "anuppāso pubbuccāritavaṇṇānaṁ puna pakkhipanañcāti dvinnaṁ vasā vibhāgena dvidhā hoti.",
  "anya-e0812n2:127_5": "Tattha pubbā padāsatti samasuti siyā,",
  "anya-e0812n2:127_6": "pubbāparavaṇṇānaṁ ṭhānamattākaraṇādīhi āsannasutisaṅkhatavaṇṇavutti hoti,",
  "anya-e0812n2:127_7": "paro anuppāso pana vaṇṇāvutti sarabyañjanasabhāvānaṁ pubbuccāritavaṇṇānaṁ punappunuccāraṇaṁ siyāti.",
  "anya-e0812n2:127_8": "Yathāti dvīsu udāharaṇamādisati.",
  "anya-e0812n2:127_9": "Evaṁ katthaci bandhe padāsatti katthaci anuppāso katthaci tadubhayaṁ,",
  "anya-e0812n2:127_10": "dvīhi vinimutto pana bandho viññūhi assādanīyo na hoti.",
  "anya-e0812n2:127_11": "Upari vakkhamānāhi silesasamatāhi yuttaṁ madhurattaṁ pana visesato assādanīyaṁ hotīti.",
  "anya-e0812n2:127_12": "Madhurassa bandhassa bhāvoti ca,",
  "anya-e0812n2:127_13": "padānaṁ āsattīti ca,",
  "anya-e0812n2:127_14": "anu pacchā pāso pakkhepoti ca,",
  "anya-e0812n2:127_15": "padāsatti ca anuppāso cāti ca,",
  "anya-e0812n2:127_16": "tesaṁ vaso bhedoti ca,",
  "anya-e0812n2:127_17": "samā suti vaṇṇo yassāti ca,",
  "anya-e0812n2:127_18": "vaṇṇassa āvuttīti ca viggaho.",
  "anya-e0812n2:128_0": "128.",
  "anya-e0812n2:129_0": "Yadā eso’bhisambodhiṁ,",
  "anya-e0812n2:130_0": "Sampatto munipuṅgavo;",
  "anya-e0812n2:131_0": "Tadā pabhuti dhammassa,",
  "anya-e0812n2:132_0": "Loke jāto mahussavo.",
  "anya-e0812n2:133_0": "128.",
  "anya-e0812n2:133_1": "Eso munipuṅgavo yadā yato pabhuti abhisambodhiṁ sabbaññutaññāṇaṁ sampatto samadhigato,",
  "anya-e0812n2:133_2": "tadā pabhuti tato ārabbha dhammassa catusatipaṭṭhānādibhedassa sattatiṁsabodhipakkhiyasaṅkhātassa mahussavo",
  "anya-e0812n2:133_3": "mahanto abbhudayo nippaṭipakkhā pavatti loke tividhe jāto ahosīti.",
  "anya-e0812n2:133_4": "Iha kvaci dīghatākataṁ sadisattaṁ,",
  "anya-e0812n2:133_5": "kvaci ṭhānakataṁ,",
  "anya-e0812n2:133_6": "kvaci saṁyogakataṁ,",
  "anya-e0812n2:133_7": "kvaci aññathā,",
  "anya-e0812n2:133_8": "tenāha “siyā samasuti pubbā”ti.",
  "anya-e0812n2:134_0": "128.“Yadi”ccādi.",
  "anya-e0812n2:134_1": "Eso munipuṅgavo yadā abhisambodhiṁ sabbaññutaṁ sampatto sasantāne uppādanavasena sampāpuṇi,",
  "anya-e0812n2:134_2": "tadā pabhuti tato paṭṭhāya dhammassa kāyānupassanāsatipaṭṭhānādipabhedassa sattatiṁsabodhipakkhiyadhammassa",
  "anya-e0812n2:134_3": "mahussavo mahābhivuddhi loke kāmādilokattaye jātoti.",
  "anya-e0812n2:134_4": "Iha “yadā eso”ti dīghakālavasena āsannatā,",
  "anya-e0812n2:134_5": "“ya e”ti ṭhānavasena āsannatā,",
  "anya-e0812n2:134_6": "“abhisambodhiṁ sampatto”ti saṁyogavasena āsannatā,",
  "anya-e0812n2:134_7": "“bhi dhi”nti dhanitato āsannatāti iccādinā padāsatti daṭṭhabbā.",
  "anya-e0812n2:134_8": "Abhisambujjhati etāyāti ca,",
  "anya-e0812n2:134_9": "pumā ca so goceti ca,",
  "anya-e0812n2:134_10": "munīnaṁ puṅgavoti ca,",
  "anya-e0812n2:134_11": "mahanto ca so ussavo cāti ca viggaho.",
  "anya-e0812n2:135_0": "129.",
  "anya-e0812n2:136_0": "Munindamandahāsā te, kundasandohavibbhamā;",
  "anya-e0812n2:137_0": "Disanta’manudhāvanti, hasantā candakantiyo.",
  "anya-e0812n2:138_0": "129.Kundānaṁ kusumānaṁ sandoho samūho,",
  "anya-e0812n2:138_1": "tassa vibbhamo yesaṁ te,",
  "anya-e0812n2:138_2": "munindassa mandahāsā manuññā hasitāni candassa kantiyo sobhāyo hasantā viḍambayantā disantamanudhāvanti anuvicaranti.",
  "anya-e0812n2:138_3": "Iccatra nakārasahitassa dakārassa,",
  "anya-e0812n2:138_4": "takārassa cānuvattanaṁ.",
  "anya-e0812n2:139_0": "“Indanīladaladvanda-sundaraṁ sirimandiraṁ;",
  "anya-e0812n2:140_0": "Munindanayanadvandaṁ, vindati’ndīvarajjutiṁ”.",
  "anya-e0812n2:141_0": "Iccaparamudāharaṇaṁ.",
  "anya-e0812n2:142_0": "129.“Munindi”ccādi.",
  "anya-e0812n2:142_1": "Kundasandohavibbhamā supupphitakundakusumarāsisadisalīlāvantā te munindamandahāsā buddhassa manuññā hasitā",
  "anya-e0812n2:142_2": "candakantiyo nimmalacandakiraṇe hasantā nindantā disantaṁ taṁ taṁ disaṁ,",
  "anya-e0812n2:142_3": "disāpariyantaṁ vā anudhāvanti vidhāvantīti.",
  "anya-e0812n2:142_4": "Ettha nakārasahitadakārassa,",
  "anya-e0812n2:142_5": "nakārasahitatakārassa ca āvutti daṭṭhabbā.",
  "anya-e0812n2:142_6": "Mandā ca te hāsā ceti ca,",
  "anya-e0812n2:142_7": "munindassa mandahāsāti ca,",
  "anya-e0812n2:142_8": "kundānaṁ sandohoti ca,",
  "anya-e0812n2:142_9": "tassa vibbhamo yesanti ca,",
  "anya-e0812n2:142_10": "disāyeva disantaṁ,",
  "anya-e0812n2:142_11": "disānaṁ vā antanti ca viggaho.",
  "anya-e0812n2:143_0": "“Indanīladaladvanda-sundaraṁ sirimandiraṁ;",
  "anya-e0812n2:144_0": "Munindanayanadvandaṁ, vindati’ndīvarajjuti”nti.",
  "anya-e0812n2:145_0": "Idampi nakārasahitadakāravaṇṇāvuttiyā aparamudāharaṇaṁ.",
  "anya-e0812n2:146_0": "Tattha indanīladaladvandasundaraṁ indanīlamaṇisakalikāyugaḷamiva manoharaṁ sirimandiraṁ tatoyeva sobhāya",
  "anya-e0812n2:146_1": "nivāsaṭṭhānabhūtaṁ munindanayanadvandaṁ indīvarajjutiṁ nīluppalakantiṁ vindati anubhoti,",
  "anya-e0812n2:146_2": "indīvarajjutisamānāti adhippāyo.",
  "anya-e0812n2:147_0": "130.",
  "anya-e0812n2:148_0": "Sabbakomalavaṇṇehi, nā’nuppāso pasaṁsiyo;",
  "anya-e0812n2:149_0": "Yathā’yaṁ mālatīmālā, linalolālimālinī.",
  "anya-e0812n2:150_0": "130.",
  "anya-e0812n2:150_1": "Yehi kehici āvuttito anuppāsoti ce?",
  "anya-e0812n2:150_2": "Netyāha “sabba”iccādi.",
  "anya-e0812n2:150_3": "Sabbehi komalehi sukumārehi vaṇṇehi akkharehi anuppāso na pasaṁsiyo silāghanīyo na hoti silesavirodhittā.",
  "anya-e0812n2:150_4": "“Yathe”ti taṁ udāharati.",
  "anya-e0812n2:150_5": "Ayaṁ mālatīmālā jātikusumadāmaṁ linānaṁ byādhitānaṁ lolānaṁ kusumarasārabbha lolupānaṁ alīnaṁ bhamarānaṁ mālā panti sā assā atthīti linalolālimālinī.",
  "anya-e0812n2:151_0": "130.",
  "anya-e0812n2:151_1": "Vuttānuppāsopi sabbakomalavaṇṇehi viracito na pasaṁsiyoti dassetuṁ “sabbakomalavaṇṇehī”tiādimāha.",
  "anya-e0812n2:151_2": "Sabbakomalavaṇṇehi sabbehi sukumārakkharehi kato anuppāso vaṇṇāvuttilakkhaṇo na pasaṁsiyo silesālaṅkāraviruddhattā pasattho na hoti.",
  "anya-e0812n2:151_3": "“Yathā”ti tamudāharati.",
  "anya-e0812n2:151_4": "Ayaṁ mālatīmālā esā jātisumanamālikā linānaṁ byāvaṭānaṁ patantānaṁ lolānaṁ gandhaluddhānaṁ alīnaṁ bhamarānaṁ mālinī pantiyuttāti.",
  "anya-e0812n2:151_5": "Ettha lakārasseva punappunappayogena komalavaṇṇāvutti.",
  "anya-e0812n2:151_6": "Mālatīnaṁ mālāti ca,",
  "anya-e0812n2:151_7": "lolā ca te alayo cāti ca,",
  "anya-e0812n2:151_8": "linā ca te lolālayo cāti ca,",
  "anya-e0812n2:151_9": "tesaṁ mālāti ca,",
  "anya-e0812n2:151_10": "sā assa atthīti ca viggaho.",
  "anya-e0812n2:152_0": "131.",
  "anya-e0812n2:153_0": "Mudūhi vā kevalehi,",
  "anya-e0812n2:154_0": "Kevalehi phuṭehi vā;",
  "anya-e0812n2:155_0": "Missehi vā tidhā hoti,",
  "anya-e0812n2:156_0": "Vaṇṇehi samatā yathā.",
  "anya-e0812n2:157_0": "131.",
  "anya-e0812n2:157_1": "Samataṁ sambhāveti “mudūhi”ccādinā.",
  "anya-e0812n2:157_2": "Kevalehi kevalaphuṭādibhāvāpavattehi sakalehi mudūhi catūsupi pādesu sajātiyehi asithilakomalehi vā kakārādīhi",
  "anya-e0812n2:157_3": "vā sithilakomalassa silesapaṭipakkhattā kevalehi phuṭehi vā adhimattasutīhi bhakārādīhi rāgādīhi (ka.)",
  "anya-e0812n2:157_4": "vā akicchavacanīye kicchavacanīyassa sukhumālavipariyayattā missehi vā majjhimasutīhi mudubhūtasaṁsaṭṭhehi",
  "anya-e0812n2:157_5": "vā vaṇṇehi akkharehi karaṇabhūtehi samatā tidhā hoti gajje pajje vā.",
  "anya-e0812n2:157_6": "“Yathe”ti tividhamudāharati.",
  "anya-e0812n2:158_0": "131.",
  "anya-e0812n2:158_1": "Idāni samataṁ vibhāvetuṁ “mudūhi”ccādimāha.",
  "anya-e0812n2:158_2": "Kevalehi phuṭamissehi aññattā sakalehi mudūhi sithilakomalehi vaṇṇehi kakārādīhi vā kevalehi phuṭehi",
  "anya-e0812n2:158_3": "kevalakomalavaṇṇarahitattā sakalehi akicchuccāraṇīyehi adhimattasutīhi bhakārādīhi vaṇṇehi vā missehi",
  "anya-e0812n2:158_4": "yathāvuttamuduphuṭasammissehi vaṇṇehi vā karaṇabhūtehi samatā gajje vā pajje vā tidhā hotīti.",
  "anya-e0812n2:158_5": "Yadi sithilakomalavaṇṇehi vicaritaṁ silesālaṅkārassa,",
  "anya-e0812n2:158_6": "kicchuccāraṇīyehi phuṭavaṇṇehi kataṁ sukhumālālaṅkārassa ca virujjhatīti.",
  "anya-e0812n2:158_7": "“Yathā”ti tividhamudāharati.",
  "anya-e0812n2:159_0": "Kevalamudusamatā",
  "anya-e0812n2:160_0": "132.",
  "anya-e0812n2:161_0": "Kokilālāpasaṁvādī,",
  "anya-e0812n2:162_0": "Munindālāpavibbhamo;",
  "anya-e0812n2:163_0": "Hadayaṅgamataṁ yāti,",
  "anya-e0812n2:164_0": "Sataṁ deti ca nibbutiṁ.",
  "anya-e0812n2:165_0": "132.“Kokile”ccādi.",
  "anya-e0812n2:165_1": "Kokilānaṁ karavīkasakuṇānaṁ ālāpo kūjitaṁ,",
  "anya-e0812n2:165_2": "taṁ saṁvadati pakāsati sīlenāti kokilālāpasaṁvādī,",
  "anya-e0812n2:165_3": "taṁsadisoti attho,",
  "anya-e0812n2:165_4": "munindassa ālāpo visaṭṭhādiaṭṭhaṅgiko saro tassa vibbhamo vilāso sataṁ sappurisānaṁ hadayaṅgamataṁ manonusāritaṁ madhurabhāvaṁ yāti,",
  "anya-e0812n2:165_5": "nibbutiṁ nibbānañca tesaṁ deti.",
  "anya-e0812n2:166_0": "132.“Kokili”ccādi.",
  "anya-e0812n2:166_1": "Kokilānaṁ karavīkasakuṇānaṁ ālāpaṁ nādalīlaṁ saṁvādī pakāsanasīlo,",
  "anya-e0812n2:166_2": "taṁsadisoti adhippāyo,",
  "anya-e0812n2:166_3": "munindassa sabbaññuno ālāpassa visaṭṭhādiaṭṭhaṅgikanādassa vibbhamo vilāso sataṁ sappurisānaṁ hadayaṅgamataṁ cittārādhitabhāvaṁ yāti ca,",
  "anya-e0812n2:166_4": "nibbutiṁ sutasambandhena tesaṁyeva sādhūnaṁ nibbānaṁ deti ca dentopi hotīti.",
  "anya-e0812n2:166_5": "Ettha kokilālāpasaddena nissite nissayavohārena līlā gahitā.",
  "anya-e0812n2:167_0": "Kevalaphuṭasamatā",
  "anya-e0812n2:168_0": "133.",
  "anya-e0812n2:169_0": "Sambhāvanīyasambhāvaṁ,",
  "anya-e0812n2:170_0": "Bhagavantaṁ bhavantaguṁ;",
  "anya-e0812n2:171_0": "Bhavantasādhanākaṅkhī,",
  "anya-e0812n2:172_0": "Ko na sambhāvaye vibhuṁ.",
  "anya-e0812n2:173_0": "133.“Sambhāvanīye”ccādi.",
  "anya-e0812n2:173_1": "Sambhāvanīyo ādaraṇīyo.",
  "anya-e0812n2:173_2": "Sadevake loke santo sobhano bhāvo adhippāyo yassa taṁ.",
  "anya-e0812n2:173_3": "Bhavantaṁ nibbānaṁ gatoti bhavantagu,",
  "anya-e0812n2:173_4": "taṁ vibhuṁ.",
  "anya-e0812n2:173_5": "Bhagavantaṁ sammāsambuddhaṁ.",
  "anya-e0812n2:173_6": "Bhavassa saṁsārassa anto avasānaṁ nibbānaṁ,",
  "anya-e0812n2:173_7": "tassa sādhanaṁ sampādanamākaṅkhati sīlenāti bhavantasādhanākaṅkhī,",
  "anya-e0812n2:173_8": "ko nāma saṁsāravattijano.",
  "anya-e0812n2:173_9": "Na sambhāvaye ādaraṁ na kareyya,",
  "anya-e0812n2:173_10": "karotyevāti attho.",
  "anya-e0812n2:174_0": "133.“Sambhāvanīyi”ccādi.",
  "anya-e0812n2:174_1": "Sambhāvanīyasambhāvaṁ sadevakena lokena ādaraṇīyasobhanādhippāyaṁ bhavantaguṁ bhavassa antasaṅkhātaṁ",
  "anya-e0812n2:174_2": "nibbānaṁ gataṁ vibhuṁ pabhuṁ bhagavantaṁ sammāsambuddhaṁ bhavantasādhanākaṅkhī nibbānasādhanābhilāsī",
  "anya-e0812n2:174_3": "ko katamo saṁsāravattijano na sambhāvaye ādaraṁ na kareyya,",
  "anya-e0812n2:174_4": "karotyeva.",
  "anya-e0812n2:174_5": "Santo ca so bhāvo cāti ca,",
  "anya-e0812n2:174_6": "sambhāvanīyo sambhāvo yasseti ca,",
  "anya-e0812n2:174_7": "bhavassa antanti ca,",
  "anya-e0812n2:174_8": "bhavantaṁ gatoti ca,",
  "anya-e0812n2:174_9": "tassa sādhananti ca,",
  "anya-e0812n2:174_10": "taṁ ākaṅkhati sīlenāti ca viggaho.",
  "anya-e0812n2:175_0": "Missakasamatā",
  "anya-e0812n2:176_0": "134.",
  "anya-e0812n2:177_0": "Laddhacandanasaṁsagga-sugandhimalayānilo;",
  "anya-e0812n2:178_0": "Manda’māyāti bhītova, munindamukhamārutā.",
  "anya-e0812n2:179_0": "134.“Laddhi”ccādi.",
  "anya-e0812n2:179_1": "Laddho candanatarūnaṁ saṁsaggo paricayo tena sobhano gandho assāti sugandhī surabhi malayānilodakkhiṇapavamāno",
  "anya-e0812n2:179_2": "munindassa mukhamārutā bhītova tādisamuduttasītalattasugandhasampattiyā attano dūratarattā āyāti anuvattati.",
  "anya-e0812n2:179_3": "Mandanti āgamanakriyāvisesanaṁ.",
  "anya-e0812n2:180_0": "134.“Laddhi”ccādi.",
  "anya-e0812n2:180_1": "Laddhacandanasaṁsaggasugandhimalayānilo paṭiladdhacandanatarusārasamavāyena sobhanagandhasamannāgato",
  "anya-e0812n2:180_2": "malayadesato āgacchamānamāluto munindamukhamārutā buddhassa mukhasurabhivāsitapavanato bhīto iva tādisamudusurabhisītalattassa",
  "anya-e0812n2:180_3": "attani asambhavato bhītova mandaṁ saṇikaṁ yāti abhimukhametīti.",
  "anya-e0812n2:180_4": "Candanānaṁ saṁsaggoti ca,",
  "anya-e0812n2:180_5": "laddho ca so candanasaṁsaggoti ca,",
  "anya-e0812n2:180_6": "sobhano gandho yassāti ca,",
  "anya-e0812n2:180_7": "laddhacandanasaṁsaggena sugandhīti ca,",
  "anya-e0812n2:180_8": "malayato āgato aniloti ca,",
  "anya-e0812n2:180_9": "munindamukhato nikkhanto mārutoti ca viggaho.",
  "anya-e0812n2:180_10": "Mandanti kriyāvisesanaṁ.",
  "anya-e0812n2:180_11": "Ettha tividhasamatāyaṁ “kokilālāpasaṁvādi”ccāditividhalakkhiyassāpi “mudūhi vā kevalehi”ccādinā dassitalakkhaṇattayena tulyatā supākaṭāvāti.",
  "anya-e0812n2:181_0": "135.",
  "anya-e0812n2:182_0": "Aniṭṭhurakkharappāyā, sabbakomalanissaṭā;",
  "anya-e0812n2:183_0": "Kicchamuccāraṇāpeta-byañjanā sukhumālatā.",
  "anya-e0812n2:184_0": "135.",
  "anya-e0812n2:184_1": "Sukhumālatā kathīyati “aniṭṭhurakkhare”ccādinā.",
  "anya-e0812n2:184_2": "Aniṭṭhurāni apharusāni akkharāni vaṇṇāni pāyāni bahūni yassā sā tathā,",
  "anya-e0812n2:184_3": "“niṭṭhurāni appakānī”ti pāyaggahaṇena sūcitaṁ,",
  "anya-e0812n2:184_4": "tatoyeva sabbehi kevalehi komalehi sithilehi laghūhi akkharehi nissaṭā niggatā kicchena dukkhena uccāraṇā",
  "anya-e0812n2:184_5": "tato apetāni apagatāni byañjanāni yassā sāti anuvaditvā sukhumālatā vidhīyate.",
  "anya-e0812n2:185_0": "135.",
  "anya-e0812n2:185_1": "Idāni sukhumālataṁ dasseti “aniṭṭhure”ccādinā.",
  "anya-e0812n2:185_2": "Aniṭṭhurakkharappāyā akakkasavaṇṇabahulā sabbakomalanissaṭā aniṭṭhurakkharānaṁ yebhuyyaggahaṇatoyeva",
  "anya-e0812n2:185_3": "sakalasithilavaṇṇavirahitā kicchamuccāraṇāpetabyañjanā dukkhuccāraṇīyavaṇṇehi vigataakkharasamannāgatā",
  "anya-e0812n2:185_4": "sukhumālatā nāmāti.",
  "anya-e0812n2:185_5": "Aniṭṭhurāni akkharāni pāyāni bahūni yassanti ca,",
  "anya-e0812n2:185_6": "sabbe ca te komalā ceti ca,",
  "anya-e0812n2:185_7": "tehi nissaṭāti ca,",
  "anya-e0812n2:185_8": "kicchena uccāraṇāti ca,",
  "anya-e0812n2:185_9": "tehi apetānīti ca,",
  "anya-e0812n2:185_10": "tāni byañjanāni yassāti ca viggaho.",
  "anya-e0812n2:185_11": "Niggahītāgamo.",
  "anya-e0812n2:186_0": "136.",
  "anya-e0812n2:187_0": "Passantā rūpavibhavaṁ, suṇantā madhuraṁ giraṁ;",
  "anya-e0812n2:188_0": "Caranti sādhū sambuddha-kāle keḷiparammukhā.",
  "anya-e0812n2:189_0": "136.",
  "anya-e0812n2:189_1": "Udāharati “passantā”iccādi.",
  "anya-e0812n2:189_2": "Rūpavibhavaṁ rūpasampattiṁ passantā madhuraṁ giraṁ vācaṁ suṇantā sādhavo keḷiparammukhā kīḷāya nicchantā carantīti sambandho.",
  "anya-e0812n2:189_3": "Katthāti āha “sambuddhakāle”ti.",
  "anya-e0812n2:190_0": "136.“Passanti”ccādinā lakkhiyamudāharati, taṁ vuttatthameva.",
  "anya-e0812n2:191_0": "137.",
  "anya-e0812n2:192_0": "Alaṅkāravihīnāpi, sataṁ sammukhate’disī;",
  "anya-e0812n2:193_0": "Ārohati visesena, ramaṇīyā tadujjalā.",
  "anya-e0812n2:194_0": "137.",
  "anya-e0812n2:194_1": "Visiṭṭhassāññadhammassa abhāvepimināvopādeyo bandhoti āha “alaṅkāre”ccādi.",
  "anya-e0812n2:194_2": "Alaṅkārehi vihīnāpi edisī sukhumālatā sataṁ paṇḍitajanānaṁ sammukhataṁ abhimukhabhāvaṁ vācāgocarattaṁ ārohati upagacchati,",
  "anya-e0812n2:194_3": "kimutaatthālaṅkārālaṅkitetyapisaddo.",
  "anya-e0812n2:194_4": "Tena sabhāvavutyādinā alaṅkārena ujjalā dittā pana visesenātisayena ramaṇīyā manuññāti.",
  "anya-e0812n2:195_0": "137.“Alaṅkāre”ccādi.",
  "anya-e0812n2:195_1": "Edisī evaṁvidhā sukhumālatā alaṅkāravihīnāpi atthālaṅkāravirahitāpi sataṁ paññavantānaṁ sammukhataṁ abhimukhabhāvaṁ",
  "anya-e0812n2:195_2": "tesaṁ vacanavisayabhāvanti attho ārohati pāpuṇāti.",
  "anya-e0812n2:195_3": "Tadujjalā tena sabhāvavuttivaṅkavuttisambhūtena atthālaṅkārena jotamānā visesena atisayena ramaṇīyā manuññā hoti.",
  "anya-e0812n2:195_4": "Alaṅkārehi vihīnāti ca,",
  "anya-e0812n2:195_5": "tena ujjalāti ca viggaho.",
  "anya-e0812n2:196_0": "138.",
  "anya-e0812n2:197_0": "Romañcapiñcharacanā, sādhuvādāhitaddhanī;",
  "anya-e0812n2:198_0": "Laḷanti’me munīmeghu-mmadā sādhu sikhāvalā.",
  "anya-e0812n2:199_0": "138.",
  "anya-e0812n2:199_1": "Tamudāharati “romañce”ccādinā.",
  "anya-e0812n2:199_2": "Romañcā lomahaṁsā iva romañcā eva vā,",
  "anya-e0812n2:199_3": "piñchāni barihāni parihārāni (ka.) tesaṁ racanā chattākārena vidhānaṁ yesaṁ te tathā,",
  "anya-e0812n2:199_4": "“sādhū”ti vādo vacanaṁ taṁsadisoyeva vā,",
  "anya-e0812n2:199_5": "āhito dhani kekāsaṅkhāto yesaṁ te tathā,",
  "anya-e0812n2:199_6": "munimeghena munisadisena munisaṅkhātena vā vāridena ummadā mattā sādhusadisā sādhu eva vā sikhāvalā mayūrā laḷanti līlopetā vicaranti,",
  "anya-e0812n2:199_7": "aññamaññaṁ ramantīti attho.",
  "anya-e0812n2:200_0": "138.",
  "anya-e0812n2:200_1": "Atthālaṅkārayuttasukhumālatamudāharati “rome”ccādinā.",
  "anya-e0812n2:200_2": "Romañcapiñcharacanā lomahaṁsasadisā romā eva vā piñchānaṁ barihānaṁ racanā chattākārena vitthāravantā",
  "anya-e0812n2:200_3": "sādhuvādāhitaddhanī “sādhū”ti vacanasadisehi sādhuvādehi vā pavattakekāninnādehi samannāgatā munimeghummadā",
  "anya-e0812n2:200_4": "munisadisena munisaṅkhātena vā meghena sañjātamadā ime sādhusikhāvalā sajjanasadisā sādhuno eva vā mayūrā",
  "anya-e0812n2:200_5": "laḷanti līlopetā bhavantīti.",
  "anya-e0812n2:200_6": "Idaṁ asesavatthuvisayaṁ samāsarūpakaṁ amukhyapakkhe “romañcā viya sādhuvādo viya muni viya sādhavo viyā”ti ca,",
  "anya-e0812n2:200_7": "mukhyapakkhe “piñcharacanā viya āhitaddhanī viya megho viya sikhāvalā viyā”ti upacaritabbaṁ.",
  "anya-e0812n2:200_8": "Romañcā eva piñchānīti ca,",
  "anya-e0812n2:200_9": "tesaṁ racanā yesanti ca,",
  "anya-e0812n2:200_10": "“sādhu”iti vādoti ca,",
  "anya-e0812n2:200_11": "āhito ca so dhani ceti ca,",
  "anya-e0812n2:200_12": "sādhuvādo āhitaddhani yesanti ca,",
  "anya-e0812n2:200_13": "muni eva meghoti ca,",
  "anya-e0812n2:200_14": "tena ummadāti ca,",
  "anya-e0812n2:200_15": "sādhavo eva sikhāvalāti ca vākyaṁ.",
  "anya-e0812n2:200_16": "“Munīmegho”ti ettha dīghattaṁ chandānurakkhaṇatthaṁ.",
  "anya-e0812n2:201_0": "139.",
  "anya-e0812n2:202_0": "Sukhumālattamattheva, padatthavisayampi ca;",
  "anya-e0812n2:203_0": "Yathā matādisaddesu, kittisesādikittanaṁ.",
  "anya-e0812n2:204_0": "139.",
  "anya-e0812n2:204_1": "Na kevalaṁ sukhumālatā saddeva,",
  "anya-e0812n2:204_2": "atthepīti dassetumāha “sukhumālatta”miccādi.",
  "anya-e0812n2:204_3": "Atthevāti vijjateva,",
  "anya-e0812n2:204_4": "taṁ tu anocityagāmmādivajjanā sambhavati.",
  "anya-e0812n2:204_5": "“Yathe”ti tamudāharati.",
  "anya-e0812n2:204_6": "Matādisaddesu vattabbesu kittisesādīnaṁ saddānaṁ kittanaṁ kathanaṁ.",
  "anya-e0812n2:205_0": "139.",
  "anya-e0812n2:205_1": "Ayaṁ sukhumālatā na kevalaṁ saddeva,",
  "anya-e0812n2:205_2": "atthepīti dassetuṁ āha “sukhumālatta”miccādi.",
  "anya-e0812n2:205_3": "Sukhumālattamattheva padatthavisayampi ca padābhidheyyagocarampi sukhumālattaṁ attheva,",
  "anya-e0812n2:205_4": "tañca ocityahīnagāmmadosaparihārena sijjhati.",
  "anya-e0812n2:205_5": "“Yathā”ti tamudāharati.",
  "anya-e0812n2:205_6": "Matādisaddesu vattabbesu kittisesādisaddānaṁ kittanaṁ kathananti.",
  "anya-e0812n2:205_7": "Mato itiādi yesaṁ “jīvitakkhayaṁ patto” iccādīnamiti ca,",
  "anya-e0812n2:205_8": "kittiseso itiādiyesaṁ “devattaṁ gato,",
  "anya-e0812n2:205_9": "saggakāyamalaṅkarī”tyādīnamiti ca viggaho.",
  "anya-e0812n2:206_0": "140.",
  "anya-e0812n2:207_0": "Siliṭṭhapadasaṁsagga-",
  "anya-e0812n2:208_0": "Ramaṇīyaguṇālayo;",
  "anya-e0812n2:209_0": "Sabandhagāravo so’yaṁ,",
  "anya-e0812n2:210_0": "Sileso nāma taṁ yathā.",
  "anya-e0812n2:211_0": "140.",
  "anya-e0812n2:211_1": "Silesaṁ dasseti “siliṭṭhe”ccādinā.",
  "anya-e0812n2:211_2": "Siliṭṭhānaṁ bandhalāghavābhāvena aññamaññaṁ siliṭṭhānaṁ padānaṁ saṁsaggena ramaṇīyo manuñño guṇo tassa ālayo pavattiṭṭhānaṁ.",
  "anya-e0812n2:211_3": "Bandhassa racanāya gāravo asithilatā,",
  "anya-e0812n2:211_4": "saha tena vattatīti sabandhagāravoti anuvaditvā soyaṁ sileso nāmāti vidhīyate.",
  "anya-e0812n2:211_5": "“Taṁ yathe”tyudāharati.",
  "anya-e0812n2:211_6": "Yathā ayaṁ sileso,",
  "anya-e0812n2:211_7": "tathā aññopi tādiso daṭṭhabbo,",
  "anya-e0812n2:211_8": "na tvayameveti “taṁ yathā” saddassattho.",
  "anya-e0812n2:212_0": "140.",
  "anya-e0812n2:212_1": "Idāni silesaṁ niddisati “siliṭṭhe”ccādinā.",
  "anya-e0812n2:212_2": "Siliṭṭhapadasaṁsaggaramaṇīyaguṇālayo ṭhānakaraṇādīhi āsannavaṇṇānaṁ vinyāsahetu aññamaññanissitānaṁ padānaṁ",
  "anya-e0812n2:212_3": "samavāyena manuññaguṇassa pavattiṭṭhānabhūto sabandhagāravo bandhagāravasaṅkhātaracanāya asithilabhāvena",
  "anya-e0812n2:212_4": "saha pavatto so ayaṁ bandho sileso nāmāti.",
  "anya-e0812n2:212_5": "Sileso nāma bandhagāravo,",
  "anya-e0812n2:212_6": "tappaṭipādakabandhopyettha silesoti vuccati.",
  "anya-e0812n2:212_7": "Siliṭṭhā ca te padā ceti ca,",
  "anya-e0812n2:212_8": "tesaṁ saṁsaggoti ca,",
  "anya-e0812n2:212_9": "tena ramaṇīyoti ca,",
  "anya-e0812n2:212_10": "so eva guṇoti ca,",
  "anya-e0812n2:212_11": "tassa ālayoti ca,",
  "anya-e0812n2:212_12": "bandhassa guruno bhāvoti ca,",
  "anya-e0812n2:212_13": "tena saha pavattatīti ca vākyaṁ.",
  "anya-e0812n2:212_14": "Taṁ yathā “bālindu”iccādi.",
  "anya-e0812n2:213_0": "141.",
  "anya-e0812n2:214_0": "Bālinduvibbhamacchedi-nakharāvalikantibhi;",
  "anya-e0812n2:215_0": "Sā munindapadambhoja-kanti vo valitā’vataṁ.",
  "anya-e0812n2:216_0": "141.“Bālindu”iccādi.",
  "anya-e0812n2:216_1": "Bālinduno pañcamī pañcamīcandassa (?) pañcadasakalassa vibbhamo manoharattaṁ,",
  "anya-e0812n2:216_2": "taṁ chindati sīlenāti bālinduvibbhamacchediyo pañcamīcandassa kalāsannibhānaṁ nakharānaṁ nakhānaṁ āvaliyo",
  "anya-e0812n2:216_3": "tāsaṁ kantibhi sobhāhi saha valitā saṁyuttā sā,",
  "anya-e0812n2:216_4": "munindassa padāniyeva ambhojāni padumāni tesaṁ kanti.",
  "anya-e0812n2:216_5": "Vo tumhe sāmaññena vadati.",
  "anya-e0812n2:216_6": "Avataṁ pālayatu.",
  "anya-e0812n2:217_0": "141.Bālindu…pe…",
  "anya-e0812n2:217_1": "kantibhi taruṇacandavilāsavināsanasabhāvasamannāgatanakhapantisobhāhi saha valitā saṁyuttā sā munindapadambhojakanti",
  "anya-e0812n2:217_2": "sā sambuddhapādapadumasobhā vo tumhe avataṁ rakkhatūti.",
  "anya-e0812n2:217_3": "Bālo ca so indu cāti ca,",
  "anya-e0812n2:217_4": "tassa vibbhamoti ca,",
  "anya-e0812n2:217_5": "taṁ chindati sīlenāti ca,",
  "anya-e0812n2:217_6": "nakhānaṁ āvaliyoti ca,",
  "anya-e0812n2:217_7": "tāsaṁ kantīti ca,",
  "anya-e0812n2:217_8": "bālinduvibbhamacchediyo ca tā nakharāvalikantiyo cāti ca,",
  "anya-e0812n2:217_9": "munindassa padānīti ca,",
  "anya-e0812n2:217_10": "tāniyeva ambhojānīti ca,",
  "anya-e0812n2:217_11": "tesaṁ kantīti ca viggaho.",
  "anya-e0812n2:218_0": "142.",
  "anya-e0812n2:219_0": "Ukkaṁsavanto yo koci,",
  "anya-e0812n2:220_0": "Guṇo yadi patīyate;",
  "anya-e0812n2:221_0": "Udāro’yaṁ bhave tena,",
  "anya-e0812n2:222_0": "Sanāthā bandhapaddhati.",
  "anya-e0812n2:223_0": "142.",
  "anya-e0812n2:223_1": "Udārattamavadhārayamāha “ukkaṁsavanto”iccādi.",
  "anya-e0812n2:223_2": "Yo koci “idameve”ti niyamābhāvā guṇo cāgātisayādiko ukkaṁsavanto adhimatto yadi patīyate viññāyate bandheti",
  "anya-e0812n2:223_3": "viññāyati “bandhapaddhatī”ti vakkhamānattā,",
  "anya-e0812n2:223_4": "ayaṁ udāro bhaveti vidhi.",
  "anya-e0812n2:223_5": "Udāroyaṁ hotu,",
  "anya-e0812n2:223_6": "kiṁ tato siyāti āha “teni”ccādi.",
  "anya-e0812n2:223_7": "Tena ukkaṁsavatā guṇena bandhapaddhati racanakkamo nāthabhūtena udāraguṇena saha vattatīti sanāthā,",
  "anya-e0812n2:223_8": "sampadāvāti sampadāvatīti (?) vuttaṁ hoti.",
  "anya-e0812n2:224_0": "142.",
  "anya-e0812n2:224_1": "Idāni udārattamuddisati “ukkaṁse”ccādinā.",
  "anya-e0812n2:224_2": "Ukkaṁsavanto atisayavā yokoci guṇo cāgātisayādiko saddāvaliyā paṭipādanīyo ānubhāvo yadi patīyate sace katthaci bandhe viññāyate,",
  "anya-e0812n2:224_3": "ayaṁ yathāvuttaguṇo udāro nāma bhave.",
  "anya-e0812n2:224_4": "Tena kiṁ payojananti ce?",
  "anya-e0812n2:224_5": "Bandhabandhati padāvali tena ukkaṁsavatā guṇena sanāthā sappatiṭṭhā hoti.",
  "anya-e0812n2:224_6": "Ukkaṁso assa atthīti ca,",
  "anya-e0812n2:224_7": "nāthena saha vattatīti ca,",
  "anya-e0812n2:224_8": "bandhassa paddhatīti ca viggaho.",
  "anya-e0812n2:225_0": "143.",
  "anya-e0812n2:226_0": "Pādambhojarajolitta-gattā yetava gotama;",
  "anya-e0812n2:227_0": "Aho te jantavo yanti, sabbathā nirajattanaṁ.",
  "anya-e0812n2:228_0": "143.",
  "anya-e0812n2:228_1": "Tamudāharati “pāde”ccādinā.",
  "anya-e0812n2:228_2": "Gotamāti bhagavantaṁ gottena ālapati.",
  "anya-e0812n2:228_3": "Tava bhagavato pādambhojānaṁ rajāni reṇavo,",
  "anya-e0812n2:228_4": "tehi littāni upadehitāni gattāni yesanti viggaho.",
  "anya-e0812n2:228_5": "Ye janā te jantavo sabbappakārena rajolavenāpyanupalittattā rajehi kilesasaṅkhātehi niggatā nirajā,",
  "anya-e0812n2:228_6": "tesaṁ bhāvo nirajattanaṁ nikkilesabhāvaṁ yanti pāpuṇanti.",
  "anya-e0812n2:228_7": "Aho acchariyaṁ yato rajasā littā nāma saṁkiliṭṭhāyeva siyuṁ,",
  "anya-e0812n2:228_8": "bhavaṁ pana pādarajasā vilepane jane niraje karoti.",
  "anya-e0812n2:228_9": "Acchariyaṁ bhavato idanti attho.",
  "anya-e0812n2:229_0": "143.",
  "anya-e0812n2:229_1": "Idāni udāharati “pādambhoje”ccādinā.",
  "anya-e0812n2:229_2": "Bho gotama ye sattā tava tuyhaṁ pādambhojarajolittagattā pādapadumareṇulittamatthakanalāṭādisarīrāvayavayuttā",
  "anya-e0812n2:229_3": "te jantavo sattā sabbathā kilesasaṅkhātarajojallehi anupalittattā sabbappakārena nirajattanaṁ vigatakilesarajobhāvaṁ",
  "anya-e0812n2:229_4": "yanti pāpuṇanti,",
  "anya-e0812n2:229_5": "aho acchariyaṁ.",
  "anya-e0812n2:229_6": "Rajolittā nāma saṁkiliṭṭhā siyuṁ,",
  "anya-e0812n2:229_7": "tvaṁ pana pādarajasā upalittepi satte niraje karosīti bhāvo.",
  "anya-e0812n2:229_8": "Iha bhagavato ukkaṁsaguṇo dīpito hoti.",
  "anya-e0812n2:229_9": "Pādāniyeva ambhojānīti ca,",
  "anya-e0812n2:229_10": "tesaṁ rajānīti ca,",
  "anya-e0812n2:229_11": "tehi littāni gattāni yesanti ca,",
  "anya-e0812n2:229_12": "rajehi kilesehi niggatāti ca,",
  "anya-e0812n2:229_13": "tesaṁ bhāvoti ca vākyaṁ.",
  "anya-e0812n2:230_0": "144.",
  "anya-e0812n2:231_0": "Evaṁ jinānubhāvassa, samukkaṁso’tradissati;",
  "anya-e0812n2:232_0": "Paññavā vidhinā’nena, cintaye paramīdisaṁ.",
  "anya-e0812n2:233_0": "144.",
  "anya-e0812n2:233_1": "Ko panettha ukkaṁsavanto guṇo yena bandho sanātho siyāti ce?",
  "anya-e0812n2:233_2": "Āha “eva”miccādi.",
  "anya-e0812n2:233_3": "Evamiti jinānubhāvassa sammāsambuddhapabhāvassa samukkaṁso atisayo dissati padissate atra bandhe,",
  "anya-e0812n2:233_4": "tasmā jinānubhāvena ukkaṁsavatā guṇena bandho sanātho siyāti.",
  "anya-e0812n2:233_5": "Pakāramimamaññatrapiatidisanto āha “paññavā”tiādi.",
  "anya-e0812n2:233_6": "Paññavā paññāsampanno anena vidhinā iminā pakārena edisaṁ evarūpaṁ paraṁ aññaṁ cintaye vitakkeyya.",
  "anya-e0812n2:234_0": "144.",
  "anya-e0812n2:234_1": "Idāni yathāvuttaguṇanidassanañca sissānusāsanañca dasseti “eva”miccādinā.",
  "anya-e0812n2:234_2": "Atra imissaṁ anantaragāthāyaṁ evaṁ yathāvuttakkamena jinānubhāvassa tathāgatappabhāvassa samukkaṁso ādhikkaṁ dissati padissate,",
  "anya-e0812n2:234_3": "tasmā jinānubhāvasaṅkhātena ukkaṁsavatā guṇena bandho sanātho bhaveyya.",
  "anya-e0812n2:234_4": "Paññavā pasatthañāṇavanto anena vidhinā iminā kamena īdisaṁ paraṁ aññaṁ cintaye kappeyya.",
  "anya-e0812n2:235_0": "145.",
  "anya-e0812n2:236_0": "Udāro sopi viññeyyo,",
  "anya-e0812n2:237_0": "Yaṁ pasatthavisesanaṁ;",
  "anya-e0812n2:238_0": "Yathā kīḷāsaro līlā-",
  "anya-e0812n2:239_0": "Hāsahāso (ka.)hemaṅgadādayo.",
  "anya-e0812n2:240_0": "145.",
  "anya-e0812n2:240_1": "Aparamudārappakāraṁ dassetumāha “udāro”iccādi.",
  "anya-e0812n2:240_2": "Yaṁ pasatthaṁ silāghanīyaṁ visesanaṁ upādiyati,",
  "anya-e0812n2:240_3": "sopi na pana yathāvuttova udāro viññeyyo.",
  "anya-e0812n2:240_4": "“Yathe”tyudāharati.",
  "anya-e0812n2:240_5": "Kīḷāya kīḷatthaṁ saro,",
  "anya-e0812n2:240_6": "līlāya yutto hāso,",
  "anya-e0812n2:240_7": "hemaṁ hemamayamaṅgadanti samāso,",
  "anya-e0812n2:240_8": "taṁ ādi yesanti bāhirattho.",
  "anya-e0812n2:240_9": "Ādisaddena kusumadāmamaṇimekhalādīnaṁ saṅgaho.",
  "anya-e0812n2:240_10": "Ayaṁ tu bandhapharusagāmmapariccāgā sambhavati.",
  "anya-e0812n2:241_0": "145.",
  "anya-e0812n2:241_1": "Aññamapi udāraṁ dasseti “udāro”ccādinā.",
  "anya-e0812n2:241_2": "Yaṁ pasatthavisesanaṁ pasaṁsanīyavisesanaṁ hoti,",
  "anya-e0812n2:241_3": "sopi udāroti viññeyyo.",
  "anya-e0812n2:241_4": "“Yathā”ti tamudāharati.",
  "anya-e0812n2:241_5": "Kīḷāsaro kīḷāya kato saro.",
  "anya-e0812n2:241_6": "Līlāhāso līlāya yutto hāso.",
  "anya-e0812n2:241_7": "Hemaṅgadādayo suvaṇṇakeyūrāiccādayoti.",
  "anya-e0812n2:241_8": "Kīḷatthāya saroti ca,",
  "anya-e0812n2:241_9": "līlāya yutto hāsoti ca,",
  "anya-e0812n2:241_10": "hemaṁ hemamayaṁ aṅgadanti ca,",
  "anya-e0812n2:241_11": "līlāhāso ca hemaṅgadañcāti ca,",
  "anya-e0812n2:241_12": "tāni ādīni yesaṁ kusumadāmamaṇimekhalādīnanti ca viggaho.",
  "anya-e0812n2:241_13": "Ayamudāro bandhapharusagāmmādidosapariccāgena sijjhati.",
  "anya-e0812n2:242_0": "146.",
  "anya-e0812n2:243_0": "Lokiyatthānatikkantā,",
  "anya-e0812n2:244_0": "Kantā sabbajanānapi;",
  "anya-e0812n2:245_0": "Kanti nāmā’tivuttassa,",
  "anya-e0812n2:246_0": "Vuttā sā parihārato.",
  "anya-e0812n2:247_0": "Yathā “muninda”iccādi.",
  "anya-e0812n2:248_0": "146.",
  "anya-e0812n2:248_1": "Kantiṁ kathayati “lokiyi”ccādinā.",
  "anya-e0812n2:248_2": "Loke vidito lokiyo,",
  "anya-e0812n2:248_3": "taṁ lokiyaṁ atthaṁ abhidheyyaṁ anatikkantā anatītā sabbesaṁ kavīnamitaresaṁ vā janānaṁ eva kantā manoharā kanti nāmāti vuccati.",
  "anya-e0812n2:248_4": "Ayaṁ pana saddaguṇo ativuttassa vākyadosassa pariccāgena sambhavati.",
  "anya-e0812n2:248_5": "Tenāha “ativuttassā”tiādi.",
  "anya-e0812n2:248_6": "Udāharaṇattho heṭṭhā vuttoyeva.",
  "anya-e0812n2:249_0": "146.",
  "anya-e0812n2:249_1": "Idāni kantiṁ dasseti “lokiyi”ccādinā.",
  "anya-e0812n2:249_2": "Lokiyatthānatikkantā loke pasiddhasaddatthamanatikkantā sabbajanānaṁ sakalakavīnaṁ kantā manuññā kanti nāma vuccate,",
  "anya-e0812n2:249_3": "sā ativuttassa ativuttadosassa parihārato vuttā dosaparihāraparicchede kathitā hoti.",
  "anya-e0812n2:249_4": "Ativuttadosaparihārato eva kantiyā siddhattā tassa lakkhiyo eva etissā hotīti adhippāyo.",
  "anya-e0812n2:249_5": "Loke viditoti ca,",
  "anya-e0812n2:249_6": "so ca so attho ceti ca viggaho.",
  "anya-e0812n2:249_7": "“Yathā”ti kantiyā udāharaṇaṁ dasseti “muninda”iccādi.",
  "anya-e0812n2:249_8": "Taṁ vuttameva.",
  "anya-e0812n2:250_0": "147.",
  "anya-e0812n2:251_0": "Atthabyattā’bhidheyyassā-",
  "anya-e0812n2:252_0": "Neyyatā saddato’tthato;",
  "anya-e0812n2:253_0": "Sā’yaṁ tadubhayā neyya-",
  "anya-e0812n2:254_0": "Parihāre padassitā.",
  "anya-e0812n2:255_0": "Yathā “marīci”ccādi ca, “manonurañjano”ccādi ca.",
  "anya-e0812n2:256_0": "147.",
  "anya-e0812n2:256_1": "Atthabyattiṁ byañjayati “atthabyattābhidheyyi”ccādinā.",
  "anya-e0812n2:256_2": "Abhidheyyassa sambandhaatthassa saddato atthato vā sāmatthiyato vā aneyyatā patīti aññathā vagamo gatyantarābhāvā,",
  "anya-e0812n2:256_3": "yato vuttaṁ “dullabhāvagatī sadda-sāmatthiyavilaṅghinī”ti.",
  "anya-e0812n2:256_4": "Tamanuvaditvā atthabyatti vidhīyate.",
  "anya-e0812n2:256_5": "Sā pana byākiṇṇaneyyādidosavajjanāya jāyate.",
  "anya-e0812n2:256_6": "Tadubhayā jātā sāyaṁ aneyyatā neyyaparihāre padassitā pakāsitā.",
  "anya-e0812n2:256_7": "Paṭhamadutiyodāharaṇassattho vutto.",
  "anya-e0812n2:257_0": "147.",
  "anya-e0812n2:257_1": "Idāni atthabyattiṁ dasseti “atthabyatti”ccādinā.",
  "anya-e0812n2:257_2": "Abhidheyyassa atthassa saddato atthato atthasāmatthiyato ca aneyyatā tattheva vijjamānattā saddassa atthassa",
  "anya-e0812n2:257_3": "vā āharitvā vattabbassa abhāvo atthabyatti nāma,",
  "anya-e0812n2:257_4": "tadubhayā tehi dvīhi jātā sā ayaṁ aneyyatāsaṅkhatā atthabyatti neyyaparihāre neyyadosaparihārapadese padassitā pakāsitāti.",
  "anya-e0812n2:257_5": "“Dullabhāvagatī sadda-sāmatthiyavilaṅghinī”ti vuttattā atthapatīti pana vinā saddañca sāmatthiyañca aññathānupalabbhatīti",
  "anya-e0812n2:257_6": "iha “saddato atthato”ti vuttaṁ.",
  "anya-e0812n2:257_7": "Atthassa byatti patītīti ca,",
  "anya-e0812n2:257_8": "natthi neyyaṁ āharitabbaṁ assa abhidheyyassāti ca,",
  "anya-e0812n2:257_9": "tassa bhāvoti ca,",
  "anya-e0812n2:257_10": "te ca te ubho saddatthā cāti ca,",
  "anya-e0812n2:257_11": "te avayavā etissāti ca,",
  "anya-e0812n2:257_12": "neyyassa parihāroti ca vākyaṁ.",
  "anya-e0812n2:257_13": "Idāni “yathe”ccādinā dvippakārāya atthabyattiyā yathākkamaṁ udāharaṇamanussāreti “mari”ccādigāthādvayena,",
  "anya-e0812n2:257_14": "taṁ heṭṭhā vuttameva.",
  "anya-e0812n2:258_0": "Puna atthena yathā –",
  "anya-e0812n2:259_0": "148.",
  "anya-e0812n2:260_0": "Sabhāvāmalatā dhīra,",
  "anya-e0812n2:261_0": "Mudhā pādanakhesu te;",
  "anya-e0812n2:262_0": "Yato te’vanatānanta-",
  "anya-e0812n2:263_0": "Moḷicchāyā jahanti no.",
  "anya-e0812n2:264_0": "148.",
  "anya-e0812n2:264_1": "Puna dutiye tu dhīrāti āmantanaṁ.",
  "anya-e0812n2:264_2": "Te tava pādanakhesu sabhāvāmalatā pakatiparisuddhatā mudhā tucchā.",
  "anya-e0812n2:264_3": "Kasmāti ce?",
  "anya-e0812n2:264_4": "Yato yasmā kāraṇā te pādanakhā avanatassa sannatassa anantassa nāgarājassa moḷino kirīṭassa avanatānaṁ",
  "anya-e0812n2:264_5": "vā naramarānaṁ anantānaṁ moḷīnaṁ chāyā chaviyo no jahanti na pariccajanti,",
  "anya-e0812n2:264_6": "sañchaviyo pana jahantīti.",
  "anya-e0812n2:264_7": "Ettha nakhesu sañchavittā pādanakhassa moḷīnaṁ nirantarappaṇāmābyabhicārānaramarādīnaṁ bhagavato pādāravindavandanaṁ sāmatthiyā phuṭaṁ gamyate.",
  "anya-e0812n2:265_0": "148.“Puna atthena yathā sabhāvi”ccādi.",
  "anya-e0812n2:265_1": "Dhīra te tava pādanakhesu sabhāvāmalatā pakatiparisuddhatā mudhā tucchā.",
  "anya-e0812n2:265_2": "Kasmāti ce?",
  "anya-e0812n2:265_3": "Yato yasmā te caraṇanakhā avanatānantamoḷicchāyā pādānatassa anantanāgarājassa kirīṭassa sambandhinī,",
  "anya-e0812n2:265_4": "avanatānaṁ vā anantānaṁ devamanussānaṁ moḷīnaṁ chāyā kantiyo no jahanti na vijahanti,",
  "anya-e0812n2:265_5": "pakativaṇṇaṁ pahāya kirīṭakantisadisā te honti,",
  "anya-e0812n2:265_6": "tasmā ettha candakiraṇasannibhānaṁ nakharaṁsīnaṁ samīpe moḷīnaṁ nakharaṁsīhi amadditasakakantiyuttabhāvamāpajjanaṁ",
  "anya-e0812n2:265_7": "tādisānaṁ nirantarappaṇāmābhāvābhāvato khattiyādīnaṁ munindapādāravindadvande nirantarappaṇāmo sāmatthiyā",
  "anya-e0812n2:265_8": "vibhūtaṁ gamyate.",
  "anya-e0812n2:265_9": "Sassa bhāvoti ca,",
  "anya-e0812n2:265_10": "tena amalāti ca,",
  "anya-e0812n2:265_11": "tesaṁ bhāvoti ca,",
  "anya-e0812n2:265_12": "paṭhamapakkhe avanato ca so ananto cāti ca,",
  "anya-e0812n2:265_13": "tassa moḷīti ca,",
  "anya-e0812n2:265_14": "tassa chāyāyoti ca,",
  "anya-e0812n2:265_15": "dutiyapakkhe anantā ca te moḷī ceti ca,",
  "anya-e0812n2:265_16": "avanatānaṁ anantamoḷīti ca,",
  "anya-e0812n2:265_17": "tesaṁ chāyāyoti ca vākyaṁ.",
  "anya-e0812n2:266_0": "149.",
  "anya-e0812n2:267_0": "“Bandhasāro”ti maññanti, yaṁ samaggāpi viññuno;",
  "anya-e0812n2:268_0": "Dassanāvasaraṁ patto, samādhi nāma’yaṁ guṇo.",
  "anya-e0812n2:269_0": "149.",
  "anya-e0812n2:269_1": "Samādhiphalaṁ kiccāha “bandhe”ccādi.",
  "anya-e0812n2:269_2": "Yanti yaṁ samādhiṁ bandhassa gajjapajjamissabhāvassa sāroti sabbassa jīvitaṁ tapparāyattā bandhassa samaggāpi",
  "anya-e0812n2:269_3": "viññuno sabbepi kavino maññanti cintenti jānanti,",
  "anya-e0812n2:269_4": "ayaṁ samādhi nāma samādhikhyo guṇo dassane pakāsane avasaraṁ okāsaṁ anottarattā parassa sampatto uddiṭṭhānukkamenāti.",
  "anya-e0812n2:270_0": "149.",
  "anya-e0812n2:270_1": "Idāni samādhayo niddisati “bandhi”ccādinā.",
  "anya-e0812n2:270_2": "Samaggā api viññuno sabbepi kavayo yaṁ samādhiṁ “bandhasāro”ti pajjagajjavimissasaṅkhātassa bandhassa jīvitamiti maññanti,",
  "anya-e0812n2:270_3": "ayaṁ samādhi nāma guṇo dassanāvasaraṁ patto uddiṭṭhānukkamena dassanokāsaṁ patto hoti.",
  "anya-e0812n2:270_4": "Bandhassa sāroti ca,",
  "anya-e0812n2:270_5": "dassane avasaranti ca,",
  "anya-e0812n2:270_6": "taṁ pattoti ca viggaho.",
  "anya-e0812n2:271_0": "150.",
  "anya-e0812n2:272_0": "Aññadhammo tato’ññattha,",
  "anya-e0812n2:273_0": "Lokasīmānurodhato;",
  "anya-e0812n2:274_0": "Sammā ādhīyate’cce’so,",
  "anya-e0812n2:275_0": "Samādhīti niruccati.",
  "anya-e0812n2:276_0": "150.",
  "anya-e0812n2:276_1": "Kathamayaṁ saddavohāro bandhe “samādhī”ti vuccatītyāha “aññe”ccādi.",
  "anya-e0812n2:276_2": "Aññassa vatthuno pakatāpekkhāya dhammo guṇo pasiddho,",
  "anya-e0812n2:276_3": "tato tasmā mukhyavisayā aññattha amukhye visaye lokasīmānurodhato lokappatītyanuvattanena sammā sādhu",
  "anya-e0812n2:276_4": "lokasīmānuvattanameveha sādhuttaṁ ādhīyate āropyate,",
  "anya-e0812n2:276_5": "iti iminā kāraṇena eso evaṁvidho dhammo “samādhī”ti niruccatītidha sammā ādhīyatīti evaṁ nīharitvā vuccatīti attho.",
  "anya-e0812n2:277_0": "150.",
  "anya-e0812n2:277_1": "“Samādhī”ti ayaṁ vohāro bandhavisaye kathaṁ pavattatīti āsaṅkāyaṁ paṭhamaṁ nibbacanaṁ dassetuṁ āha “aññi”ccādi.",
  "anya-e0812n2:277_2": "Yasmā aññadhammo samādhānassa visayabhūtaamukhyato aññassa mukhyavatthuno pasiddhaguṇo,",
  "anya-e0812n2:277_3": "tato mukhyavisayato aññattha amukhyavisaye lokasīmānurodhato lokavohāramariyādāvirodhabhāvena lokappatītyanuvattaneneva sammā ādhīyati ṭhapīyati,",
  "anya-e0812n2:277_4": "iti iminā kāraṇena eso yathāvuttaguṇo “samādhī”ti niruccati vuccatīti.",
  "anya-e0812n2:277_5": "Aññassa dhammoti ca,",
  "anya-e0812n2:277_6": "lokassa sīmāti ca,",
  "anya-e0812n2:277_7": "tassā anurodhoti ca viggaho.",
  "anya-e0812n2:278_0": "Samādhiuddesa",
  "anya-e0812n2:279_0": "151.",
  "anya-e0812n2:280_0": "Apāṇe pāṇinaṁ dhammo, sammā ādhīyate kvaci;",
  "anya-e0812n2:281_0": "Nirūpe rūpayuttassa, nirase sarasassa ca.",
  "anya-e0812n2:282_0": "152.",
  "anya-e0812n2:283_0": "Adrave dravayuttassa, akattaripi kattutā;",
  "anya-e0812n2:284_0": "Kaṭhinassā’sarīrepi, rūpaṁ tesaṁ kamā siyā.",
  "anya-e0812n2:285_0": "151-152.",
  "anya-e0812n2:285_1": "Samādhānavisayamāha “apāṇe”iccādi.",
  "anya-e0812n2:285_2": "Kvaci ṭhāne pāṇinaṁ pāṇavantānaṁ padatthānaṁ dhammo guṇo apāṇe pāṇavirahite vatthuni sammā lokapatītyanuvattanena ādhīyate āropyate,",
  "anya-e0812n2:285_3": "evamuparipi yathānurūpaṁ.",
  "anya-e0812n2:285_4": "Nirūpeti rūpavirahite vatthuni,",
  "anya-e0812n2:285_5": "kvacīti sabbattha anuvattati.",
  "anya-e0812n2:285_6": "Asarīre aghane asaṁhate vatthuni kaṭhinassa daḷhassa,",
  "anya-e0812n2:285_7": "tesaṁ yathāvuttānaṁ samādhīnaṁ rūpaṁ udāharaṇaṁ kamā uddiṭṭhānukkamena.",
  "anya-e0812n2:286_0": "151-152.",
  "anya-e0812n2:286_1": "Uddese “samādhayo”ti bahuvacanena niddiṭṭhānaṁ samādhīnaṁ visayamupadasseti “apāṇe”ccādinā.",
  "anya-e0812n2:286_2": "Kvaci kismiñci ṭhāne pāṇinaṁ dhammo indriyabaddhānaṁ guṇo apāṇe pāṇarahitavatthumhi sammā lokapatītianusārena ādhīyate āropyate,",
  "anya-e0812n2:286_3": "kvaci rūpayuttassa rūpavantavatthuno dhammo nirūpe rūparahitavatthumhi,",
  "anya-e0812n2:286_4": "kvaci sarasassa rasavantassa vatthuno dhammo nirase rasarahite ca,",
  "anya-e0812n2:286_5": "kvaci dravayuttassa dravavantavatthuno dhammo adrave dravarahite ca,",
  "anya-e0812n2:286_6": "kvaci kattutā kattuguṇo akattaripi,",
  "anya-e0812n2:286_7": "kvaci kaṭhinassa thaddhassa vatthuno dhammo asarīrepi sarīrarahitepi sammā ādhīyate.",
  "anya-e0812n2:286_8": "Tesaṁ channaṁ samādhīnaṁ rūpaṁ udāharaṇaṁ kamā “apāṇe pāṇina”nti uddiṭṭhānukkamena siyā bhaveyyāti.",
  "anya-e0812n2:286_9": "Na santi pāṇā asseti ca,",
  "anya-e0812n2:286_10": "rūpā niggatoti ca,",
  "anya-e0812n2:286_11": "rūpena yuttoti ca,",
  "anya-e0812n2:286_12": "rasā niggatoti ca,",
  "anya-e0812n2:286_13": "rasena saha vattamānoti ca,",
  "anya-e0812n2:286_14": "dravāaññoti ca,",
  "anya-e0812n2:286_15": "dravena dravabhāvena yuttoti ca,",
  "anya-e0812n2:286_16": "kattuto aññoti ca,",
  "anya-e0812n2:286_17": "kattuno bhāvoti ca,",
  "anya-e0812n2:286_18": "natthi sarīraṁ assāti ca viggaho.",
  "anya-e0812n2:287_0": "Samādhiniddesa",
  "anya-e0812n2:288_0": "Apāṇe pāṇinaṁ dhammo",
  "anya-e0812n2:289_0": "153.",
  "anya-e0812n2:290_0": "Uṇṇāpuṇṇindunā nātha, divāpi saha saṅgamā;",
  "anya-e0812n2:291_0": "Viniddā sampamodanti, maññe kumudinī tava.",
  "anya-e0812n2:292_0": "153.“Uṇṇā”iccādi.",
  "anya-e0812n2:292_1": "Nāthāti lokattayekapaṭisaraṇabhūtatāya bhagavantaṁ ālapati.",
  "anya-e0812n2:292_2": "Tava uṇṇāromadhātusaṅkhātena puṇṇindunā saha saṅgamā saṁyogena kumudinī kumudiniyo kumudākarā divāpi",
  "anya-e0812n2:292_3": "viniddā vigatasoppā sampamodanti maññe suṭṭhuyeva pamodantīti parikappemīti.",
  "anya-e0812n2:292_4": "Ettha pāṇidhammassa suratarūpassa saṅgamassa viniddāya sampīṇanassa ca apāṇini āropitapumbhāve uṇṇāpuṇṇindumhi,",
  "anya-e0812n2:292_5": "tathā āropitaitthibhāvāsu kumudinīsu lokasīmānurodhena samādhānato soyaṁ pasiddho dhammo “samādhī”ti vuccati.",
  "anya-e0812n2:292_6": "Tadabhidhāyī saddo ca upacārato atthānugāmittā saddikavohāraṁ dasseti,",
  "anya-e0812n2:292_7": "evamuparipi yathāyogaṁ.",
  "anya-e0812n2:293_0": "153.",
  "anya-e0812n2:293_1": "Tesu pāṇidhammasamādhino udāharaṇamādisati “uṇṇā”iccādinā.",
  "anya-e0812n2:293_2": "Nātha tava tuyhaṁ uṇṇāpuṇṇindunā uṇṇāromamaṇḍalasaṅkhātapuṇṇacandena saha saṅgamā aññamaññasamavāyahetunā",
  "anya-e0812n2:293_3": "kumudinī keravākarasaṅkhātā kumudiniyo divāpi viniddā vikasitā sampamodanti maññe atisantuṭṭhā hontīti",
  "anya-e0812n2:293_4": "kappemīti indusampamodo sahasaddena ñāyate.",
  "anya-e0812n2:293_5": "Ettha pāṇidhammasaṅkhāto suratasaṅgamo ca niddāpagamo ca sampamodanañcāti tiṇṇaṁ uṇṇāpuṇṇindukumudinīsaṅkhātesu",
  "anya-e0812n2:293_6": "apāṇesu lokavohārānatikkamma buddhiyā āropanena pāṇidhammato pasiddhā tayo atthā idha samādhayo nāma,",
  "anya-e0812n2:293_7": "tappaṭipādakaganthopi atthānugāmittā tadupacārena samādhīti daṭṭhabbo.",
  "anya-e0812n2:293_8": "Puṇṇo ca so indu ceti ca,",
  "anya-e0812n2:293_9": "uṇṇā eva puṇṇindu cāti ca,",
  "anya-e0812n2:293_10": "vigatā niddā yehīti ca viggaho.",
  "anya-e0812n2:294_0": "Nirūpe rūpayuttassa",
  "anya-e0812n2:295_0": "154.",
  "anya-e0812n2:296_0": "Dayārasesu mujjantā, janā’matarasesvi’va;",
  "anya-e0812n2:297_0": "Sukhitā hatadosā te, nātha pādambujānatā.",
  "anya-e0812n2:298_0": "154.“Dayā”iccādi.",
  "anya-e0812n2:298_1": "Nātha te pādambujesu ānatā paṇāmavasena janā tilokakuharapavattino sattā amatarasesviva pīyūsarasesu viya dayārasesu karuṇārasesu guṇesu.",
  "anya-e0812n2:298_2": "“Siṅgārādo vise vīriye,",
  "anya-e0812n2:298_3": "guṇe rāge drave raso”ti amarakosa 3.3.226 hi nighaṇṭu.",
  "anya-e0812n2:298_4": "Mujjantā nimujjamānā hatā naṭṭhā dosā vātādayo amatapakkhe,",
  "anya-e0812n2:298_5": "aññattha tu hatā naṭṭhā dosā rāgādayo yesanti viggaho,",
  "anya-e0812n2:298_6": "tatoyeva sukhitā sukhaṁ kāyikacetasikasukhaṁ itā pattā gatāti attho.",
  "anya-e0812n2:299_0": "154.",
  "anya-e0812n2:299_1": "Idāni rūpadhammasamādhino udāharaṇaṁ uddisati “dayā”iccādinā.",
  "anya-e0812n2:299_2": "Nātha te tava pādambujānatā caraṇapadume paṇatā janā devamanussā amatarasesu iva sudhājalesu viya dayārasesu",
  "anya-e0812n2:299_3": "anaññasādhāraṇakaruṇāguṇesu mujjantā nimujjamānā hatadosā vinaṭṭhavātapittādayo vinaṭṭharāgādidosā vā",
  "anya-e0812n2:299_4": "sukhitā tatoyeva ajarāmarasaṅkhātasukhaṁ itā pattāti.",
  "anya-e0812n2:299_5": "Ettha rūpayuttajale labbhamānaṁ mujjanaṁ nirūpe dayāguṇe āropitaṁ hoti.",
  "anya-e0812n2:299_6": "Dayā eva rasā guṇāti ca,",
  "anya-e0812n2:299_7": "amatā eva rasāti ca,",
  "anya-e0812n2:299_8": "hatā vātādayo rāgādayo vā dosā yesanti ca,",
  "anya-e0812n2:299_9": "pādāni eva ambujānīti ca,",
  "anya-e0812n2:299_10": "tesu ānatāti ca viggaho.",
  "anya-e0812n2:300_0": "“Siṅgārādovise vīriye, guṇe rāge draveraso”ti amarakosa 3.3.226 ettha rasasaddo guṇajalesu vattati.",
  "anya-e0812n2:301_0": "Nirase sarasassa",
  "anya-e0812n2:302_0": "155.",
  "anya-e0812n2:303_0": "Madhurepi guṇe dhīra, nappasīdanti ye tava;",
  "anya-e0812n2:304_0": "Kīdisīmanaso vutti, tesaṁ khāraguṇānabhohe (sī.).",
  "anya-e0812n2:305_0": "155.“Madhure”ccādi.",
  "anya-e0812n2:305_1": "Dhiyā īratīti dhīro,",
  "anya-e0812n2:305_2": "bho dhīra tava madhurepi manoharepi guṇe karuṇādike ye nappasīdanti pasādaṁ na karonti,",
  "anya-e0812n2:305_3": "khāraguṇānaṁ amadhuraguṇānaṁ tesaṁ janānaṁ manaso vutti cittappavatti kīdisīti kimiva dissati,",
  "anya-e0812n2:305_4": "na viññāyate “īdisī”ti.",
  "anya-e0812n2:305_5": "Yato tādisaguṇāvabodhaparammukhā mohandhakārasambandhitāti.",
  "anya-e0812n2:306_0": "155.",
  "anya-e0812n2:306_1": "Idāni sarasadhammasamādhino udāharaṇamuddisati “madhuri”ccādinā.",
  "anya-e0812n2:306_2": "Bho dhīra tava te madhure api guṇe pakatisundare karuṇāpaññāguṇepi ye hīnādhimuttikā janā nappasīdanti,",
  "anya-e0812n2:306_3": "khāraguṇānaṁ amadhuraguṇānaṁ tesaṁ janānaṁ manaso vutti cittappavatti kīdisī kathaṁ ruhati.",
  "anya-e0812n2:306_4": "Dhiyā īrati pavattatīti ca,",
  "anya-e0812n2:306_5": "kā viya sā dissatīti ca,",
  "anya-e0812n2:306_6": "khārā guṇā yesanti ca viggaho.",
  "anya-e0812n2:306_7": "Ettha samādhi nāma rasahīne āropitarasayuttadhammabhūtaṁ madhurakhāraguṇadvayaṁ.",
  "anya-e0812n2:307_0": "Adrave dravayuttassa",
  "anya-e0812n2:308_0": "156.",
  "anya-e0812n2:309_0": "Sabbatthasiddha cūḷaka-puṭapeyyā mahāguṇā;",
  "anya-e0812n2:310_0": "Disā samantā dhāvanti, kundasobhāsalakkhaṇā.",
  "anya-e0812n2:311_0": "156.“Sabbatthasiddhi”ccādi.",
  "anya-e0812n2:311_1": "Sabbatthasiddhassa mahāmunino cūḷakapuṭena peyyā pātabbā kundasobhāsalakkhaṇā kundakusumassa sobhāsavantā",
  "anya-e0812n2:311_2": "jutivijambhino mahāguṇā samantā parito disā disantāni dhāvanti.",
  "anya-e0812n2:312_0": "156.",
  "anya-e0812n2:312_1": "Idāni dravayuttasamādhino udāharaṇamuddisati “sabbatthi”ccādinā.",
  "anya-e0812n2:312_2": "Sabbatthasiddha sabbakicce parinipphanna,",
  "anya-e0812n2:312_3": "nipphannehi sabbatthehi vā samannāgata he tathāgata tava cūḷakapuṭapeyyā cūḷakapuṭena pātabbā kundasobhāsalakkhaṇā",
  "anya-e0812n2:312_4": "kundasobhāhi samānalakkhaṇā kundasobhāsadisā vā mahāguṇā saṅkhyāmahantattā ānubhāvamahantattā vā mahantā",
  "anya-e0812n2:312_5": "vā arahattādayo guṇā samantā samantato disā dasadisāsu dhāvantīti.",
  "anya-e0812n2:312_6": "Ettha dravayuttaguṇabhūto cūḷakapuṭapeyyabhāvo dravarahite guṇe āropito samādhi nāma hoti.",
  "anya-e0812n2:312_7": "Sabbe ca te atthā ceti ca,",
  "anya-e0812n2:312_8": "te siddhā yasseti ca,",
  "anya-e0812n2:312_9": "cūḷakameva puṭamiti ca,",
  "anya-e0812n2:312_10": "tena peyyāti ca,",
  "anya-e0812n2:312_11": "mahantā ca te guṇā ceti ca,",
  "anya-e0812n2:312_12": "kundānaṁ sobhāti ca,",
  "anya-e0812n2:312_13": "tāhi samānaṁ lakkhaṇaṁ yesanti ca viggaho.",
  "anya-e0812n2:313_0": "Akattari kattutā",
  "anya-e0812n2:314_0": "157.",
  "anya-e0812n2:315_0": "Mārāribalavissaṭṭhā, kuṇṭhā nānāvidhā’yudhā;",
  "anya-e0812n2:316_0": "Lajjamānā’ññavesena, jina pādānatā tava.",
  "anya-e0812n2:317_0": "157.“Mārā”iccādi.",
  "anya-e0812n2:317_1": "Māroyeva ari sattūti mārārī, tena,",
  "anya-e0812n2:317_2": "balena attano sattiyā,",
  "anya-e0812n2:317_3": "tassa vā balena senāya vissaṭṭhā abhimukhaṁ chaḍḍitā nānāvidhā anekappakārā āyudhā bhindivāḷādayo kuṇṭhābheṇḍivālādayo",
  "anya-e0812n2:317_4": "(ka.) pariccattatikhiṇabhāvā tāyeva kuṇṭhabhāvappattiyā lajjamānā “lokappatītānubhāvānamamhākampi evarūpaṁ",
  "anya-e0812n2:317_5": "jāta”nti lajjantā aññavesena “kathaṁ nāma pare amhe na jāneyyu”nti attano āvudhavesaṁ parivattitvā kusumavesena,",
  "anya-e0812n2:317_6": "jināti āmantanaṁ,",
  "anya-e0812n2:317_7": "tava pādānatā pādesu sannatā.",
  "anya-e0812n2:318_0": "157.",
  "anya-e0812n2:318_1": "Idāni kattudhammasamādhino udāharaṇamuddisati “mārāri”ccādinā.",
  "anya-e0812n2:318_2": "He jina mārāribalavissaṭṭhā mārasattunā attano sattiyā vissaṭṭhā,",
  "anya-e0812n2:318_3": "mārārino vā senāya vissaṭṭhā abhimukhe pātitā nānāvidhāyudhā anekappakārabhindivāḷaususattitomarādayo",
  "anya-e0812n2:318_4": "āvudhā kuṇṭhā atikhiṇā lajjamānā “kasmā evaṁ lokapasiddhānubhāvānamamhākampi īdisaṁ vippakāramahosī”ti",
  "anya-e0812n2:318_5": "lajjantā aññavesena “kathamamhe pare na jāneyyu”nti āvudhavesaṁ hitvā tadaññabhūtena pupphavesena tava",
  "anya-e0812n2:318_6": "pādānatā pādasamīpe natā ahesunti.",
  "anya-e0812n2:318_7": "Ettha kattudhammabhūtaṁ lajjanañca aññavesena parivattanañca ānatañceti ime lajjanādīnaṁ akattubhūtesu visayesu āropitā samādhayo nāma honti.",
  "anya-e0812n2:318_8": "Māro eva arīti ca,",
  "anya-e0812n2:318_9": "balena vissaṭṭhāti ca,",
  "anya-e0812n2:318_10": "mārārinā balavissaṭṭhāti ca mārārino balaṁ senāti ca,",
  "anya-e0812n2:318_11": "tena vissaṭṭhāti ca,",
  "anya-e0812n2:318_12": "nānā anekavidhā pakārā yesanti ca,",
  "anya-e0812n2:318_13": "aññesaṁ vesoti ca,",
  "anya-e0812n2:318_14": "añño ca so veso cāti ca,",
  "anya-e0812n2:318_15": "pādesu ānatāti ca viggaho.",
  "anya-e0812n2:319_0": "Kaṭhinassa asarīre",
  "anya-e0812n2:320_0": "158.",
  "anya-e0812n2:321_0": "Munindabhāṇumā kālo-",
  "anya-e0812n2:322_0": "Dito bodhodayācale;",
  "anya-e0812n2:323_0": "Saddhammaraṁsinā bhāti,",
  "anya-e0812n2:324_0": "Indamandhatamaṁ paraṁ.",
  "anya-e0812n2:325_0": "158.“Muninda”iccādi.",
  "anya-e0812n2:325_1": "Bodho sabbaññutaññāṇasadiso soyeva vā udayācalo udayapabbato tasmiṁ kāle rattipariyante abhinikkhantasamaye",
  "anya-e0812n2:325_2": "udito pātubhūto munindo munindasadiso soyeva vā bhāṇumā sūriyo andhatamaṁ andhakāraṁ mohaṁ vā paraṁ accantameva",
  "anya-e0812n2:325_3": "saddhammaraṁsinā saddhammasadisena saddhammasaṅkhatena vā raṁsinā bhindaṁ padālento bhāti sobhatīti.",
  "anya-e0812n2:326_0": "158.",
  "anya-e0812n2:326_1": "Idāni kaṭhinadhammasamādhino udāharaṇamuddisati “munindi”ccādinā.",
  "anya-e0812n2:326_2": "Bodhodayācale sabbaññutaññāṇasadise sabbaññutaññāṇasaṅkhāte vā udayapabbate kālodito rattikkhaye māraparājitasamaye",
  "anya-e0812n2:326_3": "vā udito pātubhūto munindabhānumā munindasadiso munindoyeva vā sūriyo andhatamaṁ pakatighanandhakāraṁ",
  "anya-e0812n2:326_4": "bahalamohandhakāraṁ saddhammaraṁsinā saddhammasadisena saddhammabhūtena vā kiraṇena paramatisayena bhindaṁ",
  "anya-e0812n2:326_5": "padālento bhāti sobhatīti.",
  "anya-e0812n2:326_6": "Ettha thaddhadhammabhūtaṁ bhedanaṁ asarīrabhūte andhakāre buddhiyā āropitaṁ samādhi nāma hoti.",
  "anya-e0812n2:326_7": "Munīnaṁ indoti ca,",
  "anya-e0812n2:326_8": "soyeva bhānumāti ca,",
  "anya-e0812n2:326_9": "bodho eva udayācaloti ca,",
  "anya-e0812n2:326_10": "saddhammo eva raṁsīti ca viggaho.",
  "anya-e0812n2:327_0": "159.",
  "anya-e0812n2:328_0": "Vamanuggiranādye’taṁ, guṇavutyapariccutaṁ;",
  "anya-e0812n2:329_0": "Atisundaramaññaṁ tu, kāmaṁ vindati gāmmataṁ.",
  "anya-e0812n2:330_0": "159.",
  "anya-e0812n2:330_1": "Koci dhammo amukhyavisaye bandhe sobhate,",
  "anya-e0812n2:330_2": "na mukhyavisayeti dassanto āha “vamanaṁ”iccādi.",
  "anya-e0812n2:330_3": "Vamanañca uggiranañca,",
  "anya-e0812n2:330_4": "ādisaddena virecanādipariggaho.",
  "anya-e0812n2:330_5": "Etaṁ yathāvuttaṁ guṇā padhānetarā pasiddhavisayā visayantarapariggahalakkhaṇā vutti payogarūpā,",
  "anya-e0812n2:330_6": "tato apariccutaṁ aparigaḷitaṁ santaṁ amukhyabhūtaṁ atisundaraṁ accantamanoharamalaṅkārarūpattā,",
  "anya-e0812n2:330_7": "aññaṁ tu itaraṁ pana mukhyanti vuttaṁ hoti.",
  "anya-e0812n2:330_8": "Kāmaṁ ekantena gāmmataṁ asabbhasabhāvaṁ bandhe tassānucitabhāvato vindati paṭilabhati pasavatīti attho.",
  "anya-e0812n2:331_0": "159.",
  "anya-e0812n2:331_1": "Idāni imesuyeva pāṇidhammādīsu koci dhammo amukhyavisaye payutto pasattho,",
  "anya-e0812n2:331_2": "mukhyavisaye payutto apasatthoti dassento “vamanuggi”ccādimāha.",
  "anya-e0812n2:331_3": "Etaṁ vamanuggiranādi vamanauggiranavirecanādikaṁ guṇavutyapariccutaṁ amukhyapayogato agaḷitaṁ amukhyabhūtaṁ atisundaraṁ sabbesaṁ atipiyaṁ hoti,",
  "anya-e0812n2:331_4": "aññaṁ tu uttato byatirekaṁ mukhyavisaye payuttaṁ vamanuggiranādikaṁ pana kāmaṁ ekantena gāmmataṁ sabhāvaappiyagāmmadosataṁ vindati sevatīti.",
  "anya-e0812n2:331_5": "Vamanañca uggiranañceti ca,",
  "anya-e0812n2:331_6": "tāni ādīni yasseti ca,",
  "anya-e0812n2:331_7": "guṇā appadhānā vuttīti ca,",
  "anya-e0812n2:331_8": "tato apariccutanti ca viggaho.",
  "anya-e0812n2:332_0": "160.",
  "anya-e0812n2:333_0": "Kantīnaṁ vamanabyājā, munipādanakhāvalī;",
  "anya-e0812n2:334_0": "Candakantī pivantīva, nippabhaṁ taṁ karontiyo.",
  "anya-e0812n2:335_0": "160.",
  "anya-e0812n2:335_1": "Udāharati “kantīna”miccādi.",
  "anya-e0812n2:335_2": "Munino sammāsambuddhassa pādanakhānaṁ āvalī seṇiyo kantīnaṁ attano nirantaraṁ nissarantīnaṁ sobhāvisesānaṁ",
  "anya-e0812n2:335_3": "vamanabyājā uggiranalesena candakantī candacchaviyo sabbattha patthaṭattā pivantīva pānaṁ karontīti takkemi.",
  "anya-e0812n2:335_4": "Kīdisī viyāti parikappanābījamāha “nippabha”ntiādi.",
  "anya-e0812n2:335_5": "Taṁ candaṁ nippabhaṁ pabhāvirahitaṁ karontiyo vidahamānā.",
  "anya-e0812n2:335_6": "Idañhi kappanābījaṁ yato nakhasobhāliṅganena candassa sobhāvato nippabhattaṁ passitvā mahattañca tassā",
  "anya-e0812n2:335_7": "nakhāvaliyo candakantī pivantīti parikappeti kantīnañca vamanabyājaṁ.",
  "anya-e0812n2:336_0": "160.",
  "anya-e0812n2:336_1": "Iṭṭhavisaye payuttavamanuggiranādīnamudāharaṇamuddisati “kantīna”miccādinā.",
  "anya-e0812n2:336_2": "Munipādanakhāvalī munipādanakhaseṇiyo kantīnaṁ attano candamarīcisadisasobhānaṁ vamanabyājā uggiranalesena",
  "anya-e0812n2:336_3": "taṁ nimmalacandaṁ nippabhaṁ karontiyo attano sabbattha patthaṭattā nippabhaṁ karontiyo candakantī candaraṁsiyo",
  "anya-e0812n2:336_4": "pivanti maññe.",
  "anya-e0812n2:336_5": "Nakharaṁsīnaṁ sabbattha patthaṭattā sappabhassāpi candassa nippabhattañca nakharaṁsīnaṁ adhikattañca",
  "anya-e0812n2:336_6": "disvā candakantī pivanti iveti nakhāvalīnaṁ candakantipivanañca sakakantivamanañca pakati na hoti,",
  "anya-e0812n2:336_7": "byājamiti kavinā parikappitaṁ hoti.",
  "anya-e0812n2:336_8": "Ettha bhattasitthādimukhyavisayato aññakantisaṅkhataamukhyavisaye payuttaṁ vamanaṁ guṇavuttīti ñātabbaṁ.",
  "anya-e0812n2:336_9": "Vamanameva byājamiti ca,",
  "anya-e0812n2:336_10": "munino pādāti ca,",
  "anya-e0812n2:336_11": "tesu nakhāti ca,",
  "anya-e0812n2:336_12": "tesaṁ āvaliyoti ca,",
  "anya-e0812n2:336_13": "candassa kantiyoti ca,",
  "anya-e0812n2:336_14": "niggato pabhāhīti ca viggaho.",
  "anya-e0812n2:337_0": "161.",
  "anya-e0812n2:338_0": "Acittakattukaṁ rujha-miccevaṁ guṇakamma taṁguṇakammakaṁ (sī.);",
  "anya-e0812n2:339_0": "Sacittakattukaṁ pe’taṁ, guṇakammaṁ yadu’ttamaṁ.",
  "anya-e0812n2:340_0": "161.",
  "anya-e0812n2:340_1": "Yathāvuttaṁ nigameti “acitta”iccādinā.",
  "anya-e0812n2:340_2": "Iccevaṁ acitto kattā yassa taṁ acittakattukaṁ.",
  "anya-e0812n2:340_3": "Guṇo kammaṁ yassa taṁ guṇakammaṁ.",
  "anya-e0812n2:340_4": "Tañca vamanādi rujhamatimanoharaṁ bhavati bandhocitattā.",
  "anya-e0812n2:340_5": "Nakhāvaliyo hi acittakattāro,",
  "anya-e0812n2:340_6": "kantiyo guṇakammanti vamanamatrātisundaraṁ.",
  "anya-e0812n2:340_7": "Nedameva rujhanti āha “sacitta”iccādi.",
  "anya-e0812n2:340_8": "Etaṁ vamanādikaṁ sacittakattukampiyadiguṇakammaṁ,",
  "anya-e0812n2:340_9": "uttamaṁ seṭṭhaṁ bandhocitattā.",
  "anya-e0812n2:341_0": "161.",
  "anya-e0812n2:341_1": "Anantarodāharaṇassa pasatthattañca kammani guṇe sati sacittakattukavamanādikañca iṭṭhamiti dassento “acittakattuka”miccādimāha.",
  "anya-e0812n2:341_2": "Iccevaṁ iminā pakārena acittakattukaṁ nakhāvalisaṅkhātaaviññāṇakakattuvantaṁ guṇakammaṁ nakhakantisaṅkhātaappadhānakammavantaṁ",
  "anya-e0812n2:341_3": "vamanādikaṁ rujhaṁ racanāya ucitattā rucijanakaṁ hoti,",
  "anya-e0812n2:341_4": "etaṁ vamanādikaṁ sacittakattukampi saviññāṇakakattuvantampi yadi guṇakammaṁ amukhyakammaṁ ce,",
  "anya-e0812n2:341_5": "uttamaṁ visiṭṭhameva,",
  "anya-e0812n2:341_6": "“kantīna”nti bhāvasambandhe chaṭṭhiyā satipi vamanakriyāya kammattaṁ nātivattati.",
  "anya-e0812n2:341_7": "Natthi cittaṁ yesanti ca,",
  "anya-e0812n2:341_8": "acittā kattāro yassāti ca,",
  "anya-e0812n2:341_9": "guṇo kammaṁ yasseti ca,",
  "anya-e0812n2:341_10": "saha cittena vattamānoti ca vākyaṁ.",
  "anya-e0812n2:341_11": "Iti nidassane evaṁ pakāre nipāto,",
  "anya-e0812n2:341_12": "atha vā vacanavacanīyānaṁ vacanavacanīyādīnaṁ (ka.) nigamārambhe nipātasamudāyo.",
  "anya-e0812n2:342_0": "162.",
  "anya-e0812n2:343_0": "Uggirantova sa sneha-rasaṁ jinavaro jane;",
  "anya-e0812n2:344_0": "Bhāsanto madhuraṁ dhammaṁ, kaṁ na sampīṇaye janaṁ.",
  "anya-e0812n2:345_0": "162.",
  "anya-e0812n2:345_1": "Tadudāharati “uggirantovā”tiādinā.",
  "anya-e0812n2:345_2": "So jinavaro jane sakalasattanikāye sneharasaṁ attano pemasaṅkhātaṁ anurāgaṁ uggirantova vamanto viya",
  "anya-e0812n2:345_3": "madhuraṁ atipaṇītaṁ dhammaṁ bhāsanto kaṁ janaṁ na sampīṇaye,",
  "anya-e0812n2:345_4": "sabbameva sampīṇeti.",
  "anya-e0812n2:345_5": "Ettha jinavaro kattā sacitto,",
  "anya-e0812n2:345_6": "sneharaso guṇakammaṁ.",
  "anya-e0812n2:346_0": "162.",
  "anya-e0812n2:346_1": "Idāni sacittakakattupakkhe udāharaṇamuddisati “uggiranto”ccādinā.",
  "anya-e0812n2:346_2": "So jinavaro jane sakalasattanikāye sneharasaṁ attano pemasaṅkhātaanurāgaṁ uggiranto iva vamanto viya",
  "anya-e0812n2:346_3": "madhuraṁ ādikalyāṇādibhāvena paṇītaṁ dhammaṁ saddhammaṁ bhāsanto desento yathāsayaṁ vadanto kaṁ janaṁ",
  "anya-e0812n2:346_4": "kīdisaṁ puggalaṁ na sampīṇaye,",
  "anya-e0812n2:346_5": "pīṇeti evāti.",
  "anya-e0812n2:346_6": "Ettha uggiranaṁ jinavarasaṅkhatasacittakakattuvantampi sneharasasaṅkhātaamukhyakammayuttattā pasatthaṁ hoti.",
  "anya-e0812n2:346_7": "Sneho eva raso anurāgoti viggaho.",
  "anya-e0812n2:347_0": "163.",
  "anya-e0812n2:348_0": "Yo saddasatthakusalo kusalo nighaṇṭu-",
  "anya-e0812n2:349_0": "Chandoalaṅkatisu niccakatābhiyogo;",
  "anya-e0812n2:350_0": "So’yaṁ kavittavikalopi kavīsu saṅkhya-",
  "anya-e0812n2:351_0": "Mogayha vindati hi kitti’mamandarūpaṁ.",
  "anya-e0812n2:352_0": "Iti saṅgharakkhitamahāsāmipādaviracite",
  "anya-e0812n2:353_0": "Subodhālaṅkāre",
  "anya-e0812n2:354_0": "Guṇāvabodho nāma tatiyo paricchedo.",
  "anya-e0812n2:355_0": "163.",
  "anya-e0812n2:355_1": "Ganthantarāhitavāsanāya,",
  "anya-e0812n2:355_2": "tadanubandhapaṭibhāne cāvijjamānepi sutena abhiyogabalena kavitā kitti ca tadanugatā samupalabbhatīti samanusāsati “yo”iccādinā.",
  "anya-e0812n2:355_3": "Saddasatthe byākaraṇe kismiñci “idameve”ti niyamābhāvā kusalo cheko nighaṇṭumhi abhidhānasatthe ca chandasi",
  "anya-e0812n2:355_4": "vuttijātippapañcapakāsakachandovicitisatthe ca alaṅkatisu alaṅkārasatthe ca kusalo na kevalaṁ saddasattheyeva,",
  "anya-e0812n2:355_5": "atha ca pana niccamanavarataṁ divā ca ratto ca kato abhiyogo vāyāmo racanāvisaye yassa soyaṁ kavittavikalopi",
  "anya-e0812n2:355_6": "bandhakaraṇasaṅkhātakaviguṇaparihīnopi kavīsu kaviguṇopetesu saṅkhyaṁ gaṇanaṁ ogayha paṭilabhitvā amandarūpaṁ",
  "anya-e0812n2:355_7": "atibahuṁ kittiṁ parisuddhabandharacanālakkhaṇaṁ tappabhavaṁ khyātaṁ vindati paṭilabhatevāti.",
  "anya-e0812n2:356_0": "Iti subodhālaṅkāre mahāsāmināmikāyaṁ",
  "anya-e0812n2:357_0": "Subodhālaṅkāraṭīkāyaṁ",
  "anya-e0812n2:358_0": "Guṇāvabodhaparicchedo tatiyo.",
  "anya-e0812n2:359_0": "163.",
  "anya-e0812n2:359_1": "Idāni uddesakkamena saddālaṅkāre niddisitvā byākaraṇanighaṇṭuchandoparivārite imasmiṁ nirantarābhiyogo",
  "anya-e0812n2:359_2": "ihalokiyādimahantayasassa kāraṇamiti sissānamanusāsanto “yo saddasatthakusalo”ccādimāha.",
  "anya-e0812n2:359_3": "Yo theranavamajjhimesu koci saddasatthakusalo saddānusāsanabyākaraṇavisaye pakatipaccayādivibhāgakappanāya",
  "anya-e0812n2:359_4": "cheko nighaṇṭuchandoalaṅkatīsu abhidhānachandoalaṅkārasatthesupi kusalo taṁtaṁvibhāgabuddhīnaṁ paṭipādanena",
  "anya-e0812n2:359_5": "cheko niccakatābhiyogo dhāraṇamanasikāravasena niccaṁ katussāho hoti.",
  "anya-e0812n2:359_6": "So ayaṁ appamādī kavittavikalopi pakatisiddhakabbaracanaguṇarahitopi kavīsu saṅkhyaṁ kabbakattūsu gaṇanaṁ",
  "anya-e0812n2:359_7": "ogayha kabbakaraṇaṭīkākaraṇādipakārena ogāhetvā taṁ gaṇanaṁ pāpuṇitvā amandarūpaṁ anappakasabhāvaṁ atibahuṁ",
  "anya-e0812n2:359_8": "kittiṁ niddosaṁ sattharacanalakkhaṇaṁ puññasañcayaṁ,",
  "anya-e0812n2:359_9": "tappabhavaṁ pasiddhiṁ vā vindati labhatevāti.",
  "anya-e0812n2:359_10": "Yathāvuttasatthesu abhiyogo bandhassa ekantakāraṇameva.",
  "anya-e0812n2:359_11": "Vuttaṁ hi–",
  "anya-e0812n2:360_0": "“Sābhāvikī ca paṭibhā,",
  "anya-e0812n2:361_0": "Sutañca bahunimmalaṁ;",
  "anya-e0812n2:362_0": "Amando cābhiyogo’yaṁ,",
  "anya-e0812n2:363_0": "Hetu hoti’ha bandhane”ti kābyādāsa 1.103.",
  "anya-e0812n2:364_0": "Tattha sābhāvikī sabhāvasiddhā paṭibhā ca paññā ca bahu nimmalaṁ anappakaṁ nijjaṭaṁ sutañca amando abhiyogo",
  "anya-e0812n2:364_1": "ca anappako abhyāso ceti ayameso sabbopi iha bandhane imissaṁ kabbaracanāyaṁ hetu hoti kāraṇaṁ bhavatīti.",
  "anya-e0812n2:364_2": "Sadde sāsati ettha etenāti imasmiṁ atthe tappaccayañca tassa thādesañca katvā saddasatthanti ñātabbaṁ,",
  "anya-e0812n2:364_3": "saddasatthe kusaloti ca,",
  "anya-e0812n2:364_4": "nighaṇṭu ca chando ca alaṅkati alaṅkārañceti ca viggaho,",
  "anya-e0812n2:364_5": "ettha alaṅkatisaddo satthāpekkhāya napuṁsako hoti,",
  "anya-e0812n2:364_6": "niccaṁ kato abhiyogo asseti ca,",
  "anya-e0812n2:364_7": "kavino bhāvoti ca,",
  "anya-e0812n2:364_8": "tena vikaloti ca,",
  "anya-e0812n2:364_9": "amandaṁ rūpaṁ sabhāvo yasseti ca vākyaṁ.",
  "anya-e0812n2:365_0": "Iti subodhālaṅkāranissaye",
  "anya-e0812n2:366_0": "Tatiyo paricchedo."
}