{
  "tika-s0105t6:0_0": "8. Mahāsīhanādasuttavaṇṇanā",
  "tika-s0105t6:1_0": "Acelakassapavatthuvaṇṇanā",
  "tika-s0105t6:2_0": "381.",
  "tika-s0105t6:2_1": "Evaṁ jāliyasuttaṁ saṁvaṇṇetvā idāni mahāsīhanādasuttaṁ saṁvaṇṇento yathānupubbaṁ saṁvaṇṇanokāsassa pattabhāvaṁ vibhāvetuṁ,",
  "tika-s0105t6:2_2": "jāliyasuttassānantaraṁ saṅgītassa suttassa mahāsīhanādasuttabhāvaṁ vā pakāsetuṁ ‘‘evaṁ me sutaṁ…pe… uruññāyaṁ viharatīti mahāsīhanādasutta’’nti āha.",
  "tika-s0105t6:2_3": "Etadeva nāmanti yasmiṁ raṭṭhe taṁ nagaraṁ,",
  "tika-s0105t6:2_4": "tassa raṭṭhassapi yasmiṁ nagare bhagavā vihāsi,",
  "tika-s0105t6:2_5": "tassa nagarassapi ‘‘uruññā’’tveva nāmaṁ,",
  "tika-s0105t6:2_6": "tasmā uruññāyanti uruññānāmajanapade uruññānāmanagareti āvuttiādinayena attho veditabbo.",
  "tika-s0105t6:2_7": "Iminā imamatthaṁ dasseti – na sabbattha niyatapulliṅgaputhuvacanāva janapadavācī saddā,",
  "tika-s0105t6:2_8": "katthaci aniyatapulliṅgaputhuvacanāpi yathā ‘‘āḷaviyaṁ viharatī’’ti (pāci. 84,",
  "tika-s0105t6:2_9": "89) keci janapadamevatthaṁ vadanti,",
  "tika-s0105t6:2_10": "taṁ apanetuṁ ‘‘bhagavā hī’’tiādi vuttaṁ.",
  "tika-s0105t6:2_11": "Ramaṇīyoti manoharabhūmibhāgatāya, chāyūdakasampattiyā, janavivittatāya ca manoramo.",
  "tika-s0105t6:2_12": "Migānaṁ abhayaṁ deti etthāti migadāyo. Tenāha ‘‘so’’tiādi. Celaṁ vatthaṁ,",
  "tika-s0105t6:2_13": "taṁ natthi assāti aceloti vuttaṁ ‘‘naggaparibbājako’’ti. Nāmanti gottanāmaṁ.",
  "tika-s0105t6:2_14": "Tapanaṁ santapanaṁ kāyassa khedanaṁ tapo, so etassa atthīti tapassī.",
  "tika-s0105t6:2_15": "Yasmā tathābhūto tapaṁ nissito, tapo ca taṁ nissito hoti,",
  "tika-s0105t6:2_16": "tasmā ‘‘tapanissitaka’’nti āha.",
  "tika-s0105t6:2_17": "Muttācārādīti ettha ādisaddena parato pāḷiya (dī. ni.",
  "tika-s0105t6:2_18": "1.397) māgatā hatthāpalekhanādayo saṅgahitā.",
  "tika-s0105t6:2_19": "Lūkhaṁ pharusaṁ sādhusammatācāravirahato apasādanīyaṁ ājīvati vattatīti lūkhājīvīti aṭṭhakathāmuttakanayo.",
  "tika-s0105t6:2_20": "Uppaṇḍetīti uhasanavasena paribhāsati.",
  "tika-s0105t6:2_21": "Upavadatīti avaññāpubbakaṁ apavadati.",
  "tika-s0105t6:2_22": "Tena vuttaṁ ‘‘hīḷeti vambhetī’’ti.",
  "tika-s0105t6:2_23": "‘‘Hetumhi ñāṇaṁ dhammapaṭisambhidā’’tiādīsu viya dhammasaddo hetupariyāyoti āha ‘‘kāraṇassa anukāraṇa’’nti.",
  "tika-s0105t6:2_24": "Tathāvuttasaddatthoyevettha kāraṇasaddassa hetubhāvato.",
  "tika-s0105t6:2_25": "Atthavasā payutto hi saddapayogo.",
  "tika-s0105t6:2_26": "Soyeva ca saddattho parehi vuccamāno anukāraṇaṁ tadanurūpaṁ tassadisaṁ vā tato pacchā vā vuttakāraṇabhāvato.",
  "tika-s0105t6:2_27": "Parehīti yesaṁ tumhehi idaṁ vuttaṁ, tehi parehi.",
  "tika-s0105t6:2_28": "Vuttakāraṇenāti yathā tehi vuttaṁ, tathā ce tumhehi na vuttaṁ,",
  "tika-s0105t6:2_29": "evaṁ sati tehi vuttakāraṇena sakāraṇo hutvā tumhākaṁ vādo vā tato paraṁ tassa anuvādo vā koci appamattakopi viññūhi garahitabbaṁ kāraṇaṁ ṭhānaṁ nāgaccheyya, kimevaṁ nāgacchatīti yojanā.",
  "tika-s0105t6:2_30": "‘‘Idaṁ vuttaṁ hotī’’tiādinā tadevatthaṁ saṅkhepato dasseti.",
  "tika-s0105t6:3_0": "382.",
  "tika-s0105t6:3_1": "Idāni yaṁ vibhajjavādaṁ sandhāya bhagavatā ‘‘na mete vuttavādino’’ti saṅkhepena vatvā taṁ vibhajitvā dassetuṁ ‘‘idhāhaṁ kassapā’’tiādi vuttaṁ,",
  "tika-s0105t6:3_2": "taṁ vibhāgena dassento ‘‘idhekacco’’tiādimāha.",
  "tika-s0105t6:3_3": "Bhagavā hi niratthakaṁ anupasamasaṁvattanikaṁ kāyakilamathaṁ ‘‘attakilamathānuyogo dukkho anariyo anatthasaṁhito’’tiādinā (saṁ. ni. 5.1081; mahāva. 13). Garahati,",
  "tika-s0105t6:3_4": "sātthakaṁ pana upasamasaṁvattanikaṁ kāyakilamathaṁ ‘‘āraññiko hoti, paṁsukūliko hotī’’tiādinā (a. ni. 5.181, 182; pari. 325) vaṇṇeti. Appapuññatāyāti apuññatāya.",
  "tika-s0105t6:3_5": "Appasaddo cettha ‘‘dvattichadanassa pariyāyaṁ appaharite ṭhitena adhiṭṭhātabba’’ntiādīsu (pāci. 135) viya abhāvattho.",
  "tika-s0105t6:3_6": "Micchādiṭṭhibhāvato kammaphalaṁ paṭikkhipantena ‘‘natthi dinna’’ntiādinā (dī. ni. 1.171; ma. ni. 1.445; 2.94, 225; 3.91, 116, 136; saṁ. ni. 3.210; a. ni. 3.118; 10.176; dha. sa. 1221; vibha.",
  "tika-s0105t6:3_7": "907) micchādiṭṭhiṁ purakkhatvā jīvitavuttihetu tathā tathā duccaritapūraṇaṁ sandhāya ‘‘tīṇi duccaritāni pūretvā’’ti vuttaṁ.",
  "tika-s0105t6:4_0": "Bhiyyosomattāyāti mattato atirekaṁ.",
  "tika-s0105t6:4_1": "‘‘Bhiyyoso’’ti hi idaṁ bhiyyosaddena samānatthaṁ nepātikaṁ.",
  "tika-s0105t6:4_2": "Anesanavasenāti kohaññe ṭhatvā asantaguṇasambhāvanicchāya yathā tathā tapaṁ katvā anesitabbamesanāvasena micchājīvenāti attho.",
  "tika-s0105t6:4_3": "Yathāvuttanayena jīvitavuttihetu tīṇi duccaritāni pūretvā.Ime dveti ‘‘appapuñño,",
  "tika-s0105t6:4_4": "puññavā’’ti ca vutte duccaritakārino dve puggale.",
  "tika-s0105t6:5_0": "Dutiyanaye ime dveti ‘‘appapuñño,",
  "tika-s0105t6:5_1": "puññavā’’ti ca vutte sucaritakārino dve puggale.",
  "tika-s0105t6:6_0": "Paṭhamadutiyanayesu vuttanayeneva tatiyacatutthanayesupi yathākkamaṁ attho veditabbo.",
  "tika-s0105t6:6_1": "Paṭhamatatiyanayesu cettha ahetukaakiriyavādino.",
  "tika-s0105t6:6_2": "Dutiyacatutthanayesu pana kammakiriyavādinoti daṭṭhabbaṁ.",
  "tika-s0105t6:6_3": "Appadukkhavihārīti appakaṁ dukkhena vihārī.",
  "tika-s0105t6:6_4": "Bāhirakācārayuttoti sāsanācārato bāhirakena titthiyācārena yutto.",
  "tika-s0105t6:6_5": "Attānaṁ sukhetvāti adhammikena anesanāya laddhapaccayanimittena sukhena attānaṁ sukhetvā sukhaṁ katvā,",
  "tika-s0105t6:6_6": "‘‘sukhe ṭhapetvā’’ti adhunā pāṭho.",
  "tika-s0105t6:7_0": "‘‘Na dāni mayā sadiso atthī’’tiādinā taṇhāmānadiṭṭhisaṅkhātānaṁ tissannaṁ maññanānaṁ vasena duccaritapūraṇamāha.",
  "tika-s0105t6:7_1": "Lābhasakkāraṁ vā uppādento tīṇi duccaritāni puretvāti sambandho.",
  "tika-s0105t6:7_2": "Micchādiṭṭhivasenāti ‘‘natthi kāmesu doso’’ti evaṁ pavattamicchādiṭṭhivasena.",
  "tika-s0105t6:7_3": "Paribbājikāyāti bāhirapabbajjamupagatāya tāpasadārikāya, channaparibbājikāya ca.",
  "tika-s0105t6:7_4": "‘‘Aparo’’ti etthāpi hi ‘‘tāpaso vā channaparibbājako vā’’ti adhikāro. Daharāyāti taruṇāya. Mudukāyāti sukhumālāya.",
  "tika-s0105t6:7_5": "Lomasāyāti tanutambalomatāya appalomavatiyā. Lomaṁ etissā atthīti lomasā.",
  "tika-s0105t6:7_6": "Liṅgattayepi hi sa-paccayena padasiddhimicchanti saddavidū. Kāmesūti vatthukāmesu.",
  "tika-s0105t6:7_7": "Pātabbatanti paribhuñjitabbaṁ.",
  "tika-s0105t6:7_8": "Paribhogattho hettha pā-saddo, tabbasaddo ca bhāvasādhano.",
  "tika-s0105t6:7_9": "Tā-saddo pana sakatthe yathā ‘‘devatā’’ti,",
  "tika-s0105t6:7_10": "pātabbatanti vā paribhuñjanakataṁ,",
  "tika-s0105t6:7_11": "kattusādhano cettha tabbasaddo yathā uparipaṇṇāsake pañcattayasutte ‘‘ye hi keci bhikkhave samaṇā vā brāhmaṇā vā diṭṭhasutamutaviññātabbasaṅkhāramattena etassa āyatanassa upasampadaṁ paññapentī’’ti (ma. ni.",
  "tika-s0105t6:7_12": "3.24) tathā hi tadaṭṭhakathāyaṁ vuttaṁ ‘‘vijānātīti viññātabbaṁ,",
  "tika-s0105t6:7_13": "diṭṭhasutamutaviññātamattena pañcadvārikasaññāpavattimattenāti ayañhi ettha attho’’ti, (ma. ni. aṭṭha.",
  "tika-s0105t6:7_14": "3.24) taṭṭīkāyañca ‘‘yathā niyyantīti niyyānikāti bahulaṁ vacanato kattusādhano niyyānikasaddo,",
  "tika-s0105t6:7_15": "evaṁ idha viññātabbasaddoti āha ‘vijānātīti viññātabba’nti,’’ tā-saddo pana bhāve.",
  "tika-s0105t6:7_16": "Assādiyamānapakkhe ṭhito kilesakāmopi vatthukāmapariyāpannoyeva,",
  "tika-s0105t6:7_17": "tasmā tesu yathāruci paribhuñjantoti attho.",
  "tika-s0105t6:8_0": "Idanti nayacatukkavasena vuttaṁ atthappabhedavibhajanaṁ.",
  "tika-s0105t6:8_1": "‘‘Titthiyavasena āgataṁ aṭṭhakathāyaṁ tathā vibhattattā’’ti (dī. ni. ṭī. 1.382) ācariyena vuttaṁ,",
  "tika-s0105t6:8_2": "tathāyeva pana pāḷiyampi vibhattanti veditabbaṁ. Sāsanepīti imasmiṁ sāsanepi.",
  "tika-s0105t6:9_0": "Kathaṁ labbhatīti āha ‘‘ekacco hī’’tiādi. Yasmā na labhati,",
  "tika-s0105t6:9_1": "tasmā anesanaṁ katvātiādinā yojetabbaṁ.",
  "tika-s0105t6:9_2": "Arahattaṁ vā attani asantaṁ ‘‘atthi me’’ti yathārutaṁ paṭijānitvā.",
  "tika-s0105t6:9_3": "Sāmantajappanapaccayapaṭisevanairiyāpathasannissitasaṅkhātāni tīṇi vā kuhanavatthūni paṭisevitvā.",
  "tika-s0105t6:10_0": "Tādisovāti dhutaṅga (visuddhi. 1.22; theragā. aṭṭha.",
  "tika-s0105t6:10_1": "2.844 ādayo) samādānavasena lūkhājīvī eva.",
  "tika-s0105t6:10_2": "Anesanavasenāti nidassanamattaṁ.",
  "tika-s0105t6:10_3": "‘‘Arahattapaṭijānanenā’’tiādipi hi vattabbaṁ.",
  "tika-s0105t6:11_0": "Dullabhasukho bhavissāmi duggatīsu upapattiyāti adhippāyo.",
  "tika-s0105t6:11_1": "Asakkontoti ettha antasaddo bhāvalakkhaṇe, asakkuṇamāne satīti attho.",
  "tika-s0105t6:12_0": "383.Asukaṭṭhānatoti asukabhavato.",
  "tika-s0105t6:12_1": "Āgatāti upapattivasena idhāgatā.",
  "tika-s0105t6:12_2": "Idāni gantabbaṭṭhānañcāti upapattivaseneva āyatiṁ gamitabbabhavañca. Tatoti atītabhavato.",
  "tika-s0105t6:12_3": "Puna upapattinti āyatiṁ anantarabhave puna upapattiṁ,",
  "tika-s0105t6:12_4": "tato anantarabhavepi puna upapattinti punappunaṁ nibbattiṁ.",
  "tika-s0105t6:12_5": "Kena kāraṇena garahissāmīti ettha yathābhūtamajānanto icchādosavasena yaṁ kiñci garaheyya, na tathā cāhaṁ,",
  "tika-s0105t6:12_6": "ahaṁ pana yathābhūtaṁ jānanto sabbampetaṁ kena kāraṇena garahissāmi,",
  "tika-s0105t6:12_7": "sabbassapetassa tapassa garahāya kāraṇaṁ natthīti imamadhippāyaṁ dassento ‘‘garahitabbamevā’’tiādimāha. Bhaṇḍikanti puṭabhaṇḍikaṁ.",
  "tika-s0105t6:12_8": "Upamāpakkhe parisuddhatāya dhotaṁ, tathā adhotañca,",
  "tika-s0105t6:12_9": "upameyyapakkhe pana pasaṁsitabbaguṇatāya dhotaṁ parisuddhaṁ, tathā adhotañcāti attho.",
  "tika-s0105t6:12_10": "Tamatthanti garahitabbassa ceva garahaṇaṁ,",
  "tika-s0105t6:12_11": "pasaṁsitabbassa ca pasaṁsanaṁ.",
  "tika-s0105t6:13_0": "384. Diṭṭhadhammikassa,",
  "tika-s0105t6:13_1": "samparāyikassa ca atthassa sādhanavasena pavattiyā garukattā na koci na sādhūti vadati.",
  "tika-s0105t6:13_2": "Pañcavidhaṁ veranti pāṇātipātādipañcavidhaveraṁ.",
  "tika-s0105t6:13_3": "Tañhi pañcavidhassa sīlassa paṭipakkhabhāvato,",
  "tika-s0105t6:13_4": "sattānaṁ verahetutāya ca ‘‘vera’’nti vuccati,",
  "tika-s0105t6:13_5": "tato eva ca taṁ na koci ‘‘sādhū’’ti vadati tathā diṭṭhadhammikādiatthānamasādhanato,",
  "tika-s0105t6:13_6": "sattānaṁ sādhubhāvassa dūsanato ca.",
  "tika-s0105t6:13_7": "Na nirundhitabbanti rūpaggahaṇe na nivāretabbaṁ.",
  "tika-s0105t6:13_8": "Dassanīyadassanattho hi cakkhupaṭilābhoti tesamadhippāyo. Ayameva nayo sotādīsupi.",
  "tika-s0105t6:13_9": "Yadaggena tesaṁ pañcadvāre asaṁvaro sādhu,",
  "tika-s0105t6:13_10": "tadaggena tattha saṁvaro na sādhūti adhippāyo hotīti āha ‘‘puna…pe… asaṁvara’’nti.",
  "tika-s0105t6:14_0": "Ayamettha aṭṭhakathāto aparo nayo – yaṁ te ekaccaṁ vadanti ‘‘sādhū’’ti te ‘‘eke samaṇabrāhmaṇā’’ti vuttā titthiyā yaṁ attakilamathānuyogādiṁ ‘‘sādhū’’ti vadanti,",
  "tika-s0105t6:14_1": "taṁ mayaṁ na ‘‘sādhū’’ti vadāma.",
  "tika-s0105t6:14_2": "Yaṁ te…pe… ‘‘na sādhū’’ti yaṁ pana te anavajjapaccayaparibhogaṁ,",
  "tika-s0105t6:14_3": "sunivatthasupārutādisammāpaṭipattiñca ‘‘na sādhū’’ti vadanti,",
  "tika-s0105t6:14_4": "taṁ mayaṁ ‘‘sādhū’’ti vadāmāti.",
  "tika-s0105t6:15_0": "Iti yaṁ paravādamūlakaṁ catukkaṁ dassitaṁ,",
  "tika-s0105t6:15_1": "tadeva puna sakavādamūlakaṁ catukkaṁ katvā dassitanti viññāpetuṁ ‘‘eva’’ntiādi vuttaṁ. Yañhi kiñci kenaci samānaṁ, tenapi taṁ samānameva. Yañca kiñci kenaci asamānaṁ,",
  "tika-s0105t6:15_2": "tenapi taṁ asamānamevāti āha ‘‘samānāsamānata’’nti.",
  "tika-s0105t6:15_3": "Ettha ca samānatanti samānatāmattaṁ.",
  "tika-s0105t6:15_4": "Anavasesato hi pahātabbadhammānaṁ pahānaṁ,",
  "tika-s0105t6:15_5": "upasampādetabbadhammānaṁ upasampādanañca sakavādeva dissati, na paravāde.",
  "tika-s0105t6:15_6": "Tena vuttaṁ ‘‘tyāhaṁ upasaṅkamitvā evaṁ vadāmī’’tiādi.",
  "tika-s0105t6:15_7": "Sakavādaparavādānurūpaṁ vuttanayena pañcasīlādivaseneva attho veditabbo.",
  "tika-s0105t6:16_0": "Samanuyuñjāpanakathāvaṇṇanā",
  "tika-s0105t6:17_0": "385.Antamiti āṇattiyaṁ pañcamīattanopadaṁ.",
  "tika-s0105t6:17_1": "Laddhiṁ pucchantoti ‘‘kiṁ samaṇo gotamo saṁkilesadhamme anavasesaṁ pahāya vattati, udāhu pare gaṇācariyā,",
  "tika-s0105t6:17_2": "ettha tāva attano laddhiṁ vadehī’’ti evaṁ paṭiññātaṁ siddhantaṁ pucchanto.",
  "tika-s0105t6:17_3": "Kāraṇaṁ pucchantoti ‘‘samaṇova gotamo saṁkilesadhamme anavasesaṁ pahāya vattatī’’ti vutte ‘‘kāraṇenapi etamatthaṁ gāhayā’’ti evaṁ hetuṁ pucchanto.",
  "tika-s0105t6:17_4": "Ubhayaṁ pucchantoti ‘‘idaṁ nāmettha kāraṇa’’nti kāraṇaṁ vatvā paṭiññāte atthe sādhiyamāne anvayato,",
  "tika-s0105t6:17_5": "byatirekato ca kāraṇaṁ samatthetuṁ sadisāsadisappabhedaṁ upamodāharaṇadvayaṁ pucchanto.",
  "tika-s0105t6:17_6": "Apica hetupamodāharaṇavasena tilakkhaṇasampattiyā yathāpaṭiññāte atthe sādhite sammadeva anu pacchā bhāsanto nigamentopi samanubhāsati nāmāti veditabbaṁ.",
  "tika-s0105t6:17_7": "‘‘Upasaṁharitvā’’ti pāṭhaseso.",
  "tika-s0105t6:17_8": "‘‘Kiṁ te’’tiādi upasaṁharaṇākāradassanaṁ .",
  "tika-s0105t6:17_9": "Dutiyapadepīti ‘‘saṅghena vā saṅgha’’nti padepi. Vacanasesaṁ,",
  "tika-s0105t6:17_10": "upasaṁharaṇākārañca sandhāya ‘‘eseva nayo’’ti vuttaṁ.",
  "tika-s0105t6:18_0": "Tamatthanti taṁ pahātabbadhammānaṁ anavasesaṁ pahāya vattanasaṅkhātaṁ,",
  "tika-s0105t6:18_1": "samādātabbadhammānaṁ anavasesaṁ samādāya vattanasaṅkhātañca atthaṁ.",
  "tika-s0105t6:18_2": "Yojetvāti akusalādipadehi yojetvā.",
  "tika-s0105t6:18_3": "Akosallasambhūtādiatthena akusalā ceva tatoyeva akusalāti ca saṅkhātā,saṅkhātasaddo cettha ñātattho,",
  "tika-s0105t6:18_4": "koṭṭhāsattho ca yujjatīti āha ‘‘ñātā,",
  "tika-s0105t6:18_5": "koṭṭhāsaṁ vā katvā ṭhapitā’’ti,",
  "tika-s0105t6:18_6": "purimena cettha padena ekantākusale vadati, pacchimena taṁ sahagate, tappaṭipakkhiye ca.",
  "tika-s0105t6:18_7": "Evañhi koṭṭhāsakaraṇena ṭhapanaṁ upapannaṁ hoti.",
  "tika-s0105t6:18_8": "Akusalapakkhikabhāvena hi vavatthāpanaṁ koṭṭhāsakaraṇaṁ.",
  "tika-s0105t6:18_9": "Avajjasaddo dosattho gārayhapariyāyattā,",
  "tika-s0105t6:18_10": "a-saddassa ca tabbhāvavuttitoti āha ‘‘sadosā’’ti. Ariyā nāma niddosā.",
  "tika-s0105t6:18_11": "Ime pana akusalā kathañcipi niddosā na hontīti niddosaṭṭhena ariyā bhavituṁ nālaṁ asamatthā.",
  "tika-s0105t6:19_0": "386-392.‘‘Ya’’nti etaṁ kāraṇe paccattavacananti dasseti ‘‘yenā’’ti iminā.",
  "tika-s0105t6:19_1": "Yaṁ vā panāti asambhāvanāvacanametaṁ, yaṁ vā pana kiñcīti attho.",
  "tika-s0105t6:19_2": "Pahāya vattantīti ca atthavasā puthuvacanavipariṇāmoti vuttaṁ ‘‘yaṁ vā taṁ vā appamattakaṁ pahāya vattantī’’ti.",
  "tika-s0105t6:19_3": "Gaṇācariyā cettha pūraṇamakkhaliādayo.",
  "tika-s0105t6:19_4": "Satthupabhavattā saṅghassa saṅghasampattiyāpi satthusampatti vibhāvīyatīti āha ‘‘saṅgha…pe… siddhito’’ti,",
  "tika-s0105t6:19_5": "sā pana pasaṁsā pasādahetukāti pasādamukhena taṁ dassetuṁ ‘‘pasīdamānāpī’’tiādi vuttaṁ.",
  "tika-s0105t6:19_6": "Tattha sampiṇḍanatthena pi-saddena appasīdamānāpi evameva na pasīdantīti sampiṇḍeti.",
  "tika-s0105t6:19_7": "Yathā hi anvayato satthusampattiyā sāvakesu,",
  "tika-s0105t6:19_8": "sāvakasampattiyā ca satthari pasādo samuccīyati,",
  "tika-s0105t6:19_9": "evaṁ byatirekato satthuvipattiyā sāvakesu,",
  "tika-s0105t6:19_10": "sāvakavipattiyā ca satthariappasādoti daṭṭhabbaṁ.",
  "tika-s0105t6:19_11": "‘‘Tathā hī’’tiādi tabbivaraṇaṁ.",
  "tika-s0105t6:19_12": "Sarīrasampattinti rūpasampattiṁ, rūpakāyapāripūrinti attho.",
  "tika-s0105t6:19_13": "Rūpappamāṇe satte sandhāya idaṁ vuttaṁ,",
  "tika-s0105t6:19_14": "‘‘dhammadesanaṁ vā sutvā’’ti idantu ghosappamāṇe, dhammappamāṇe ca,",
  "tika-s0105t6:19_15": "‘‘bhikkhūnaṁ panācāragocara’’ntiādiṁ pana dhammappamāṇe, lūkhappamāṇe ca. Ācāragocarādīhi dhammo,",
  "tika-s0105t6:19_16": "sammāpaṭipattiyā lūkho ca hoti .",
  "tika-s0105t6:19_17": "Tasmā ‘‘bhavanti vattāro’’ti paṭhamapade rūpappamāṇā, ghosappamāṇā, dhammappamāṇā ca,",
  "tika-s0105t6:19_18": "dutiyapade dhammappamāṇāva yojetabbā. Kīvarūpoti kittakajātiko.",
  "tika-s0105t6:19_19": "Yā saṅghassa pasaṁsāti ānetvā sambandho, ayameva vā pāṭho.",
  "tika-s0105t6:20_0": "Tattha yā buddhānaṁ,",
  "tika-s0105t6:20_1": "buddhasāvakānameva ca pāsaṁsatā, aññesañca tadabhāvo jotito,",
  "tika-s0105t6:20_2": "taṁ viratippahānasaṁvaruddesavasena nīharitvā dassento ‘‘ayamadhippāyo’’tiādimāha.",
  "tika-s0105t6:20_3": "Tattha setughātaviratiyā ariyamaggasampayuttattā ‘‘sabbena sabbaṁ natthī’’ti vuttaṁ.",
  "tika-s0105t6:20_4": "Aṭṭhasamāpattivasena vikkhambhanappahānamattaṁ,",
  "tika-s0105t6:20_5": "vipassanāmattavasena tadaṅgappahānamattanti yathālābhaṁ yojetabbaṁ.",
  "tika-s0105t6:20_6": "Vipassanāmattavasenāti ca ‘‘anicca’’nti vā ‘‘dukkha’’nti vā vividhaṁ dassanamattavasena,",
  "tika-s0105t6:20_7": "na pana nāmarūpavavatthānapaccayapariggaṇhanapubbakaṁ lakkhaṇattayaṁ āropetvā saṅkhārānaṁ sammasanavasena. Nāmarūpaparicchedo,",
  "tika-s0105t6:20_8": "hi anattānupassanā ca bāhirakānaṁ natthi.",
  "tika-s0105t6:20_9": "Itarāni samucchedapaṭippassaddhinissaraṇappahānāni tīṇi sabbena sabbaṁ natthi maggaphalanibbānattā.",
  "tika-s0105t6:20_10": "Lokiyapañcasīlato añño sabbopi sīlasaṁvaro,",
  "tika-s0105t6:20_11": "‘‘khamo hoti sītassa uṇhassā’’tiādinā (ma. ni. 1.24; 3.159; a. ni.",
  "tika-s0105t6:20_12": "4.114) vutto suparisuddho khantisaṁvaro,",
  "tika-s0105t6:20_13": "‘‘paññāyete pidhiyyare’’tiādinā (su. ni. 1041; cūḷani.",
  "tika-s0105t6:20_14": "60) vutto kilesānaṁ samucchedako maggañāṇasaṅkhāto ñāṇasaṁvaro,",
  "tika-s0105t6:20_15": "manacchaṭṭhānaṁ indriyānaṁ pidahanavasena pavatto suparisuddho indriyasaṁvaro,",
  "tika-s0105t6:20_16": "‘‘anuppannānaṁ pāpakānaṁ akusalānaṁ dhammānaṁ anuppādāyā’’tiādinā (dī. ni. 2.403; ma. ni. 1.135; saṁ. ni. 5.8; vibha.",
  "tika-s0105t6:20_17": "205) vutto sammappadhānasaṅkhāto vīriyasaṁvaroti imaṁ saṁvarapañcakaṁ sandhāya ‘‘sesaṁ sabbena sabbaṁ natthī’’ti vuttaṁ.",
  "tika-s0105t6:21_0": "‘‘Pañca kho panime pātimokkhuddesā’’tiādinā yathāvuttasīlasseva puna gahaṇaṁ sāsane sīlassa bahubhāvaṁ dassetvā tadekadese eva paresaṁ avaṭṭhānadassanatthaṁ.",
  "tika-s0105t6:21_1": "‘‘Uposathuddesā’’ti adhunā pāṭho.",
  "tika-s0105t6:21_2": "Paññāyatīti patiṭṭhitabhāvena pākaṭo hoti,",
  "tika-s0105t6:21_3": "tasmā mayā hi…pe… natthīti yojetabbaṁ. Sīhanādanti seṭṭhanādaṁ,",
  "tika-s0105t6:21_4": "abhītanādaṁ kenaci appaṭivattiyavādaṁ. Yaṁ pana vadanti –",
  "tika-s0105t6:22_0": "‘‘Uttarasmiṁ pade byaggha-puṅgavosabhakuñjara;",
  "tika-s0105t6:23_0": "Sīhasaddūlanāgādyā, pume seṭṭhatthagocarā’’ti.",
  "tika-s0105t6:24_0": "Taṁ yebhuyyavasenāti daṭṭhabbaṁ.",
  "tika-s0105t6:25_0": "Ariyaaṭṭhaṅgikamaggavaṇṇanā",
  "tika-s0105t6:26_0": "393.",
  "tika-s0105t6:26_1": "‘‘Ayaṁ pana yathāvutto mama vādo aviparītova,",
  "tika-s0105t6:26_2": "tassevaṁ aviparītabhāvo imaṁ maggaṁ paṭipajjitvā aparappaccayato jānitabbo’’ti evaṁ aviparītabhāvāvabodhanatthaṁ.",
  "tika-s0105t6:26_3": "Pāḷiyaṁ ‘‘atthi kassapā’’tiādīsu ayaṁ yojanā – yaṁ maggaṁ paṭipanno sāmaṁyeva attapaccakkhato evaṁ ñassati dakkhati ‘‘samaṇo gotamo vadanto yuttapattakāle tathabhāvato bhūtaṁ,",
  "tika-s0105t6:26_4": "ekaṁsena hitāvahabhāvato atthaṁ, dhammato anapetattā dhammaṁ, vinayayogato,",
  "tika-s0105t6:26_5": "paresañca vinayanato vinayaṁ vadatī’’ti,",
  "tika-s0105t6:26_6": "so mayā sayaṁ abhiññā sacchikatvā pavedito sakalavaṭṭadukkhanissaraṇabhūto atthi kassapa maggo,",
  "tika-s0105t6:26_7": "tassa ca adhigamūpāyabhūtā pubbabhāgapaṭipadāti,",
  "tika-s0105t6:26_8": "tena ‘‘samaṇo gotamo ime dhamme anavasesaṁ pahāya vattatī’’tiādi nayappavatto vādo kenaci asampakampito yathābhūta sīhanādoti dasseti.",
  "tika-s0105t6:26_9": "Dakkhatīti cettha ssati-saddena padasiddhi ‘‘yatra hi nāma sāvako evarūpaṁ ñassati vā dakkhati vā sakkhiṁ karissatī’’tiādīsu viya.",
  "tika-s0105t6:27_0": "‘‘Evametaṁ yathābhūtaṁ sammappaññāya passatī’’tiādi suttapadesu (a. ni.",
  "tika-s0105t6:27_1": "3.134) viya ca maggañca paṭipadañca ekato katvā dassento.",
  "tika-s0105t6:27_2": "‘‘Ayamevā’’ti sāvadhāraṇavacanaṁ maggassa puthubhāvapaṭikkhepatthaṁ,",
  "tika-s0105t6:27_3": "sabbaariyasādhāraṇabhāvadassanatthaṁ,",
  "tika-s0105t6:27_4": "sāsane pākaṭabhāvadassanatthañca.",
  "tika-s0105t6:27_5": "Tenāha ‘‘ekāyano ayaṁ bhikkhave maggo sattānaṁ visuddhiyā’’ti (dī. ni. 2.373; ma. ni. 1.106; saṁ. ni. 5.367, 384).",
  "tika-s0105t6:28_0": "‘‘Eseva maggo natthañño, dassanassa visuddhiyā’’ti, (dha. pa. 274) –",
  "tika-s0105t6:29_0": "‘‘Ekāyanaṁ jātikhayantadassī,",
  "tika-s0105t6:30_0": "Maggaṁ pajānāti hitānukampī;",
  "tika-s0105t6:31_0": "Etena maggena atariṁ su pubbe,",
  "tika-s0105t6:32_0": "Tarissanti ye ca taranti ogha’’nti. (saṁ. ni. 5.384, 409; cūḷani. 107, 211; netti. 170) ca –",
  "tika-s0105t6:33_0": "Sabbesu ceva suttapadesesu, abhidhammapadesesu (vibha.",
  "tika-s0105t6:33_1": "355) ca ekovāyaṁ maggo pākaṭoti.",
  "tika-s0105t6:34_0": "Tapopakkamakathāvaṇṇanā",
  "tika-s0105t6:35_0": "394. Tapoyeva upakkamitabbato,",
  "tika-s0105t6:35_1": "ārabhitabbato tapopakkamāti āha ‘‘tapārambhā’’ti,",
  "tika-s0105t6:35_2": "ārambhanañcettha tapakaraṇamevāti dasseti ‘‘tapokammānī’’ti iminā.",
  "tika-s0105t6:35_3": "Samaṇakammasaṅkhātāti samaṇehi kattabbakammasaññitā.",
  "tika-s0105t6:35_4": "Brāhmaṇakammasaṅkhātāti etthāpi eseva nayo.",
  "tika-s0105t6:35_5": "Niccoloti nissaṭṭhacolo sabbena sabbaṁ paṭikkhittacolo. Celaṁ, coloti ca pariyāyavacanaṁ.",
  "tika-s0105t6:35_6": "Koci chinnabhinnapaṭapilotikadharopi dasantayuttassa vatthassa abhāvato ‘‘niccolo’’ti vattabbataṁ labheyyāti taṁ nivattetuṁ ‘‘naggo’’ti vuttaṁ,",
  "tika-s0105t6:35_7": "naggiyavatasamādānena sabbathā naggoti attho.",
  "tika-s0105t6:35_8": "Lokiyakulaputtācāravirahitatāva vissaṭṭhācāratāti dasseti ‘‘uccārakammādīsū’’tiādinā.",
  "tika-s0105t6:35_9": "Kathaṁ virahitoti āha ‘‘ṭhitakovā’’tiādi,",
  "tika-s0105t6:35_10": "idañca nidassanamattaṁ vamitvā mukhavikkhālanādiācārassapi tena vissaṭṭhattā.",
  "tika-s0105t6:35_11": "Apalikhatīti udakena adhovanato apalihati.",
  "tika-s0105t6:35_12": "So kira daṇḍakaṁ ‘‘satto’’ti paññapeti,",
  "tika-s0105t6:35_13": "tasmā taṁ paṭipadaṁ pūrento evaṁ karotīti vuttaṁ ‘‘uccāraṁ vā’’tiādi.",
  "tika-s0105t6:35_14": "Tattha apalikhatīti apakasati.",
  "tika-s0105t6:36_0": "‘‘Ehi bhadanto’’ti vutte upagamanasaṅkhāto vidhi ehibhaddanto, taṁ caratīti ehibhaddantiko,",
  "tika-s0105t6:36_1": "ruḷhisaddena cettha taddhitasiddhi yathā ‘‘ehipassiko’’ti, (ma. ni.",
  "tika-s0105t6:36_2": "1.74) tappaṭikkhepena naehibhaddantiko,",
  "tika-s0105t6:36_3": "tadevatthaṁ dasseti ‘‘bhikkhāgahaṇattha’’ntiādinā. Na etīti na āgacchati.",
  "tika-s0105t6:36_4": "Evaṁ natiṭṭhabhaddantikoti etthāpi.",
  "tika-s0105t6:36_5": "Samaṇena nāma sayaṁvacanakareneva bhavitabbaṁ,",
  "tika-s0105t6:36_6": "na paravacanakarenāti adhippāyena tadubhayampi…pe… na karoti.",
  "tika-s0105t6:36_7": "Puretaranti taṁ ṭhānaṁ attanā upagamanato paṭhamataraṁ,",
  "tika-s0105t6:36_8": "taṁ kira so ‘‘bhikkhunā nāma yādicchakī eva bhikkhā gahetabbā’’ti adhippāyena na gaṇhāti.",
  "tika-s0105t6:36_9": "Uddissakataṁ pana ‘‘mama nimittabhāvena bahū khuddakā pāṇā saṅghāṭamāpāditā’’ti adhippāyena nādhivāseti.",
  "tika-s0105t6:36_10": "Nimantanampi ‘‘evaṁ tesaṁ vacanaṁ kataṁ bhavissatī’’ti adhippāyena na sādiyati.",
  "tika-s0105t6:36_11": "Kumbhīti pakkabhikkhāpakkhittakumbho.",
  "tika-s0105t6:36_12": "Ukkhalīti bhikkhāpacanakumbho.",
  "tika-s0105t6:36_13": "Pacchīti bhikkhāpakkhittapiṭakaṁ. Tatopīti kumbhīkaḷopitopi.",
  "tika-s0105t6:36_14": "Kumbhīādīsupi so sattasaññīti āha ‘‘kumbhīkaḷopiyo’’tiādi.",
  "tika-s0105t6:36_15": "‘‘Ayaṁ ma’’ntiādīsupi eseva nayo. Antaranti ubhinnamantarāḷaṁ.",
  "tika-s0105t6:37_0": "Kabaḷantarāyoti ālopassa antarāyo. Etthāpi so sattasaññī.",
  "tika-s0105t6:37_1": "Purisantaragatāyāti purisasamīpagatāya.",
  "tika-s0105t6:37_2": "Ratiantarāyoti kāmaratiyā antarāyo.",
  "tika-s0105t6:37_3": "Gāmasabhāgādivasena saṅgamma kittenti etissāti saṁkitti.",
  "tika-s0105t6:37_4": "Tathā saṁhaṭataṇḍulādisañcayo tena katabhattamidhādhippetanti vuttaṁ ‘‘saṁkittetvā katabhattesū’’ti.",
  "tika-s0105t6:37_5": "Majjhimanikāye mahāsīhanādasuttantaṭīkāyaṁ pana ācariyeneva evaṁ vuttaṁ ‘‘saṁkittayanti etāyāti saṁkitti,",
  "tika-s0105t6:37_6": "gāmavāsīhi samudāyavasena kiriyamānakiriyā,",
  "tika-s0105t6:37_7": "ettha pana bhattasaṁkitti adhippetāti āha ‘saṁkittetvā katabhattesū’ti’’.",
  "tika-s0105t6:37_8": "Idaṁ pana tassa ukkaṭṭhapaṭipadāti dasseti ‘‘ukkaṭṭho’’tiādinā. Yathā cettha,",
  "tika-s0105t6:37_9": "evaṁ ‘‘naehibhaddantiko’’tiādīsupi ukkaṭṭhapaṭipadādassanaṁ veditabbaṁ. Sāsaddo sunakhapariyāyo. Tassāti sunakhassa. Tatthāti tasmiṁ ṭhāne.",
  "tika-s0105t6:37_10": "Samūhasamūhacārinīti saṅghasaṅghacārinī.",
  "tika-s0105t6:37_11": "Manussāti veyyāvaccakaramanussā.",
  "tika-s0105t6:38_0": "Sovīrakanti kañjikaṁ. ‘‘Loṇasovīraka’’nti keci, tadayuttameva,",
  "tika-s0105t6:38_1": "‘‘sabbasassasambhārehi kata’’nti vuttattā.",
  "tika-s0105t6:38_2": "Loṇasovīrakañhi sabbamacchamaṁsapupphaphalādisambhārakataṁ.",
  "tika-s0105t6:38_3": "Surāpānamevāti majjalakkhaṇappattāya surāya pānameva.",
  "tika-s0105t6:38_4": "Merayampettha saṅgahitaṁ lakkhaṇahārena, ekasesanayena vā.",
  "tika-s0105t6:38_5": "Sabbesupīti sāvajjānavajjesupi kañjikasurādīsu.",
  "tika-s0105t6:38_6": "Ekāgārameva bhikkhācariyāya upagacchatīti ekāgāriko. Nivattatīti paccāgacchati,",
  "tika-s0105t6:38_7": "sati bhikkhālābhe taduttari na gacchatīti vuttaṁ hoti.",
  "tika-s0105t6:38_8": "Ekālopeneva vattatīti ekālopiko. Dīyati etāyāti datti,",
  "tika-s0105t6:38_9": "dvattiālopamattaggāhi khuddakaṁ bhikkhādānabhājanaṁ. Tenāha ‘‘khuddakapātī’’ti.",
  "tika-s0105t6:38_10": "Aggabhikkhanti anāmaṭṭhabhikkhaṁ ,",
  "tika-s0105t6:38_11": "samābhisaṅkhatatāya vā uttamabhikkhaṁ.",
  "tika-s0105t6:38_12": "Abhuñjanavasena eko ho etassāti ekāhiko, āhāro, taṁ āhāraṁ āhāretīti attho.",
  "tika-s0105t6:38_13": "So pana atthato ekadivasalaṅghakoti vuttaṁ ‘‘ekadivasantarika’’nti.",
  "tika-s0105t6:38_14": "Esa nayo ‘‘dvāhika’’ntiādīsupi.",
  "tika-s0105t6:38_15": "Apica ekāhaṁ abhuñjitvā ekāhaṁ bhuñjanaṁ, ekāhavāro vā ekāhikaṁ.",
  "tika-s0105t6:38_16": "Dvīhaṁ abhuñjitvā dvīhaṁ bhuñjanaṁ, dvīhavāro vā dvāhikaṁ. Sesadvayepi ayaṁ nayo.",
  "tika-s0105t6:38_17": "Ukkaṭṭho hi pariyāyabhattabhojaniko dvīhaṁ abhuñjitvā ekāhameva bhuñjati. Evaṁ sesadvayepi.",
  "tika-s0105t6:38_18": "Majjhimāgamaṭīkāyaṁ pana ‘‘ekāhaṁ antarabhūtaṁ etassa atthīti ekāhikaṁ.",
  "tika-s0105t6:38_19": "Sesapadesupi esa nayo’’ti vuttaṁ.",
  "tika-s0105t6:38_20": "‘‘Therā bhikkhū bhikkhuniyo ovadanti pariyāyenā’’tiādīsu viya vārattho pariyāya saddo. Ekāhavārenāti ekāhikavārena.",
  "tika-s0105t6:38_21": "‘‘Ekāhika’’ntiādinā vuttavidhimeva paṭipāṭiyā pavattabhāvena dassetuṁ pāḷiyaṁ ‘‘iti evarūpa’’ntiādi vuttanti daṭṭhabbaṁ.",
  "tika-s0105t6:39_0": "395.Sāmāko nāma godhumo.",
  "tika-s0105t6:39_1": "Sayaṁjātā vīhijātīti aropimavīhijāti. Yadeva ‘‘vīhī’’ti vadanti. Likhitvāti kasitvā.",
  "tika-s0105t6:39_2": "Silesopīti kaṇikārādirukkhaniyyāsopi.",
  "tika-s0105t6:39_3": "Kuṇḍakanti tanutaraṁ taṇḍulasakalaṁ, taṇḍulakhaṇḍakanti attho.",
  "tika-s0105t6:39_4": "Odanena kataṁ kañjiyaṁ odanakañjiyaṁ.",
  "tika-s0105t6:39_5": "‘‘Vāsitakena piññākena nahāyeyyā’’tiādīsu (pāci.",
  "tika-s0105t6:39_6": "1203) viya piññāka saddo tilapiṭṭhapariyāyo.",
  "tika-s0105t6:39_7": "Yathāha ‘‘piññākaṁ nāma tilapiṭṭhaṁ vuccatī’’ti.",
  "tika-s0105t6:39_8": "‘‘Taruṇakadalikkhandhameva piññāka’’nti keci,",
  "tika-s0105t6:39_9": "na gahetabbametaṁ katthacipi tathā avacanato.",
  "tika-s0105t6:40_0": "396.",
  "tika-s0105t6:40_1": "Saṇehi saṇavākehi nibbattitāni sāṇāni,",
  "tika-s0105t6:40_2": "aññehi missakāni sāṇāni eva masāṇāni niruttinayena,",
  "tika-s0105t6:40_3": "na chacīvarapariyāpannāni bhaṅgāni.",
  "tika-s0105t6:40_4": "Keci pana ‘‘masāṇāni nāma coḷavisesānīti parikappetvā massakacoḷānī’’ti paṭhanti,",
  "tika-s0105t6:40_5": "tadayuttameva porāṇehi tathā avuttattā.",
  "tika-s0105t6:40_6": "Erakatiṇādīnīti ettha ādisaddena akkamakacikadalivākādīnaṁ saṅgaho,",
  "tika-s0105t6:40_7": "erakādīhi katāni hi chavāni lāmakāni dussānīti vattabbataṁ labhanti.",
  "tika-s0105t6:40_8": "Chavasaddo hettha hīnavācako,",
  "tika-s0105t6:40_9": "purimavikappe pana matasarīravācako.",
  "tika-s0105t6:40_10": "Chaḍḍitanantakānīti chaḍḍitapilotikāni. Ajinassedanti ajinaṁ, pakatiajinamigacammaṁ, tadeva majjhe phālitakañce,",
  "tika-s0105t6:40_11": "ajinassa khipaṁ phālitamupaḍḍhanti ajinakkhipaṁ.",
  "tika-s0105t6:40_12": "‘‘Sakhurakantipi vadantī’’ti (ma. ni. aṭṭha.",
  "tika-s0105t6:40_13": "1.155) papañcasūdaniyaṁ vuttaṁ,",
  "tika-s0105t6:40_14": "dvinnaṁ tiṇṇaṁ vā samuditañce,",
  "tika-s0105t6:40_15": "ajinakkhipanti tesamadhippāyo.",
  "tika-s0105t6:40_16": "Vinayasaṁvaṇṇanāsu pana ‘‘ajinameva abhedato ajinakkhipa’’nti vuttaṁ.",
  "tika-s0105t6:40_17": "Kanditvāti ujjavujjavena kanditvā. ‘‘Ganthetvā’’tipi pāṭho, vaṭṭetvā bandhitvāti attho.",
  "tika-s0105t6:40_18": "Evañhi phalakacīre nidassanaṁ upapannaṁ hoti.",
  "tika-s0105t6:40_19": "Yaṁ sandhāya vuttanti ajitavādassa paṭikiṭṭhatarabhāve upamādassanatthaṁ yadeva kesakambalaṁ sandhāya aṅguttarāgame (a. ni. 3.138) vuttaṁ.",
  "tika-s0105t6:41_0": "Tantāvutānīti tantaṁ pasāretvā vītāni. Paṭikiṭṭhoti hīno.",
  "tika-s0105t6:41_1": "Kasmāti vuttaṁ ‘‘kesakambalo’’tiādi.",
  "tika-s0105t6:41_2": "Pāḷiyaṁ ubbhaṭṭhako’’ti etassa ‘‘uddhaṁ ṭhitako’’ti attho majjhimāgamaṭṭhakathāyaṁ mahāsīhanādasuttavaṇṇanāyaṁ (ma. ni. aṭṭha. 1.215) vutto.",
  "tika-s0105t6:41_3": "Ubbhasaddo hi upariatthe nepātiko yathā ‘‘ubbhajāṇumaṇḍala’’nti. Anekaparimāṇā, hi nipātā, anekatthā ca.",
  "tika-s0105t6:42_0": "Micchāvāyāmavaseneva ukkuṭikavatānuyogoti āha ‘‘ukkuṭikavīriyaṁ anuyutto’’ti.",
  "tika-s0105t6:42_1": "Na kevalaṁ nisinnoyeva ukkuṭiko,",
  "tika-s0105t6:42_2": "atha kho gacchantopi…pe… gacchati. Ayakaṇṭaketi ayomayakaṇṭake.",
  "tika-s0105t6:42_3": "Pakatikaṇṭaketi salākakaṇṭake.",
  "tika-s0105t6:42_4": "Uccabhūmiyaṁ thaṇḍilasaddoti vuttaṁ ‘‘ucce bhūmiṭṭhāne’’ti.",
  "tika-s0105t6:42_5": "Ayaṁ aṭṭhakathāto aparo nayo – thaṇḍilanti samāpakatibhūmi vuccati ‘‘patthaṇḍile pāturahosī’’tiādīsu viya.",
  "tika-s0105t6:42_6": "Amarakosepi hi nighaṇṭusatthe vuttaṁ ‘‘vedī parikkhatā bhūmi,",
  "tika-s0105t6:42_7": "same thaṇḍilaṁ cāture’’ti (sattarasamavagge 18 gāthāyaṁ) tasmā thaṇḍile anantarahitāya pakatibhūmiyaṁ seyyampi kappetīti attho.",
  "tika-s0105t6:42_8": "Yaṁ sandhāya tattheva nighaṇṭusatthe vuttaṁ ‘‘yo thaṇḍile vata vasā,",
  "tika-s0105t6:42_9": "sete thaṇḍilasāyi so’’ti (sattarasamavagge 44 gāthāyaṁ) rajo eva jallaṁ malīnaṁ rajojallaṁ. Tena vuttaṁ ‘‘sarīra’’ntiādi.",
  "tika-s0105t6:42_10": "Laddhaṁ āsananti nisīdituṁ yathāladdhamāsanaṁ.",
  "tika-s0105t6:42_11": "Akopetvāti aññattha anupagantvā.",
  "tika-s0105t6:42_12": "Tathā cāha ‘‘tattheva nisīdanasīlo’’ti.",
  "tika-s0105t6:42_13": "Evaṁ nisīdanto hi taṁ akopento nāma hoti.",
  "tika-s0105t6:42_14": "Catūsu mahāvikaṭesu gūthamevidhādhippetanti vuttaṁ ‘‘gūthaṁ vuccatī’’ti.",
  "tika-s0105t6:42_15": "Tañhi āsayavasena virūpaṁ kaṭattā ‘‘vikaṭa’’nti vuccati.",
  "tika-s0105t6:42_16": "Sāyaṁ tatiyanti sāyanhasamayasaṅkhātaṁ tatiyasamayaṁ. Assāti udakorohanānuyogassa.",
  "tika-s0105t6:42_17": "Pātopadamiva sāyaṁpadaṁ nepātikaṁ .",
  "tika-s0105t6:42_18": "Anusāralopena pana ‘‘sāyatatiyaka’’ntipi pāṭho dissati.",
  "tika-s0105t6:43_0": "Ettha ca ‘‘acelako hotī’’tiādīni yāva ‘‘thusodakaṁ pivatī’’ti etāni vatapadāni ekavārāni,",
  "tika-s0105t6:43_1": "‘‘ekāgāriko vā hotī’’tiādīni pana nānāvārāni, nānākālikāni vā.",
  "tika-s0105t6:43_2": "Tathā ‘‘sākabhakkho vā hotī’’tiādīni, ‘‘sāṇānipi dhāreti,",
  "tika-s0105t6:43_3": "masāṇānipi dhāretī’’tiādīni ca.",
  "tika-s0105t6:43_4": "Tathā hettha vā-saddaggahaṇaṁ, pi-saddaggahaṇañca kataṁ.",
  "tika-s0105t6:43_5": "Pi-saddopi idha vikappattho eva daṭṭhabbo.",
  "tika-s0105t6:43_6": "Purimesu pana vatapadesu tadubhayampi na kataṁ,",
  "tika-s0105t6:43_7": "evañca katvā ‘‘acelako hotī’’ti vatvā ‘‘sāṇānipi dhāretī’’tiādivacanassa,",
  "tika-s0105t6:43_8": "‘‘rajojalladharopi hotī’’ti vatvā ‘‘udakorohanānuyogamanuyutto viharatī’’ti vacanassa ca avirodho siddho hoti.",
  "tika-s0105t6:43_9": "Atha vā kimettha avirodhacintāya.",
  "tika-s0105t6:43_10": "Ummattakapacchisadiso hi titthiyavādo.",
  "tika-s0105t6:43_11": "Apica ‘‘acelako hotī’’ti ārabhitvā tappasaṅgena sabbampi aññamaññavirodhameva attakilamathānuyogaṁ dassentena tena acelakassapena ‘‘sāṇānipi dhāretī’’tiādi vuttanti daṭṭhabbaṁ.",
  "tika-s0105t6:44_0": "Tapopakkamaniratthakatāvaṇṇanā",
  "tika-s0105t6:45_0": "397.Sīlasampadādīhīti sīlasampadā, samādhisampadā,",
  "tika-s0105t6:45_1": "paññāsampadāti imāhi lokuttarāhi sampadāhi. Vināti virahitattā,",
  "tika-s0105t6:45_2": "vinā vā tāhi na kadācipi sāmaññaṁ vā brahmaññaṁ vā sambhavati,",
  "tika-s0105t6:45_3": "tasmā tesaṁ tapopakkamānaṁ niratthakataṁ dassentoti sapāṭhasesayojanā.",
  "tika-s0105t6:45_4": "Dosaveravirahitanti dosasaṅkhātaverato virahitaṁ.",
  "tika-s0105t6:45_5": "Idañhi dosassa mettāya ujupaṭipakkhato vuttaṁ.",
  "tika-s0105t6:45_6": "Yaṁ pana ācariyena vuttaṁ ‘‘dosaggahaṇena vā sabbepi jhānapaṭipakkhā saṁkilesadhammā gahitā.",
  "tika-s0105t6:45_7": "Veraggahaṇena paccatthikabhūtā sattā. Yadaggena hi dosarahitaṁ,",
  "tika-s0105t6:45_8": "tadaggena verarahita’’nti (dī. ni. ṭī. 1.397),",
  "tika-s0105t6:45_9": "tadetaṁ pāḷiyaṁ verasaddasseva vijjamānattā,",
  "tika-s0105t6:45_10": "aṭṭhakathāyañca tadatthameva dassetuṁ dosasaddassa vuttattā vicāretabbaṁ.",
  "tika-s0105t6:46_0": "398.Ettakamattanti naggacariyādimattaṁ.",
  "tika-s0105t6:46_1": "Pākaṭabhāvena kāyati atthaṁ gametīti pakati, lokasiddhavādo. Tenāha ‘‘pakatikathā esā’’ti.",
  "tika-s0105t6:46_2": "‘‘Mattā sukhapariccāgā’’tiādīsu (dha. pa.",
  "tika-s0105t6:46_3": "290) viya mattāsaddo appattaṁ antonītaṁ katvā pamāṇavācakoti āha ‘‘iminā’’tiādi.",
  "tika-s0105t6:46_4": "Tena pana pamāṇena pahātabbo eva paṭipattikkamo pakaraṇappatto.",
  "tika-s0105t6:46_5": "Iminā ‘‘tapopakkamenā’’ti saddantarena vā adhigatoti dasseti ‘‘paṭipattikkamenā’’ti iminā.",
  "tika-s0105t6:46_6": "Tatoti tasmā sāmaññabrahmaññassa appamattakeneva paṭipattikkamena sudukkarabhāvato.",
  "tika-s0105t6:46_7": "Imaṁ hetusambandhaṁ sandhāya ‘‘padasambandhena saddhi’’nti vuttaṁ. Sabbatthāti sabbavāresu.",
  "tika-s0105t6:47_0": "399.Aññathāti yadi acelakabhāvādinā sāmaññaṁ vā brahmaññaṁ vā abhavissa, evaṁ sati suvijānova samaṇo, suvijāno brāhmaṇo.",
  "tika-s0105t6:47_1": "Yasmā pana tumhe ito aññathāva sāmaññaṁ, aññathā brahmaññaṁ vadatha,",
  "tika-s0105t6:47_2": "tasmā dujjānova samaṇo dujjāno brāhmaṇoti attho. Tenāha ‘‘idaṁ sandhāyāhā’’ti.",
  "tika-s0105t6:47_3": "Taṁ pakativādaṁ paṭikkhipitvāti yaṁ pubbe pākatikaṁ sāmaññaṁ,",
  "tika-s0105t6:47_4": "brahmaññañca hadaye ṭhapetvā tena acelakassapena ‘‘dukkaraṁ sudukkara’’nti vuttaṁ,",
  "tika-s0105t6:47_5": "bhagavatā ca tameva sandhāya ‘‘pakati kho esā’’tiādi bhāsitaṁ,",
  "tika-s0105t6:47_6": "tameva idha pākatikasāmaññabrahmaññavisayaṁ kathaṁ paṭisaṁharitvā.",
  "tika-s0105t6:47_7": "Sabhāvatova paramatthato eva samaṇassa,",
  "tika-s0105t6:47_8": "brāhmaṇassa ca dujjānabhāvaṁ āvikaronto punapi ‘‘pakati kho’’tiādimāha.",
  "tika-s0105t6:47_9": "Tatrāpīti samaṇabrāhmaṇavādepi.",
  "tika-s0105t6:47_10": "Padasambandhanti hetupadena saddhiṁ pubbāparavākyasambandhaṁ.",
  "tika-s0105t6:48_0": "Sīlasamādhipaññāsampadāvaṇṇanā",
  "tika-s0105t6:49_0": "400-1.Paṇḍitoti hetusampattisiddhena paṇḍiccena samannāgato.",
  "tika-s0105t6:49_1": "Kathaṁ uggahesīti paripakkañāṇattā ghaṭe padīpena viya abbhantare samujjalantena paññāveyyattiyena tattha tattha bhagavatā desitamatthaṁ pariggaṇhanto taṁ desanaṁ upadhāresi. Yasmā uggahesi,",
  "tika-s0105t6:49_2": "tasmā…pe… viditvāti sambandho. Tassa cāti yo acelako hoti,",
  "tika-s0105t6:49_3": "yāva udakorohanānuyogamanuyutto viharati, tassa ca. Tassa ceti vā padacchedo,",
  "tika-s0105t6:49_4": "abhāvitā asacchikatā hoti ceti yojanā. Tā sampattiyo pucchāmi,",
  "tika-s0105t6:49_5": "yāhi samaṇo ca brāhmaṇo ca hotīti adhippāyo.",
  "tika-s0105t6:49_6": "Sīlasampadādivijānanatthanti sīlasampadādivijānanahetu.",
  "tika-s0105t6:49_7": "‘‘Kasmā pucchatī’’ti hi vuttaṁ. Atha-saddo cettha kāraṇe. Evamīdisesu.",
  "tika-s0105t6:49_8": "Sīlasampadāyāti ettha itisaddo ādiattho, upalakkhaṇaniddeso vāyaṁ, tena ‘‘cittasampadāya,",
  "tika-s0105t6:49_9": "paññāsampadāyā’’ti padadvayaṁ saṅgaṇhāti.",
  "tika-s0105t6:49_10": "Tenāha ‘‘sīlacittapaññāsampadāhi aññā’’ti.",
  "tika-s0105t6:49_11": "Imehi ca asekkhasīlādikkhandhattayaṁ saṅgahitanti vuttaṁ ‘‘arahattaphalamevā’’ti.",
  "tika-s0105t6:49_12": "Tattha kāraṇaṁ dasseti ‘‘arahattaphalapariyosāna’’ntiādinā.",
  "tika-s0105t6:49_13": "Idañhi kākolokanamiva ubhayāpekkhavacanaṁ.",
  "tika-s0105t6:50_0": "Sīhanādakathāvaṇṇanā",
  "tika-s0105t6:51_0": "402.Anuttaranti anaññasādhāraṇatāya,",
  "tika-s0105t6:51_1": "anaññasādhāraṇatthavisayatāya ca anuttaraṁ.",
  "tika-s0105t6:51_2": "Mahāsīhanādanti mahantaṁ buddhasīhanādaṁ.",
  "tika-s0105t6:51_3": "Ativiya accantavisuddhatāya paramavisuddhaṁ. ‘‘Paramanti ukkaṭṭhaṁ.",
  "tika-s0105t6:51_4": "Tenāha ‘uttama’nti’’ ācariyena vuttaṁ,",
  "tika-s0105t6:51_5": "ukkaṭṭhapariyāyo ca paramasaddo atthīti tassādhippāyo.",
  "tika-s0105t6:51_6": "Sīlamevāti lokiyasīlamattattā sīlasāmaññameva.",
  "tika-s0105t6:51_7": "Yathā anaññasādhāraṇaṁ bhagavato lokuttarasīlaṁ savāsanapaṭipakkhadhammaviddhaṁsanato,",
  "tika-s0105t6:51_8": "evaṁ lokiyasīlampi anaññasādhāraṇameva tadanucchavikabhāvena pavattattā.",
  "tika-s0105t6:51_9": "Evañhi ‘‘nāhaṁ tatthā’’ti pāḷivacanaṁ upapannaṁ hoti.",
  "tika-s0105t6:51_10": "‘‘Yāvatā kassapa ariyaṁ paramaṁ sīla’’nti idaṁ ‘‘sīlassa vaṇṇaṁ bhāsantī’’ti ettha ākāradassanaṁ.",
  "tika-s0105t6:51_11": "‘‘Yadidaṁ adhisīla’’nti idaṁ pana ‘‘tatthā’’ti padadvaye aniyamavacanaṁ .",
  "tika-s0105t6:51_12": "‘‘Yadidaṁ adhisīla’’nti ca lokiyalokuttaravasena duvidhampi buddhasīlaṁ ekajjhaṁ katvā vuttaṁ,",
  "tika-s0105t6:51_13": "tasmā ta-saddenapi ubhayasseva parāmasananti dassetuṁ ‘‘tattha sīlepi paramasīlepī’’tiādimāha.",
  "tika-s0105t6:51_14": "Samasamanti samena visesanabhūtena sīlena samanti atthaṁ viññāpetuṁ ‘‘mama sīlasamena sīlena mayā sama’’nti vuttaṁ. Tasmiṁ sīleti duvidhepi sīle.",
  "tika-s0105t6:51_15": "Iti imanti evaṁ imaṁ sīlavisayaṁ.",
  "tika-s0105t6:51_16": "Paṭhamanti uppattikkamato paṭhamaṁ pavattattā paṭhamabhūtaṁ.",
  "tika-s0105t6:52_0": "Tapatīti kilese santappati, vidhamatīti attho.",
  "tika-s0105t6:52_1": "‘‘Tadevā’’ti iminā tulyādhikaraṇasamāsamāha.",
  "tika-s0105t6:52_2": "Jigucchatīti hīḷeti lāmakato ṭhapeti.",
  "tika-s0105t6:52_3": "Ārakā kilesehīti katvā niddosattā ariyā.",
  "tika-s0105t6:52_4": "Ārambhavatthuvasenāti aṭṭhārambhavatthuvasena.",
  "tika-s0105t6:52_5": "Vipassanāvīriyasaṅkhātāti vipassanāsampayuttavīriyasaṅkhātā.",
  "tika-s0105t6:52_6": "Lokiyamattattā tapojigucchāva.",
  "tika-s0105t6:52_7": "Maggaphalasampayuttā vīriyasaṅkhātā tapojigucchāti adhikāravasena sambandho.",
  "tika-s0105t6:52_8": "Sabbukkaṭṭhabhāvato paramā nāma. Yathā yuvino bhāvo yobbanaṁ,",
  "tika-s0105t6:52_9": "evaṁ jigucchino bhāvo jegucchaṁ.",
  "tika-s0105t6:52_10": "Yadidaṁ adhijegucchanti sīle viya lokiyalokuttaravasena duvidhampi buddhajegucchaṁ.",
  "tika-s0105t6:52_11": "Tatthāti jegucchepi adhijegucchepi.",
  "tika-s0105t6:52_12": "Kammassakatāpaññāti ‘‘atthi dinnaṁ, atthi yiṭṭha’’ntiādi (ma. ni. 1.441; vibha. 793) nayappavattaṁ ñāṇaṁ. Yathāha vibhaṅge –",
  "tika-s0105t6:53_0": "‘‘Tattha kataraṁ kammassakatāñāṇaṁ, atthi dinnaṁ, atthi yiṭṭhaṁ, atthi hutaṁ,",
  "tika-s0105t6:53_1": "atthi sukaṭadukkaṭānaṁ kammānaṁ phalaṁ vipāko…pe… ṭhapetvā saccānulomikaṁ ñāṇaṁ sabbāpi sāsavā kusalā paññā kammassakatāñāṇa’’nti (vibha. 793).",
  "tika-s0105t6:54_0": "Sabbampi hi akusalaṁ attano vā hotu, parassa vā, na sakaṁ nāma. Kasmā? Atthabhañjanato, anatthajananato ca.",
  "tika-s0105t6:54_1": "Tathā sabbampi kusalaṁ sakaṁ nāma. Kasmā? Anatthabhañjanato, atthajananato ca.",
  "tika-s0105t6:54_2": "Evaṁ kammassakabhāve pavattā paññā kammassakatāpaññā nāma.",
  "tika-s0105t6:54_3": "Vipassanāpaññāti maggasaccassa,",
  "tika-s0105t6:54_4": "paramatthasaccassa ca anulomanato saccānulomikasaññitā vipassanāpaññā, lokiyamattato paññāva.",
  "tika-s0105t6:54_5": "Itthiliṅgassa napuṁsakaliṅgavipariyāyo idha liṅgavipallāso.",
  "tika-s0105t6:54_6": "Yāyaṁ adhipaññāti sīle viya lokiyalokuttaravasena duvidhāpi buddhapaññā.",
  "tika-s0105t6:54_7": "Tatthāti paññāyapi adhipaññāyapi.",
  "tika-s0105t6:54_8": "Yathārahaṁ parittamahaggatabhāvato vimuttiyeva nāma.",
  "tika-s0105t6:54_9": "Maggaphalavasena kilesānaṁ samucchindanapaṭippassambhanāni samucchedapaṭippassaddhivimuttiyo.",
  "tika-s0105t6:54_10": "Atha vā sammāvācādiviratīnaṁ adhisīlaggahaṇena,",
  "tika-s0105t6:54_11": "sammāvāyāmassa adhijegucchaggahaṇena,",
  "tika-s0105t6:54_12": "sammādiṭṭhiyā adhipaññāggahaṇena gahitattā aggahitaggahaṇena sammāsaṅkappasatisamādhayo maggaphalapariyāpannā samucchedapaṭippassaddhivimuttiyo daṭṭhabbā.",
  "tika-s0105t6:54_13": "Nissaraṇavimutti pana nibbānameva.",
  "tika-s0105t6:54_14": "Yā ayaṁ adhivimuttīti sīle vuttanayena duvidhāpi adhivimutti.",
  "tika-s0105t6:54_15": "Tatthāti vimuttiyāpi adhivimuttiyāpi.",
  "tika-s0105t6:55_0": "403.",
  "tika-s0105t6:55_1": "Yaṁ kiñci janavivittaṭṭhānaṁ suññāgāramidhādhippetaṁ.",
  "tika-s0105t6:55_2": "Tattha nadantena vinā añño jano natthīti dassetuṁ ‘‘ekakovā’’tiādi vuttaṁ.",
  "tika-s0105t6:55_3": "Aṭṭhasu parisāsūti khattiyaparisā,",
  "tika-s0105t6:55_4": "brāhmaṇagahapatisamaṇacātumahārājikatāvatiṁsamārabrahmaparisāti imāsu aṭṭhasu parisāsu.",
  "tika-s0105t6:56_0": "Tadatthaṁ majjhimāgamavare mahāsīhanādasuttapadena (ma. ni.",
  "tika-s0105t6:56_1": "1.150) sādhento ‘‘cattārimānī’’tiādimāha.",
  "tika-s0105t6:56_2": "Tattha vesārajjānīti visāradabhāvā,",
  "tika-s0105t6:56_3": "ñāṇappahānaantarāyikaniyyānikadhammadesanānimittaṁ kutocipi asantassanabhāvā nibbhayabhāvāti attho.",
  "tika-s0105t6:56_4": "‘‘Vesārajja’’nti hi catūsu ṭhānesu sārajjābhāvaṁ paccavekkhantassa uppannasomanassamayañāṇassetaṁ nāmaṁ.",
  "tika-s0105t6:56_5": "Aññehi pana asādhāraṇataṁ dassetuṁ ‘‘tathāgatassa tathāgatavesārajjānī’’ti vuttaṁ.",
  "tika-s0105t6:56_6": "‘‘Yathā vā pubbabuddhānaṁ vesārajjāni puññussayasampattiyā āgatāni,",
  "tika-s0105t6:56_7": "tathā āgatavesārajjānī’’ti vā dutiyassa tathāgatasaddassa tulyādhikaraṇattā evaṁ vuttaṁ. Ayaṁ aṭṭhakathānayo.",
  "tika-s0105t6:56_8": "Neruttikā pana vadanti ‘‘samāse siddhe sāmaññattā,",
  "tika-s0105t6:56_9": "saññāsaddattā ca tathā vutta’’nti.",
  "tika-s0105t6:56_10": "Āsabhaṁ ṭhānanti seṭṭhaṭṭhānaṁ uttamaṭṭhānaṁ.",
  "tika-s0105t6:56_11": "Sabbaññutaṁ paṭijānanavasena abhimukhaṁ gacchanti,",
  "tika-s0105t6:56_12": "aṭṭhaparisaṁ upasaṅkamantīti vā āsabhā, buddhā, tesaṁ ṭhānantipi attho.",
  "tika-s0105t6:57_0": "Apica tayo puṅgavā – gavasatajeṭṭhako usabho, gavasahassajeṭṭhako vasabho. Vajasatajeṭṭhako vā usabho, vajasahassajeṭṭhako vasabho.",
  "tika-s0105t6:57_1": "Ekagāmakhette vā jeṭṭho usabho,",
  "tika-s0105t6:57_2": "dvīsu gāmakhettesu jeṭṭho vasabho,",
  "tika-s0105t6:57_3": "sabbagavaseṭṭho sabbattha jeṭṭho sabbaparissayasaho seto pāsādiko mahābhāravaho asanisatasaddehipi akampanīyo nisabhoti.",
  "tika-s0105t6:57_4": "Nisabhova idha ‘‘usabho’’ti adhippeto.",
  "tika-s0105t6:57_5": "Idampi hi tassa pariyāyavacanaṁ. Usabhassa idanti āsabhaṁ,",
  "tika-s0105t6:57_6": "idaṁ pana āsabhaṁ viyāti āsabhaṁ.",
  "tika-s0105t6:57_7": "Yatheva hi nisabhasaṅkhāto usabho usabhabalena samannāgato catūhi pādehi pathaviṁ uppīḷetvā acalaṭṭhānena tiṭṭhati,",
  "tika-s0105t6:57_8": "evaṁ tathāgatopi dasatathāgatabalena samannāgato catūhi vesārajjapādehi aṭṭhaparisāpathaviṁ uppīḷetvā sadevake loke kenaci paccatthikena paccāmittena akampiyo acalaṭṭhānena tiṭṭhati.",
  "tika-s0105t6:57_9": "Evaṁ tiṭṭhamānova taṁ āsabhaṁ ṭhānaṁ paṭivijānāti upagacchati na paccakkhāti attani āropeti.",
  "tika-s0105t6:57_10": "Tena vuttaṁ ‘‘āsabhaṁ ṭhānaṁ paṭijānātī’’ti.",
  "tika-s0105t6:58_0": "Sīhanādaṁnadatīti ‘‘seṭṭhanādaṁ abhītanādaṁ nadatī’’ti vuttovāyamattho.",
  "tika-s0105t6:58_1": "Atha vā sīhanādasadisaṁ nādaṁ nadati.",
  "tika-s0105t6:58_2": "Ayamattho khandhavaggasaṁyutte āgatena sīhanādasuttena (saṁ. ni. 3.78) dīpetabbo.",
  "tika-s0105t6:58_3": "Yathā vā sīho migarājā parissayānaṁ sahanato,",
  "tika-s0105t6:58_4": "goṇamahiṁ samattavāraṇādīnaṁ hananato ca ‘‘sīho’’ti vuccati,",
  "tika-s0105t6:58_5": "evaṁ tathāgato munirājā lokadhammānaṁ sahanato,",
  "tika-s0105t6:58_6": "parappavādānaṁ hananato ca ‘‘sīho’’ti vuccati.",
  "tika-s0105t6:58_7": "Evaṁ vuttassa sīhassa nādaṁ nadati.",
  "tika-s0105t6:58_8": "Tattha yathā migasīho sīhabalena samannāgato sabbattha visārado vigatalomahaṁso sīhanādaṁ nadati,",
  "tika-s0105t6:58_9": "evaṁ tathāgatasīho dasatathāgatabalena samannāgato aṭṭhasu parisāsu visārado vigatalomahaṁso ‘‘iti rūpa’’ntiādinā (saṁ. ni. 3.78; a. ni.",
  "tika-s0105t6:58_10": "8.2) nayena nānāvidhadesanāvilāsasampannaṁ sīhanādaṁ nadati.",
  "tika-s0105t6:58_11": "Tena vuttaṁ ‘‘parisāsu sīhanādaṁ nadatī’’ti.",
  "tika-s0105t6:59_0": "Pañhaṁ abhisaṅkharitvāti ñātumicchitaṁ atthaṁ attano ñāṇabalānurūpaṁ abhisaṅkharitvā.",
  "tika-s0105t6:59_1": "Taṅkhaṇaññevāti pucchitakkhaṇeyeva ṭhānuppattikapaṭibhānena vissajjeti. Ajjhāsayānurūpaṁ,",
  "tika-s0105t6:59_2": "atthadhammānurūpañca vissajjanato cittaṁ paritosetiyeva. Assāti samaṇassa gotamassa.",
  "tika-s0105t6:59_3": "Sotabbaṁ maññantīti aṭṭhakkhaṇavajjitena navamena khaṇena labbhamānattā ‘‘yaṁ no satthā sāsati,",
  "tika-s0105t6:59_4": "taṁ mayaṁ sossāmā’’ti ādarabhāvajātā mahanteneva ussāhena sotabbaṁ sampaṭicchitabbaṁ maññati.",
  "tika-s0105t6:59_5": "Kallacittā muducittāti pasādābhivuddhiyā vigatupakkilesatāya kallacittā muducittā honti.",
  "tika-s0105t6:59_6": "Muddhappasannāti tucchappasannā niratthakappasannā.",
  "tika-s0105t6:59_7": "Pasannākāro nāma pasannehi kātabbasakkāro,",
  "tika-s0105t6:59_8": "so duvidho dhammāmisapūjāvasena,",
  "tika-s0105t6:59_9": "tattha āmisapūjaṁ dassento ‘‘paṇītānī’’tiādimāha.",
  "tika-s0105t6:59_10": "Dhammapūjā pana pāḷiyameva ‘‘tathattāya paṭipajjantī’’ti iminā dassitā.",
  "tika-s0105t6:59_11": "Tathābhāvāyāti yathābhāvāya yassa vaṭṭadukkhanissaraṇassa atthāya dhammo desito, tathābhāvāya.",
  "tika-s0105t6:59_12": "Tadevatthaṁ dassetuṁ ‘‘dhammānudhammapaṭipattipūraṇatthāyā’’ti vuttaṁ.",
  "tika-s0105t6:59_13": "Dhammānudhammapaṭipatti hi vaṭṭadukkhanissaraṇapariyosānā,",
  "tika-s0105t6:59_14": "sā ca dhammānudhammapaṭipatti yāya anupubbiyā paṭipajjitabbā,",
  "tika-s0105t6:59_15": "paṭipajjantānañca sati ajjhattikaṅgasamavāye ekaṁsikā tassā pāripūrīti taṁ anupubbiṁ dassento ‘‘keci saraṇesū’’tiādimāha.",
  "tika-s0105t6:59_16": "Yathā pūrentā pūretuṁ sakkoti nāma,",
  "tika-s0105t6:59_17": "tathā pūraṇaṁ dassetuṁ ‘‘sabbākārena pana pūrentī’’ti vuttaṁ.",
  "tika-s0105t6:60_0": "Imasmiṁ panokāseti ‘‘paṭipannā ca ārādhentī’’ti sīhanādakiccapāripūriṭṭhapane pāḷipadese.",
  "tika-s0105t6:60_1": "Samodhānetabbāti saṅkalayitabbā.",
  "tika-s0105t6:60_2": "Ekaccaṁ…pe… passāmīti bhagavato eko sīhanādo asādhāraṇo aññehi appaṭivattiyo seṭṭhanādo abhītanādoti katvā. Esa nayo sesesupi. Aparaṁ tapassinti adhikāro.",
  "tika-s0105t6:60_3": "Purimānaṁ dasannanti ‘‘ekaccaṁ tapassiṁ niraye nibbattaṁ passāmī’’ti vuttasīhanādato paṭṭhāya yāva ‘‘vimuttiyā mayhaṁ sadiso natthī’’ti vuttasīhanādā purimakānaṁ dasannaṁ sīhanādānaṁ, niddhāraṇe cetaṁ sāmivacanaṁ. Tenāha ‘‘ekekassā’’ti.",
  "tika-s0105t6:60_4": "‘‘Parisāsu ca nadatī’’ti ādayo ‘‘paṭipannā ca maṁ ārādhentī’’ti pariyosānā dasa dasa sīhanādā parivārā.",
  "tika-s0105t6:60_5": "‘‘Ekaccaṁ tapassiṁ niraye nibbattaṁ passāmī’’ti hi sīhanādaṁ nadanto bhagavā parisāsu nadati visārado hutvā nadati, tattha ca pañhaṁ pucchanti, pañhaṁ vissajjeti,",
  "tika-s0105t6:60_6": "vissajjanena parassa cittaṁ ārādheti, sutvā sotabbaṁ maññanti,",
  "tika-s0105t6:60_7": "sutvā ca bhagavato pasīdanti,",
  "tika-s0105t6:60_8": "pasannā ca pasannākāraṁ karonti, yaṁ paṭipattiṁ deseti, tathattāya paṭipajjanti,",
  "tika-s0105t6:60_9": "paṭipannā ca maṁ ārādhentīti evaṁ parivāretvā atthayojanā sambhavati. Ayameva nayo sesesupi navasu.",
  "tika-s0105t6:61_0": "‘‘Eva’’ntiādinā yathāvuttānaṁ sīhanādānaṁ saṅkalayitvā dassanaṁ.",
  "tika-s0105t6:61_1": "Te dasāti ‘‘parisāsu ca nadatī’’ti ādayo dasa sīhanādā.",
  "tika-s0105t6:61_2": "Purimānaṁ dasannanti yathāvuttānaṁ mūlabhūtānaṁ purimakānaṁ dasasīhanādānaṁ.",
  "tika-s0105t6:61_3": "Parivāravasenāti mūliṁ katvā paccekaṁ parivāravasena yojiyamānā sataṁ sīhanādā.",
  "tika-s0105t6:61_4": "Purimā ca dasāti mūlamūliyo katvā parivāravasena ayojiyamānā purimakā ca dasāti evaṁ dasādhikaṁ sīhanādasataṁ hoti.",
  "tika-s0105t6:61_5": "Aññasmiṁ pana sutteti majjhimāgamacūḷasīhanādasuttādimhi (ma. ni.",
  "tika-s0105t6:61_6": "1.193) tenāti saṅkhyāmahattena.",
  "tika-s0105t6:61_7": "Mahāsīhanādattā idaṁ suttaṁ ‘‘mahāsīhanāda’’nti vuccati,",
  "tika-s0105t6:61_8": "na pana majjhimanikāye mahāsīhanādasuttamiva cūḷasīhanādasuttamupādāyāti adhippāyo.",
  "tika-s0105t6:62_0": "Titthiyaparivāsakathāvaṇṇanā",
  "tika-s0105t6:63_0": "404.Paṭisedhetvāti tathā bhāvābhāvadassanena paṭikkhipitvā.",
  "tika-s0105t6:63_1": "Yaṁ bhagavā pāthikavagge udumbarikasutte (dī. ni.",
  "tika-s0105t6:63_2": "3.57) ‘‘idha nigrodha tapassī’’tiādinā upakkilesavibhāgaṁ,",
  "tika-s0105t6:63_3": "pārisuddhivibhāgañca dassento saparisassa nigrodhaparibbājakassa purato sīhanādaṁ nadati,",
  "tika-s0105t6:63_4": "taṁ dassetuṁ ‘‘idānī’’tiādi vuttaṁ.",
  "tika-s0105t6:63_5": "Naditapubbanti udumbarikasutte āgatanayena pubbe nigrodhaparibbājakassa naditaṁ .",
  "tika-s0105t6:63_6": "Tapabrahmacārīti uttamatapacārī,",
  "tika-s0105t6:63_7": "tapena vā vīriyena brahmacārī.",
  "tika-s0105t6:63_8": "Idanti ‘‘rājagahe…pe… pañhaṁ apucchī’’ti pāḷiyaṁ āgatavacanaṁ. Ācariyena (dī. ni. ṭī.",
  "tika-s0105t6:63_9": "1.403) pana yathāvuttaṁ aṭṭhakathāvacanameva paccāmaṭṭhaṁ.",
  "tika-s0105t6:63_10": "Ettha ca kāmaṁ yadā nigrodho pañhamapucchi, bhagavā cassa vissajjesi,",
  "tika-s0105t6:63_11": "na tadā bhagavā gijjhakūṭe pabbate viharati,",
  "tika-s0105t6:63_12": "rājagahasamīpeyeva udumbarikāya deviyā uyyāne viharati tattheva tathā pucchitattā, vissajjitattā ca,",
  "tika-s0105t6:63_13": "tathāpi gijjhakūṭe pabbate bhagavato vihāro na tāva vicchinno,",
  "tika-s0105t6:63_14": "tasmā pāḷiyaṁ ‘‘tatra ma’’ntiādivacanaṁ,",
  "tika-s0105t6:63_15": "aṭṭhakathāyañca ‘‘tatra rājagahe gijjhakūṭe pabbate viharantaṁ ma’’ntiādivacanaṁ vuttanti imamatthampi ‘‘yaṁ taṁ bhagavā’’tiādinā viññāpetīti daṭṭhabbaṁ.",
  "tika-s0105t6:63_16": "‘‘Gijjhakūṭe pabbate’’ti idaṁ tattha katavihāraṁ sandhāya vuttanti dasseti ‘‘gijjhakūṭe mahāvihāre’’ti iminā. Udumbarikāyāti tannāmikāya.",
  "tika-s0105t6:63_17": "Uyyāneti tattha kataparibbājakārāmaṁ sandhāya vadati.",
  "tika-s0105t6:63_18": "Nigrodho nāma channaparibbājako.",
  "tika-s0105t6:63_19": "Sandhāno nāma pañcaupāsakasataparivāro anāgāmiupāsako.",
  "tika-s0105t6:63_20": "Kathāsallāpanti ‘‘yagghe gahapati jāneyyāsi,",
  "tika-s0105t6:63_21": "kena samaṇo gotamo saddhiṁ sallapatī’’tiādinā (dī. ni. 3.53) sallāpakathaṁ. Paranti atisayatthe nipāto.",
  "tika-s0105t6:63_22": "Viyāti padapūraṇamatte yathā taṁ ‘‘ativiyā’’ti.",
  "tika-s0105t6:63_23": "Andhabālanti paññācakkhunā andhaṁ bālajanaṁ. Yogeti naye, dukkhanissaraṇūpāyeti attho.",
  "tika-s0105t6:64_0": "405.Anenāti bhagavatā.",
  "tika-s0105t6:64_1": "Khandhaketi mahāvagge pabbajjakhandhake (mahāva.",
  "tika-s0105t6:64_2": "96) yaṁ parivāsaṁ parivasatīti yojanā.",
  "tika-s0105t6:64_3": "‘‘Pubbe aññatitthiyo bhūtoti aññatitthiyapubbo’’ti (sārattha. ṭī.",
  "tika-s0105t6:64_4": "76) ācariyasāriputtattherena vuttaṁ.",
  "tika-s0105t6:64_5": "Paṭhamaṁ pabbajjaṁ gahetvāva parivasatīti āha ‘‘sāmaṇerabhūmiyaṁ ṭhito’’ti.",
  "tika-s0105t6:64_6": "Tanti dvīhi ākārehi vuttaṁ parivāsaṁ.",
  "tika-s0105t6:64_7": "Pabbajjanti ‘‘ākaṅkhati pabbajjaṁ,",
  "tika-s0105t6:64_8": "ākaṅkhati upasampada’’nti ettha vuttaṁ pabbajjaggahaṇaṁ.",
  "tika-s0105t6:64_9": "‘‘Uttaridirattatirattaṁ sahaseyyaṁ kappeyyā’’ti (pāci.",
  "tika-s0105t6:64_10": "51) ettha dirattaggahaṇaṁ viya vacanasiliṭṭhatāvaseneva vuttaṁ.",
  "tika-s0105t6:64_11": "Yasmā pana sāmaṇerabhūmiyaṁ ṭhiteneva parivasitabbaṁ, na gihibhūtena,",
  "tika-s0105t6:64_12": "tasmā aparivasitvāyeva pabbajjaṁ labhati.",
  "tika-s0105t6:64_13": "Na gāmappavesanādīnīti ettha ādisaddena navesiyāvidhavāthullakumārikapaṇḍakabhikkhunigocaratā,",
  "tika-s0105t6:64_14": "sabrahmacārīnaṁ kiṁ karaṇīyesu dakkhānalasāditā,",
  "tika-s0105t6:64_15": "uddesaparipucchādīsu tibbacchandatā,",
  "tika-s0105t6:64_16": "yassa titthāyatanato idhāgato,",
  "tika-s0105t6:64_17": "tassa avaṇṇabhaṇane attamanatā,",
  "tika-s0105t6:64_18": "buddhādīnaṁ avaṇṇabhaṇane anattamanatā,",
  "tika-s0105t6:64_19": "yassa titthāyatanato idhāgato,",
  "tika-s0105t6:64_20": "tassa vaṇṇabhaṇane anattamanatā,",
  "tika-s0105t6:64_21": "buddhādīnaṁ vaṇṇabhaṇane attamanatāti imesaṁ sattavattānaṁ saṅgaho veditabbo.",
  "tika-s0105t6:64_22": "Pūrentena parivasitabbanti yadā parivasati,",
  "tika-s0105t6:64_23": "tadā pūramānena parivasitabbaṁ.",
  "tika-s0105t6:64_24": "Aṭṭhavattapūraṇenāti yathāvuttānaṁ aṭṭhannaṁ vattānaṁ pūraṇena. Etthāti parivāse, upasampadāya vā.",
  "tika-s0105t6:64_25": "Ghaṁsitvā koṭṭetvāti ajjhāsayavīmaṁsanavasena suvaṇṇaṁ viya ghaṁsitvā koṭṭetvā. Pabbajjāyāti nidassanamattaṁ.",
  "tika-s0105t6:64_26": "Upasampadāpi hi tena saṅgayhati.",
  "tika-s0105t6:65_0": "‘‘Gaṇamajjhe nisīditvāti upasampadākammassa gaṇappahonakānaṁ bhikkhūnaṁ majjhe saṅghatthero viya tassa anuggahatthaṁ nisīditvā’’ti (dī. ni. ṭī. 1.405) ācariyena vuttaṁ,",
  "tika-s0105t6:65_1": "idāni pana bahūsupi potthakesu ‘‘taṁ nisīdāpetvā’’ti kāritavasena pāṭho dissati.",
  "tika-s0105t6:65_2": "Aciramupasampannassa assāti acirūpasampanno,",
  "tika-s0105t6:65_3": "atthamattaṁ pana dassetuṁ ‘‘upasampanno hutvā naciramevā’’ti āha.",
  "tika-s0105t6:65_4": "Kāyacittavivekāva idhādhippetā upadhivivekatthaṁ paṭipajjanādhikārattāti vuttaṁ ‘‘kāyena ceva cittena cā’’ti. Vūpakaṭṭhoti vivitto.",
  "tika-s0105t6:65_5": "Tādisassa sīlavisodhane appamādo avuttasiddhoti kammaṭṭhāne appamādameva dasseti.",
  "tika-s0105t6:65_6": "Pesitacittoti nibbānaṁ pati pesitacitto,",
  "tika-s0105t6:65_7": "tanninno tappoṇo tappabbhāroti vuttaṁ hoti,",
  "tika-s0105t6:65_8": "evaṁbhūto ca tathā anapekkhatāya vissajjitakāyo nāmāti adhippāyamāvikātuṁ ‘‘vissaṭṭhaattabhāvo’’ti vuttaṁ.",
  "tika-s0105t6:65_9": "Attāti cettha cittaṁ vuccati rūpakāyassa avisayattā. Yassāti arahattaphalassa.",
  "tika-s0105t6:65_10": "Jātikulaputtāpi ācārasampannā eva arahattādhigamāya pabbajjāpekkhā hontīti tepi jātikulaputte teheva ācārakulaputtehi ekasaṅgahe karonto ‘‘ācārakulaputtā’’ti āha.",
  "tika-s0105t6:65_11": "Iminā hi ācārasampannā jātikulaputtāpi saṅgahitā honti.",
  "tika-s0105t6:65_12": "Ācārasampannānamevādhippetabhāvo ca ‘‘sammadevā’’ti saddantarena viññāyati.",
  "tika-s0105t6:65_13": "‘‘Otiṇṇomhi jātiyā’’tiādinā nayena hi saṁvegapubbikaṁ yathānusiṭṭhaṁ pabbajjaṁ sandhāya ‘‘sammadevā’’ti vuttaṁ.",
  "tika-s0105t6:65_14": "Tenāha ‘‘hetunāva kāraṇenevā’’ti.",
  "tika-s0105t6:65_15": "Tattha hetunāti nayena upāyena.",
  "tika-s0105t6:65_16": "Kāraṇenevāti tabbivaraṇavacanaṁ . Tanti arahattaphalaṁ.",
  "tika-s0105t6:65_17": "Tadeva hi ‘‘anuttaraṁ brahmacariyapariyosāna’’nti vattumarahati aññesaṁ tathā abhāvato.",
  "tika-s0105t6:65_18": "‘‘Yaṁtaṁsaddā niccasambandhā’’ti saddanayenapi tadatthaṁ dasseti ‘‘tassa hī’’tiādinā.",
  "tika-s0105t6:65_19": "‘‘Yassatthāya…pe… pabbajjantī’’ti pubbe vuttassa tassa arahattaphalassa atthāya kulaputtā pabbajanti,",
  "tika-s0105t6:65_20": "tasmā arahattaphalamidhādhippetanti viññāyatīti adhippāyo.",
  "tika-s0105t6:65_21": "Natthi paro jano tathā sacchikaraṇe paccayo yassāti aparappaccayo, taṁ.",
  "tika-s0105t6:65_22": "Upa-saddo viya saṁ-saddopi dhātusaddānuvattakoti vuttaṁ ‘‘pāpuṇitvā’’ti, patvā adhigantvāti attho.",
  "tika-s0105t6:65_23": "Upa-saddo vā dhātusaddānuvattako,",
  "tika-s0105t6:65_24": "saṁ-saddo pana dhātuvisesakoti āha ‘‘sampādetvā’’ti,",
  "tika-s0105t6:65_25": "asekkhā sīlasamādhipaññāyo nipphādetvā, paripūretvāvāti attho.",
  "tika-s0105t6:66_0": "Niṭṭhāpetunti nigamanavasena pariyosāpetuṁ.",
  "tika-s0105t6:66_1": "‘‘Brahmacariyapariyosānaṁ…pe… vihāsī’’ti iminā eva hi arahattanikūṭena desanā pariyosāpitā,",
  "tika-s0105t6:66_2": "taṁ pana nigametuṁ ‘‘aññataro…pe… ahosī’’ti dhammasaṅgāhakehi vuttaṁ. Ekatova idha aññataro,",
  "tika-s0105t6:66_3": "na pana nāmagottādīhi apākaṭato.",
  "tika-s0105t6:66_4": "Arahantānanti ubbāhane cetaṁ sāmivacanaṁ.",
  "tika-s0105t6:66_5": "Tathā ubbāhitattā ca tesamabbhantaroti attho āpannoti adhippāyaṁ dassento ‘‘bhagavato’’tiādimāha.",
  "tika-s0105t6:66_6": "Keci pana evaṁ vadanti – arahantānanti cetaṁ sambandheyeva sāmivacanaṁ,",
  "tika-s0105t6:66_7": "ato cettha saha pāṭhasesena adhippāyamatthaṁ dassetuṁ ‘‘bhagavato’’tiādi vuttanti.",
  "tika-s0105t6:66_8": "Yaṁ panettha atthato na vibhattaṁ, taṁ suviññeyyameva.",
  "tika-s0105t6:67_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya sādhuvilāsiniyā nāma līnatthappakāsaniyā mahāsīhanādasuttavaṇṇanāya līnatthapakāsanā.",
  "tika-s0105t6:68_0": "Mahāsīhanādasuttavaṇṇanā niṭṭhitā."
}