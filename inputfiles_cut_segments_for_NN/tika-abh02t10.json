{
  "tika-abh02t10:0_0": "11. Maggaṅgavibhaṅgo",
  "tika-abh02t10:1_0": "2. Abhidhammabhājanīyavaṇṇanā",
  "tika-abh02t10:2_0": "490.",
  "tika-abh02t10:2_1": "Abhidhamme lokuttaracittabhājanīyepi ‘‘tasmiṁ kho pana samaye cattāro khandhā honti…pe…",
  "tika-abh02t10:2_2": "aṭṭhaṅgiko maggo hotī’’ti (dha. sa.",
  "tika-abh02t10:2_3": "337) vuttattā idhāpi abhidhammabhājanīye abhidhammānurūpaṁ desanaṁ karonto ‘‘aṭṭhaṅgiko maggo’’ti ariyopapadataṁ na karoti.",
  "tika-abh02t10:3_0": "493.Tasmiṁ samayeti lokiyakālena etesaṁ atirekakiccaṁ dasseti.",
  "tika-abh02t10:3_1": "Viratiuppādanena micchāvācādīni puggalaṁ pajahāpentīti sammādiṭṭhādīni pañca ‘‘kārāpakaṅgānī’’ti vuttāni.",
  "tika-abh02t10:3_2": "Sammāvācādikiriyā hi virati,",
  "tika-abh02t10:3_3": "tañca etāni kārāpentīti.",
  "tika-abh02t10:3_4": "Virativasenāti viramaṇakiriyāvasena,",
  "tika-abh02t10:3_5": "na kārāpakabhāvena kattubhāvena cāti attho. Imaṁ…pe…",
  "tika-abh02t10:3_6": "kiccātirekataṁ dassetunti lokuttarakkhaṇepi imāneva pañca sammāvācādittayassa ekakkhaṇe kārāpakānīti dassetunti attho.",
  "tika-abh02t10:3_7": "Micchādiṭṭhādikā dasa,",
  "tika-abh02t10:3_8": "tappaccayā akusalā ca dasāti vīsati akusalapakkhiyā,",
  "tika-abh02t10:3_9": "sammādiṭṭhādikā dasa,",
  "tika-abh02t10:3_10": "tappaccayā ca kusalā dasāti vīsati kusalapakkhiyā ca mahācattārīsakasutte (ma. ni.",
  "tika-abh02t10:3_11": "3.136) vuttāti tassa etaṁ nāmaṁ.",
  "tika-abh02t10:4_0": "Puññabhāgiyāti puññakoṭṭhāse bhavā,",
  "tika-abh02t10:4_1": "puññābhisaṅkhārekadesabhūtāti attho.",
  "tika-abh02t10:4_2": "Khandhopadhiṁ vipaccati,",
  "tika-abh02t10:4_3": "tattha vā vipaccatīti upadhivepakkā.",
  "tika-abh02t10:5_0": "Pañcaṅgikamaggaṁ uddisitvā tattha ekekaṁ pucchitvā tassa tasseva samayavavatthānaṁ katvā vissajjanaṁ",
  "tika-abh02t10:5_1": "‘‘pāṭiyekkaṁ pucchitvā pāṭiyekkaṁ vissajjana’’nti vuttaṁ.",
  "tika-abh02t10:5_2": "Saha pana pucchitvā pañcannampi samayavavatthānaṁ katvā vissajjane ‘‘tattha katamā sammādiṭṭhiyā paññā’’tiādiko",
  "tika-abh02t10:5_3": "paṭiniddeso ekato vissajjanapaṭiniddesattā na pāṭiyekkaṁ pucchāvissajjanaṁ nāma hotīti.",
  "tika-abh02t10:5_4": "Tattha pañcaṅgikavāre eva pāṭiyekkaṁ pucchāvissajjanaṁ sammādiṭṭhādīsu kārāpakaṅgesu ekekamukhāya bhāvanāya magguppattiṁ sandhāya katanti veditabbaṁ.",
  "tika-abh02t10:5_5": "Vācādīni hi pubbasuddhiyā sijjhanti,",
  "tika-abh02t10:5_6": "na maggassa upacārenāti.",
  "tika-abh02t10:6_0": "Abhidhammabhājanīyavaṇṇanā niṭṭhitā.",
  "tika-abh02t10:7_0": "Maggaṅgavibhaṅgavaṇṇanā niṭṭhitā."
}