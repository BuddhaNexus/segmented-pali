{
  "atk-s0511a4:0_0": "4. Koṇḍaññabuddhavaṁsavaṇṇanā",
  "atk-s0511a4:1_0": "Dīpaṅkare kira bhagavati parinibbute tassa sāsanaṁ vassasatasahassaṁ pavattittha.",
  "atk-s0511a4:1_1": "Atha buddhānubuddhānaṁ sāvakānaṁ antaradhānena sāsanampissa antaradhāyi.",
  "atk-s0511a4:1_2": "Athassa aparabhāge ekamasaṅkhyeyyamatikkamitvā ekasmiṁ kappe koṇḍañño nāma satthā udapādi.",
  "atk-s0511a4:1_3": "So pana bhagavā soḷasaasaṅkhyeyyaṁ kappānañca satasahassaṁ pāramiyo pūretvā bodhiñāṇaṁ paripācetvā vessantarattabhāvasadise",
  "atk-s0511a4:1_4": "attabhāve ṭhatvā tato cavitvā tusitapure nibbattitvā tattha yāvatāyukaṁ ṭhatvā devatānaṁ paṭiññaṁ datvā",
  "atk-s0511a4:1_5": "tusitapurato cavitvā rammavatīnagare sunandassa nāma rañño kule sujātāya nāma deviyā kucchismiṁ paṭisandhiṁ aggahesi.",
  "atk-s0511a4:1_6": "Tassapi paṭisandhikkhaṇe dīpaṅkarabuddhavaṁse vuttappakārāni dvattiṁsa pāṭihāriyāni nibbattiṁsu.",
  "atk-s0511a4:1_7": "So devatāhi katārakkhasaṁvidhāno dasannaṁ māsānaṁ accayena mātukucchito nikkhamitvā sabbasattuttaro uttarābhimukho",
  "atk-s0511a4:1_8": "sattapadavītihārena gantvā sabbā ca disā viloketvā āsabhiṁ vācaṁ nicchāresi –",
  "atk-s0511a4:1_9": "“aggohamasmi lokassa,",
  "atk-s0511a4:1_10": "jeṭṭhohamasmi lokassa,",
  "atk-s0511a4:1_11": "seṭṭhohamasmi lokassa,",
  "atk-s0511a4:1_12": "ayamantimā jāti,",
  "atk-s0511a4:1_13": "natthi dāni punabbhavo”ti.",
  "atk-s0511a4:2_0": "Tato kumārassa nāmakaraṇadivase nāmaṁ karontā “koṇḍañño”ti nāmamakaṁsu.",
  "atk-s0511a4:2_1": "So hi bhagavā koṇḍaññagotto ahosi.",
  "atk-s0511a4:2_2": "Tassa kira tayo pāsādā ahesuṁ – rāma, surāma,",
  "atk-s0511a4:2_3": "subhanāmakā paramaramaṇīyā.",
  "atk-s0511a4:2_4": "Tesu tīṇi satasahassāni nāṭakitthīnaṁ naccagītavāditakusalānaṁ sabbakālaṁ paccupaṭṭhitāni ahesuṁ.",
  "atk-s0511a4:2_5": "Tassa rucidevī nāma aggamahesī ahosi.",
  "atk-s0511a4:2_6": "Vijitaseno nāmassa putto ahosi.",
  "atk-s0511a4:2_7": "So dasavassasahassāni agāraṁ ajjhāvasi.",
  "atk-s0511a4:3_0": "So pana jiṇṇabyādhimatapabbajite disvā ājaññarathena nikkhamitvā pabbajitvā dasa māse padhānacariyaṁ cari.",
  "atk-s0511a4:3_1": "Koṇḍaññakumāraṁ pana pabbajantaṁ dasa janakoṭiyo anupabbajiṁsu.",
  "atk-s0511a4:3_2": "So tehi parivuto dasa māse padhānacariyaṁ caritvā visākhapuṇṇamāya sunandagāme samasahitaghanapayodharāya",
  "atk-s0511a4:3_3": "yasodharāya nāma seṭṭhidhītāya dinnaṁ paramamadhuraṁ madhupāyāsaṁ paribhuñjitvā phalapallavaṅkurasamalaṅkate",
  "atk-s0511a4:3_4": "sālavane divāvihāraṁ vītināmetvā sāyanhasamaye gaṇaṁ pahāya sunandakājīvakena dinnā aṭṭha tiṇamuṭṭhiyo",
  "atk-s0511a4:3_5": "gahetvā sālakalyāṇirukkhaṁ tikkhattuṁ padakkhiṇaṁ katvā pubbadisābhāgaṁ oloketvā bodhirukkhaṁ piṭṭhito",
  "atk-s0511a4:3_6": "katvā aṭṭhapaṇṇāsahatthavitthataṁ tiṇasantharaṁ santharitvā pallaṅkaṁ ābhujitvā caturaṅgavīriyaṁ adhiṭṭhāya",
  "atk-s0511a4:3_7": "mārabalaṁ vidhamitvā rattiyā paṭhamayāme pubbenivāsānussatiñāṇaṁ visodhetvā majjhimayāme dibbacakkhuṁ",
  "atk-s0511a4:3_8": "visodhetvā pacchimayāme paccayākāraṁ sammasitvā ānāpānacatutthajjhānato vuṭṭhāya pañcasu khandhesu abhinivisitvā",
  "atk-s0511a4:3_9": "udayabbayavasena samapaññāsa lakkhaṇāni disvā yāva gotrabhuñāṇaṁ vipassanaṁ vaḍḍhetvā cattāri maggañāṇāni",
  "atk-s0511a4:3_10": "cattāri ca phalañāṇāni catasso paṭisambhidā catuyoniparicchedakañāṇaṁ pañcagatiparicchedakañāṇaṁ cha",
  "atk-s0511a4:3_11": "asādhāraṇañāṇāni sakale ca buddhaguṇe paṭivijjhitvā paripuṇṇasaṅkappo bodhimūle nisinnova –",
  "atk-s0511a4:4_0": "“Anekajātisaṁsāraṁ, sandhāvissaṁ anibbisaṁ;",
  "atk-s0511a4:5_0": "Gahakāraṁ gavesanto, dukkhā jāti punappunaṁ.",
  "atk-s0511a4:6_0": "“Gahakāraka diṭṭhosi, puna gehaṁ na kāhasi;",
  "atk-s0511a4:7_0": "Sabbā te phāsukā bhaggā, gahakūṭaṁ visaṅkhataṁ;",
  "atk-s0511a4:8_0": "Visaṅkhāragataṁ cittaṁ, taṇhānaṁ khayamajjhagā. ;",
  "atk-s0511a4:9_0": "“Ayoghanahatasseva, jalato jātavedaso;",
  "atk-s0511a4:10_0": "Anupubbūpasantassa, yathā na ñāyate gati.",
  "atk-s0511a4:11_0": "“Evaṁ sammā vimuttānaṁ, kāmabandhoghatārinaṁ;",
  "atk-s0511a4:12_0": "Paññāpetuṁ gatī natthi, pattānaṁ acalaṁ sukha”nti. –",
  "atk-s0511a4:13_0": "Evaṁ udānaṁ udānetvā sattasattāhaṁ bodhimūleyeva phalasamāpattisukhena vītināmetvā aṭṭhame sattāhe brahmuno ajjhesanaṁ paṭicca –",
  "atk-s0511a4:13_1": "“kassa nu kho ahaṁ paṭhamaṁ dhammaṁ deseyya”nti upadhārento attanā saddhiṁ pabbajitā dasa bhikkhukoṭiyo addasa.",
  "atk-s0511a4:13_2": "“Ime pana kulaputtā samupacitakusalamūlā maṁ pabbajantaṁ anupabbajitā mayā saddhiṁ padhānaṁ caritvā maṁ upaṭṭhahiṁsu,",
  "atk-s0511a4:13_3": "handāhaṁ imesaṁ sabbapaṭhamaṁ dhammaṁ deseyya”nti evaṁ upadhāretvā –",
  "atk-s0511a4:13_4": "“idāni pana te kattha vasantī”ti olokento –",
  "atk-s0511a4:13_5": "“ito aṭṭhārasayojanike arundhavatīnagare devavane viharantī”ti disvā –",
  "atk-s0511a4:13_6": "“tesaṁ dhammaṁ desetuṁ gamissāmī”ti pattacīvaramādāya seyyathāpi nāma balavā puriso samiñjitaṁ vā bāhaṁ pasāreyya,",
  "atk-s0511a4:13_7": "pasāritaṁ vā bāhaṁ samiñjeyya,",
  "atk-s0511a4:13_8": "evameva bodhimūle antarahito devavane pāturahosi.",
  "atk-s0511a4:14_0": "Tasmiñca samaye tā dasa bhikkhukoṭiyo arundhavatīnagaraṁ upanissāya devavane viharanti.",
  "atk-s0511a4:14_1": "Te pana bhikkhū dasabalaṁ dūratova āgacchantaṁ disvā pasannamānasā paccuggantvā,",
  "atk-s0511a4:14_2": "bhagavato pattacīvaraṁ paṭiggahetvā,",
  "atk-s0511a4:14_3": "buddhāsanaṁ paññāpetvā,",
  "atk-s0511a4:14_4": "satthu gāravaṁ katvā,",
  "atk-s0511a4:14_5": "bhagavantaṁ vanditvā,",
  "atk-s0511a4:14_6": "parivāretvā ekamantaṁ nisīdiṁsu.",
  "atk-s0511a4:14_7": "Tatra koṇḍañño dasabalo munigaṇaparivuto buddhāsane nisinno tidasagaṇaparivuto dasasatanayano viya vimalagaganatalagato",
  "atk-s0511a4:14_8": "saradasamayarajanikaro viya tārāgaṇaparivuto puṇṇacando viya virocittha.",
  "atk-s0511a4:14_9": "Atha satthā tesaṁ sabbabuddhanisevitaṁ anuttaraṁ tiparivaṭṭaṁ dvādasākāraṁ dhammacakkappavattanasuttantaṁ",
  "atk-s0511a4:14_10": "kathetvā dasabhikkhukoṭippamukhā satasahassadevamanussakoṭiyo dhammāmataṁ pāyesi.",
  "atk-s0511a4:14_11": "Tena vuttaṁ –",
  "atk-s0511a4:15_0": "1.",
  "atk-s0511a4:16_0": "“Dīpaṅkarassa aparena, koṇḍañño nāma nāyako;",
  "atk-s0511a4:17_0": "Anantatejo amitayaso, appameyyo durāsado.",
  "atk-s0511a4:18_0": "2.",
  "atk-s0511a4:19_0": "“Dharaṇūpamo khamanena, sīlena sāgarūpamo;",
  "atk-s0511a4:20_0": "Samādhinā merūpamo, ñāṇena gaganūpamo.",
  "atk-s0511a4:21_0": "3.",
  "atk-s0511a4:22_0": "“Indriyabalabojjhaṅga-maggasaccappakāsanaṁ;",
  "atk-s0511a4:23_0": "Pakāsesi sadā buddho hitāya sabbapāṇinaṁ.",
  "atk-s0511a4:24_0": "4.",
  "atk-s0511a4:25_0": "“Dhammacakkaṁ pavattente, koṇḍaññe lokanāyake;",
  "atk-s0511a4:26_0": "Koṭisatasahassānaṁ, paṭhamābhisamayo ahū”ti.",
  "atk-s0511a4:27_0": "Tattha dīpaṅkarassa aparenāti dīpaṅkarassa satthuno aparabhāgeti attho.",
  "atk-s0511a4:27_1": "Koṇḍañño nāmāti attano gottavasena samadhigatanāmadheyyo.",
  "atk-s0511a4:27_2": "Nāyakoti vināyako.",
  "atk-s0511a4:27_3": "Anantatejoti attano sīlaguṇañāṇapuññatejena anantatejo.",
  "atk-s0511a4:27_4": "Heṭṭhato avīci upari bhavaggaṁ tiriyato anantā lokadhātuyo etthantare ekapuggalopi tassa mukhaṁ oloketvā ṭhātuṁ samattho nāma natthi.",
  "atk-s0511a4:27_5": "Tena vuttaṁ “anantatejo”ti.",
  "atk-s0511a4:27_6": "Amitayasoti anantaparivāro.",
  "atk-s0511a4:27_7": "Tassa hi bhagavato vassasatasahassāni yāva parinibbānasamayaṁ etthantare bhikkhuparisāya gaṇanaparicchedo nāma nāhosi.",
  "atk-s0511a4:27_8": "Tasmā “amitayaso”ti vuccati.",
  "atk-s0511a4:27_9": "Amitaguṇakittipi “amitayaso”ti vuccati.",
  "atk-s0511a4:27_10": "Appameyyoti guṇagaṇaparimāṇavasena nappameyyoti appameyyo. Yathāha –",
  "atk-s0511a4:28_0": "“Buddhopi buddhassa bhaṇeyya vaṇṇaṁ, kappampi ce aññamabhāsamāno;",
  "atk-s0511a4:29_0": "Khīyetha kappo ciradīghamantare, vaṇṇo na khīyetha tathāgatassā”ti. ;",
  "atk-s0511a4:30_0": "Tasmā appameyyaguṇagaṇattā “appameyyo”ti vuccati.",
  "atk-s0511a4:30_1": "Durāsadoti durupasaṅkamanīyo,",
  "atk-s0511a4:30_2": "āsajja ghaṭṭetvā upasaṅkamitumasakkuṇeyyabhāvato durāsado,",
  "atk-s0511a4:30_3": "durabhibhavanīyoti attho.",
  "atk-s0511a4:31_0": "Dharaṇūpamoti dharaṇīsamo.",
  "atk-s0511a4:31_1": "Khamanenāti khantiyā,",
  "atk-s0511a4:31_2": "catunahutādhikadviyojanasatasahassabahalā mahāpathavī viya pakativātena lābhālābhaiṭṭhāniṭṭhādīhi akampanabhāvato “dharaṇūpamo”ti vuccati.",
  "atk-s0511a4:31_3": "Sīlena sāgarūpamoti sīlasaṁvarena velānātikkamanabhāvena sāgarasamo.",
  "atk-s0511a4:31_4": "“Mahāsamuddo,",
  "atk-s0511a4:31_5": "bhikkhave,",
  "atk-s0511a4:31_6": "ṭhitadhammo velaṁ nātivattatī”ti hi vuttaṁ.",
  "atk-s0511a4:32_0": "Samādhinā merūpamoti samādhipaṭipakkhabhūtadhammajanitakampābhāvato merunā girivarena samo,",
  "atk-s0511a4:32_1": "sadisoti attho.",
  "atk-s0511a4:32_2": "Merugirivaro viya thiratarasarīroti vā.",
  "atk-s0511a4:32_3": "Ñāṇena gaganūpamoti ettha bhagavato ñāṇassa anantabhāvena anantākāsena upamā katā.",
  "atk-s0511a4:32_4": "Cattāri anantāni vuttāni bhagavatā. Yathāha –",
  "atk-s0511a4:33_0": "“Sattakāyo ca ākāso, cakkavāḷā canantakā;",
  "atk-s0511a4:34_0": "Buddhañāṇaṁ appameyyaṁ, na sakkā ete vijānitu”nti. ;",
  "atk-s0511a4:35_0": "Tasmā anantassa ñāṇassa anantena ākāsena upamā katāti.",
  "atk-s0511a4:36_0": "Indriyabalabojjhaṅgamaggasaccappakāsananti etesaṁ indriyabalabojjhaṅgamaggasaccānaṁ gahaṇena satipaṭṭhānasammappadhāniddhipādāpi gahitāva honti.",
  "atk-s0511a4:36_1": "Tasmā indriyādīnaṁ catusaṅkhepānaṁ vasena sattattiṁsabodhipakkhiyadhammānaṁ pakāsanadhammaṁ pakāsesi,",
  "atk-s0511a4:36_2": "desesīti attho.",
  "atk-s0511a4:36_3": "Hitāyāti hitatthaṁ.",
  "atk-s0511a4:36_4": "Dhammacakkaṁpavattenteti desanāñāṇe pavattiyamāne.",
  "atk-s0511a4:37_0": "Tato aparabhāge mahāmaṅgalasamāgame dasasu cakkavāḷasahassesu devatāyo sukhume attabhāve māpetvā imasmiññeva cakkavāḷe sannipatiṁsu.",
  "atk-s0511a4:37_1": "Tattha kira aññataro devaputto koṇḍaññadasabalaṁ maṅgalapañhaṁ pucchi.",
  "atk-s0511a4:37_2": "Tassa bhagavā maṅgalāni kathesi.",
  "atk-s0511a4:37_3": "Tattha navutikoṭisahassāni arahattaṁ pāpuṇiṁsu.",
  "atk-s0511a4:37_4": "Sotāpannādīnaṁ gaṇanaparicchedo nāma nāhosi.",
  "atk-s0511a4:37_5": "Tena vuttaṁ –",
  "atk-s0511a4:38_0": "5.",
  "atk-s0511a4:39_0": "“Tato parampi desente, naramarūnaṁ samāgame;",
  "atk-s0511a4:40_0": "Navutikoṭisahassānaṁ, dutiyābhisamayo ahū”ti.",
  "atk-s0511a4:41_0": "Tattha tato parampīti tato aparabhāgepi.",
  "atk-s0511a4:41_1": "Desenteti bhagavati dhammaṁ desente.",
  "atk-s0511a4:41_2": "Naramarūnanti narānañceva amarānañca,",
  "atk-s0511a4:41_3": "yadā pana bhagavā gaganatale titthiyamānamaddanaṁ yamakapāṭihāriyaṁ karonto dhammaṁ desesi tadā asītikoṭisahassāni arahattaṁ pāpuṇiṁsu.",
  "atk-s0511a4:41_4": "Tīsu phalesu patiṭṭhitā gaṇanapathaṁ vītivattā.",
  "atk-s0511a4:41_5": "Tena vuttaṁ –",
  "atk-s0511a4:42_0": "6.",
  "atk-s0511a4:43_0": "“Titthiye abhimaddanto, yadā dhammamadesayi;",
  "atk-s0511a4:44_0": "Asītikoṭisahassānaṁ, tatiyābhisamayo ahū”ti.",
  "atk-s0511a4:45_0": "Tattha tadā-saddaṁ ānetvā attho daṭṭhabbo.",
  "atk-s0511a4:45_1": "Yadā bhagavā dhammaṁ desesi,",
  "atk-s0511a4:45_2": "tadā asītikoṭisahassānaṁ dhammābhisamayo ahūti.",
  "atk-s0511a4:46_0": "Koṇḍañño kira satthā abhisambodhiṁ patvā paṭhamavassaṁ candavatīnagaraṁ upanissāya candārāme vihāsi.",
  "atk-s0511a4:46_1": "Tattha sucindharassa nāma brāhmaṇamahāsālassa putto bhaddamāṇavo nāma yasodharabrāhmaṇassa putto subhaddamāṇavo",
  "atk-s0511a4:46_2": "ca koṇḍaññassa buddhassa sammukhā dhammadesanaṁ sutvā pasannamānasā dasahi māṇavakasahassehi saddhiṁ",
  "atk-s0511a4:46_3": "tassa santike pabbajitvā arahattaṁ pāpuṇiṁsu.",
  "atk-s0511a4:47_0": "Atha koṇḍañño satthā jeṭṭhamāsapuṇṇamāya subhaddattherappamukhena koṭisatasahassena parivuto pātimokkhamuddisi,",
  "atk-s0511a4:47_1": "so paṭhamo sannipāto ahosi.",
  "atk-s0511a4:47_2": "Tato aparabhāge koṇḍaññasatthuno putte vijitasene nāma arahattaṁ patte taṁpamukhassa koṭisahassassa majjhe bhagavā pātimokkhaṁ uddisi,",
  "atk-s0511a4:47_3": "so dutiyo sannipāto ahosi.",
  "atk-s0511a4:47_4": "Athāparena samayena dasabalo janapadacārikaṁ caranto udenarājānaṁ nāma navutikoṭijanaparivāraṁ pabbājesi saddhiṁ tāya parisāya.",
  "atk-s0511a4:47_5": "Tasmiṁ pana arahattaṁ patte taṁpamukhehi navutiyā arahantakoṭīhi bhagavā parivuto pātimokkhaṁ uddisi,",
  "atk-s0511a4:47_6": "so tatiyo sannipāto ahosi.",
  "atk-s0511a4:47_7": "Tena vuttaṁ –",
  "atk-s0511a4:48_0": "7.",
  "atk-s0511a4:49_0": "“Sannipātā tayo āsuṁ, koṇḍaññassa mahesino;",
  "atk-s0511a4:50_0": "Khīṇāsavānaṁ vimalānaṁ, santacittāna tādinaṁ.",
  "atk-s0511a4:51_0": "8.",
  "atk-s0511a4:52_0": "“Koṭisatasahassānaṁ, paṭhamo āsi samāgamo;",
  "atk-s0511a4:53_0": "Dutiyo koṭisahassānaṁ, tatiyo navutikoṭina”nti.",
  "atk-s0511a4:54_0": "Tadā kira amhākaṁ bodhisatto vijitāvī nāma cakkavattī hutvā candavatīnagare paṭivasati.",
  "atk-s0511a4:54_1": "So kira anekanaravaraparivuto salilanidhinivasanaṁ sameruyugandharaṁ aparimitavasudharaṁ vasundharaṁ adaṇḍena asatthena dhammena paripāleti.",
  "atk-s0511a4:54_2": "Atha koṇḍañño buddhopi koṭisatasahassakhīṇāsavaparivuto janapadacārikaṁ caramāno anupubbena candavatīnagaraṁ sampāpuṇi.",
  "atk-s0511a4:55_0": "So vijitāvī kira rājā –",
  "atk-s0511a4:55_1": "“sammāsambuddho kira amhākaṁ nagaraṁ anuppatto”ti sutvā paccuggantvā bhagavato vasanaṭṭhānaṁ saṁvidahitvā",
  "atk-s0511a4:55_2": "svātanāya saddhiṁ bhikkhusaṅghena nimantetvā punadivase bhattavidhiṁ suṭṭhu paṭiyādetvā koṭisatasahassasaṅkhassa",
  "atk-s0511a4:55_3": "buddhappamukhassa bhikkhusaṅghassa mahādānaṁ adāsi.",
  "atk-s0511a4:55_4": "Bodhisatto bhagavantaṁ bhojetvā anumodanāvasāne – “bhante,",
  "atk-s0511a4:55_5": "temāsaṁ mahājanasaṅgahaṁ karonto idheva vasathā”ti yācitvā tayo māse nirantaraṁ buddhappamukhassa bhikkhusaṅghassa asadisamahādānaṁ adāsi.",
  "atk-s0511a4:56_0": "Atha satthā bodhisattaṁ –",
  "atk-s0511a4:56_1": "“anāgate gotamo nāma buddho bhavissatī”ti byākaritvā dhammamassa desesi.",
  "atk-s0511a4:56_2": "So satthu dhammakathaṁ sutvā rajjaṁ niyyātetvā pabbajitvā tīṇi piṭakāni uggahetvā aṭṭha samāpattiyo pañca",
  "atk-s0511a4:56_3": "ca abhiññāyo uppādetvā aparihīnajjhāno brahmaloke nibbatti.",
  "atk-s0511a4:56_4": "Tena vuttaṁ –",
  "atk-s0511a4:57_0": "9.",
  "atk-s0511a4:58_0": "“Ahaṁ tena samayena, vijitāvī nāma khattiyo;",
  "atk-s0511a4:59_0": "Samuddaṁ antamantena, issariyaṁ vattayāmahaṁ.",
  "atk-s0511a4:60_0": "10.",
  "atk-s0511a4:61_0": "“Koṭisatasahassānaṁ, vimalānaṁ mahesinaṁ;",
  "atk-s0511a4:62_0": "Saha lokagganāthena, paramannena tappayiṁ.",
  "atk-s0511a4:63_0": "11.",
  "atk-s0511a4:64_0": "“Sopi maṁ buddho byākāsi, koṇḍañño lokanāyako;",
  "atk-s0511a4:65_0": "Aparimeyyito kappe, buddho loke bhavissati.",
  "atk-s0511a4:66_0": "12.",
  "atk-s0511a4:67_0": "“Padhānaṁ padahitvāna, katvā dukkarakārikaṁ;",
  "atk-s0511a4:68_0": "Assatthamūle sambuddho, bujjhissati mahāyaso.",
  "atk-s0511a4:69_0": "13.",
  "atk-s0511a4:70_0": "“Imassa janikā mātā, māyā nāma bhavissati;",
  "atk-s0511a4:71_0": "Pitā suddhodano nāma, ayaṁ hessati gotamo.",
  "atk-s0511a4:72_0": "14.",
  "atk-s0511a4:73_0": "“Kolito upatisso ca, aggā hessanti sāvakā;",
  "atk-s0511a4:74_0": "Ānando nāmupaṭṭhāko, upaṭṭhissati taṁ jinaṁ.",
  "atk-s0511a4:75_0": "15.",
  "atk-s0511a4:76_0": "“Khemā uppalavaṇṇā ca, aggā hessanti sāvikā;",
  "atk-s0511a4:77_0": "Bodhi tassa bhagavato, assatthoti pavuccati.",
  "atk-s0511a4:78_0": "16.",
  "atk-s0511a4:79_0": "“Citto ca hatthāḷavako, aggā hessantupaṭṭhakā;",
  "atk-s0511a4:80_0": "Nandamātā ca uttarā, aggā hessantupaṭṭhikā;",
  "atk-s0511a4:81_0": "Āyu vassasataṁ tassa, gotamassa yasassino.",
  "atk-s0511a4:82_0": "17.",
  "atk-s0511a4:83_0": "“Idaṁ sutvāna vacanaṁ, asamassa mahesino;",
  "atk-s0511a4:84_0": "Āmoditā naramarū, buddhabījaṁ kira ayaṁ.",
  "atk-s0511a4:85_0": "18.",
  "atk-s0511a4:86_0": "“Ukkuṭṭhisaddā vattanti, apphoṭenti hasanti ca;",
  "atk-s0511a4:87_0": "Katañjalī namassanti, dasasahassidevatā.",
  "atk-s0511a4:88_0": "19.",
  "atk-s0511a4:89_0": "“Yadimassa lokanāthassa, virajjhissāma sāsanaṁ;",
  "atk-s0511a4:90_0": "Anāgatamhi addhāne, hessāma sammukhā imaṁ.",
  "atk-s0511a4:91_0": "20.",
  "atk-s0511a4:92_0": "“Yathā manussā nadiṁ tarantā, paṭititthaṁ virajjhiya;",
  "atk-s0511a4:93_0": "Heṭṭhātitthe gahetvāna, uttaranti mahānadiṁ.",
  "atk-s0511a4:94_0": "21.",
  "atk-s0511a4:95_0": "“Evameva mayaṁ sabbe, yadi muñcāmimaṁ jinaṁ;",
  "atk-s0511a4:96_0": "Anāgatamhi addhāne, hessāma sammukhā imaṁ.",
  "atk-s0511a4:97_0": "22.",
  "atk-s0511a4:98_0": "“Tassāhaṁ vacanaṁ sutvā, bhiyyo cittaṁ pasādayiṁ;",
  "atk-s0511a4:99_0": "Tameva atthaṁ sādhento, mahārajjaṁ jine adaṁ;",
  "atk-s0511a4:100_0": "Mahārajjaṁ daditvāna, pabbajiṁ tassa santike.",
  "atk-s0511a4:101_0": "23.",
  "atk-s0511a4:102_0": "“Suttantaṁ vinayaṁ cāpi, navaṅgaṁ satthusāsanaṁ;",
  "atk-s0511a4:103_0": "Sabbaṁ pariyāpuṇitvāna, sobhayiṁ jinasāsanaṁ.",
  "atk-s0511a4:104_0": "24.",
  "atk-s0511a4:105_0": "“Tatthappamatto viharanto, nisajjaṭṭhānacaṅkame;",
  "atk-s0511a4:106_0": "Abhiññāpāramiṁ gantvā, brahmalokamagañchaha”nti.",
  "atk-s0511a4:107_0": "Tattha ahaṁ tena samayenāti ahaṁ tasmiṁ samaye.",
  "atk-s0511a4:107_1": "Vijitāvī nāmāti evaṁnāmako cakkavattirājā ahosiṁ.",
  "atk-s0511a4:107_2": "Samuddaṁ antamantenāti ettha cakkavāḷapabbataṁ sīmaṁ mariyādaṁ katvā ṭhitaṁ samuddaṁ antaṁ katvā issariyaṁ vattayāmīti attho.",
  "atk-s0511a4:107_3": "Ettāvatā na pākaṭaṁ hoti.",
  "atk-s0511a4:108_0": "Rājā kira cakkavattī cakkaratanānubhāvena vāmapassena sineruṁ katvā samuddassa uparibhāgena aṭṭhayojanasahassappamāṇaṁ pubbavidehaṁ gacchati.",
  "atk-s0511a4:108_1": "Tattha rājā cakkavattī –",
  "atk-s0511a4:108_2": "“pāṇo na hantabbo,",
  "atk-s0511a4:108_3": "adinnaṁ nādātabbaṁ,",
  "atk-s0511a4:108_4": "kāmesumicchā na caritabbā,",
  "atk-s0511a4:108_5": "musā na bhāsitabbā,",
  "atk-s0511a4:108_6": "majjaṁ na pātabbaṁ,",
  "atk-s0511a4:108_7": "yathābhuttañca bhuñjathā”ti ovādaṁ deti.",
  "atk-s0511a4:108_8": "Evaṁ ovāde dinne taṁ cakkaratanaṁ vehāsaṁ abbhuggantvā puratthimaṁ samuddaṁ ajjhogāhati.",
  "atk-s0511a4:108_9": "Yathā yathā ca taṁ ajjhogāhati,",
  "atk-s0511a4:108_10": "tathā tathā saṁkhittaūmivipphāraṁ hutvā ogacchamānaṁ mahāsamuddasalilaṁ yojanamattaṁ oggantvā antosamuddaṁ",
  "atk-s0511a4:108_11": "ubhosu passesu veḷuriyamaṇibhitti viya paramadassanīyaṁ hutvā tiṭṭhati,",
  "atk-s0511a4:108_12": "evaṁ puratthimasāgarapariyantaṁ gantvā taṁ cakkaratanaṁ paṭinivattati.",
  "atk-s0511a4:108_13": "Paṭinivattamāne ca tasmiṁ sā parisā aggato hoti,",
  "atk-s0511a4:108_14": "majjhe rājā cakkavattī ante cakkaratanaṁ hoti.",
  "atk-s0511a4:108_15": "Tampi jalaṁ jalantena viyogaṁ asahamānamiva nemimaṇḍalapariyantaṁ abhihanantameva tīramupagacchati.",
  "atk-s0511a4:109_0": "Evaṁ rājā cakkavattī puratthimasamuddapariyantaṁ pubbavidehaṁ abhivijinitvā dakkhiṇasamuddapariyantaṁ",
  "atk-s0511a4:109_1": "jambudīpaṁ vijetukāmo cakkaratanadesitena maggena dakkhiṇasamuddābhimukho gacchati.",
  "atk-s0511a4:109_2": "Taṁ dasasahassayojanappamāṇaṁ jambudīpaṁ abhivijinitvā dakkhiṇasamuddato paccuttaritvā sattayojanasahassappamāṇaṁ",
  "atk-s0511a4:109_3": "aparagoyānaṁ vijetuṁ heṭṭhā vuttanayeneva gantvā tampi sāgarapariyantaṁ abhivijinitvā pacchimasamuddatopi",
  "atk-s0511a4:109_4": "uttaritvā aṭṭhayojanasahassappamāṇaṁ uttarakuruṁ vijetuṁ tatheva gantvā taṁ samuddapariyantaṁ katvā tatheva",
  "atk-s0511a4:109_5": "abhivijiya uttarasamuddatopi paccuttarati.",
  "atk-s0511a4:109_6": "Ettāvatā raññā cakkavattinā sāgarapariyantāya pathaviyā issariyaṁ adhigataṁ hoti.",
  "atk-s0511a4:109_7": "Tena vuttaṁ samuddaṁ antamantena,",
  "atk-s0511a4:109_8": "issariyaṁ vattayāmaha”nti.",
  "atk-s0511a4:110_0": "Koṭisatasahassānanti koṭisatasahassāni.",
  "atk-s0511a4:110_1": "Ayameva vā pāṭho.",
  "atk-s0511a4:110_2": "Vimalānanti khīṇāsavānaṁ.",
  "atk-s0511a4:110_3": "Saha lokagganāthenāti saddhiṁ dasabalena koṭisatasahassānanti attho.",
  "atk-s0511a4:110_4": "Paramannenāti paṇītena annena.",
  "atk-s0511a4:110_5": "Tappayinti tappesiṁ.",
  "atk-s0511a4:110_6": "Aparimeyyito kappeti ito paṭṭhāya satasahassakappādhikāni tīṇi asaṅkhyeyyāni atikkamitvā ekasmiṁ bhaddakappeti attho.",
  "atk-s0511a4:111_0": "Padhānanti vīriyaṁ.",
  "atk-s0511a4:111_1": "Tameva atthaṁ sādhentoti tameva buddhakārakamatthaṁ dānapāramiṁ pūrento sādhento nipphādentoti attho.",
  "atk-s0511a4:111_2": "Mahārajjanti cakkavattirajjaṁ.",
  "atk-s0511a4:111_3": "Jineti bhagavati,",
  "atk-s0511a4:111_4": "sampadānatthe vā bhummaṁ daṭṭhabbaṁ.",
  "atk-s0511a4:111_5": "Adanti adāsiṁ.",
  "atk-s0511a4:111_6": "Evamatthaṁ sādhentoti iminā sambandho daṭṭhabbo.",
  "atk-s0511a4:111_7": "“Mahārajjaṁ jine dadi”nti paṭhanti keci.",
  "atk-s0511a4:111_8": "Daditvānāti cajitvā.",
  "atk-s0511a4:111_9": "Suttantanti suttantapiṭakaṁ.",
  "atk-s0511a4:111_10": "Vinayanti vinayapiṭakaṁ.",
  "atk-s0511a4:111_11": "Navaṅganti suttageyyādinavaṅgaṁ.",
  "atk-s0511a4:111_12": "Sobhayiṁ jinasāsananti āgamādhigamehi lokiyehi samalaṅkariṁ.",
  "atk-s0511a4:111_13": "Tatthāti tassa bhagavato sāsane.",
  "atk-s0511a4:111_14": "Appamattoti satisampanno.",
  "atk-s0511a4:111_15": "Brahmalokamagañchahanti brahmalokaṁ agañchiṁ ahaṁ.",
  "atk-s0511a4:112_0": "Imassa pana koṇḍaññabuddhassa rammavatī nāma nagaraṁ ahosi,",
  "atk-s0511a4:112_1": "sunando nāma rājā pitā,",
  "atk-s0511a4:112_2": "sujātā nāma devī mātā,",
  "atk-s0511a4:112_3": "bhaddo ca subhaddo ca dve aggasāvakā,",
  "atk-s0511a4:112_4": "anuruddho nāmupaṭṭhāko,",
  "atk-s0511a4:112_5": "tissā ca upatissā ca dve aggasāvikā,",
  "atk-s0511a4:112_6": "sālakalyāṇirukkho bodhi,",
  "atk-s0511a4:112_7": "aṭṭhāsītihatthubbedhaṁ sarīraṁ,",
  "atk-s0511a4:112_8": "vassasatasahassāni āyuppamāṇaṁ ahosi,",
  "atk-s0511a4:112_9": "tassa rucidevī nāma aggamahesī ahosi,",
  "atk-s0511a4:112_10": "vijitaseno nāmassa putto,",
  "atk-s0511a4:112_11": "cando nāmupaṭṭhāko rājā.",
  "atk-s0511a4:112_12": "Candārāme kira vasīti.",
  "atk-s0511a4:112_13": "Tena vuttaṁ –",
  "atk-s0511a4:113_0": "25.",
  "atk-s0511a4:114_0": "“Nagaraṁ rammavatī nāma, sunando nāma khattiyo;",
  "atk-s0511a4:115_0": "Sujātā nāma janikā, koṇḍaññassa mahesino.",
  "atk-s0511a4:116_0": "30.",
  "atk-s0511a4:117_0": "“Bhaddo ceva subhaddo ca, ahesuṁ aggasāvakā;",
  "atk-s0511a4:118_0": "Anuruddho nāmupaṭṭhāko, koṇḍaññassa mahesino.",
  "atk-s0511a4:119_0": "31.",
  "atk-s0511a4:120_0": "“Tissā ca upatissā ca, ahesuṁ aggasāvikā;",
  "atk-s0511a4:121_0": "Sālakalyāṇiko bodhi, koṇḍaññassa mahesino.",
  "atk-s0511a4:122_0": "33.",
  "atk-s0511a4:123_0": "“So aṭṭhāsīti hatthāni, accuggato mahāmuni;",
  "atk-s0511a4:124_0": "Sobhate uḷurājāva, sūriyo majjhanhike yathā.",
  "atk-s0511a4:125_0": "34.",
  "atk-s0511a4:126_0": "“Vassasatasahassāni, āyu vijjati tāvade;",
  "atk-s0511a4:127_0": "Tāvatā tiṭṭhamāno so, tāresi janataṁ bahuṁ.",
  "atk-s0511a4:128_0": "35.",
  "atk-s0511a4:129_0": "“Khīṇāsavehi vimalehi, vicittā āsi medanī;",
  "atk-s0511a4:130_0": "Yathā hi gaganamuḷūbhi, evaṁ so upasobhatha.",
  "atk-s0511a4:131_0": "36.",
  "atk-s0511a4:132_0": "“Tepi nāgā appameyyā, asaṅkhobhā durāsadā;",
  "atk-s0511a4:133_0": "Vijjupātaṁva dassetvā, nibbutā te mahāyasā.",
  "atk-s0511a4:134_0": "37.",
  "atk-s0511a4:135_0": "“Sā ca atuliyā jinassa iddhi, ñāṇaparibhāvito ca samādhi;",
  "atk-s0511a4:136_0": "Sabbaṁ tamantarahitaṁ, nanu rittā sabbasaṅkhārā”ti.",
  "atk-s0511a4:137_0": "Tattha sālakalyāṇikoti sālakalyāṇirukkho,",
  "atk-s0511a4:137_1": "so buddhakāle ceva cakkavattikāle ca nibbattati, nāññadā.",
  "atk-s0511a4:137_2": "So ekāheneva uṭṭhāti kira.",
  "atk-s0511a4:137_3": "Khīṇāsavehi vimalehi,",
  "atk-s0511a4:137_4": "vicittā āsi medanīti ayaṁ medanī khīṇāsavehi ekakāsāvapajjotā vicittā paramadassanīyā ahosi.",
  "atk-s0511a4:137_5": "Yathāhīti opammatthe nipāto.",
  "atk-s0511a4:137_6": "Uḷūbhīti nakkhattehi,",
  "atk-s0511a4:137_7": "tārāgaṇehi gaganatalaṁ viya khīṇāsavehi vicittā ayaṁ medanī sobhitthāti attho.",
  "atk-s0511a4:138_0": "Asaṅkhobhāti aṭṭhahi lokadhammehi akkhobhā avikārā.",
  "atk-s0511a4:138_1": "Vijjupātaṁva dassetvāti vijjupātaṁ viya dassayitvā,",
  "atk-s0511a4:138_2": "“vijjuppātaṁvā”tipi pāṭho.",
  "atk-s0511a4:138_3": "Koṇḍaññabuddhassa kira kāle parinibbāyamānā bhikkhū sattatālappamāṇamākāsamabbhuggantvā asitajaladharavivaragatā",
  "atk-s0511a4:138_4": "vijjulatā viya samantato vijjotamānā tejodhātuṁ samāpajjitvā nirupādānā dahanā viya parinibbāyiṁsu.",
  "atk-s0511a4:138_5": "Tena vuttaṁ “vijjupātaṁva dassetvā”ti.",
  "atk-s0511a4:138_6": "Atuliyāti atulyā asadisā.",
  "atk-s0511a4:138_7": "Ñāṇaparibhāvitoti ñāṇena vaḍḍhito.",
  "atk-s0511a4:138_8": "Sesagāthā heṭṭhā vuttanayattā uttānā evāti.",
  "atk-s0511a4:139_0": "“Koṇḍañño nāma sambuddho, candārāme manorame;",
  "atk-s0511a4:140_0": "Nibbāyi cetiyo tassa, sattayojaniko kato.",
  "atk-s0511a4:141_0": "“Na heva dhātuyo tassa, satthuno, vikiriṁsu tā;",
  "atk-s0511a4:142_0": "Ṭhitā ekaghanā hutvā, suvaṇṇapaṭimā viya”.",
  "atk-s0511a4:143_0": "Sakalajambudīpavāsino manussā samāgantvā sattayojanikaṁ sattaratanamayaṁ haritālamanosilāya mattikākiccaṁ telasappīhi udakakiccaṁ katvā niṭṭhāpesunti.",
  "atk-s0511a4:144_0": "Koṇḍaññabuddhavaṁsavaṇṇanā niṭṭhitā.",
  "atk-s0511a4:145_0": "Niṭṭhito dutiyo buddhavaṁso."
}