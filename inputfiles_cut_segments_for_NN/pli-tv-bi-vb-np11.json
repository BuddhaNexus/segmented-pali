{
  "pli-tv-bi-vb-np11:0.1_0": "Theravāda Vinaya",
  "pli-tv-bi-vb-np11:0.2_0": "Bhikkhunivibhaṅga",
  "pli-tv-bi-vb-np11:0.3_0": "Nissaggiyakaṇḍa",
  "pli-tv-bi-vb-np11:0.4_0": "Cīvaravagga",
  "pli-tv-bi-vb-np11:0.5_0": "11. Garupāvuraṇasikkhāpada",
  "pli-tv-bi-vb-np11:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-np11:1.2_0": "Tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṁ kathaṁ kātuṁ.",
  "pli-tv-bi-vb-np11:1.3_0": "Atha kho rājā pasenadi kosalo sītakāle mahagghaṁ kambalaṁ pārupitvā yena thullanandā bhikkhunī tenupasaṅkami;",
  "pli-tv-bi-vb-np11:1.3_1": "upasaṅkamitvā thullanandaṁ bhikkhuniṁ abhivādetvā ekamantaṁ nisīdi.",
  "pli-tv-bi-vb-np11:1.4_0": "Ekamantaṁ nisinnaṁ kho rājānaṁ pasenadiṁ kosalaṁ thullanandā bhikkhunī dhammiyā kathāya sandassesi samādapesi samuttejesi sampahaṁsesi.",
  "pli-tv-bi-vb-np11:1.5_0": "Atha kho rājā pasenadi kosalo thullanandāya bhikkhuniyā dhammiyā kathāya sandassito samādapito samuttejito sampahaṁsito thullanandaṁ bhikkhuniṁ etadavoca—",
  "pli-tv-bi-vb-np11:1.6_0": "“vadeyyāsi, ayye, yena attho”ti?",
  "pli-tv-bi-vb-np11:1.7_0": "“Sace me tvaṁ, mahārāja, dātukāmosi, imaṁ kambalaṁ dehī”ti.",
  "pli-tv-bi-vb-np11:1.8_0": "Atha kho rājā pasenadi kosalo thullanandāya bhikkhuniyā kambalaṁ datvā uṭṭhāyāsanā thullanandaṁ bhikkhuniṁ abhivādetvā padakkhiṇaṁ katvā pakkāmi.",
  "pli-tv-bi-vb-np11:1.9_0": "Manussā ujjhāyanti khiyyanti vipācenti—",
  "pli-tv-bi-vb-np11:1.10_0": "“mahicchā imā bhikkhuniyo asantuṭṭhā.",
  "pli-tv-bi-vb-np11:1.11_0": "Kathañhi nāma rājānaṁ kambalaṁ viññāpessantī”ti.",
  "pli-tv-bi-vb-np11:1.12_0": "Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bi-vb-np11:1.13_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-np11:1.14_0": "“kathañhi nāma ayyā thullanandā rājānaṁ kambalaṁ viññāpessatī”ti …pe…",
  "pli-tv-bi-vb-np11:1.15_0": "“saccaṁ kira, bhikkhave,",
  "pli-tv-bi-vb-np11:1.15_1": "thullanandā bhikkhunī rājānaṁ kambalaṁ viññāpetī”ti?",
  "pli-tv-bi-vb-np11:1.16_0": "“Saccaṁ, bhagavā”ti.",
  "pli-tv-bi-vb-np11:1.17_0": "Vigarahi buddho bhagavā …pe…",
  "pli-tv-bi-vb-np11:1.18_0": "kathañhi nāma, bhikkhave,",
  "pli-tv-bi-vb-np11:1.18_1": "thullanandā bhikkhunī rājānaṁ kambalaṁ viññāpessati.",
  "pli-tv-bi-vb-np11:1.19_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-np11:1.20_0": "evañca pana, bhikkhave,",
  "pli-tv-bi-vb-np11:1.20_1": "bhikkhuniyo imaṁ sikkhāpadaṁ uddisantu—",
  "pli-tv-bi-vb-np11:1.21.1_0": "“Garupāvuraṇaṁ pana bhikkhuniyā cetāpentiyā catukkaṁsaparamaṁ cetāpetabbaṁ. Tato ce uttari cetāpeyya, nissaggiyaṁ pācittiyan”ti.",
  "pli-tv-bi-vb-np11:2.1.1_0": "Garupāvuraṇaṁ nāma",
  "pli-tv-bi-vb-np11:2.1.2_0": "yaṁ kiñci sītakāle pāvuraṇaṁ.",
  "pli-tv-bi-vb-np11:2.1.3_0": "Cetāpentiyāti",
  "pli-tv-bi-vb-np11:2.1.4_0": "viññāpentiyā.",
  "pli-tv-bi-vb-np11:2.1.5_0": "Catukkaṁsaparamaṁ cetāpetabbanti",
  "pli-tv-bi-vb-np11:2.1.6_0": "soḷasakahāpaṇagghanakaṁ cetāpetabbaṁ.",
  "pli-tv-bi-vb-np11:2.1.7_0": "Tato ce uttari cetāpeyyāti",
  "pli-tv-bi-vb-np11:2.1.8_0": "tatuttari viññāpeti, payoge dukkaṭaṁ.",
  "pli-tv-bi-vb-np11:2.1.9_0": "Paṭilābhena nissaggiyaṁ hoti.",
  "pli-tv-bi-vb-np11:2.1.10_0": "Nissajjitabbaṁ saṅghassa vā gaṇassa vā ekabhikkhuniyā vā.",
  "pli-tv-bi-vb-np11:2.1.11_0": "Evañca pana, bhikkhave, nissajjitabbaṁ.",
  "pli-tv-bi-vb-np11:2.1.12_0": "…pe…",
  "pli-tv-bi-vb-np11:2.1.13_0": "“idaṁ me, ayye,",
  "pli-tv-bi-vb-np11:2.1.13_1": "garupāvuraṇaṁ atirekacatukkaṁsaparamaṁ cetāpitaṁ nissaggiyaṁ,",
  "pli-tv-bi-vb-np11:2.1.13_2": "imāhaṁ saṅghassa nissajjāmī”ti …pe…",
  "pli-tv-bi-vb-np11:2.1.14_0": "dadeyyāti …pe…",
  "pli-tv-bi-vb-np11:2.1.15_0": "dadeyyunti …pe…",
  "pli-tv-bi-vb-np11:2.1.16_0": "ayyāya dammīti.",
  "pli-tv-bi-vb-np11:2.2.1_0": "Atirekacatukkaṁse atirekasaññā cetāpeti, nissaggiyaṁ pācittiyaṁ.",
  "pli-tv-bi-vb-np11:2.2.2_0": "Atirekacatukkaṁse vematikā cetāpeti, nissaggiyaṁ pācittiyaṁ.",
  "pli-tv-bi-vb-np11:2.2.3_0": "Atirekacatukkaṁse ūnakasaññā cetāpeti, nissaggiyaṁ pācittiyaṁ.",
  "pli-tv-bi-vb-np11:2.2.4_0": "Ūnakacatukkaṁse atirekasaññā, āpatti dukkaṭassa.",
  "pli-tv-bi-vb-np11:2.2.5_0": "Ūnakacatukkaṁse vematikā, āpatti dukkaṭassa.",
  "pli-tv-bi-vb-np11:2.2.6_0": "Ūnakacatukkaṁse ūnakasaññā, anāpatti.",
  "pli-tv-bi-vb-np11:2.3.1_0": "Anāpatti—",
  "pli-tv-bi-vb-np11:2.3.2_0": "catukkaṁsaparamaṁ cetāpeti,",
  "pli-tv-bi-vb-np11:2.3.3_0": "ūnakacatukkaṁsaparamaṁ cetāpeti,",
  "pli-tv-bi-vb-np11:2.3.4_0": "ñātakānaṁ,",
  "pli-tv-bi-vb-np11:2.3.5_0": "pavāritānaṁ,",
  "pli-tv-bi-vb-np11:2.3.6_0": "aññassatthāya,",
  "pli-tv-bi-vb-np11:2.3.7_0": "attano dhanena,",
  "pli-tv-bi-vb-np11:2.3.8_0": "mahagghaṁ cetāpetukāmassa appagghaṁ cetāpeti,",
  "pli-tv-bi-vb-np11:2.3.9_0": "ummattikāya,",
  "pli-tv-bi-vb-np11:2.3.10_0": "ādikammikāyāti.",
  "pli-tv-bi-vb-np11:2.3.11_0": "Ekādasamasikkhāpadaṁ niṭṭhitaṁ."
}