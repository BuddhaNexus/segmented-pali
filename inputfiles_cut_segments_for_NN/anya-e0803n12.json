{
  "anya-e0803n12:0_0": "12. Sabbanāmataṁsadisanāmanāmikapadamālā",
  "anya-e0803n12:1_0": "Ito paraṁ pavakkhāmi, sabbanāmañca tassamaṁ;",
  "anya-e0803n12:2_0": "Nāmañca yojitaṁ nānā-nāmeheva visesato.",
  "anya-e0803n12:3_0": "Yāni honti tiliṅgāni, anukūlāni yāni ca;",
  "anya-e0803n12:4_0": "Tiliṅgānaṁ visesena, padānetāni nāmato.",
  "anya-e0803n12:5_0": "‘‘Sabbasādhāraṇakāni, nāmāni’’cceva atthato;",
  "anya-e0803n12:6_0": "Sabbanāmāni vuccanti, sattavīsati saṅkhato.",
  "anya-e0803n12:7_0": "Tesu kānici rūpehi, sesāññehi ca yujjare;",
  "anya-e0803n12:8_0": "Kānici pana saheva, etesaṁ lakkhaṇaṁ idaṁ.",
  "anya-e0803n12:9_0": "Etasmā lakkhaṇā muttaṁ, na padaṁ sabbanāmikaṁ;",
  "anya-e0803n12:10_0": "Tasmātītādayo saddā, guṇanāmāni vuccare.",
  "anya-e0803n12:11_0": "Sabbanāmāni nāma –",
  "anya-e0803n12:11_1": "sabba katara katama ubhaya itaraañña aññatara aññatama pubba para apara dakkhiṇa uttara adharayata eta",
  "anya-e0803n12:11_2": "ima amukiṁ eka ubha dviti catu tumha amha iccetāni sattavīsa.",
  "anya-e0803n12:12_0": "Etesu sabbasaddo sakalattho,",
  "anya-e0803n12:12_1": "so ca sabbasabbādivasena ñeyyo.",
  "anya-e0803n12:12_2": "Katara katamasaddā pucchanatthā.",
  "anya-e0803n12:12_3": "Ubhayasaddo dviavayavasamudāyavacano.",
  "anya-e0803n12:12_4": "Itarasaddo vuttapaṭiyogīvacano.",
  "anya-e0803n12:12_5": "Aññasaddo adhigatāparavacano.",
  "anya-e0803n12:12_6": "Aññatara aññatamasaddā aniyamatthā.",
  "anya-e0803n12:12_7": "Pubbādayo uttarapariyantā disākālādivavatthāvacanā.",
  "anya-e0803n12:12_8": "Tathā hi pubbaparā para dakkhiṇuttarasaddā pulliṅgatte yathārahaṁ kāladesādivacanā,",
  "anya-e0803n12:12_9": "itthiliṅgatte disādivacanā,",
  "anya-e0803n12:12_10": "napuṁsakaliṅgatte ṭhānādivacanā.",
  "anya-e0803n12:12_11": "Adharasaddopi heṭṭhimatthavācako vavatthāvacanoyeva,",
  "anya-e0803n12:12_12": "so ca tiliṅgo ‘‘adharo patto.",
  "anya-e0803n12:12_13": "Adharā araṇī,",
  "anya-e0803n12:12_14": "adharaṁ bhājana’’miti,",
  "anya-e0803n12:12_15": "yaṁsaddo aniyamattho.",
  "anya-e0803n12:12_16": "Taṁsaddo parammukhāvacano.",
  "anya-e0803n12:12_17": "Etasaddo samīpavacano.",
  "anya-e0803n12:12_18": "Imasaddo accantasamīpavacano.",
  "anya-e0803n12:12_19": "Amusaddo dūravacano.",
  "anya-e0803n12:12_20": "Kiṁsaddo pucchanattho.",
  "anya-e0803n12:12_21": "Ekasaddo saṅkhādivacano.",
  "anya-e0803n12:12_22": "Vuttañhi –",
  "anya-e0803n12:13_0": "Ekasaddo aññatthaseṭṭhaasahāyasaṅkhādīsu dissati.",
  "anya-e0803n12:13_1": "Tathā hesa ‘‘sassato attā ca loko ca,",
  "anya-e0803n12:13_2": "idameva saccaṁ moghamaññanti,",
  "anya-e0803n12:13_3": "ittheke abhivadantī’’tiādīsu aññatthe dissati.",
  "anya-e0803n12:13_4": "‘‘Cetaso ekodibhāva’’ntiādīsu seṭṭhe.",
  "anya-e0803n12:13_5": "‘‘Eko vūpakaṭṭho’’tiādīsu asahāye.",
  "anya-e0803n12:13_6": "‘‘Ekova kho bhikkhave khaṇo ca samayo ca brahmacariyavāsāyā’’tiādīsu saṅkhāyanti.",
  "anya-e0803n12:14_0": "Yatthesa saṅkhāvacano,",
  "anya-e0803n12:14_1": "tatthekavacanantova.",
  "anya-e0803n12:14_2": "Ubhasaddo dvisaddapariyāyo.",
  "anya-e0803n12:14_3": "Dviticatusaddā saṅkhāvacanā,",
  "anya-e0803n12:14_4": "sabbakālaṁ bahuvacanantāva.",
  "anya-e0803n12:14_5": "Tumhasaddo yena katheti,",
  "anya-e0803n12:14_6": "tasmiṁ vattabbavacanaṁ.",
  "anya-e0803n12:14_7": "Amhasaddo attani vattabbavacanaṁ.",
  "anya-e0803n12:15_0": "Idāni tesaṁ nāmikapadamālaṁ kathayāma –",
  "anya-e0803n12:16_0": "Sabbo, sabbe. Sabbaṁ, sabbe. Sabbena, sabbehi, sabbebhi. Sabbassa, sabbesaṁ,",
  "anya-e0803n12:16_1": "sabbesānaṁ. Sabbasmā, sabbamhā, sabbehi, sabbebhi. Sabbassa, sabbesaṁ,",
  "anya-e0803n12:16_2": "sabbesānaṁ.",
  "anya-e0803n12:16_3": "Sabbasmiṁ, sabbamhi, sabbesu.",
  "anya-e0803n12:16_4": "Bho sabba,",
  "anya-e0803n12:16_5": "bhavanto sabbe.",
  "anya-e0803n12:17_0": "Tatra ‘‘sabbo bhūto,",
  "anya-e0803n12:17_1": "sabbe bhūtā’’tiādinā,",
  "anya-e0803n12:17_2": "‘‘sabbo puriso,",
  "anya-e0803n12:17_3": "sabbe purisā’’tiādinā ca nayena sabbāni pulliṅganāmehi saddhiṁ yojetabbāni.",
  "anya-e0803n12:17_4": "Yāni pana yamakamahātherena punnapuṁsakavisaye sabba katara katamādīnaṁ aññānipi rūpāni vuttāni.",
  "anya-e0803n12:17_5": "Taṁ yathā?",
  "anya-e0803n12:18_0": "‘‘Sabbā’’ iccādikaṁ rūpaṁ, nissakke bhummake pana;",
  "anya-e0803n12:19_0": "‘‘Sabbe’’ iccādikaṁ rūpaṁ, yamakena pakāsitaṁ.",
  "anya-e0803n12:20_0": "Tañce upaparikkhitvā, yuttaṁ gaṇhantu yogino;",
  "anya-e0803n12:21_0": "Sabbanāmikarūpañhi, vividhaṁ dubbudhaṁ yato.",
  "anya-e0803n12:22_0": "Sabbā, sabbā, sabbāyo. Sabbaṁ, sabbā, sabbāyo. Sabbāya, sabbassā, sabbāhi, sabbābhi. Sabbāya, sabbassā, sabbāsaṁ. Sabbāya, sabbassā, sabbāhi, sabbābhi. Sabbāya, sabbassā, sabbāsaṁ. Sabbāyaṁ, sabbassā,",
  "anya-e0803n12:22_1": "sabbassaṁ, sabbāsu.",
  "anya-e0803n12:22_2": "Bhoti sabbe,",
  "anya-e0803n12:22_3": "bhotiyo sabbā, sabbāyo.",
  "anya-e0803n12:22_4": "Itthiliṅgatte nāmikapadamālā.",
  "anya-e0803n12:23_0": "Ettha ‘‘sabbā bhāvikā,",
  "anya-e0803n12:23_1": "sabbā bhāvikāyo’’ti,",
  "anya-e0803n12:23_2": "‘‘sabbā kaññā,",
  "anya-e0803n12:23_3": "sabbā kaññāyo’’ti ca ādinā itthiliṅgasabbanāmāni sabbehi itthiliṅgehi saddhiṁ yojetabbāni.",
  "anya-e0803n12:23_4": "Ettha ca ‘‘sabbassā’’ti padaṁ tatiyācatutthīpañcamīchaṭṭhīsattamīvasena pañcadhā vibhattaṁ ‘‘tassā kumārikāya saddhi’’nti karaṇappayogādidassanato.",
  "anya-e0803n12:23_5": "Sabbassā kaññāya kataṁ.",
  "anya-e0803n12:23_6": "Sabbassā kaññāya deti.",
  "anya-e0803n12:23_7": "Ayaṁ kaññā sabbassā kaññāya hīnā virūpā.",
  "anya-e0803n12:23_8": "Ayaṁ kaññā sabbassā kaññāya uttamā abhirūpā.",
  "anya-e0803n12:23_9": "Sabbassā kaññāya apeti,",
  "anya-e0803n12:23_10": "sabbassā kaññāya dhanaṁ.",
  "anya-e0803n12:23_11": "Sabbassā kaññāya patiṭṭhitaṁ.",
  "anya-e0803n12:24_0": "Sabbaṁ, sabbāni. Sabbaṁ, sabbāni. Sabbena, sabbehi, sabbebhi. Sabbassa, sabbesaṁ,",
  "anya-e0803n12:24_1": "sabbesānaṁ. Sabbasmā, sabbamhā, sabbehi,",
  "anya-e0803n12:24_2": "sabbebhi . Sabbassa, sabbesaṁ,",
  "anya-e0803n12:24_3": "sabbesānaṁ.",
  "anya-e0803n12:24_4": "Sabbasmiṁ, sabbamhi, sabbesu.",
  "anya-e0803n12:24_5": "Bho sabba,",
  "anya-e0803n12:24_6": "bhavanto sabbāni.",
  "anya-e0803n12:24_7": "Napuṁsakaliṅgatte nāmikapadamālā.",
  "anya-e0803n12:25_0": "Ettha ‘‘sabbaṁ bhūtaṁ,",
  "anya-e0803n12:25_1": "sabbāni bhūtāni.",
  "anya-e0803n12:25_2": "Sabbaṁ cittaṁ,",
  "anya-e0803n12:25_3": "sabbāni cittānī’’ti ca ādinā napuṁsakaliṅgasabbanāmāni sabbehi napuṁsakaliṅgehi saddhiṁ yojetabbāni.",
  "anya-e0803n12:25_4": "Evaṁ sabbasaddassa liṅgattayavasena padamālā bhavati.",
  "anya-e0803n12:26_0": "Idānissa parapadena saddhiṁ samāso veditabbo ‘‘sabbasādhāraṇo sabbaverī’’iti.",
  "anya-e0803n12:26_1": "Tattha sabbesaṁ sādhāraṇo sabbasādhāraṇo.",
  "anya-e0803n12:26_2": "Sabbesaṁ verī,",
  "anya-e0803n12:26_3": "sabbe vā verino yassa soyaṁ sabbaverīti samāsaviggaho.",
  "anya-e0803n12:26_4": "Yathā pana sabbasaddassa padamālā liṅgattayavasena yojitā,",
  "anya-e0803n12:26_5": "evaṁ katarasaddādīnampi adharasaddapariyantānaṁ yojetabbā.",
  "anya-e0803n12:27_0": "Tatrāyaṁ ubhayasaddavajjito pulliṅgapeyyālo –",
  "anya-e0803n12:28_0": "Kataro, katare.",
  "anya-e0803n12:28_1": "Kataraṁ…pe…",
  "anya-e0803n12:28_2": "bho katara,",
  "anya-e0803n12:28_3": "bhavanto katare. Katamo, katame. Itaro, itare. Añño, aññe. Aññataro, aññatare. Aññatamo, aññatame. Pubbo, pubbe. Paro, pare. Aparo, apare. Dakkhiṇo, dakkhiṇe. Uttaro, uttare. Adharo,",
  "anya-e0803n12:28_4": "adhare…pe…",
  "anya-e0803n12:28_5": "bho adhara,",
  "anya-e0803n12:28_6": "bhavanto adhareti.",
  "anya-e0803n12:29_0": "Ayaṁ pana ubhayasaddasahito napuṁsakaliṅgapeyyālo –",
  "anya-e0803n12:30_0": "Kataraṁ, katarāni.",
  "anya-e0803n12:30_1": "Kataraṁ…pe…",
  "anya-e0803n12:30_2": "bho katara,",
  "anya-e0803n12:30_3": "bhavanto katarāni. Katamaṁ. Ubhayaṁ. Itaraṁ. Aññaṁ.",
  "anya-e0803n12:30_4": "Aññataraṁ.",
  "anya-e0803n12:30_5": "Aññatamaṁ. Pubbaṁ. Paraṁ. Aparaṁ.",
  "anya-e0803n12:30_6": "Dakkhiṇaṁ. Uttaraṁ. Adharaṁ, adharāni.",
  "anya-e0803n12:30_7": "Adharaṁ…pe…",
  "anya-e0803n12:30_8": "bho adhara,",
  "anya-e0803n12:30_9": "bhavanto adharānīti.",
  "anya-e0803n12:31_0": "Idāni punnapuṁsakaliṅgānaṁ parasaddādīnaṁ rūpantaraniddeso vuccati.",
  "anya-e0803n12:31_1": "Kaccāyanasmiñhi ‘‘purisā’’ti viya ‘‘parā’’ti paṭhamābahuvacanaṁ dissati.",
  "anya-e0803n12:31_2": "Evarūpo nayo aparasabbakatarādīsu aññatamapariyosānesu navasu appasiddho,",
  "anya-e0803n12:31_3": "labbhamāno pubbadakkhiṇuttarādharesu catūsu labbheyya.",
  "anya-e0803n12:31_4": "Tathā ‘‘purise’’ti viya pāḷiādīsu ‘‘pubbe’’ti saccasaṅkhepe ‘‘itare’’ti,",
  "anya-e0803n12:31_5": "kaccāyane ca ‘‘pare’’ti sattamīekavacanaṁ dissati.",
  "anya-e0803n12:31_6": "Evarūpo nayo sabba aññasaddesu appasiddho,",
  "anya-e0803n12:31_7": "labbhamāno katarakatamādīsu sesesu adharapariyosānesu dvādasasu labbheyya.",
  "anya-e0803n12:31_8": "Tathā ‘‘purisā’’ti viya sabbā katarā iccādi pañcamīekavacananayo pāḷiādīsu appasiddho.",
  "anya-e0803n12:31_9": "Evaṁ santepi ayaṁ nayo punappunaṁ upaparikkhitvā yutto ce,",
  "anya-e0803n12:31_10": "gahetabbo.",
  "anya-e0803n12:32_0": "Ayaṁ pana ubhayasaddasahito itthiliṅgapeyyālo –",
  "anya-e0803n12:33_0": "Katarā, katarā, katarāyo.",
  "anya-e0803n12:33_1": "Kataraṁ…pe…",
  "anya-e0803n12:33_2": "bhoti katare,",
  "anya-e0803n12:33_3": "bhotiyo katarā, katarāyo. Katamā. Ubhayā. Itarā. Aññatarā. Aññatamā. Pubbā. Parā. Aparā. Dakkhiṇā. Uttarā. Adharā, adharā, adharāyo.",
  "anya-e0803n12:33_4": "Adharaṁ…pe…",
  "anya-e0803n12:33_5": "bhoti adhare,",
  "anya-e0803n12:33_6": "bhotiyo adharā,",
  "anya-e0803n12:33_7": "adharāyoti.",
  "anya-e0803n12:34_0": "Yasmā panetesu itara añña aññatara aññatamānaṁ pāḷiyādīsu ‘‘itarissā’’tiādidassanato koci bhedo vattabbo ,",
  "anya-e0803n12:34_1": "tasmā catutthīchaṭṭhīnaṁ ekavacanaṭṭhāne ‘‘itarissā, itarāya, aññissā, aññāya.",
  "anya-e0803n12:34_2": "Aññatarissā,",
  "anya-e0803n12:34_3": "aññatarāya,",
  "anya-e0803n12:34_4": "aññatamissā,",
  "anya-e0803n12:34_5": "aññatamāyā’’ti yojetabbaṁ.",
  "anya-e0803n12:34_6": "Tathā tatiyāpañcamīnamekavacanaṭṭhāne ‘‘tassā kumārikāya saddhiṁ.",
  "anya-e0803n12:34_7": "Kassāhaṁ kena hāyāmī’’ti karaṇanissakkappayogadassanato sattamiyā panekavacanaṭṭhāne ‘‘itarissā,",
  "anya-e0803n12:34_8": "itarissaṁ, itarāya, itarāyaṁ, aññissā, aññissaṁ, aññāya, aññāyaṁ,",
  "anya-e0803n12:34_9": "aññatarissā,",
  "anya-e0803n12:34_10": "aññatarissaṁ,",
  "anya-e0803n12:34_11": "aññatarāya,",
  "anya-e0803n12:34_12": "aññatarāyaṁ,",
  "anya-e0803n12:34_13": "aññatamissā,",
  "anya-e0803n12:34_14": "aññatamissaṁ,",
  "anya-e0803n12:34_15": "aññatamāya,",
  "anya-e0803n12:34_16": "aññatamāya’’nti yojetabbaṁ ‘‘aññataro bhikkhu aññatarissā itthiyā paṭibaddhacitto hotī’’ti pāḷidassanato.",
  "anya-e0803n12:35_0": "Tatra sabbasaddo sabbasabbaṁ,",
  "anya-e0803n12:35_1": "padesasabbaṁ,",
  "anya-e0803n12:35_2": "āyatanasabbaṁ,",
  "anya-e0803n12:35_3": "sakkāyasabbanti catūsu visayesu diṭṭhappayogo.",
  "anya-e0803n12:35_4": "Tathā hesa ‘‘sabbe dhammā sabbākārena buddhassa bhagavato ñāṇamukhe āpāthamāgacchantī’’tiādīsu sabbasabbasmiṁ āgato.",
  "anya-e0803n12:35_5": "‘‘Sabbesaṁ vo sāriputtā subhāsitaṁ pariyāyenā’’tiādīsu padesasabbasmiṁ.",
  "anya-e0803n12:35_6": "‘‘Sabbaṁ vo bhikkhave desessāmi,",
  "anya-e0803n12:35_7": "taṁ suṇātha sādhukaṁ manasi karotha,",
  "anya-e0803n12:35_8": "bhāsissāmi…pe…",
  "anya-e0803n12:35_9": "katamañca bhikkhave sabbaṁ cakkhuñceva rūpā ca…pe…",
  "anya-e0803n12:35_10": "mano ceva dhammā cā’’ti ettha āyatanasabbasmiṁ.",
  "anya-e0803n12:35_11": "‘‘Sabbaṁ sabbato sañjānātī’’tiādīsu sakkāyasabbasmiṁ.",
  "anya-e0803n12:35_12": "Tattha sabbasabbasmiṁ āgato nippadeso,",
  "anya-e0803n12:35_13": "itaresu tīsu sappadesoti veditabbo. Iccevaṁ –",
  "anya-e0803n12:36_0": "Sabbasabbapadesesu , atho āyatanepi ca;",
  "anya-e0803n12:37_0": "Sakkāye cāti catūsu, sabbasaddo pavattati.",
  "anya-e0803n12:38_0": "Katara katamasaddesu katarasaddo appesu ekaṁ vā dve vā tīṇi vā bhiyyo vā appamupādāya vattati.",
  "anya-e0803n12:38_1": "Katamasaddo bahūsu ekaṁ vā dve vā tīṇi vā bahuṁ vā upādāya vattati.",
  "anya-e0803n12:38_2": "Katarasaddo hi appavisayo,",
  "anya-e0803n12:38_3": "katamasaddo bahuvisayo.",
  "anya-e0803n12:38_4": "Tatrime payogā ‘‘katarena maggena gantabbaṁ.",
  "anya-e0803n12:38_5": "Samuddo kataro ayaṁ.",
  "anya-e0803n12:38_6": "Katamo tasmiṁ samaye phasso hoti.",
  "anya-e0803n12:38_7": "Katame dhammā kusalā.",
  "anya-e0803n12:38_8": "Disā catasso vidisā catasso,",
  "anya-e0803n12:38_9": "uddhaṁ adho dasa disatā, imāyo,",
  "anya-e0803n12:38_10": "katamaṁ disaṁ tiṭṭhati nāgarājā’’.",
  "anya-e0803n12:38_11": "Iccevamādayo bhavanti. Ubhayo. Ubhayaṁ. Ubhayo. Ubhayena.",
  "anya-e0803n12:38_12": "Sesaṁ pulliṅge sabbasaddasamaṁ.",
  "anya-e0803n12:38_13": "Ubhayo janā tiṭṭhanti.",
  "anya-e0803n12:38_14": "Ubhayo jane passati.",
  "anya-e0803n12:38_15": "Yathā ubho puttā.",
  "anya-e0803n12:38_16": "Ubho putteti.",
  "anya-e0803n12:38_17": "‘‘Ubhayo’’ti hi padaṁ ‘‘ubho’’ti padamiva bahuvacanantabhāvena pasiddhaṁ,",
  "anya-e0803n12:38_18": "na tvekavacanantabhāvena.",
  "anya-e0803n12:38_19": "Ettha hi –",
  "anya-e0803n12:39_0": "‘‘Ekarattena ubhayo, tuvañca dhanusekha ca;",
  "anya-e0803n12:40_0": "Annamevābhinandanti, ubhayo devamānusā’’",
  "anya-e0803n12:41_0": "‘‘Ubhayo te pitābhātaro’’ti tadatthasādhakāni nidassanapadāni veditabbāni.",
  "anya-e0803n12:41_1": "Yadā panāyasmanto ‘‘ubhayo’’ti ekavacanantaṁ passeyyātha,",
  "anya-e0803n12:41_2": "tadā sādhukaṁ manasi karotha.",
  "anya-e0803n12:41_3": "Ko hi samattho anantanayapaṭimaṇḍite sāṭṭhakathe tepiṭake jinasāsane niravasesato nayaṁ daṭṭhuṁ dassetuñca",
  "anya-e0803n12:41_4": "aññatra āgamādhigamasampannena pabhinnapaṭisambhidena.",
  "anya-e0803n12:41_5": "Idañcetthupalakkhitabbaṁ –",
  "anya-e0803n12:42_0": "Aññasaddo pubbasaddo, dakkhiṇo cuttaro paro;",
  "anya-e0803n12:43_0": "Sabbanāmesu gayhanti, asabbanāmikesupi.",
  "anya-e0803n12:44_0": "Etesañhi sabbanāmesu saṅgaho vibhāvitova.",
  "anya-e0803n12:45_0": "Idāni asabbanāmesu saṅgaho vuccate –",
  "anya-e0803n12:45_1": "tattha aññasaddo tāva yadā bālavācako,",
  "anya-e0803n12:45_2": "tadā sabbanāmaṁ nāma na hoti.",
  "anya-e0803n12:45_3": "Asabbanāmattā ca sabbathāpi purisa kaññā cittanayeneva yojetabbo.",
  "anya-e0803n12:45_4": "Tathā hi na jānātīti añño,",
  "anya-e0803n12:45_5": "bālo puriso.",
  "anya-e0803n12:45_6": "Na jānātīti aññā,",
  "anya-e0803n12:45_7": "bālā itthī.",
  "anya-e0803n12:45_8": "Na jānātīti aññaṁ,",
  "anya-e0803n12:45_9": "bālaṁ kulanti vacanattho.",
  "anya-e0803n12:45_10": "Evaṁ viditvā pulliṅgaṭṭhāne ‘‘añño, aññā. Aññaṁ,",
  "anya-e0803n12:45_11": "aññe’’tiādinā purisanayeneva nāmikapadamālā yojetabbā.",
  "anya-e0803n12:45_12": "Itthiliṅgaṭṭhāne ‘‘aññā, aññā,",
  "anya-e0803n12:45_13": "aññāyo’’tiādinā kaññānayeneva,",
  "anya-e0803n12:45_14": "napuṁsakaliṅgaṭṭhāne ‘‘aññaṁ,",
  "anya-e0803n12:45_15": "aññānī’’tiādinā cittanayeneva yojetabbā.",
  "anya-e0803n12:46_0": "Imasmiñhi atthavisese bālajane vattukāmena ‘‘aññā janā’’ti avatvā ‘‘aññe janā’’ti vutte tassa taṁ vacanaṁ",
  "anya-e0803n12:46_1": "adhippetatthaṁ na sādheti aññathā atthassa gahetabbattā.",
  "anya-e0803n12:46_2": "Tathā ‘‘aññānaṁ janāna’’nti avatvā ‘‘aññesaṁ janānaṁ,",
  "anya-e0803n12:46_3": "aññesānaṁ janāna’’nti vā vutte tassa taṁ vacanaṁ adhippetatthaṁ na sādheti.",
  "anya-e0803n12:46_4": "Tathā ‘‘aññānaṁ itthīna’’nti avatvā ‘‘aññāsaṁ itthīna’’nti vuttepi,",
  "anya-e0803n12:46_5": "‘‘aññānaṁ kulāna’’nti avatvā ‘‘aññesaṁ kulānaṁ,",
  "anya-e0803n12:46_6": "aññesānaṁ kulāna’’nti vā vuttepi.",
  "anya-e0803n12:46_7": "Sabbanāmikavasena pana adhigatāparavacanicchāyaṁ ‘‘aññe janā’’tiādinā vattabbaṁ,",
  "anya-e0803n12:46_8": "na ‘‘aññā janā’’tiādinā.",
  "anya-e0803n12:46_9": "Tathā hi ‘‘aññā janā’’tiādinā vuttavacanaṁ adhippetatthaṁ na sādheti aññathā atthassa gahetabbattā.",
  "anya-e0803n12:46_10": "Iti yattha ‘‘aññā janā’’tiādivacanaṁ upapajjati,",
  "anya-e0803n12:46_11": "‘‘aññe janā’’tiādivacanaṁ nupapajjati,",
  "anya-e0803n12:46_12": "yattha pana ‘‘aññe janā’’tiādivacanaṁ upapajjati,",
  "anya-e0803n12:46_13": "‘‘aññā janā’’tiādivacanaṁ nupapajjati.",
  "anya-e0803n12:46_14": "Yā etasmiṁ atthavisese sallakkhaṇā paññā,",
  "anya-e0803n12:46_15": "ayaṁ nītiyā maggo yuttāyuttivicāraṇe hetuttā,",
  "anya-e0803n12:46_16": "lokasmiñhi yuttāyuttivicāraṇā nītīti vuttā.",
  "anya-e0803n12:46_17": "Sā ca vinā paññāya na sijjhati.",
  "anya-e0803n12:46_18": "Evaṁ aññasaddo asabbanāmikopi bhavati.",
  "anya-e0803n12:47_0": "Pubba dakkhiṇuttara parasaddesu pubbasaddo yattha padhānavācako,",
  "anya-e0803n12:47_1": "yattha ca ‘‘semhaṁ pubbo’’tiādīsu lohitakopajavācako,",
  "anya-e0803n12:47_2": "tattha asabbanāmiko.",
  "anya-e0803n12:47_3": "Paṭhamatthe tiliṅgo,",
  "anya-e0803n12:47_4": "dutiyatthe ekaliṅgo.",
  "anya-e0803n12:47_5": "Uttamatthavācako pana uttarasaddo ca parasaddo ca asabbanāmiko tiliṅgoyeva.",
  "anya-e0803n12:47_6": "Tathā ‘‘dakkhiṇassā vahantima’’nti ettha viya susikkhitatthacaturatthavācako dakkhiṇasaddo.",
  "anya-e0803n12:47_7": "‘‘Petānaṁ dakkhiṇaṁ dajjā’’tiādīsu pana deyyadhammavācako dakkhiṇāsaddo niyogā itthiliṅgo asabbanāmikoyeva.",
  "anya-e0803n12:47_8": "Evaṁ añña pubba dakkhiṇuttara parasaddā asabbanāmikāpi santīti tesaṁ sabbanāmesupi asabbanāmesupi saṅgaho veditabbo.",
  "anya-e0803n12:48_0": "Idāni katarasaddādīnaṁ parapadena saddhiṁ samāso nīyate ‘‘kataragāmavāsī katamagāmavāsī.",
  "anya-e0803n12:48_1": "Ubhayagāmavāsino,",
  "anya-e0803n12:48_2": "itaragāmavāsī aññataragāmavāsī,",
  "anya-e0803n12:48_3": "pubbadisā, parajano,",
  "anya-e0803n12:48_4": "dakkhiṇadisā,",
  "anya-e0803n12:48_5": "uttaradisā,",
  "anya-e0803n12:48_6": "adharapatto’’ti.",
  "anya-e0803n12:48_7": "Tatra ‘‘kataro gāmo kataragāmo,",
  "anya-e0803n12:48_8": "katamo gāmo katamagāmo,",
  "anya-e0803n12:48_9": "ubhayo gāmā ubhayagāmā’’tiādinā yathārahaṁ samāsaviggaho,",
  "anya-e0803n12:48_10": "katarasaddassa pana katamasaddena saddhiṁ samāsaṁ icchanti dvidhā ca rūpāni garū ‘‘kataro ca katamo ca katarakatame katarakatamā vā’’ti .",
  "anya-e0803n12:48_11": "Tasmā sabbanāmikanayena suddhanāmikesu purisanayena ca katara katamasaddassa nāmikapadamālā yojetabbā,",
  "anya-e0803n12:48_12": "tenassa sampadānasāmivacanaṭṭhānesu ‘‘katarakatamesaṁ,",
  "anya-e0803n12:48_13": "katarakatamesānaṁ,",
  "anya-e0803n12:48_14": "katarakatamāna’’nti tīṇi rūpāni siyuṁ ‘‘katarā ca katamā ca katarakatamā’’ti evaṁ itthiliṅgavasena katasamāse pana sabbanāmikanayena,",
  "anya-e0803n12:48_15": "suddhanāmikesu kaññānayena ca yojetabbā.",
  "anya-e0803n12:48_16": "‘‘Katarañca katamañca katarakatamānī’’ti evaṁ napuṁsakaliṅgavasena katasamāse sabbanāmikanayena,",
  "anya-e0803n12:48_17": "suddhanāmikesu cittanayena ca yojetabbā.",
  "anya-e0803n12:49_0": "Ayaṁ panettha visesopi veditabbo –",
  "anya-e0803n12:49_1": "pubbāparādisaddā dvandasamāsādividhiṁ patvā sehi rūpehi rūpavanto na honti,",
  "anya-e0803n12:49_2": "taṁ yathā?",
  "anya-e0803n12:49_3": "Pubbāparā,",
  "anya-e0803n12:49_4": "adharuttarā,",
  "anya-e0803n12:49_5": "māsapubbā purisā,",
  "anya-e0803n12:49_6": "diṭṭhapubbā purisā,",
  "anya-e0803n12:49_7": "tathāgataṁ diṭṭhapubbā sāvakā,",
  "anya-e0803n12:49_8": "idaṁ pulliṅgatte paṭhamābahuvacanarūpaṁ.",
  "anya-e0803n12:49_9": "Etthekāro ādesabhūto na dissati.",
  "anya-e0803n12:49_10": "Pubbāparānaṁ adharuttarānaṁ,",
  "anya-e0803n12:49_11": "māsapubbānaṁ purisānaṁ,",
  "anya-e0803n12:49_12": "idaṁ pulliṅgatte catutthīchaṭṭhīnaṁ bahuvacanarūpaṁ.",
  "anya-e0803n12:49_13": "Ettha saṁ sānamiccete ādesabhūtā na dissanti.",
  "anya-e0803n12:49_14": "Tathāgataṁ diṭṭhapubbānaṁ sāvakānaṁ,",
  "anya-e0803n12:49_15": "tathāgataṁ diṭṭhapubbānaṁ sāvikānaṁ,",
  "anya-e0803n12:49_16": "kulānaṁ vā,",
  "anya-e0803n12:49_17": "idaṁ tiliṅgatte catutthīchaṭṭhīnaṁ bahuvacanarūpaṁ.",
  "anya-e0803n12:49_18": "Etthāpi saṁ sānamiccete ādesabhūtā na dissanti.",
  "anya-e0803n12:49_19": "Māsapubbāyaṁ māsapubbāya,",
  "anya-e0803n12:49_20": "piyapubbāyaṁ piyapubbāya,",
  "anya-e0803n12:49_21": "idamitthiliṅgatte sattamīcatutthīchaṭṭhīnaṁ ekavacanarūpaṁ.",
  "anya-e0803n12:49_22": "Etthādesabhūtā saṁ sā na dissanti.",
  "anya-e0803n12:49_23": "Māsapubbānaṁ itthīnaṁ,",
  "anya-e0803n12:49_24": "piyapubbānaṁ itthīnaṁ,",
  "anya-e0803n12:49_25": "idamitthiliṅgatte catutthīchaṭṭhībahuvacanarūpaṁ.",
  "anya-e0803n12:49_26": "Ettha panādesabhūto samicceso na dissati.",
  "anya-e0803n12:49_27": "Aññānipi yathāsambhavaṁ yojetabbāni,",
  "anya-e0803n12:49_28": "pubbāparādīnaṁ samāsaviggahaṁ samāsaparicchede pakāsessāma.",
  "anya-e0803n12:50_0": "Idāni yaṁsaddassa nāmikapadamālā vuccate –",
  "anya-e0803n12:51_0": "Yo, ye. Yaṁ, ye. Yena, yehi, yebhi. Yassa, yesaṁ, yesānaṁ. Yasmā, yamhā, yehi, yebhi. Yassa, yesaṁ, yesānaṁ. Yasmiṁ, yamhi, yesu.",
  "anya-e0803n12:51_1": "Idaṁ pulliṅgaṁ. Yaṁ, yāni. Yaṁ, yāni. Yena.",
  "anya-e0803n12:51_2": "Sesaṁ pulliṅgasadisaṁ.",
  "anya-e0803n12:51_3": "Atha vā yaṁ, yāni, yā. Yaṁ, yāni, ye. Yena.",
  "anya-e0803n12:51_4": "Sesaṁ pulliṅgasadisaṁ.",
  "anya-e0803n12:51_5": "Katthaci hi nikāralopo bhavati.",
  "anya-e0803n12:51_6": "Atha vā pana nikārassa ākārekārādesāpi gāthāvisaye.",
  "anya-e0803n12:52_0": "‘‘Yā pubbe bodhisattānaṁ, pallaṅkavaramābhuje;",
  "anya-e0803n12:53_0": "Nimittāni padissanti, tāni ajja padissare’’ti ca,",
  "anya-e0803n12:54_0": "‘‘Kiṁ māṇavassa ratanāni atthi,",
  "anya-e0803n12:54_1": "ye taṁ jinanto hare akkhadhutto’’ti ca idamettha pāḷinidassanaṁ.",
  "anya-e0803n12:54_2": "Idaṁ napuṁsakaliṅgaṁ.",
  "anya-e0803n12:55_0": "Yā, yā, yāyo. Yaṁ, yā, yāyo. Yāya, yāhi, yābhi. Yāya, yassā, yāsaṁ. Yāya, yāhi, yābhi. Yāya, yassā, yāsaṁ. Yassaṁ, yāyaṁ, yāsu.",
  "anya-e0803n12:55_1": "Itthiliṅgaṁ.",
  "anya-e0803n12:55_2": "Evaṁ yaṁsaddassa liṅgattayavasena padamālā bhavati.",
  "anya-e0803n12:55_3": "Etthālapanapadāni na labbhanti.",
  "anya-e0803n12:55_4": "Tathā taṁsaddādīnaṁ padamālādīsupi.",
  "anya-e0803n12:56_0": "Ettha pana yanti saddassa atthuddhāro vuccate –",
  "anya-e0803n12:56_1": "yanti saddo ‘‘yaṁ me bhante devānaṁ tāvatiṁsānaṁ sammukhā sutaṁ sammukhā paṭiggahitaṁ,",
  "anya-e0803n12:56_2": "ārocemi taṁ bhante bhagavato’’tiādīsu paccattavacane dissati.",
  "anya-e0803n12:56_3": "‘‘Yantaṁ apucchimha akittayī no,",
  "anya-e0803n12:56_4": "aññaṁ taṁ pucchāma tadiṅgha brūhī’’tiādīsu upayogavacane.",
  "anya-e0803n12:56_5": "‘‘Aṭṭhā nametaṁ bhikkhave anavakāso,",
  "anya-e0803n12:56_6": "yaṁ ekissā lokadhātuyā’’tiādīsu karaṇavacane.",
  "anya-e0803n12:56_7": "‘‘Yaṁ vipassī bhagavā arahaṁ sammāsambuddho loke udapādī’’tiādīsu bhummavacane dissati.",
  "anya-e0803n12:56_8": "Etthedaṁ vuccati –",
  "anya-e0803n12:57_0": "‘‘Paccatte upayoge ca, bhumme ca karaṇepi ca;",
  "anya-e0803n12:58_0": "Catūsvetesu ṭhānesu, yanti saddo pavattatī’’ti.",
  "anya-e0803n12:59_0": "Parapadena saddhiṁ yaṁsaddassa samāsopi veditabbo ‘‘yaṁkhandhādi, yaṁguṇā,",
  "anya-e0803n12:59_1": "yagguṇā’’ti.",
  "anya-e0803n12:59_2": "Tattha yo khandhādi yaṁkhandhādi,",
  "anya-e0803n12:59_3": "ye guṇā yaṁguṇāti samāsaviggaho.",
  "anya-e0803n12:59_4": "Tathā hi visuddhimagge ‘‘yaṁguṇanemittikañcetaṁ nāmaṁ,",
  "anya-e0803n12:59_5": "tesaṁ guṇānaṁ pakāsanatthaṁ imaṁ gāthaṁ vadantī’’ti etasmiṁ pade ‘‘ye guṇā yaṁguṇā,",
  "anya-e0803n12:59_6": "yaṁguṇā eva nimittaṁ yaṁguṇanimittaṁ,",
  "anya-e0803n12:59_7": "tato jātaṁ ‘bhagavā’ti idaṁ nāmanti yaṁguṇanemittika’’nti nibbacanamicchitabbaṁ.",
  "anya-e0803n12:59_8": "Yagguṇāti ettha pana ‘‘yassa guṇā yagguṇā’’ti nibbacanaṁ.",
  "anya-e0803n12:59_9": "Tathā hi –",
  "anya-e0803n12:60_0": "‘‘Api sabbaññutā paññā, yagguṇantaṁ na jāniyā;",
  "anya-e0803n12:61_0": "Atha kā tassa vijaññā, taṁ buddhaṁ bhūguṇaṁ name’’ti",
  "anya-e0803n12:62_0": "Porāṇakaviracanāyaṁ ‘‘yassa guṇā yagguṇā’’ti nibbacanamicchitabbaṁ.",
  "anya-e0803n12:63_0": "Yasaddassa samāsamhi, saddhiṁ parapadehi ve;",
  "anya-e0803n12:64_0": "Niggahītāgamo vātha, dvibhāvo vā siyā dvidhā.",
  "anya-e0803n12:65_0": "Evaṁ yasaddassa samāso sallakkhitabbo.",
  "anya-e0803n12:66_0": "Idāni tasaddassa nāmikapadamālā vuccate –",
  "anya-e0803n12:67_0": "So, te. Naṁ, taṁ, ne, te. Nena, tena, nehi, tehi, nebhi, tebhi. Assa, nassa, tassa, ‘nesaṁ,",
  "anya-e0803n12:67_1": "tesaṁ (āsaṁ). Asmā, nasmā, tasmā, namhā, tamhā, nehi, tehi, nebhi, tebhi. Assa, nassa, tassa, nesaṁ,",
  "anya-e0803n12:67_2": "tesaṁ (āsaṁ). Asmiṁ, nasmiṁ, tasmiṁ, amhi, namhi, tamhi, tyamhi, nesu, tesu.",
  "anya-e0803n12:67_3": "Idaṁ pulliṅgaṁ.",
  "anya-e0803n12:67_4": "Ettha ca āsaṁsaddassa atthibhāve ‘‘nevāsaṁ kesā dissanti,",
  "anya-e0803n12:67_5": "hatthapādā ca jālino’’ti gāthā nidassanaṁ,",
  "anya-e0803n12:67_6": "so ca tiliṅgo daṭṭhabbo.",
  "anya-e0803n12:67_7": "Tyamhīti padassa atthibhāve –",
  "anya-e0803n12:68_0": "‘‘Yadāssa sīlaṁ paññañca, soceyyañcādhigacchati;",
  "anya-e0803n12:69_0": "Atha vissāsate tyamhi, guyhañcassa na rakkhatī’’ti",
  "anya-e0803n12:70_0": "Ayaṁ gāthā nidassanaṁ.",
  "anya-e0803n12:70_1": "Ayamettha rūpaviseso sallakkhitabbo –",
  "anya-e0803n12:70_2": "ariyavinayeti vā sappurisavinayeti vā.",
  "anya-e0803n12:70_3": "Ese se eke ekaṭṭheti pāḷippadese paccattekavacanakānameta tasaddānaṁ ekārantaniddesopi dissatīti.",
  "anya-e0803n12:71_0": "Ettha pana tesaddassa atthuddhāro vuccate –",
  "anya-e0803n12:71_1": "tesaddo ‘‘na te sukhaṁ pajānanti,",
  "anya-e0803n12:71_2": "ye na passanti nandana’’ntiādīsu taṁsaddassa vasena paccattabahuvacane āgato,",
  "anya-e0803n12:71_3": "‘‘te na passāmi dārake’’tiādīsu upayogabahuvacane.",
  "anya-e0803n12:71_4": "‘‘Namo te purisājañña,",
  "anya-e0803n12:71_5": "namo te purisuttama.",
  "anya-e0803n12:71_6": "Namo te buddha vīratthū’’ti ca ādīsu tumhasaddassa vasena sampadāne,",
  "anya-e0803n12:71_7": "tuyhanti atthoti vadanti.",
  "anya-e0803n12:71_8": "‘‘Kinte diṭṭhaṁ kinti te diṭṭhaṁ,",
  "anya-e0803n12:71_9": "upadhī te samatikkantā,",
  "anya-e0803n12:71_10": "āsavā te padālitā’’ti ca ādīsu karaṇe.",
  "anya-e0803n12:71_11": "‘‘Kinte vataṁ kiṁ pana brahmacariya’’ntiādīsu sāmiatthe,",
  "anya-e0803n12:71_12": "tavāti atthoti vadanti.",
  "anya-e0803n12:71_13": "Etthetaṁ vuccati –",
  "anya-e0803n12:72_0": "‘‘Paccatte upayoge ca, karaṇe sampadāniye;",
  "anya-e0803n12:73_0": "Sāmimhi cāti tesaddo, pañcasvatthesu dissatī’’ti.",
  "anya-e0803n12:74_0": "Taṁ, tāni. Taṁ, tāni. Nena, tena iccādi. Sesaṁ pulliṅgasadisaṁ. Idaṁ napuṁsakaliṅgaṁ.",
  "anya-e0803n12:75_0": "Sā , tā, tāyo. Naṁ, taṁ, nā, tā, nāyo, tāyo. Nāya, tāya, nāhi, tāhi, nābhi, tābhi. Assā, nassā,",
  "anya-e0803n12:75_1": "(tissā,) tassā, nāya, tāya, nāsaṁ, tāsaṁ, sānaṁ, āsaṁ. Assā, nassā, tassā, nāya, tāya, nāhi, tāhi, nābhi, tābhi. Assā, nassā,",
  "anya-e0803n12:75_2": "(tissā,) tassā, nāya, tāya, nāsaṁ, tāsaṁ, sānaṁ, āsaṁ. Nāya, tāya, assaṁ, nassaṁ, tissaṁ, tassaṁ, nāyaṁ, tāyaṁ, nāsu, tāsu, tyāsu.",
  "anya-e0803n12:75_3": "Idaṁ itthiliṅgaṁ.",
  "anya-e0803n12:76_0": "Ettha pana ‘‘abhikkamo sānaṁ paññāyati,",
  "anya-e0803n12:76_1": "nāsaṁ kujjhanti paṇḍitā.",
  "anya-e0803n12:76_2": "Khiḍḍā paṇihitā tyāsu,",
  "anya-e0803n12:76_3": "rati tyāsu patiṭṭhitā.",
  "anya-e0803n12:76_4": "Bījāni tyāsu ruhantī’’ti payogadassanato ‘‘sānaṁ āsaṁ tyāsū’’ti imāni vuttāni akkharacintakānaṁ ñāṇacakkhusammuyhanaṭṭhānabhūtāni.",
  "anya-e0803n12:76_5": "Evaṁ parammukhavacanassa taṁsaddassa nāmikapadamālā bhavati.",
  "anya-e0803n12:77_0": "Ettha ca idaṁ vattabbaṁ –",
  "anya-e0803n12:78_0": "‘‘Taṁ tvaṁ gantvāna yācassu’’, iccādīsu padissare;",
  "anya-e0803n12:79_0": "Ādo taṁ tetiādīni, nantiādīni no tathā.",
  "anya-e0803n12:80_0": "Naṁ ne nenātiādīni, vo noiccādayo viya;",
  "anya-e0803n12:81_0": "Padato parabhāvamhi, diṭṭhāni jinasāsane.",
  "anya-e0803n12:82_0": "‘‘Atha naṁ atha ne āha, na ca naṁ paṭinandati’’;",
  "anya-e0803n12:83_0": "Iccādīni payogāni, dassetabbāni viññunā.",
  "anya-e0803n12:84_0": "Ko cettha vadeyya –",
  "anya-e0803n12:85_0": "‘‘Yathā nadī ca pantho ca, pānāgāraṁ sabhā papā;",
  "anya-e0803n12:86_0": "Evaṁ lokitthiyo nāma, nāsaṁ kujjhanti paṇḍitā’’ti",
  "anya-e0803n12:87_0": "Ettha –",
  "anya-e0803n12:88_0": "Padato aparattepi, nāsaṁsaddassa dassanā;",
  "anya-e0803n12:89_0": "Ādopi icchitabbāva, naṁ neiccādayo iti.",
  "anya-e0803n12:90_0": "So panevantu vattabbo, ‘‘tava vāde na labbhati;",
  "anya-e0803n12:91_0": "Nāsaṁsaddo nasaddo ca, āsaṁsaddo ca labbhare.",
  "anya-e0803n12:92_0": "Tasmā ‘āsaṁ na kujjhanti, itthīnaṁ paṇḍitā’iti;",
  "anya-e0803n12:93_0": "Atthova bhavate evaṁ, suṭṭhu dhārehi paṇḍitā’’ti.",
  "anya-e0803n12:94_0": "Atha vā yasmā niruttipiṭake ‘‘naṁ purisaṁ passati,",
  "anya-e0803n12:94_1": "ne purise passatī’’tiādinā padato aparattepi ‘‘naṁ,",
  "anya-e0803n12:94_2": "ne’’ iccādīni padāni vuttāni,",
  "anya-e0803n12:94_3": "tasmā tenāpi nayena padato aparānipi tāni kadāci siyuṁ.",
  "anya-e0803n12:94_4": "Mayaṁ pana pāḷinayānusārena tesaṁ pavattiṁ vadāma,",
  "anya-e0803n12:94_5": "idaṁ ṭhānaṁ suṭṭhu vicāretabbaṁ.",
  "anya-e0803n12:95_0": "Ettha pana tasaddassa parapadehi saddhiṁ samāsopi veditabbo ‘‘taṁputto,",
  "anya-e0803n12:95_1": "taṁsadiso, tanninno, tappoṇo,",
  "anya-e0803n12:95_2": "tappabbhāro, tabbhūto, tagguṇo,",
  "anya-e0803n12:95_3": "tassadiso’’ti.",
  "anya-e0803n12:96_0": "Tasaddassa samāsamhi, saddhiṁ parapadehi ve;",
  "anya-e0803n12:97_0": "Niggahītāgamo pubba-pade dvittantu pacchime.",
  "anya-e0803n12:98_0": "Evaṁ tasaddassa samāso sallakkhitabbo.",
  "anya-e0803n12:99_0": "Idāni etasaddassa nāmikapadamālā vuccate –",
  "anya-e0803n12:100_0": "Eso, ete. Etaṁ, ete. Etena, etehi, etebhi. Etassa, etesaṁ, etesānaṁ. Etasmā, etamhā, etehi, etebhi. Etassa, etesaṁ, etesānaṁ. Etasmiṁ, etamhi, etesu.",
  "anya-e0803n12:100_1": "Idaṁ pulliṅgaṁ.",
  "anya-e0803n12:101_0": "Etaṁ, etāni. Etaṁ, etāni. Sesaṁ pulliṅgasadisaṁ, idaṁ napuṁsakaliṅgaṁ.",
  "anya-e0803n12:102_0": "Esā , etā, etāyo. Etaṁ, etā, etāyo. Etāya, etāhi, etābhi. Etāya, etissā, etissāya, etāsaṁ. Etāya, etāhi, etābhi. Etāya, etissā, etissāya, etāsaṁ. Etāya, etissaṁ, etāsu.",
  "anya-e0803n12:102_1": "Idaṁ itthiliṅgaṁ.",
  "anya-e0803n12:102_2": "Evaṁ etasaddassa nāmikapadamālā bhavati.",
  "anya-e0803n12:103_0": "Parapadenettha saddhiṁ samāsopissa veditabbo ‘‘etadatthāya lokasmiṁ,",
  "anya-e0803n12:103_1": "nidhi nāma nidhiyyati.",
  "anya-e0803n12:103_2": "Etapparamāyeva devatā sannipatitā ahesu’’ntiādīsu.",
  "anya-e0803n12:104_0": "Samāse etasaddassa, saddhiṁ parapadehi ve;",
  "anya-e0803n12:105_0": "Niggahītāgamo pubba-pade hoti na hoti ca.",
  "anya-e0803n12:106_0": "Idāni idaṁsaddassa nāmikapadamālā vuccate –",
  "anya-e0803n12:107_0": "Ayaṁ, ime. Imaṁ, ime. Anena, iminā, ehi, ebhi, imehi, imebhi. Assa, imassa, esaṁ, esānaṁ, imesaṁ, imesānaṁ. Asmā, imasmā, imamhā, ehi, ebhi, imehi, imebhi. Assa, imassa, esaṁ, esānaṁ, imesaṁ, imesānaṁ. Asmiṁ, imasmiṁ, amhi, imamhi, esu, imesu.",
  "anya-e0803n12:107_1": "Idaṁ pulliṅgaṁ.",
  "anya-e0803n12:108_0": "Idaṁ, imāni. Sesaṁ pulliṅgasadisaṁ. Idaṁ napuṁsakaliṅgaṁ.",
  "anya-e0803n12:109_0": "Ayaṁ, imā, imāyo. Imaṁ, imā, imāyo. Imāya, imāhi, imābhi. Assā, assāya, imissā, imissāya, imāya, imāsaṁ. Assā, imissā, imāya, imāhi, imābhi. Assā, assāya, imissā, imissāya, imāya, imāsaṁ. Assaṁ, imissaṁ, imāya, imāyaṁ, imāsu.",
  "anya-e0803n12:109_1": "Idaṁ itthiliṅgaṁ.",
  "anya-e0803n12:109_2": "Evaṁ idaṁsaddassa nāmikapadamālā bhavati.",
  "anya-e0803n12:110_0": "Kaccāyane tu ‘‘imassidamaṁsisu napuṁsake’’ti imasaddoyeva pakatibhāvena vutto,",
  "anya-e0803n12:110_1": "idha pana idaṁsaddoyeva ‘‘idappaccayatā’’ti ettha ‘‘ida’’nti pakatiyā dassanato.",
  "anya-e0803n12:110_2": "Tathā hi ‘‘imesaṁ paccayā idappaccayā,",
  "anya-e0803n12:110_3": "idappaccayā eva idappaccayatā,",
  "anya-e0803n12:110_4": "idappaccayānaṁ vā samūho idappaccayatā’’ti vuttaṁ.",
  "anya-e0803n12:110_5": "Ettha ca idappaccayā eva idappaccayatāti tāsaddena padaṁ vaḍḍhitaṁ na kiñci atthantaraṁ yathā devo eva devatāti.",
  "anya-e0803n12:110_6": "Idappaccayānaṁ samūho idappaccayatāti samūhatthaṁ tāsaddamāha yathā janānaṁ samūho janatāti.",
  "anya-e0803n12:110_7": "Cūḷaniruttiyaṁ niruttipiṭake ca idaṁsaddoyeva pakatibhāvena vutto.",
  "anya-e0803n12:111_0": "Samāse idaṁsaddassa, saddhiṁ parapadena ve;",
  "anya-e0803n12:112_0": "Idappaccayatātveva, rūpaṁ dvittaṁ siyuttare.",
  "anya-e0803n12:113_0": "Idāni amusaddassa nāmikapadamālā vuccate –",
  "anya-e0803n12:114_0": "Asu, amu, amū. Amuṁ, amū. Amunā, amūhi, amūbhi. Amussa, dussa, amūsaṁ, amūsānaṁ. Amusmā, amumhā, amūhi, amūbhi. Amussa, dussa, amūsaṁ, amūsānaṁ. Amusmiṁ, amumhi, amūsu.",
  "anya-e0803n12:114_1": "Idaṁ pulliṅgaṁ.",
  "anya-e0803n12:115_0": "Aduṁ, amūni. Sesaṁ pulliṅgasadisaṁ. Idaṁ napuṁsakaliṅgaṁ.",
  "anya-e0803n12:116_0": "Asu, amu, amū, amuyo. Amūṁ, amū, amuyo. Amuyā, amūhi, amūbhi. Amussā, amuyā, amūsaṁ, amūsānaṁ. Amuyā, amūhi, amūbhi. Amussā, amuyā, amūsaṁ, amūsānaṁ. Amuyā, amuyaṁ, amussaṁ, amūsu.",
  "anya-e0803n12:116_1": "Idaṁ itthiliṅgaṁ.",
  "anya-e0803n12:116_2": "Evaṁ amusaddassa nāmikapadamālā bhavati,",
  "anya-e0803n12:116_3": "samāso pana appasiddho.",
  "anya-e0803n12:117_0": "Tatra ‘‘dussa me khettapālassa,",
  "anya-e0803n12:117_1": "rattibhattaṁ apābhata’’nti payogadassanato ‘‘dussā’’ti padamamhehi ṭhapitaṁ.",
  "anya-e0803n12:117_2": "Kakārāgamavasena aññānipi asabbanāmikarūpāni bhavanti.",
  "anya-e0803n12:117_3": "Tesaṁ vasena ayaṁ liṅgattayassa nāmikapadamālā vuccate –",
  "anya-e0803n12:118_0": "‘‘Asuko, asukā. Asukaṁ,",
  "anya-e0803n12:118_1": "asuke’’tiādinā, ‘‘amuko, amukā. Amukaṁ,",
  "anya-e0803n12:118_2": "amuke’’tiādinā ca purisanayopi labbhati. ‘‘Asukā,",
  "anya-e0803n12:118_3": "asukāyo’’tiādinā, ‘‘amukā,",
  "anya-e0803n12:118_4": "amukāyo’’tiādinā ca kaññānayopi labbhati. ‘‘Asukaṁ,",
  "anya-e0803n12:118_5": "asukānī’’tiādinā, ‘‘amukaṁ,",
  "anya-e0803n12:118_6": "amukānī’’tiādinā ca cittanayopi labbhati.",
  "anya-e0803n12:118_7": "Imānettha padāni asabbanāmikānipi kakārāgamavasena nānattadassanatthaṁ vuttāni.",
  "anya-e0803n12:119_0": "Idāni kiṁsaddassa nāmikapadamālā vuccate –",
  "anya-e0803n12:120_0": "Ko, ke. Kaṁ, ke. Kena, kehi, kebhi. Kassa, kissa, kesaṁ. Kasmā, kamhā, kehi, kebhi. Kassa, kissa, kesaṁ. Kasmiṁ, kismiṁ, kamhi, kimhi, kesu.",
  "anya-e0803n12:120_1": "Idaṁ pulliṅgaṁ.",
  "anya-e0803n12:121_0": "Rūpavisesopettha veditabbo ‘‘ke gandhabbe ca rakkhase nāge,",
  "anya-e0803n12:121_1": "ke kimpurise ca mānuse,",
  "anya-e0803n12:121_2": "ke paṇḍite sabbakāmadade,",
  "anya-e0803n12:121_3": "dīghaṁ rattaṁ bhattā me bhavissati,",
  "anya-e0803n12:121_4": "ke ca chave pāthikaputte,",
  "anya-e0803n12:121_5": "kā ca tathāgatānaṁ arahantānaṁ sammāsambuddhānaṁ āsādanā’’ti pāḷidassanato.",
  "anya-e0803n12:121_6": "Yasmā pana ke gandhabbe ca rakkhase nāge itiādīsu pāḷīsu ‘‘ke’’ti paccattavacanaṁ ekārantampi dissati,",
  "anya-e0803n12:121_7": "tasmā ‘‘ke’’ti rūpabhedo cettha ñeyyo.",
  "anya-e0803n12:121_8": "Tathā ‘‘kissassa ekadhammassa,",
  "anya-e0803n12:121_9": "vadhaṁ rocesi gotama.",
  "anya-e0803n12:121_10": "Kismiṁ me sivayo kuddhā.",
  "anya-e0803n12:121_11": "Kamhi kāle tayā vīra,",
  "anya-e0803n12:121_12": "patthitā bodhimuttamā’’tiādīni ca nidassanapadāni ñeyyāni. Apica –",
  "anya-e0803n12:122_0": "‘‘Ko te balaṁ mahārāja’’, itiādīsu pāḷisu;",
  "anya-e0803n12:123_0": "Kvasaddatthe vattatīti, ñeyyā ko iccayaṁ suti.",
  "anya-e0803n12:124_0": "Petaṁ taṁ sāmamaddakkhiṁ, ko nu tvaṁ sāma jīvasi;",
  "anya-e0803n12:125_0": "Iti pāṭhe kathaṁsaddā-bhidheyye vattatīti ca.",
  "anya-e0803n12:126_0": "Etesu dvīsu atthesu, diṭṭho ko iccayaṁ ravo;",
  "anya-e0803n12:127_0": "Nipātoti gahetabbo, sutisāmaññato ruto.",
  "anya-e0803n12:128_0": "Napuṁsakaliṅge kaṁ, kāni. Kaṁ, kāni.",
  "anya-e0803n12:128_1": "Sesaṁ pulliṅgasadisaṁ yojetabbaṁ.",
  "anya-e0803n12:128_2": "Atha vā ‘‘kiṁ cittaṁ.",
  "anya-e0803n12:128_3": "Kiṁ rūpaṁ.",
  "anya-e0803n12:128_4": "Kiṁ parābhavato mukhaṁ.",
  "anya-e0803n12:128_5": "Kiṁ icchasī’’tiādipayogadassanato pana ‘‘kiṁ, kāni. Kiṁ,",
  "anya-e0803n12:128_6": "kānī’’ti vatvā sesaṁ pulliṅgasadisaṁ yojetabbaṁ.",
  "anya-e0803n12:128_7": "Ayaṁ nayo yuttataro,",
  "anya-e0803n12:128_8": "idaṁ napuṁsakaliṅgaṁ.",
  "anya-e0803n12:129_0": "Kā, kā, kāyo. Kaṁ, kā, kāyo. Kāya, kāhi, kābhi. Kāya, kassā, kāsaṁ, kāsānaṁ. Kāya, kassā, kāhi, kābhi. Kāya, kassā,",
  "anya-e0803n12:129_1": "kāsaṁ kāsānaṁ. Kāya, kassā, kāyaṁ, kassaṁ, kāsu.",
  "anya-e0803n12:130_0": "Ettha pana kāyoti padassa atthibhāve ‘‘kāyo amoghā gacchantī’’ti nidassanaṁ daṭṭhabbaṁ.",
  "anya-e0803n12:130_1": "Idaṁ itthiliṅgaṁ.",
  "anya-e0803n12:130_2": "Evaṁ kiṁsaddassa nāmikapadamālā bhavati.",
  "anya-e0803n12:130_3": "Etthetassa atthuddhāro vuccate –",
  "anya-e0803n12:130_4": "kiṁ saddo ‘‘kiṁ rājā yo lokaṁ na rakkhati.",
  "anya-e0803n12:130_5": "Kiṁ nu kho nāma tumhe maṁ vattabbaṁ maññathā’’tiādīsu garahane āgato.",
  "anya-e0803n12:130_6": "‘‘Yaṁ kiñci rūpaṁ atītānāgatapaccuppanna’’ntiādīsu aniyame.",
  "anya-e0803n12:130_7": "‘‘Kinte vakkali iminā pūtikāyena diṭṭhena,",
  "anya-e0803n12:130_8": "yo kho vakkali dhammaṁ passati,",
  "anya-e0803n12:130_9": "so maṁ passatī’’tiādīsu nippayojanatāyaṁ.",
  "anya-e0803n12:130_10": "‘‘Kiṁ na kāhāmi te vaco’’tiādīsu sampaṭicchane.",
  "anya-e0803n12:130_11": "‘‘Kiṁsūdha vittaṁ purisassa seṭṭha’’ntiādīsu pucchāyaṁ,",
  "anya-e0803n12:130_12": "pucchā ca nāma kāraṇapucchādivasena anekavidhā,",
  "anya-e0803n12:130_13": "ato kāraṇapucchādivasenapi kiṁsaddassa pavatti vitthārato ñeyyā.",
  "anya-e0803n12:130_14": "Tathā hi ayaṁ ‘‘kiṁ nu santaramānova,",
  "anya-e0803n12:130_15": "kāsuṁ khaṇasi sārathi.",
  "anya-e0803n12:130_16": "Kiṁ nu jātiṁ na rocesi.",
  "anya-e0803n12:130_17": "Kena tetādiso vaṇṇo’’tiādīsu kāraṇapucchāyaṁ vattati.",
  "anya-e0803n12:130_18": "‘‘Kiṁ kāsuyā karissatī’’tiādīsu kiccapucchāyaṁ.",
  "anya-e0803n12:130_19": "‘‘Kiṁ sīlaṁ.",
  "anya-e0803n12:130_20": "Ko samādhī’’tiādīsu sarūpapucchāyaṁ.",
  "anya-e0803n12:130_21": "‘‘Kiṁ khādasi.",
  "anya-e0803n12:130_22": "Kiṁ pivasī’’tiādīsu vatthupucchāyaṁ.",
  "anya-e0803n12:130_23": "‘‘Khādasi kiṁ pivasi ki’’ntiādīsu kriyāpucchāyaṁ vattati.",
  "anya-e0803n12:130_24": "Adiṭṭhajotanāpucchāti evamādikā pana pañcavidhā pucchā kiṁsaddassa atthuddhāre anāharitabbattā anāgatāti daṭṭhabbaṁ.",
  "anya-e0803n12:130_25": "Etthetaṁ vuccati –",
  "anya-e0803n12:131_0": "Garahāyaṁ aniyame, nippayojanatāya ca;",
  "anya-e0803n12:132_0": "Sampaṭicchanapucchāsu, kiṁsaddo sampavattati.",
  "anya-e0803n12:133_0": "Parapadena saddhiṁ samāsopissa veditabbo ‘‘kiṁsamudayo,",
  "anya-e0803n12:133_1": "kiṁvedano,",
  "anya-e0803n12:133_2": "kiṁsaññojano’’ti.",
  "anya-e0803n12:133_3": "Ettha ‘‘ko, ke. Kā, kā, kāyo. Kiṁ,",
  "anya-e0803n12:133_4": "kānī’’ti evaṁ liṅgattayavasena vibhattāni kiṁsaddamayāni padāni samāsapadatte puna kimiti pakatibhāveneva tiṭṭhanti.",
  "anya-e0803n12:133_5": "Nāmasaddena pana samāse tesaṁ dvidhā gati dissati ‘‘kinnāmo,",
  "anya-e0803n12:133_6": "konāmo’’ti.",
  "anya-e0803n12:133_7": "Sabbāni panetāni itthinapuṁsakaliṅgavasena bahuvacanavasena ca yojetabbāni.",
  "anya-e0803n12:134_0": "Kiṁsaddassa samāsamhi, saddhiṁ nāmaravena ve;",
  "anya-e0803n12:135_0": "‘‘Kinnāmo’’ iti ‘‘konāmo’’, iti cevaṁ gati dvidhā.",
  "anya-e0803n12:136_0": "‘‘Konāmo te upajjhāyo’’, iccādettha nidassanaṁ;",
  "anya-e0803n12:137_0": "Sahaññena samāsamhi, ‘‘kiṁ kiṁ’’icceva suyyate.",
  "anya-e0803n12:138_0": "Tathā hi ‘‘kiṁcitto tvaṁ bhikkhu.",
  "anya-e0803n12:138_1": "Kiṁkārapaṭissāvinī’’tiādīsu kiṁsaddo sarūpamavijahanto tiṭṭhati.",
  "anya-e0803n12:138_2": "Tattha hi kiṁcittaṁ yassa so kiṁcitto.",
  "anya-e0803n12:138_3": "‘‘Kiṁ karomi sāmī’’ti evaṁ kinti kāro karaṇaṁ saddanicchāraṇaṁ kiṁkāro,",
  "anya-e0803n12:138_4": "taṁ paṭissāvetīti kiṁkārapaṭissāvinītiādi nibbacanamicchitabbaṁ.",
  "anya-e0803n12:138_5": "‘‘Kinnaro.",
  "anya-e0803n12:138_6": "Kiṁpakkamiva bhakkhita’’ntiādīsu pana nibbacanamappasiddhaṁ,",
  "anya-e0803n12:138_7": "kiṁsaddoyeva padāvayavabhāvena suto.",
  "anya-e0803n12:138_8": "Tathā hi so katthaci padāvayavabhāvena katthaci nu su nukho kāraṇādisaddehi sahacāribhāvena ca suyyati.",
  "anya-e0803n12:138_9": "Atrime payogā –",
  "anya-e0803n12:138_10": "esā te itthī kiṁ hoti.",
  "anya-e0803n12:138_11": "Ete manussā tumhākaṁ kiṁ honti.",
  "anya-e0803n12:138_12": "Kimpurisānuciṇṇo.",
  "anya-e0803n12:138_13": "Kiṁ nu bhītova tiṭṭhasi.",
  "anya-e0803n12:138_14": "Kiṁsuchetvā sukhaṁ seti.",
  "anya-e0803n12:138_15": "Kiṁ nukho kāraṇaṁ.",
  "anya-e0803n12:138_16": "Kiṁ kāraṇā amma tuvaṁ pamajjasi,",
  "anya-e0803n12:138_17": "kiñhi nāma cajantassa,",
  "anya-e0803n12:138_18": "vācāya adadamappakanti evamādayo.",
  "anya-e0803n12:138_19": "Atridaṁ vuccati –",
  "anya-e0803n12:139_0": "‘‘Visuṁ padāvayavo vā, hutvā nvādīhi vā pana;",
  "anya-e0803n12:140_0": "Yutto saddehi kiṁsaddo, diṭṭho sugatasāsane.",
  "anya-e0803n12:141_0": "Pāḷinayānusārena, sesānaṁ sambhavopi ca;",
  "anya-e0803n12:142_0": "Ñeyyo viññūhi saddhamma-nayaññūhi pabhedato’’ti.",
  "anya-e0803n12:143_0": "Idāni sabbanāmikabhāve ṭhitehi ko kaṁsaddehi samānasutikānaṁ aññesaṁ ko kaṁsaddānaṁ nāmikapadamālāviseso vattabbo siyā,",
  "anya-e0803n12:143_1": "so heṭṭhā liṅgattayamissakaparicchede vutto.",
  "anya-e0803n12:143_2": "Asabbanāmikattā pana purisa cittanayeneva vibhatto.",
  "anya-e0803n12:143_3": "Tathā hi yadā kosaddo brahmavātakāyatthavācako,",
  "anya-e0803n12:143_4": "kaṁsaddo pana sirojalasukhatthavācako,",
  "anya-e0803n12:143_5": "tadā tāni padāni asabbanāmikāni, kasmā?",
  "anya-e0803n12:143_6": "Akiṁsaddamayattā sabbanāmikarūpasaṅkhātehi asādhāraṇarūpehi virahitattā pucchatthato atthantaravācakattā ca.",
  "anya-e0803n12:143_7": "Ettha pana samānasutivasena atthantaraviññāpanatthaṁ kosaddo kaṁsaddoti ca vuttaṁ,",
  "anya-e0803n12:143_8": "ekantato pana sabbanāmikatte kiṁsaddoyeva,",
  "anya-e0803n12:143_9": "suddhanāmatte kasaddoyevāti gahetabbaṁ. Iccevaṁ –",
  "anya-e0803n12:144_0": "Kāye brahmani vāte ca, sīse jalasukhesu ca;",
  "anya-e0803n12:145_0": "Kasaddo vattatī tīsu, pumā tīsu napuṁsako.",
  "anya-e0803n12:146_0": "Evaṁ sabbanāmabhūtānaṁ kiṁkasaddānaṁ pavatti veditabbā.",
  "anya-e0803n12:147_0": "Idha vuttappakārānaṁ, atthānaṁ dāni saṅgaho;",
  "anya-e0803n12:148_0": "Paññāvepullakaraṇo, ekadesena vuccate.",
  "anya-e0803n12:149_0": "Kiṁ kiṁpakkena sadisaṁ, kāyo kiṁpabhavo vada;",
  "anya-e0803n12:150_0": "Kiṁpakkasadiso kāmo, kāyo taṇhādisambhavo.",
  "anya-e0803n12:151_0": "Uṇhakāle ka’micchanti, ka’micchanti pipāsitā;",
  "anya-e0803n12:152_0": "Paccāmittā ka’micchanti, ka’micchanti dukhaṭṭitā.",
  "anya-e0803n12:153_0": "Kāyassa kassa ko āyo,",
  "anya-e0803n12:154_0": "Ko nātho kassa bhūtale;",
  "anya-e0803n12:155_0": "Kassa kaṁ jhānajaṁ sātaṁ,",
  "anya-e0803n12:156_0": "Kassaṅgesu ca kaṁ paranti.",
  "anya-e0803n12:157_0": "Yā pana tā heṭṭhā amhehi liṅgattayavasena kiṁsaddassa sabbanāmikasaññitassa nāmikapadamālā vibhattā,",
  "anya-e0803n12:157_1": "etāsu pulliṅganapuṁsakaliṅgaṭṭhāne ‘‘kebhi, kissa, kasmā, kamhā,",
  "anya-e0803n12:157_2": "kamhī’’ti imāni padāni pahāya itthiliṅgaṭṭhāne ‘‘kāyo, kābhi, kāsānaṁ, kāyaṁ,",
  "anya-e0803n12:157_3": "kassa’’nti imāni ca padāni pahāya tato tato sesapadato yathāsambhavaṁ cisaddaṁ canasaddaṁ canaṁsaddañca nipātetvā evarūpāni rūpāni gahetabbāni.",
  "anya-e0803n12:157_4": "Seyyathidaṁ?",
  "anya-e0803n12:158_0": "Koci, keci, kecana. Kiñci, kiñcanaṁ, keci, kecana. Kenaci, kehici. Kassaci, kesañci.",
  "anya-e0803n12:158_1": "Pañcamiyā ekavacanaṁ ūnaṁ pāḷiyaṁ anāgatattā. Kehici. Kassaci, kesañci. Kasmiñci, kismici, kesuci.",
  "anya-e0803n12:158_2": "Pulliṅganapuṁsakaliṅgavasena daṭṭhabbāni.",
  "anya-e0803n12:158_3": "Atra kismicīti anusāralopavasena vuttaṁ.",
  "anya-e0803n12:159_0": "Itthiliṅgavasena pana kāci itthī,",
  "anya-e0803n12:159_1": "kāci itthiyo. Kāci, kāci. Kiñci, kāci. Kāyaci, kāhici. Kāyaci, kassāci, kāsañci. Kāyaci, kāhici. Kāyaci, kassāci, kāsañci. Kāyaci,",
  "anya-e0803n12:159_2": "kāsucīti rūpāni.",
  "anya-e0803n12:160_0": "Ettha ‘‘iti bhāsanti kecana,",
  "anya-e0803n12:160_1": "na naṁ hiṁsāmi kiñcana’’ntiādayo payogā veditabbā.",
  "anya-e0803n12:160_2": "Iti liṅgattayavasena vuttāni koci kāci kiñcītiādīni appamattakānaṁ saṅgāhakavacanānīti veditabbāni.",
  "anya-e0803n12:161_0": "Punetāniyeva yathārahaṁ yaṁsaddena yojetvā dassessāmi –",
  "anya-e0803n12:162_0": "Yo koci, ye keci.",
  "anya-e0803n12:162_1": "Yaṁ kiñci, ye keci.",
  "anya-e0803n12:162_2": "Yena kenaci,",
  "anya-e0803n12:162_3": "yehi kehici.",
  "anya-e0803n12:162_4": "Yassa kassaci,",
  "anya-e0803n12:162_5": "yesaṁ kesañci.",
  "anya-e0803n12:162_6": "Yasmā kasmāci,",
  "anya-e0803n12:162_7": "yehi kehici.",
  "anya-e0803n12:162_8": "Yassa kassaci,",
  "anya-e0803n12:162_9": "yesaṁ kesañci.",
  "anya-e0803n12:162_10": "Yasmiṁ kasmiñci,",
  "anya-e0803n12:162_11": "yesu kesuci.",
  "anya-e0803n12:163_0": "Ettha ‘‘yo koci maṁ aṭṭhi katvā suṇeyya.",
  "anya-e0803n12:163_1": "Ye kecime atthi rasā pathabyā,",
  "anya-e0803n12:163_2": "saccaṁ tesaṁ sādhutaraṁ rasāna’’ntiādayo payogā veditabbā.",
  "anya-e0803n12:163_3": "Pulliṅgarūpāni.",
  "anya-e0803n12:164_0": "Yaṁ kiñci,",
  "anya-e0803n12:164_1": "yāni kānici.",
  "anya-e0803n12:164_2": "Yaṁ kiñci,",
  "anya-e0803n12:164_3": "yāni kānici.",
  "anya-e0803n12:164_4": "Sesaṁ pulliṅgasadisaṁ.",
  "anya-e0803n12:164_5": "Ettha ‘‘yaṁ kiñci ratanaṁ atthi,",
  "anya-e0803n12:164_6": "dhataraṭṭhanivesane.",
  "anya-e0803n12:164_7": "Yaṁ kiñci vittaṁ idha vā huraṁ vā.",
  "anya-e0803n12:164_8": "Yāni kānici rūpānī’’tiādayo payogā veditabbā.",
  "anya-e0803n12:164_9": "Napuṁsakaliṅgarūpāni.",
  "anya-e0803n12:165_0": "Yā kāci itthī,",
  "anya-e0803n12:165_1": "yā kāci itthiyo.",
  "anya-e0803n12:165_2": "Yaṁ kiñci, yā kāci.",
  "anya-e0803n12:165_3": "Yāya kāyaci,",
  "anya-e0803n12:165_4": "yāhi kāhici.",
  "anya-e0803n12:165_5": "Yāya kāyaci,",
  "anya-e0803n12:165_6": "yāsaṁ kāsañci.",
  "anya-e0803n12:165_7": "Yāya kāyaci,",
  "anya-e0803n12:165_8": "yāhi kāhici.",
  "anya-e0803n12:165_9": "Yāya kāyaci,",
  "anya-e0803n12:165_10": "yāsaṁ kāsañci.",
  "anya-e0803n12:165_11": "Yāya kāyaci,",
  "anya-e0803n12:165_12": "yāsu kāsuci.",
  "anya-e0803n12:166_0": "Ettha ‘‘yā kāci vedanā atītānāgatapaccuppannā’’tiādayo payogā veditabbā.",
  "anya-e0803n12:166_1": "Itthiliṅgarūpāni.",
  "anya-e0803n12:166_2": "Iti liṅgattayavasena vuttāni yo koci, yā kāci,",
  "anya-e0803n12:166_3": "yaṁ kiñcītiādīni anavasesapariyādānavacanānīti veditabbāni.",
  "anya-e0803n12:166_4": "Sabbāni cetāni na nipātapadāni,",
  "anya-e0803n12:166_5": "nipātapatirūpakā saddagatiyoti veditabbāni.",
  "anya-e0803n12:166_6": "Yadi nipātapadāni siyuṁ,",
  "anya-e0803n12:166_7": "tīsu liṅgesu sattasu vibhattīsu ekākārena tiṭṭheyyuṁ,",
  "anya-e0803n12:166_8": "na ca tiṭṭhanti,",
  "anya-e0803n12:166_9": "tasmā na nipātapadāni,",
  "anya-e0803n12:166_10": "nipātapatirūpakā saddagatiyoyeva.",
  "anya-e0803n12:167_0": "Apica ya ta kiṁ etaiccetehi sabbanāmehi liṅgānurūpato ttakattikapaccaye katvā vatticchāyaṁ yāni padāni sijjhanti,",
  "anya-e0803n12:167_1": "tāni paricchedavacanāni asabbanāmikāniyeva bhavanti.",
  "anya-e0803n12:167_2": "Tesaṁ nāmikapadamālā purisa citta kaññānayena yojetabbā.",
  "anya-e0803n12:167_3": "Taṁ yathā?",
  "anya-e0803n12:168_0": "Yattako jano,",
  "anya-e0803n12:168_1": "yattakaṁ cittaṁ,",
  "anya-e0803n12:168_2": "yattikā itthī. Tattako, tattakaṁ, tattikā. Kittako, kittakaṁ, kittikā. Ettako, ettakaṁ, ettikāti.",
  "anya-e0803n12:168_3": "Imāni padāni asabbanāmikānipi paccayavasena sambhūtatthantaresu viññūnaṁ kosallatthaṁ vuttāni.",
  "anya-e0803n12:169_0": "Idāni saṅkhādivacanassa ekasaddassa nāmikapadamālā vuccate –",
  "anya-e0803n12:170_0": "Ekasaddo hi saṅkhāvacano ca hoti asadisavacano ca asahāyavacano ca ekaccavacano ca missībhūtavacano ca.",
  "anya-e0803n12:170_1": "Yadā saṅkhā’sadisā’sahāyavacano,",
  "anya-e0803n12:170_2": "tadā ekavacanako bhavati.",
  "anya-e0803n12:171_0": "Eko, ekaṁ, ekena, ekassa, ekasmā, ekamhā, ekassa, ekasmiṁ, ekamhīti.",
  "anya-e0803n12:171_1": "Evaṁ saṅkhādivacano ekasaddo ekavacanako.",
  "anya-e0803n12:171_2": "Tathā hi ‘‘eko dve tayo’’ti saṅkhāvisaye ekasaddo ekavacanakova.",
  "anya-e0803n12:171_3": "‘‘Ekomhi sammāsambuddho.",
  "anya-e0803n12:171_4": "Eko rāja nipajjāmī’’ti asadisāsahāyakathanepi ekavacanakova.",
  "anya-e0803n12:171_5": "Ayaṁ ekavacanikā sabbanāmikapadamālā.",
  "anya-e0803n12:172_0": "Yadā pana saṅkhatthā ca asahāyā ca bahū vattabbā siyuṁ,",
  "anya-e0803n12:172_1": "tadā ekasaddato kakārāgamaṁ katvā ekakā, ekake, ekakehi, ekakebhi.",
  "anya-e0803n12:172_2": "Purisanaye bahuvacanavasena nāmikapadamālā yojetabbā.",
  "anya-e0803n12:172_3": "Tathā hi saṅkhatthāpi bahū honti.",
  "anya-e0803n12:172_4": "‘‘Cattāro ekakā siyu’’nti hi vuttaṁ.",
  "anya-e0803n12:172_5": "Asahāyāpi bahū honti.",
  "anya-e0803n12:172_6": "Tathā hi ‘‘ayampi gahapati ekova āgato,",
  "anya-e0803n12:172_7": "ayampi ekova āgato’’ti vattabbe ‘‘ime gahapatayo ekakā āgatā’’ti vattabbatā dissati.",
  "anya-e0803n12:172_8": "Ayaṁ nayo sabbanāmikapakkhaṁ na bhajati asādhāraṇarūpābhāvato,",
  "anya-e0803n12:172_9": "atthantaraviññāpanatthaṁ pana vutto.",
  "anya-e0803n12:173_0": "Yadā ekaccavacano,",
  "anya-e0803n12:173_1": "tadā ‘‘eke, eke, ekehi,",
  "anya-e0803n12:173_2": "ekebhi ekesaṁ, ekehi, ekebhi, ekesaṁ,",
  "anya-e0803n12:173_3": "ekesū’’ti vattabbaṁ.",
  "anya-e0803n12:173_4": "Ayampi bahuvacanikā sabbanāmikapadamālā.",
  "anya-e0803n12:173_5": "Ettha eketi ekacce.",
  "anya-e0803n12:173_6": "Esa nayo sesesupi.",
  "anya-e0803n12:173_7": "Yadā pana missībhūtavacano,",
  "anya-e0803n12:173_8": "tadā ‘‘ekā, eke, ekehi, ekebhi,",
  "anya-e0803n12:173_9": "ekāna’’nti purisanaye bahuvacanavasena vattabbaṁ.",
  "anya-e0803n12:173_10": "‘‘Pañcālo ca videho ca,",
  "anya-e0803n12:173_11": "ubho ekā bhavantu te’’ti pāḷi dissati.",
  "anya-e0803n12:173_12": "Ayaṁ nayo sabbanāmikapakkhaṁ na bhajati asādhāraṇarūpābhāvato,",
  "anya-e0803n12:173_13": "atthantaraviññāpanatthaṁ pana vutto.",
  "anya-e0803n12:173_14": "Tattha ekā bhavantūti ekībhavantu missībhavantu,",
  "anya-e0803n12:173_15": "gaṅgodakena yamunodakaṁ viya aññadatthu saṁsandantu samentūti vacanattho.",
  "anya-e0803n12:174_0": "Ācariyā pana evaṁ vibhāgaṁ adassetvā ekasaddassa sabbanāmattameva gahetvā sabbasaddassa viya nāmikapadamālaṁ yojenti. Kathaṁ?",
  "anya-e0803n12:175_0": "Eko, eke. Ekaṁ, eke. Ekena, ekehi, ekebhi. Ekassa, ekesaṁ, ekesānaṁ. Ekasmā, ekamhā, ekehi, ekebhi. Ekassa, ekesaṁ, ekesānaṁ. Ekasmiṁ, ekamhi, ekesūti.",
  "anya-e0803n12:175_1": "Ayaṁ sabbanāmikapadamālāti veditabbā.",
  "anya-e0803n12:176_0": "Keci ‘‘ekasaddo saṅkhyātulyāsahāyaññavacano.",
  "anya-e0803n12:176_1": "Yadā saṅkhyāvacano,",
  "anya-e0803n12:176_2": "tadā sabbatthekavacanantova,",
  "anya-e0803n12:176_3": "aññattha bahuvacanantopi,",
  "anya-e0803n12:176_4": "eko ekā ekaṁ iccādi sabbattha sabbasaddasamaṁ.",
  "anya-e0803n12:176_5": "Saṁsāsveva viseso’’ti liṅgattaye yojanānayaṁ vadanti.",
  "anya-e0803n12:176_6": "Evaṁ vadantā ca te vibhāgaṁ adassetvā vadanti.",
  "anya-e0803n12:176_7": "Mayaṁ pana sotūnaṁ payogesu kosalluppādanatthaṁ vibhāgaṁ dassetvā vadāma.",
  "anya-e0803n12:177_0": "Apicettha ayaṁ visesopi sallakkhitabbo ‘‘eke ekaṭṭhe same samabhāge’ti pāḷippadese paccattekavacanassa ekasaddassa ekārantaniddesopi dissatī’’ti.",
  "anya-e0803n12:177_1": "Pulliṅgarūpāni.",
  "anya-e0803n12:178_0": "Ekaṁ, ekāni. Ekaṁ, ekāni.",
  "anya-e0803n12:178_1": "Sesaṁ pulliṅgasadisaṁ.",
  "anya-e0803n12:178_2": "Tattha ekānīti ekaccāni.",
  "anya-e0803n12:178_3": "Esa nayo sesabahuvacanesupi,",
  "anya-e0803n12:178_4": "napuṁsakaliṅgarūpāni.",
  "anya-e0803n12:179_0": "Ekā, ekā, ekāyo. Ekaṁ, ekā, ekāyo. Ekāya, ekāhi, ekābhi. Ekāya, ekissā, ekāsaṁ. Ekāya, ekāhi, ekābhi. Ekāya, ekissā, ekāsaṁ. Ekāya, ekāyaṁ, ekissaṁ, ekāsu.",
  "anya-e0803n12:179_1": "Ettha bahuvacanaṭṭhāne ekāti ekaccā,",
  "anya-e0803n12:179_2": "ekāhīti ekaccāhi,",
  "anya-e0803n12:179_3": "ekāsanti ekaccānaṁ ekāsūti ekaccāsu.",
  "anya-e0803n12:179_4": "Itthiliṅgarūpāni.",
  "anya-e0803n12:179_5": "Sabbānetāni sabbanāmāni ekavacanabahuvacanavasena vuttāni.",
  "anya-e0803n12:180_0": "Apica ekasadde vicchāvasena vattabbe liṅgattayarūpāni ekavacanāneva bhavanti. Kathaṁ?",
  "anya-e0803n12:181_0": "Ekeko, ekekaṁ, ekekena, ekekassa, ekekasmā, ekekamhā, ekekassa,",
  "anya-e0803n12:181_1": "ekekasmiṁ,",
  "anya-e0803n12:181_2": "ekekamhīti pulliṅgarūpāni.",
  "anya-e0803n12:182_0": "Ekekaṁ, ekekaṁ.",
  "anya-e0803n12:182_1": "Sesaṁ pulliṅgasadisaṁ,",
  "anya-e0803n12:182_2": "napuṁsakaliṅgarūpāni. Ekekā, ekekaṁ, ekekāya, ekekissā, ekekāya, ekekissā, ekekāyaṁ,",
  "anya-e0803n12:182_3": "ekekissaṁ.",
  "anya-e0803n12:182_4": "Itthiliṅgarūpāni.",
  "anya-e0803n12:183_0": "Sabbānetāni vicchāsabbanāmānīti vattuṁ vaṭṭati.",
  "anya-e0803n12:183_1": "Bahuvacanāni panettha na santi payogābhāvato.",
  "anya-e0803n12:183_2": "Iti imesu vicchāvasena vuttesu liṅgattayarūpesu samāsacintā na uppādetabbā anibbacanīyattā vicchāsaddānaṁ.",
  "anya-e0803n12:183_3": "Tathā hi ‘‘pabbaṁ pabbaṁ sandhi sandhi odhi odhi hutvā tattakapāle pakkhittatilā viya taṭataṭāyantā saṅkhārā",
  "anya-e0803n12:183_4": "bhijjantī’’tiādīsu pabbapabbasaddādīnaṁ samāsakaraṇavasena nibbacanaṁ pubbācariyehi na dassitaṁ.",
  "anya-e0803n12:183_5": "Yasmā ca vicchāyaṁ vattamānānaṁ dvirutti lokato eva siddhā,",
  "anya-e0803n12:183_6": "na lakkhaṇato,",
  "anya-e0803n12:183_7": "tasmā tattha samāsacintā na uppādetabbā.",
  "anya-e0803n12:184_0": "Idāni ekacca ekatiya ekacciyasaddānaṁ nāmikapadamālāyo vuccante –",
  "anya-e0803n12:184_1": "pulliṅge tāva ekacco, ekacce. Ekaccaṁ, ekacce.",
  "anya-e0803n12:184_2": "Sesaṁ purisasaddasamaṁ.",
  "anya-e0803n12:184_3": "Ettha ekacceti paccattabahuvacanameva sabbanāmikarūpasamaṁ asādhāraṇarūpattā.",
  "anya-e0803n12:184_4": "‘‘Idhekacco kulaputto.",
  "anya-e0803n12:184_5": "Idhekacce moghapurisā’’ti nidassanapadāni.",
  "anya-e0803n12:185_0": "Ekatiyo, ekatiye. Ekatiyaṁ, ekatiye.",
  "anya-e0803n12:185_1": "Sesaṁ purisasaddasamaṁ.",
  "anya-e0803n12:185_2": "Idhāpi ekatiyeti paccattabahuvacanameva sabbanāmikarūpasamaṁ asādhāraṇarūpattā.",
  "anya-e0803n12:185_3": "Ekatiye manussā.",
  "anya-e0803n12:186_0": "‘‘Na vissase ekatiyesu eva,",
  "anya-e0803n12:187_0": "Agārisu pabbajitesu cāpi;",
  "anya-e0803n12:188_0": "Sādhūpi hutvāna asādhu honti;",
  "anya-e0803n12:189_0": "Asādhu hutvā puna sādhu hontī’’ti",
  "anya-e0803n12:190_0": "Nidassanapadāni. Ekacciyasaddassa atthitāyaṁ pana –",
  "anya-e0803n12:191_0": "‘‘Saccaṁ kirevamāhaṁsu, narā ekacciyā idha;",
  "anya-e0803n12:192_0": "Kaṭṭhaṁ niplavitaṁ seyyo, na tvevekacciyo naro.",
  "anya-e0803n12:193_0": "Ekacciyaṁ āhāra’’nti nidassanapadāni. Ekacciyo, ekacciyā.",
  "anya-e0803n12:193_1": "Ekacciyaṁ,",
  "anya-e0803n12:193_2": "ekacciyeti sabbathāpi purisanayo.",
  "anya-e0803n12:193_3": "Pulliṅgarūpāni.",
  "anya-e0803n12:194_0": "Ekaccaṁ , ekaccāni. Ekaccaṁ, ekaccāni.",
  "anya-e0803n12:194_1": "Sesaṁ pulliṅgasadisaṁ. Ekatiyaṁ,",
  "anya-e0803n12:194_2": "ekatiyāni. Ekatiyaṁ,",
  "anya-e0803n12:194_3": "ekatiyāni.",
  "anya-e0803n12:194_4": "Sesaṁ pulliṅgasadisaṁ.",
  "anya-e0803n12:194_5": "Ekacciyaṁ,",
  "anya-e0803n12:194_6": "ekacciyāni.",
  "anya-e0803n12:194_7": "Ekacciyaṁ,",
  "anya-e0803n12:194_8": "ekacciyāni.",
  "anya-e0803n12:194_9": "Sesaṁ pulliṅgasadisaṁ.",
  "anya-e0803n12:194_10": "Napuṁsakaliṅgarūpāni.",
  "anya-e0803n12:195_0": "‘‘Ekaccā, ekaccā,",
  "anya-e0803n12:195_1": "ekaccāyo’’ti kaññānayena,",
  "anya-e0803n12:195_2": "tathā ‘‘ekatiyā, ekatiyā,",
  "anya-e0803n12:195_3": "ekatiyāyo.",
  "anya-e0803n12:195_4": "Ekatiya’’nti ca,",
  "anya-e0803n12:195_5": "‘‘ekacciyā, ekacciyā,",
  "anya-e0803n12:195_6": "ekacciyāyo.",
  "anya-e0803n12:195_7": "Ekacciya’’nti ca kaññānayena yojetabbaṁ.",
  "anya-e0803n12:195_8": "Itthiliṅgarūpāni.",
  "anya-e0803n12:196_0": "Idāni ekākī ekākiyasaddavasena nāmikapadamālā vuccante –",
  "anya-e0803n12:197_0": "Ekākī, ekākī, ekākino. Ekākiṁ, ekākī, ekākino.",
  "anya-e0803n12:197_1": "Daṇḍīnayena ñeyyā. Ekākiyo, ekākiyā. Ekākiyaṁ, ekākiye.",
  "anya-e0803n12:197_2": "Ekākiyena.",
  "anya-e0803n12:197_3": "Purisanayena ñeyyaṁ.",
  "anya-e0803n12:197_4": "Pulliṅgarūpāni.",
  "anya-e0803n12:198_0": "Ekāki kulaṁ, ekākī, ekākīni. Ekākiṁ, ekākī, ekākīni.",
  "anya-e0803n12:198_1": "Sesaṁ pulliṅgasadisaṁ. Ekākiyaṁ,",
  "anya-e0803n12:198_2": "ekākiyāni. Ekākiyaṁ,",
  "anya-e0803n12:198_3": "ekākiyāni.",
  "anya-e0803n12:198_4": "Sesaṁ pulliṅgasadisaṁ.",
  "anya-e0803n12:198_5": "Napuṁsakaliṅgarūpāni.",
  "anya-e0803n12:199_0": "Ekākinī, ekākinī,",
  "anya-e0803n12:199_1": "ekākiniyo. Ekākiniṁ, ekākinī,",
  "anya-e0803n12:199_2": "ekākiniyo.",
  "anya-e0803n12:199_3": "Ekākiniyāti itthīsadisaṁ. Ekākiyā, ekākiyā,",
  "anya-e0803n12:199_4": "ekākiyāyo. Ekākiyaṁ, ekākiyā,",
  "anya-e0803n12:199_5": "ekākiyāyo.",
  "anya-e0803n12:199_6": "Ekākiyāyāti kaññāsadisaṁ.",
  "anya-e0803n12:199_7": "Itthiliṅgarūpāni.",
  "anya-e0803n12:199_8": "Sabbāni panetāni asabbanāmikarūpāni atthantaraviññāpanatthaṁ vuttānīti daṭṭhabbāni.",
  "anya-e0803n12:200_0": "Idāni dvisaddapariyāyassa sadā bahuvacanantassa sabbanāmikapadassa ubhasaddassa nāmikapadamālā vuccate –",
  "anya-e0803n12:201_0": "‘‘Ubho , ubho, ubhohi, ubhobhi, ubhinnaṁ, ubhohi, ubhobhi, ubhinnaṁ,",
  "anya-e0803n12:201_1": "ubhosū’’ti ayaṁ pāḷinayānurūpena vuttapadamālā.",
  "anya-e0803n12:201_2": "Atrime payogā –",
  "anya-e0803n12:201_3": "ubho kumārā nikkītā.",
  "anya-e0803n12:201_4": "Ubho itthiyo tiṭṭhanti,",
  "anya-e0803n12:201_5": "ubho cittāni tiṭṭhanti,",
  "anya-e0803n12:201_6": "ubho putte adāsi.",
  "anya-e0803n12:201_7": "Ubho kaññāyo passati.",
  "anya-e0803n12:201_8": "Ubho pādāni bhinditvā,",
  "anya-e0803n12:201_9": "saññamissāmi vo ahaṁ.",
  "anya-e0803n12:201_10": "Ubhohi hatthehi.",
  "anya-e0803n12:201_11": "Ubhohi bāhāhi,",
  "anya-e0803n12:201_12": "ubhohi cittehi,",
  "anya-e0803n12:201_13": "ubhinnaṁ janānaṁ,",
  "anya-e0803n12:201_14": "ubhinnaṁ itthīnaṁ,",
  "anya-e0803n12:201_15": "ubhinnaṁ cittānaṁ,",
  "anya-e0803n12:201_16": "ubhosu purisesu,",
  "anya-e0803n12:201_17": "ubhosu itthīsu,",
  "anya-e0803n12:201_18": "ubhosu passesūti,",
  "anya-e0803n12:201_19": "ayamasmākaṁ ruci.",
  "anya-e0803n12:201_20": "Ācariyā pana ‘‘ubhehi, ubhebhi,",
  "anya-e0803n12:201_21": "ubhesū’’tipi icchanti.",
  "anya-e0803n12:201_22": "Kaccāyanepi hi ‘‘ubhe tappurisā’’ti vuttaṁ.",
  "anya-e0803n12:201_23": "Sabbānipi etāni manasi kātabbāniyeva.",
  "anya-e0803n12:201_24": "Ubhasaddassa samāso appasiddho.",
  "anya-e0803n12:201_25": "Liṅgattayasādhāraṇarūpāni.",
  "anya-e0803n12:202_0": "Idāni saṅkhāvacanānaṁ dviti catusaddānaṁ sadā bahuvacanantānaṁ sabbanāmānaṁ nāmikapadamālāyo vuccante –",
  "anya-e0803n12:203_0": "Dve, dve, dvīhi, dvībhi, dvinnaṁ, duvinnaṁ, dvīhi, dvībhi, dvinnaṁ, duvinnaṁ, dvīsu.",
  "anya-e0803n12:203_1": "Cūḷaniruttiyaṁ pana ‘‘dvinnanna’’nti padamālā āgatā.",
  "anya-e0803n12:203_2": "Imāni ahaṁsaddādīni viya itthi liṅgādibhāvavinimuttānipi tīsu liṅgesu yujjante ‘‘dve purisā,",
  "anya-e0803n12:203_3": "dve itthiyo,",
  "anya-e0803n12:203_4": "dve cittāni’’iccevamādinā.",
  "anya-e0803n12:203_5": "Imānipi liṅgattayasādhāraṇāni rūpāni.",
  "anya-e0803n12:204_0": "‘‘Dve’’ti rūpaṁ dvisaddassa, yaṁ samāsamhi taṁ bhave;",
  "anya-e0803n12:205_0": "Dvitippakatikaṁyeva, nānādesehi sā siyā.",
  "anya-e0803n12:206_0": "Dvibhāvo ceva dvebhāvo, dvirattañca duvassako;",
  "anya-e0803n12:207_0": "Dohaḷinī dupattañca, taddhitatte dvayaṁ dvayaṁ.",
  "anya-e0803n12:208_0": "Tayo , tayo, tīhi, tībhi, tiṇṇaṁ,",
  "anya-e0803n12:208_1": "tiṇṇannaṁ, tīhi, tībhi, tiṇṇaṁ,",
  "anya-e0803n12:208_2": "tiṇṇannaṁ, tīsu.",
  "anya-e0803n12:208_3": "Imāni pulliṅgarūpāni.",
  "anya-e0803n12:209_0": "Tisso, tisso, tīhi, tībhi,",
  "anya-e0803n12:209_1": "tissannaṁ, tīhi, tībhi,",
  "anya-e0803n12:209_2": "tissannaṁ, tīsu.",
  "anya-e0803n12:209_3": "Imāni itthiliṅgarūpāni.",
  "anya-e0803n12:209_4": "Cūḷaniruttiyaṁ ‘‘tissannanna’’nti catutthīchaṭṭhīnaṁ bahuvacanamāgataṁ,",
  "anya-e0803n12:209_5": "niruttipiṭake pana ‘‘tiṇṇanna’’nti.",
  "anya-e0803n12:209_6": "Tāni sāṭṭhakathe tepiṭake buddhavacane punappunaṁ upaparikkhitvā dissanti ce,",
  "anya-e0803n12:209_7": "gahetabbāni.",
  "anya-e0803n12:210_0": "Tīṇi, tīṇi, tīhi, tībhi, tiṇṇaṁ,",
  "anya-e0803n12:210_1": "tiṇṇannaṁ, tīhi, tībhi, tiṇṇaṁ,",
  "anya-e0803n12:210_2": "tiṇṇannaṁ, tīsu.",
  "anya-e0803n12:210_3": "Imāni napuṁsakaliṅgarūpāni.",
  "anya-e0803n12:210_4": "Katthaci pana pāḷippadese tīṇisaddassa ṇikāralopopi bhavati ‘‘dve vāti vā udakaphusitānī’’ti.",
  "anya-e0803n12:210_5": "‘‘Tiṇṇannaṁ kho bhikkhave indriyānaṁ bhāvitattā bahulīkatattā piṇḍolabhāradvājena bhikkhunā aññā byākatā’’ti",
  "anya-e0803n12:210_6": "idaṁ ‘‘tiṇṇanna’’nti padassa atthibhāve nidassanaṁ.",
  "anya-e0803n12:211_0": "Yāni rūpāni vuttāni, ‘‘tisso tīṇi tayo’’iti;",
  "anya-e0803n12:212_0": "Samāsavisaye tāni, titippakatikā siyuṁ.",
  "anya-e0803n12:213_0": "Yasmā tissa samāsamhi, saddhiṁ parapadena ve;",
  "anya-e0803n12:214_0": "‘‘Tivedanaṁ ticitta’’nti, ‘‘tiloka’’nti ca niddise.",
  "anya-e0803n12:215_0": "Ettha napuṁsakattaṁva, pāsaṁsaṁ pāyavuttito;",
  "anya-e0803n12:216_0": "Pumattampettha icchanti, ‘‘tibhavo khāyate’’iti.",
  "anya-e0803n12:217_0": "Cattāro, caturo, cattāro, caturo, catūhi, catūbhi, catubbhi, catunnaṁ, catūhi, catūbhi, catubbhi, catunnaṁ, catūsu.",
  "anya-e0803n12:217_1": "Imāni pulliṅgarūpāni.",
  "anya-e0803n12:218_0": "Catasso , catasso, catūhi, catūbhi, catubbhi,",
  "anya-e0803n12:218_1": "catassannaṁ, catunnaṁ, catūhi, catūbhi, catubbhi,",
  "anya-e0803n12:218_2": "catassannaṁ, catunnaṁ, catūsu.",
  "anya-e0803n12:218_3": "Imāni itthiliṅgarūpāni.",
  "anya-e0803n12:218_4": "Itthiliṅgaṭṭhāne ‘‘catunna’’nti padaṁ cūḷaniruttiyaṁ niruttipiṭake pāḷiyaṁ aṭṭhakathāsu ca dassanato vuttaṁ.",
  "anya-e0803n12:218_5": "Tathā hi cūḷaniruttiyaṁ itthiliṅgaṭṭhāne ‘‘catunna’’nti āgataṁ,",
  "anya-e0803n12:218_6": "niruttipiṭake ‘‘catunnaṁ kaññāna’’nti āgataṁ.",
  "anya-e0803n12:218_7": "Pāḷiyaṁ pana soṇadantasuttādīsu ‘‘samaṇo gotamo catunnaṁ parisānaṁ piyo manāpo’’ti āgataṁ.",
  "anya-e0803n12:218_8": "Aṭṭhakathāsu ca pana suttantaṭṭhakathāyaṁ ‘‘catūhi acchariyabbhutadhammehi samannāgato catunnaṁ parisānaṁ piyo manāpo’’ti āgataṁ.",
  "anya-e0803n12:218_9": "Sattilaṅghajātakaṭṭhakathāyaṁ ‘‘ācariyo panassa catunnaṁ sattīnaṁ laṅghanaṁ sippaṁ jānātī’’ti āgataṁ.",
  "anya-e0803n12:219_0": "Cattāri, cattāri, catūhi, catūbhi, catubbhi, catunnaṁ, catūhi, catūbhi, catubbhi, catunnaṁ, catūsu.",
  "anya-e0803n12:219_1": "Imāni napuṁsakaliṅgarūpāni.",
  "anya-e0803n12:220_0": "‘‘Cattāro’’ti ‘‘catasso’’ti, ‘‘cattārī’’ti ca sadditaṁ;",
  "anya-e0803n12:221_0": "Rūpaṁ samāsabhāvamhi, catuppakatikaṁ bhave.",
  "anya-e0803n12:222_0": "Nidassanapadānettha, kamato kamakovido;",
  "anya-e0803n12:223_0": "‘‘Catubbidhaṁ catussālaṁ, catusacca’’nti niddise.",
  "anya-e0803n12:224_0": "Imāni dveādikāni sabbanāmikāni bahuvacanāniyeva bhavanti,",
  "anya-e0803n12:224_1": "na ekavacanāni.",
  "anya-e0803n12:224_2": "Cūḷaniruttiyaṁ pana tīsu liṅgesu ‘‘catassanna’’nti vuttaṁ,",
  "anya-e0803n12:224_3": "taṁ anijjhānakkhamaṁ viya dissati.",
  "anya-e0803n12:225_0": "Idāni tumhaamhasaddānaṁ nāmikapadamālā vuccante,",
  "anya-e0803n12:225_1": "tesu yena katheti,",
  "anya-e0803n12:225_2": "tassālapane tumhavacanāni bhavanti.",
  "anya-e0803n12:226_0": "Tvaṁ, tuvaṁ, tumhe. Taṁ, tuvaṁ, tvaṁ, tavaṁ, tumhe. Tayā, tvayā, tumhehi, tumhebhi. Tuyhaṁ, tava, tumhaṁ, tumhākaṁ. Tayā, tvayā, tumhehi, tumhebhi. Tuyhaṁ, tava, tumhaṁ, tumhākaṁ. Tayi, tvayi, tumhesu .",
  "anya-e0803n12:226_1": "Tatra ‘‘tvaṁ puriso,",
  "anya-e0803n12:226_2": "tvaṁ itthī,",
  "anya-e0803n12:226_3": "tvaṁ citta’’ntiādinā yojetabbāni.",
  "anya-e0803n12:227_0": "Attayoge amhavacanāni bhavanti.",
  "anya-e0803n12:228_0": "Ahaṁ, ahakaṁ, mayaṁ, amhe. Maṁ, mamaṁ, amhe. Mayā, amhehi, amhebhi. Mayhaṁ, mama, amhaṁ, amhākaṁ, asmākaṁ. Mayā, amhehi, amhebhi. Mayhaṁ, mama, amhaṁ, amhākaṁ, asmākaṁ. Mayi, amhesu, asmesu.",
  "anya-e0803n12:229_0": "Ettha pana ‘‘kathaṁ amhe karomase’’ti pāḷidassanato ‘‘tumhe’’ti paccattavacanassa viya ‘‘amhe’’ti paccattavacanassapi atthitā veditabbā,",
  "anya-e0803n12:229_1": "‘‘ahaka’’nti rūpantarampi icchitabbaṁ.",
  "anya-e0803n12:229_2": "Tassa atthibhāve ‘‘ahakañca cittavasānugā bhāsissa’’nti esā pāḷi nidassanaṁ.",
  "anya-e0803n12:229_3": "Ettha hi ahakanti ahaṁ iccevattho.",
  "anya-e0803n12:229_4": "Tatra ‘‘ahaṁ puriso,",
  "anya-e0803n12:229_5": "ahaṁ kaññā,",
  "anya-e0803n12:229_6": "ahaṁ citta’’ntiādinā yojetabbāni.",
  "anya-e0803n12:229_7": "Imānipi liṅgattayasādhāraṇarūpāni.",
  "anya-e0803n12:230_0": "Kaccāyanacūḷaniruttiniruttipiṭakesu pana ‘‘tumhākaṁ amhāka’’nti ca dutiyābahuvacanaṁ vuttaṁ.",
  "anya-e0803n12:230_1": "Kaccāyane ‘‘tumhānaṁ amhāna’’nti ca paṭhamādutiyābahuvacanaṁ,",
  "anya-e0803n12:230_2": "‘‘tumhaṁ amha’’nti ca catutthīchaṭṭhekavacanaṁ,",
  "anya-e0803n12:230_3": "paṭhamādutiyābahuvacanañca vuttaṁ,",
  "anya-e0803n12:230_4": "cūḷaniruttiniruttipiṭake pana ‘‘tumhaṁ amha’’nti ca dutiyekavacanaṁ vuttaṁ,",
  "anya-e0803n12:230_5": "‘‘tumhe amhe’’ti ca catutthīchaṭṭhībahuvacanaṁ vuttaṁ.",
  "anya-e0803n12:230_6": "Etāni upaparikkhitvā sāṭṭhakathesu suttantesu dissanti ce,",
  "anya-e0803n12:230_7": "gahetabbāni.",
  "anya-e0803n12:231_0": "Tumhaamhasaddānaṁ pana parapadehi saddhiṁ samāse ‘‘maṁdīpā’’tiādayo payogā tathāgatādimukhato sambhavanti.",
  "anya-e0803n12:231_1": "‘‘Ete gāmaṇi maṁdīpā maṁleṇā maṁsaraṇā’’ti hi tathāgatamukhato,",
  "anya-e0803n12:231_2": "‘‘tayyogo mayyogo’’ti niruttaññumukhato,",
  "anya-e0803n12:231_3": "kābyādāse ca ‘‘tvaṁmukhaṁ kamaleneva,",
  "anya-e0803n12:231_4": "tulyaṁ nāññena kenacī’’ti ca ‘‘candena tvaṁmukhaṁ tulya’’nti ca kavimukhato.",
  "anya-e0803n12:232_0": "Tattha hi ahaṁ dīpo etesanti maṁdīpā,",
  "anya-e0803n12:232_1": "ahaṁ leṇaṁ etesanti maṁleṇā,",
  "anya-e0803n12:232_2": "evaṁ maṁsaraṇā.",
  "anya-e0803n12:232_3": "Tumhena yogo tayyogo,",
  "anya-e0803n12:232_4": "tumhasaddena yogo iccevattho.",
  "anya-e0803n12:232_5": "Amhena yogo mayyogo,",
  "anya-e0803n12:232_6": "amhasaddena yogo iccevattho.",
  "anya-e0803n12:232_7": "Tava mukhaṁ tvaṁmukhaṁ.",
  "anya-e0803n12:232_8": "Bahuvacanavasenapi nibbacanīyaṁ ‘‘tumhākaṁ mukhaṁ tvaṁmukha’’nti.",
  "anya-e0803n12:232_9": "Ettha ca pāḷiyaṁ ‘‘maṁdīpā’’iccādidassanato ‘‘tvaṁdīpā’’tiādīni kābyādāse ca ‘‘tvaṁmukha’’nti dassanato tvaṁvaṇṇo, tvaṁsaro,",
  "anya-e0803n12:232_10": "maṁmukhaṁ, maṁvaṇṇo,",
  "anya-e0803n12:232_11": "maṁsaroādīni gahetabbāni.",
  "anya-e0803n12:232_12": "Tattha tvaṁ dīpo etesanti tvaṁdīpā,",
  "anya-e0803n12:232_13": "tumhe vā dīpā etesanti tvaṁdīpā,",
  "anya-e0803n12:232_14": "tava vaṇṇo tvaṁvaṇṇo.",
  "anya-e0803n12:232_15": "Mama mukhaṁ maṁmukhaṁ,",
  "anya-e0803n12:232_16": "amhākaṁ vā mukhaṁ maṁmukhanti nibbacanāni.",
  "anya-e0803n12:232_17": "Esa nayo aññesupi īdisesu ṭhānesu.",
  "anya-e0803n12:233_0": "Samāse tumhaamhākaṁ, honti parapadehi ve;",
  "anya-e0803n12:234_0": "‘‘Tvaṁmukha’’nti ca ‘‘maṁdīpā, tayyogo mayyogo’’ti ca.",
  "anya-e0803n12:235_0": "Etthāha ‘‘kiṁ ettakameva tumhaamhasaddānaṁ rūpaṁ,",
  "anya-e0803n12:235_1": "udāhu aññampi atthī’’ti?",
  "anya-e0803n12:235_2": "Atthi ‘‘te me’’ iccādīni.",
  "anya-e0803n12:235_3": "Yadi evaṁ kasmā padamālā visuṁ na vuttāti?",
  "anya-e0803n12:235_4": "Avacane kāraṇamatthi.",
  "anya-e0803n12:235_5": "Atridaṁ kāraṇaṁ –",
  "anya-e0803n12:236_0": "‘‘Te me vo no’’ti rūpāni, parāni padato yato;",
  "anya-e0803n12:237_0": "Tato nāmikapantīsu, na tu vuttāni tāni me.",
  "anya-e0803n12:238_0": "Ettha ca mayaṁ me vo nosaddānamatthuddhāro vuccate –",
  "anya-e0803n12:238_1": "tesaddassa pana vuttova.",
  "anya-e0803n12:238_2": "Yasmā aṭṭhakathācariyā mayaṁsaddaṭṭhānepi mayāsaddo,",
  "anya-e0803n12:238_3": "mayāsaddaṭṭhānepi ca mayaṁsaddo icceva vadanti,",
  "anya-e0803n12:238_4": "tasmā mayampi tatheva vadāma.",
  "anya-e0803n12:238_5": "Mayaṁsaddo ‘‘anuññātapaṭiññātā,",
  "anya-e0803n12:238_6": "tevijjāmayamasmubho’’tiādīsu asmadatthe āgato .",
  "anya-e0803n12:238_7": "‘‘Mayaṁ nissāya hemāya,",
  "anya-e0803n12:238_8": "jātā mandosisūpagā’’ti ettha paññattiyaṁ.",
  "anya-e0803n12:238_9": "‘‘Manomayā pītibhakkhā sayaṁpabhā’’tiādīsu nibbattiatthe.",
  "anya-e0803n12:238_10": "Bāhirena paccayena vinā manasāva nibbattāti manomayā.",
  "anya-e0803n12:238_11": "‘‘Yaṁnūnāhaṁ sabbamattikāmayaṁ kuṭikaṁ kareyya’’ntiādīsu vikāratthe.",
  "anya-e0803n12:238_12": "‘‘Dānamayaṁ sīlamaya’’ntiādīsu padapūraṇamatte.",
  "anya-e0803n12:238_13": "‘‘Pīṭhaṁ te sovaṇṇamayaṁ uḷāra’’nti ettha vikāratthe padapūraṇamatte vā daṭṭhabbo.",
  "anya-e0803n12:238_14": "Yadā hi suvaṇṇameva sovaṇṇanti ayamattho,",
  "anya-e0803n12:238_15": "tadā suvaṇṇassa vikāro sovaṇṇamayanti vikāratthe mayasaddo daṭṭhabbo.",
  "anya-e0803n12:238_16": "Nibbattiatthotipi vattuṁ vaṭṭati.",
  "anya-e0803n12:238_17": "Yadā pana suvaṇṇena nibbattaṁ sovaṇṇanti ayamattho,",
  "anya-e0803n12:238_18": "tadā sovaṇṇameva sovaṇṇamayanti padapūraṇamatte mayasaddo daṭṭhabbo.",
  "anya-e0803n12:239_0": "Mesaddo ‘‘kicchena me adhigataṁ,",
  "anya-e0803n12:239_1": "halaṁ dāni pakāsitu’’ntiādīsu karaṇe āgato.",
  "anya-e0803n12:239_2": "Mayāti attho.",
  "anya-e0803n12:239_3": "‘‘Tassa me bhante bhagavā saṁkhittena dhammaṁ desetū’’tiādīsu sampadāne,",
  "anya-e0803n12:239_4": "mayhanti atthoti vadanti.",
  "anya-e0803n12:239_5": "‘‘Pubbeva me bhikkhave sambodhā anabhisambuddhassa bodhisattasseva sato’’tiādīsu sāmiatthe,",
  "anya-e0803n12:239_6": "mamāti atthoti ca vadanti.",
  "anya-e0803n12:239_7": "Etthetaṁ vuccati –",
  "anya-e0803n12:240_0": "Karaṇe sampadāne ca, sāmiatthe ca āgato;",
  "anya-e0803n12:241_0": "Mesaddo iti viññeyyo, viññunā nayadassinā.",
  "anya-e0803n12:242_0": "Ettha pana ṭhatvā aṭṭhakathācariyehi kate te mesaddānamatthavivaraṇe vinicchayaṁ brūma tesamadhippāyappakāsanavasena sotūnaṁ saṁsayasamugghāṭanatthaṁ.",
  "anya-e0803n12:242_1": "Tathā hi aṭṭhakathācariyā temesaddānaṁ sampadānatthavasena ‘‘tuyhaṁ mayha’’nti atthaṁ saṁvaṇṇesuṁ,",
  "anya-e0803n12:242_2": "sāmiatthavasena pana ‘‘tava mamā’’ti.",
  "anya-e0803n12:242_3": "Evaṁ yvāyaṁ tehi asaṅkarato niyamo dassito,",
  "anya-e0803n12:242_4": "so sāṭṭhakathe tepiṭake buddhavacane kuto labbhā.",
  "anya-e0803n12:242_5": "Tathā hi temesaddatthavācakā tuyhaṁ mayhaṁsaddā tava mamasaddā ca sampadānasāmiatthesu aniyamato pavattanti.",
  "anya-e0803n12:243_0": "Tatrime payogā –",
  "anya-e0803n12:243_1": "idaṁ tuyhaṁ dadāmi.",
  "anya-e0803n12:243_2": "Tuyhaṁ vikappemi.",
  "anya-e0803n12:243_3": "Tuyhaṁ maṁsena medena,",
  "anya-e0803n12:243_4": "matthakena ca brāhmaṇa,",
  "anya-e0803n12:243_5": "āhutiṁ paggahessāmi.",
  "anya-e0803n12:243_6": "Esa hi tuyhaṁ pitā narasīho.",
  "anya-e0803n12:243_7": "Tuyhaṁ pana mātā kahanti.",
  "anya-e0803n12:243_8": "Mayhameva dānaṁ dātabbaṁ,",
  "anya-e0803n12:243_9": "na aññesaṁ,",
  "anya-e0803n12:243_10": "mayhameva sāvakānaṁ dānaṁ dātabbaṁ,",
  "anya-e0803n12:243_11": "na aññesaṁ.",
  "anya-e0803n12:243_12": "Na mayhaṁ bhariyā esā.",
  "anya-e0803n12:243_13": "Assamo sukato mayhaṁ.",
  "anya-e0803n12:243_14": "Sabbaññutaṁ piyaṁ mayhaṁ.",
  "anya-e0803n12:243_15": "Tāta mayhaṁ mātu mukhaṁ aññādisaṁ,",
  "anya-e0803n12:243_16": "tumhākaṁ aññādisaṁ.",
  "anya-e0803n12:243_17": "Mayhaṁ sāmiko idāni marissati.",
  "anya-e0803n12:243_18": "Tava dīyate,",
  "anya-e0803n12:243_19": "tava silāghate,",
  "anya-e0803n12:243_20": "mama silāghate,",
  "anya-e0803n12:243_21": "pabbajjā mama ruccati.",
  "anya-e0803n12:243_22": "Tava putto.",
  "anya-e0803n12:243_23": "Ubho mātāpitā mamāti evaṁ aniyamato pavattanti.",
  "anya-e0803n12:244_0": "Cūḷaniruttiyañhi yamakamahātherena catutthīchaṭṭhīnaṁ anaññarūpattaṁ vuttaṁ ‘‘catutthīchaṭṭhīnaṁ sabbattha anaññaṁ,",
  "anya-e0803n12:244_1": "tatiyāpañcamīnaṁ bahuvacanañcā’’ti .",
  "anya-e0803n12:244_2": "Yadi evaṁ aṭṭhakathācariyā ‘‘namo te purisājañña.",
  "anya-e0803n12:244_3": "Namo te buddha vīratthū’tiādīsu tuyhaṁsaddassa vasena sampadāne,",
  "anya-e0803n12:244_4": "tuyhanti hi attho.",
  "anya-e0803n12:244_5": "‘Kinte vataṁ kiṁ pana brahmacariya’ntiādīsu sāmiatthe,",
  "anya-e0803n12:244_6": "tavāti hi attho’’tiādīni vadantā ‘‘ayuttaṁ saṁvaṇṇanaṁ saṁvaṇṇesu’’ntipi,",
  "anya-e0803n12:244_7": "‘‘passitabbaṁ na passiṁsū’’tipi āpajjantīti?",
  "anya-e0803n12:244_8": "Yuttaṁyeva te saṁvaṇṇayiṁsu,",
  "anya-e0803n12:244_9": "passitabbañca passiṁsu.",
  "anya-e0803n12:244_10": "Tathā hi te ‘‘saddasatthampi ekadesato sāsanānukūlaṁ hotī’’ti paresamanukampāya saddasatthato nayaṁ gahetvā",
  "anya-e0803n12:244_11": "sampadānatthavasena te mesaddānaṁ ‘‘tuyhaṁ mayha’’nti atthaṁ saṁvaṇṇayiṁsu,",
  "anya-e0803n12:244_12": "sāmiatthavasena pana ‘‘tava mamā’’ti.",
  "anya-e0803n12:244_13": "Saddasatthe hi catutthīchaṭṭhīrūpāni sabbathā visadisāni,",
  "anya-e0803n12:244_14": "sāsane pana sadisāni.",
  "anya-e0803n12:244_15": "Tasmā sāsane sāmaññena pavattāni catutthīchaṭṭhīrūpāni saddasatthe visesena pavattehi catutthīchaṭṭhīrūpehi",
  "anya-e0803n12:244_16": "samānagatikāni katvā paresamanukampāya sampadānatthe tuyhaṁ mayhaṁsaddānaṁ pavattiniyamo,",
  "anya-e0803n12:244_17": "sāmiatthe ca tava mamasaddānaṁ pavattiniyamo dassito.",
  "anya-e0803n12:244_18": "Yasmā pana paresamanukampāya ayaṁ niyamo,",
  "anya-e0803n12:244_19": "tasmā karuṇāyevāyaṁparādho,",
  "anya-e0803n12:244_20": "na aṭṭhakathācariyānaṁ.",
  "anya-e0803n12:244_21": "Tāya eva hi tehi evaṁ saṁvaṇṇanā katāti.",
  "anya-e0803n12:245_0": "Keci panettha evaṁ vadeyyuṁ –",
  "anya-e0803n12:245_1": "nanu ca bho aṭṭhakathācariyehi saddanayaṁ nissāya te mesaddānaṁ sāmiatthe vattamānānaṁ ‘‘tava mamā’’ti atthavacanena ‘‘tuyhaṁ maṁsena medena,",
  "anya-e0803n12:245_2": "na mayhaṁ bhariyā esā’’tiādīsu sāmivisayesu vibhattivipallāsanayo dassitoti sakkā vattuṁ,",
  "anya-e0803n12:245_3": "tathā saddanayaññeva nissāya te mesaddānaṁ sampadānatthe vattamānānaṁ ‘‘tuyhaṁ mayha’’nti atthavacanena ‘‘bhattaṁ tava na ruccati.",
  "anya-e0803n12:245_4": "Pabbajjā mama ruccatī’’tiādīsupi sampadānavisayesu vibhattivipallāsanayo dassitoti sakkā vattunti? Na sakkā,",
  "anya-e0803n12:245_5": "gāthāsu viya cuṇṇiyapadaṭṭhānepi tuyhaṁ mayhaṁ tava mamasaddānaṁ aniyamena dvīsu atthesu pavattanato.",
  "anya-e0803n12:245_6": "Na hi īdise ṭhāne gāthāyaṁ vā cuṇṇiyapadaṭṭhāne vā vibhattivipallāso icchitabbo.",
  "anya-e0803n12:245_7": "‘‘Tassa rajjassahaṁ bhīto.",
  "anya-e0803n12:245_8": "Kiṁ nu kho ahaṁ tassa sukhassa bhāyāmī’’tiādīsuyeva pana ṭhānesu icchitabbo.",
  "anya-e0803n12:246_0": "Yadi saddanayaṁ nissāya ‘‘tuyhaṁ maṁsena medenā’’tiādīsu vibhattivipallāso icchitabbo siyā,",
  "anya-e0803n12:246_1": "‘‘brāhmaṇassa piyaputtadānaṁ adāsi.",
  "anya-e0803n12:246_2": "Brāhmaṇassa pitā adāsī’’tiādīsupi saddanayaṁ nissāya ‘‘brāhmaṇāyā’’tiādinā vibhattivipallāsattho vacanīyo",
  "anya-e0803n12:246_3": "siyā catutthīchaṭṭhīrūpānaṁ satthe visuṁ vacanato.",
  "anya-e0803n12:246_4": "Evañca sati ko dosoti ce?",
  "anya-e0803n12:246_5": "Attheva doso,",
  "anya-e0803n12:246_6": "yasmā dānayoge vā namoyoge vā āyādesasahitāni catutthīchaṭṭhīrūpāni sāṭṭhakathe tepiṭake buddhavacane nupalabbhanti,",
  "anya-e0803n12:246_7": "tasmā ‘‘brāhmaṇāyā’’tiādinā vibhattivipallāsatthavacane ayaṁ doso yadidaṁ avijjamānaggahaṇaṁ.",
  "anya-e0803n12:246_8": "Yasmā pana īdisesu ṭhānesu vibhattivipallāsakaraṇaṁ sāvajjaṁ,",
  "anya-e0803n12:246_9": "tasmā ‘‘tuyhaṁ maṁsena medenā’’tiādīsupi vibhattivipallāso na icchitabbo.",
  "anya-e0803n12:247_0": "Catutthīchaṭṭhīrūpāni hi anaññāni dissanti ‘‘purisassa adāsi,",
  "anya-e0803n12:247_1": "purisassa dhanaṁ brāhmaṇānaṁ adāsi,",
  "anya-e0803n12:247_2": "brāhmaṇānaṁ santaka’’nti.",
  "anya-e0803n12:247_3": "Tathā hi pāvacane sa naṁsaddā sampadānasāmiatthesu sāmaññena pavattanti,",
  "anya-e0803n12:247_4": "tappavatti ‘‘aggassa dātā medhāvī’’tiādīhi payogehi dīpetabbā.",
  "anya-e0803n12:247_5": "‘‘Aggassa dātā medhāvī’’ti ettha hi ‘‘aggassā’’ti ayaṁ saddo yadā kriyāpaṭiggahaṇaṁ paṭicca sampadānatthe pavattati,",
  "anya-e0803n12:247_6": "tadā ‘‘aggassa ratanattayassa dātā’’ti atthavasena pavattati.",
  "anya-e0803n12:247_7": "Yadā pana kriyaṁ paṭicca kammabhūte sāmiatthe pavattati,",
  "anya-e0803n12:247_8": "tadā ‘‘aggassa deyyadhammassa dātā’’ti atthavasena pavattati.",
  "anya-e0803n12:247_9": "Evaṁ sabbathāpi vipallāso tumhākaṁ saraṇaṁ na hotīti.",
  "anya-e0803n12:247_10": "Tathā saddanayaṁ nissāya ‘‘sampadānavacana’’nti tumhehi daḷhaṁ gahitassa mayhaṁsaddassa sāmiatthavasena",
  "anya-e0803n12:247_11": "paṇṇattiyaṁ dassanato vibhattivipallāso tumhākaṁ saraṇaṁ na hoteva.",
  "anya-e0803n12:247_12": "Tathā hi –",
  "anya-e0803n12:248_0": "‘‘Sakuṇo mayhako nāma, girisānudarīcaro;",
  "anya-e0803n12:249_0": "Pakkaṁ pipphalimāruyha, ‘mayhaṁ mayha’nti kandatī’’ti",
  "anya-e0803n12:250_0": "Ettha mayhakoti ekāya sakuṇajātiyā nāmaṁ.",
  "anya-e0803n12:250_1": "So hi loluppacāritāya ‘‘idampi mayhaṁ,",
  "anya-e0803n12:250_2": "idampi mayha’’nti kāyati ravatīti mayhakoti vuccati mayhasaddūpapadassa ke re ge saddeti dhātussa vasena.",
  "anya-e0803n12:251_0": "Atrāyaṁ padasodhanā –",
  "anya-e0803n12:251_1": "yadi tuyhaṁ mayhaṁsaddā dhuvaṁ sampadānatthe,",
  "anya-e0803n12:251_2": "tava mamasaddā ca sāmiatthe bhaveyyuṁ,",
  "anya-e0803n12:251_3": "evaṁ sante lokavohārakusalena sabbaññunā tassa sakuṇassa ‘‘mayhako’’ti paṇṇatti na vattabbā siyā anantogadhasampadānatthattā,",
  "anya-e0803n12:251_4": "antogadhasāmyatthattā pana ‘‘mamako’’ icceva paññatti vattabbā siyā.",
  "anya-e0803n12:251_5": "Etthapi ‘‘mayhako’’ti idaṁ vibhattivipallāsavasena vuttanti ce? Na,",
  "anya-e0803n12:251_6": "paṇṇattivisaye vibhattivipariṇāmassa aṭṭhānattā anavakāsattā.",
  "anya-e0803n12:252_0": "Apicettha mayhaṁsaddo sarūpato vibhatyantabhāvena tiṭṭhati kasaddena ekapadattūpagamanato,",
  "anya-e0803n12:252_1": "evaṁ santepi ‘‘mayhako’’ti ayaṁ sakuṇavisesavācako saddo paccattavacanabhāve ṭhitoyeva īsakaṁ sāmiatthampi jotayati sujampati rājapurisasaddā viya.",
  "anya-e0803n12:252_2": "Imināpi kāraṇena vibhattivipallāso tumhākaṁ saraṇaṁ na hoti.",
  "anya-e0803n12:252_3": "Iti ‘‘mayhako’’ti paṇṇattiyaṁ vattamānassa padāvayavabhūtassa mayhasaddassa avipallāsavacanalesena tuyhaṁ",
  "anya-e0803n12:252_4": "tava mamasaddesupi vibhattivipallāso na icchitabboti siddhaṁ.",
  "anya-e0803n12:252_5": "Tasmā aṭṭhakathācariyehi sampadānasāmiatthesu sāmaññena pavattānampi samānānaṁ tuyhaṁ mayhaṁ tava mamasaddānaṁ",
  "anya-e0803n12:252_6": "saddanayaññeva nissāya paresamanukampāya vuttappakāro niyamo dassitoti avagantabbaṁ. Iccevaṁ –",
  "anya-e0803n12:253_0": "‘‘Tuyhaṁ mayha’’ntime sadde, sampadāne garū vaduṁ;",
  "anya-e0803n12:254_0": "‘‘Tava mamā’’ti sāmimhi, nayamādāya satthato.",
  "anya-e0803n12:255_0": "Evaṁ santepi etesaṁ, niyamo natthi pāḷiyaṁ;",
  "anya-e0803n12:256_0": "Koci tesaṁ viseso ca, diṭṭho amhehi taṁ suṇa.",
  "anya-e0803n12:257_0": "Sāmyatthasampadānatthā, sambhavanti yahiṁ duve;",
  "anya-e0803n12:258_0": "‘‘Tuyhaṁ mayha’’ntime saddā, te payogā na dullabhā.",
  "anya-e0803n12:259_0": "‘‘Tava mamā’’time saddā, pāyā sāmimhi vattare;",
  "anya-e0803n12:260_0": "Sampadāne yahiṁ honti, te payogā panappakā.",
  "anya-e0803n12:261_0": "Tavato mamato tuyhaṁ-mayhaṁsaddāva sāsane;",
  "anya-e0803n12:262_0": "Pāṭhe nekasahassamhi, sāmiatthe pavattareti.",
  "anya-e0803n12:263_0": "Sabbāpi imā nītiyo paramasukhumā sududdasā vīrajātinā sādhukaṁ manasi kātabbā.",
  "anya-e0803n12:264_0": "Vo nosaddesu pana vosaddo paccattaupayogakaraṇasampadānasāmivacanapadapūraṇesu dissati.",
  "anya-e0803n12:264_1": "‘‘Kacci vo anuruddhā samaggā sammodamānā’’tiādīsu hi paccatte dissati.",
  "anya-e0803n12:264_2": "‘‘Gacchatha bhikkhave paṇāmemi vo’’tiādīsu upayoge.",
  "anya-e0803n12:264_3": "‘‘Na vo mama santike vatthabba’’ntiādīsu karaṇe.",
  "anya-e0803n12:264_4": "‘‘Vanapatthapariyāyaṁ vo bhikkhave desessāmī’’tiādīsu sampadāne.",
  "anya-e0803n12:264_5": "‘‘Sabbesaṁ vo sāriputtā subhāsita’’ntiādīsu sāmivacane.",
  "anya-e0803n12:264_6": "‘‘Ye hi voariyā parisuddhā kāyakammantā’’tiādīsu padapūraṇamatte.",
  "anya-e0803n12:264_7": "Etthetaṁ vuccati –",
  "anya-e0803n12:265_0": "‘‘Paccatte upayoge ca, karaṇe sampadāniye;",
  "anya-e0803n12:266_0": "Sāmissa vacane ceva, tatheva padapūraṇe;",
  "anya-e0803n12:267_0": "Imesu chasu ṭhānesu, vosaddo sampavattati’’.",
  "anya-e0803n12:268_0": "Nosaddo paccattopayogakaraṇasampadānasāmivacanāvadhāraṇanusaddatthesu paṭisedhe nipātamatte ca vattati.",
  "anya-e0803n12:268_1": "Ayañhi ‘‘gāmaṁ no gaccheyyāmā’’ti ettha paccatte dissati.",
  "anya-e0803n12:268_2": "‘‘Mā no ajja vikantiṁsu,",
  "anya-e0803n12:268_3": "rañño sūdā mahānase’’tiādīsu upayoge.",
  "anya-e0803n12:268_4": "‘‘Na no vivāho nāgehi,",
  "anya-e0803n12:268_5": "katapubbo kudācana’’ntiādīsu karaṇe.",
  "anya-e0803n12:268_6": "‘‘Saṁvibhajetha no rajjenā’’tiādīsu sampadāne.",
  "anya-e0803n12:268_7": "‘‘Satthā no bhagavā anuppatto’’tiādīsu sāmivacane.",
  "anya-e0803n12:268_8": "‘‘Na no samaṁ atthi tathāgatenā’’ti ettha avadhāraṇe.",
  "anya-e0803n12:268_9": "‘‘Abhijānāsi no tvaṁ mahārājā’’tiādīsu nusaddatthe,",
  "anya-e0803n12:268_10": "pucchāyantipi vattuṁ vaṭṭati.",
  "anya-e0803n12:268_11": "‘‘Subhāsitaññeva bhāseyya,",
  "anya-e0803n12:268_12": "no ca dubbhāsitaṁ bhaṇe’’tiādīsu paṭisedhe.",
  "anya-e0803n12:268_13": "‘‘Na no sabhāyaṁ na karonti kiñcī’’tiādīsu nipātamatte.",
  "anya-e0803n12:268_14": "Etthetaṁ vuccati –",
  "anya-e0803n12:269_0": "Paccatte cupayoge ca, karaṇe sampadāniye;",
  "anya-e0803n12:270_0": "Sāmyāvadhāraṇe ceva, nusaddatthe nivāraṇe;",
  "anya-e0803n12:271_0": "Tathā nipātamattamhi, nosaddo sampavattati.",
  "anya-e0803n12:272_0": "Idāni sabbanāmānaṁ yathārahaṁ saṁkhittena missakapadamālā vuccate –",
  "anya-e0803n12:273_0": "Yo so, ye te. Yaṁ taṁ, ye te.",
  "anya-e0803n12:273_1": "Yena tena.",
  "anya-e0803n12:273_2": "Sesaṁ vitthāretabbaṁ. Yā sā, yā tā. Yaṁ taṁ, yā tā.",
  "anya-e0803n12:273_3": "Yāya tāya.",
  "anya-e0803n12:273_4": "Sesaṁ vitthāretabbaṁ. Yaṁ taṁ,",
  "anya-e0803n12:273_5": "yāni tāni.",
  "anya-e0803n12:273_6": "Sesaṁ vitthāretabbaṁ.",
  "anya-e0803n12:273_7": "Iminā nayena liṅgattayayojanā kātabbā.",
  "anya-e0803n12:274_0": "‘‘Eso so, ete te. Ayaṁ so, ime te.",
  "anya-e0803n12:274_1": "So ayaṁ te ime’’tiādinā yathāpayogaṁ padamālā yojetabbā.",
  "anya-e0803n12:274_2": "Tathā hi ‘‘yo so bhagavā sayambhū anācariyako.",
  "anya-e0803n12:274_3": "Ete te bhikkhave ubho ante anupagamma majjhimā paṭipadā tathāgatena abhisambuddhā.",
  "anya-e0803n12:274_4": "Ayaṁ so sārathi etī’’ti evamādayo vicittappayogā dissanti.",
  "anya-e0803n12:274_5": "Iti sabbanāmikapadānaṁ missakapadamālā yojetabbā.",
  "anya-e0803n12:275_0": "Mayā sabbatthasiddhassa, sāsane sabbadassino;",
  "anya-e0803n12:276_0": "Sabbattha sāsane suṭṭhu, kosallatthāya sotunaṁ.",
  "anya-e0803n12:277_0": "Asabbanāmanāmehi, sabbanāmapadehi ve;",
  "anya-e0803n12:278_0": "Saha sabbāni vuttāni, sabbanāmāni pantito.",
  "anya-e0803n12:279_0": "Etesu katayogānaṁ, sukhumatthavijānanaṁ;",
  "anya-e0803n12:280_0": "Akicchapaṭivedhena, bhavissati na saṁsayo.",
  "anya-e0803n12:281_0": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n12:282_0": "Kosallatthāya kate saddanītippakaraṇe",
  "anya-e0803n12:283_0": "Sabbanāmataṁsadisanāmānaṁ nāmikapadamālāvibhāgo nāma",
  "anya-e0803n12:284_0": "Dvādasamo paricchedo."
}