{
  "atk-vin02a25:0_0": "6. Bhesajjakkhandhakaṁ",
  "atk-vin02a25:1_0": "Pañcabhesajjādikathā",
  "atk-vin02a25:2_0": "260.",
  "atk-vin02a25:2_1": "Bhesajjakkhandhake – sāradikena ābādhenāti saradakāle uppannena pittābādhena,",
  "atk-vin02a25:2_2": "tasmiñhi kāle vassodakenapi tementi, kaddamampi maddanti,",
  "atk-vin02a25:2_3": "antarantarā ātapopi kharo hoti,",
  "atk-vin02a25:2_4": "tena tesaṁ pittaṁ koṭṭhabbhantaragataṁ hoti.",
  "atk-vin02a25:2_5": "Āhāratthañca phareyyāti āhāratthaṁ sādheyya.",
  "atk-vin02a25:3_0": "261.Nacchādentīti na jiranti,",
  "atk-vin02a25:3_1": "na vātarogaṁ paṭippassambhetuṁ sakkonti. Senesitānīti siniddhāni.",
  "atk-vin02a25:3_2": "Bhattācchādakenāti bhattaṁ arocikena.",
  "atk-vin02a25:4_0": "262.Acchavasantiādīsu nissaggiyavaṇṇanāyaṁ vuttanayeneva vinicchayo veditabbo.",
  "atk-vin02a25:4_1": "Kāle paṭiggahitantiādīsu majjhanhike avītivatte paṭiggahetvā pacitvā parissāvetvā cāti attho.",
  "atk-vin02a25:4_2": "Telaparibhogenaparibhuñjitunti sattāhakālikatelaparibhogena paribhuñjituṁ.",
  "atk-vin02a25:5_0": "263.Mūlabhesajjādi vinicchayopi khuddakavaṇṇanāyaṁ vuttoyeva.",
  "atk-vin02a25:5_1": "Tasmā idha yaṁ yaṁ pubbe avuttaṁ taṁ tadeva vaṇṇayissāma. Vacattanti setavacaṁ.",
  "atk-vin02a25:5_2": "Nisadaṁ nisadapotakanti pisanasilā ca pisanapoto ca. Phaggavanti latājāti. Nattamālanti karañjaṁ.",
  "atk-vin02a25:5_3": "Hiṅguhiṅgujatuhiṅgusipāṭikā hiṅgujātiyoyeva.",
  "atk-vin02a25:5_4": "Takatakapattitakapaṇṇiyo lākhājātiyo.",
  "atk-vin02a25:6_0": "Sāmuddanti samuddatīre vālukā viya santiṭṭhati. Kāḷaloṇanti pakatiloṇaṁ.",
  "atk-vin02a25:6_1": "Sindhavanti setavaṇṇaṁ pabbate uṭṭhahati.",
  "atk-vin02a25:6_2": "Ubbhidanti bhūmito aṅkuraṁ uṭṭhahati.",
  "atk-vin02a25:6_3": "Bilanti dabbasambhārehi saddhiṁ pacitaṁ, taṁ rattavaṇṇaṁ.",
  "atk-vin02a25:7_0": "264-6.Kāyo vā duggandhoti kassaci assādīnaṁ viya kāyagandho hoti,",
  "atk-vin02a25:7_1": "tassāpi sirīsakosumbādicuṇṇāni vā gandhacuṇṇāni vā sabbāni vaṭṭanti. Chakaṇanti gomayaṁ.",
  "atk-vin02a25:7_2": "Rajananippakkanti rajanakasaṭaṁ.",
  "atk-vin02a25:7_3": "Pākatikacuṇṇampi koṭṭetvā udakena temetvā nhāyituṁ vaṭṭati;",
  "atk-vin02a25:7_4": "etampi rajananippakkasaṅkhepameva gacchati.",
  "atk-vin02a25:8_0": "Āmakamaṁsañcakhādi āmakalohitañca pivīti na taṁ bhikkhu khādi na pivi,",
  "atk-vin02a25:8_1": "amanusso khāditvā ca pivitvā ca pakkanto,",
  "atk-vin02a25:8_2": "tena vuttaṁ – ‘‘tassa so amanussikābādho paṭippassambhī’’ti.",
  "atk-vin02a25:9_0": "Añjananti sabbasaṅgāhikavacanametaṁ. Kāḷñjananti ekā añjanajāti.",
  "atk-vin02a25:9_1": "Rasañjanaṁ nānāsambhārehi kataṁ.",
  "atk-vin02a25:9_2": "Sotañjananti nadīsotādīsu uppajjanakaṁ añjanaṁ. Geruko nāma suvaṇṇageruko.",
  "atk-vin02a25:9_3": "Kapallanti dīpasikhato gahitamasi.",
  "atk-vin02a25:9_4": "Añjanūpapiṁsanehīti añjanena saddhiṁ ekato piṁsitabbehi,",
  "atk-vin02a25:9_5": "na hi kiñci aññanūpapiṁsanaṁ na vaṭṭati.",
  "atk-vin02a25:9_6": "Candananti lohitacandanādikaṁ yaṁkiñci. Tagarādīni pākaṭāni,",
  "atk-vin02a25:9_7": "aññānipi nīluppalādīni vaṭṭantiyeva.",
  "atk-vin02a25:10_0": "Aṭṭhimayanti manussaṭṭhiṁ ṭhapetvā avasesaaṭṭhimayaṁ.",
  "atk-vin02a25:10_1": "Dantamayanti hatthidantādisabbadantamayaṁ.",
  "atk-vin02a25:10_2": "Visāṇamayepi akappiyaṁ nāma natthi,",
  "atk-vin02a25:10_3": "naḷamayādayo ekantakappiyāyeva.",
  "atk-vin02a25:10_4": "Salākaṭṭhāniyanti yattha salākaṁ odahanti,",
  "atk-vin02a25:10_5": "taṁ susiradaṇḍakaṁ vā thavikaṁ vā anujānāmīti attho.",
  "atk-vin02a25:10_6": "Aṁsabaddhakoti añjanitthavikāya aṁsabaddhako.",
  "atk-vin02a25:10_7": "Yamakanatthukaraṇinti samasotāhi dvīhi panāḷikāhi ekaṁ natthukaraṇiṁ.",
  "atk-vin02a25:11_0": "267.Anujānāmi bhikkhave telapākanti yaṁkiñci bhesajjapakkhittaṁ sabbaṁ anuññātameva hoti.",
  "atk-vin02a25:11_1": "Atipakkhittamajjānīti ativiya khittamajjāni;",
  "atk-vin02a25:11_2": "bahuṁ majjaṁ pakkhipitvā yojitānīti attho.",
  "atk-vin02a25:12_0": "Aṅgavātoti hatthapāde vāto.",
  "atk-vin02a25:12_1": "Sambhārasedanti nānāvidhapaṇṇabhaṅgasedaṁ. Mahāsedanti mahantaṁ sedaṁ;",
  "atk-vin02a25:12_2": "porisappamāṇaṁ āvāṭaṁ aṅgārānaṁ pūretvā paṁsuvālikādīhi pidahitvā tattha nānāvidhāni vātaharaṇapaṇṇāni santharitvā telamakkhitena gattena tattha nipajjitvā samparivattantena sarīraṁ sedetuṁ anujānāmīti attho.",
  "atk-vin02a25:12_3": "Bhaṅgodakanti nānāpaṇṇabhaṅgakuthitaṁ udakaṁ;",
  "atk-vin02a25:12_4": "tehi paṇṇehi ca udakena ca siñcitvā siñcitvā sedetabbo.",
  "atk-vin02a25:12_5": "Udakakoṭṭhakanti udakakoṭṭhe cāṭiṁ vā doṇiṁ vā uṇhodakassa pūretvā tattha pavisitvā sedakammakaraṇaṁ anujānāmīti attho.",
  "atk-vin02a25:13_0": "Pabbavātohotīti pabbe pabbe vāto vijjhati.",
  "atk-vin02a25:13_1": "Lohitaṁ mocetunti satthakena lohitaṁ mocetuṁ.",
  "atk-vin02a25:13_2": "Pajjaṁ abhisaṅkharitunti yena phālitapādā pākatikā honti;",
  "atk-vin02a25:13_3": "taṁ nāḷikerādīsu nānābhesajjāni pakkhipitvā pajjaṁ abhisaṅkharituṁ;",
  "atk-vin02a25:13_4": "pādānaṁ sappāyabhesajjaṁ pacitunti attho.",
  "atk-vin02a25:13_5": "Tilakakkena atthoti piṭṭhehi tilehi attho.",
  "atk-vin02a25:13_6": "Kabaḷikanti vaṇamukhe sattupiṇḍaṁ pakkhipituṁ.",
  "atk-vin02a25:13_7": "Sāsapakuḍḍenāti sāsapapiṭṭhena.",
  "atk-vin02a25:13_8": "Vaḍḍhamaṁsanti adhikamaṁsaṁ āṇi viya uṭṭhahati.",
  "atk-vin02a25:13_9": "Loṇasakkharikāya chinditunti khurena chindituṁ.",
  "atk-vin02a25:13_10": "Vikāsikanti telarundhanapilotikaṁ.",
  "atk-vin02a25:13_11": "Sabbaṁ vaṇapaṭikammanti yaṁkiñci vaṇaparikammaṁ nāma atthi; sabbaṁ anujānāmīti attho.",
  "atk-vin02a25:14_0": "268.Sāmaṁ gahetvāti idaṁ na kevalaṁ sappadaṭṭhasseva,",
  "atk-vin02a25:14_1": "aññasmimpi daṭṭhavise sati sāmaṁ gahetvā paribhuñjitabbaṁ;",
  "atk-vin02a25:14_2": "aññesu pana kāraṇesu paṭiggahitameva vaṭṭati.",
  "atk-vin02a25:14_3": "Kato na puna paṭiggahetabboti sace bhūmippatto, paṭiggahetabbo;",
  "atk-vin02a25:14_4": "appattaṁ pana gahetuṁ vaṭṭati.",
  "atk-vin02a25:15_0": "269.Gharadinnakābādhoti vasīkaraṇapānakasamuṭṭhitarogo.",
  "atk-vin02a25:15_1": "Sītāloḷinti naṅgalena kasantassa phāle laggamattikaṁ udakena āloḷetvā pāyetuṁ anujānāmīti attho.",
  "atk-vin02a25:16_0": "Duṭṭhagahaṇikoti vipannagahaṇiko;",
  "atk-vin02a25:16_1": "kicchena uccāro nikkhamatīti attho.",
  "atk-vin02a25:16_2": "Āmisakhāranti sukkhodanaṁ jhāpetvā tāya chārikāya paggharitaṁ khārodakaṁ.",
  "atk-vin02a25:16_3": "Muttaharītakanti gomuttaparibhāvitaṁ harītakaṁ.",
  "atk-vin02a25:16_4": "Abhisannakāyoti ussannadosakāyo.",
  "atk-vin02a25:16_5": "Acchakañjiyanti taṇḍulodakamaṇḍo.",
  "atk-vin02a25:16_6": "Akaṭayusanti asiniddho muggapacitapānīyo.",
  "atk-vin02a25:16_7": "Kaṭākaṭanti sova dhotasiniddho.",
  "atk-vin02a25:16_8": "Paṭicchādanīyenāti maṁsarasena.",
  "atk-vin02a25:17_0": "Guḷādianujānanakathā",
  "atk-vin02a25:18_0": "272.Sace bhikkhave pakkāpi muggā jāyantīti pakkā muggā sacepi jāyanti, yathāsukhaṁ paribhuñjitabbā. Pakkattā hi te kappiyā eva.",
  "atk-vin02a25:19_0": "274.Antovutthanti akappiyakuṭiyaṁ vutthaṁ.",
  "atk-vin02a25:19_1": "Sāmaṁ pakkanti ettha yaṁkiñci āmisaṁ bhikkhuno pacituṁ na vaṭṭati.",
  "atk-vin02a25:19_2": "Sacepissa uṇhayāguyā sulasipaṇṇāni vā siṅgiveraṁ vā loṇaṁ vā pakkhipanti, tampi cāletuṁ na vaṭṭati,",
  "atk-vin02a25:19_3": "‘‘yāguṁ nibbāpemī’’ti pana cāletuṁ vaṭṭati.",
  "atk-vin02a25:19_4": "Uttaṇḍulabhattaṁ labhitvāpi pidahituṁ na vaṭṭati.",
  "atk-vin02a25:19_5": "Sace pana manussā pidahitvāva denti, vaṭṭati;",
  "atk-vin02a25:19_6": "‘‘bhattaṁ vā mā nibbāyatū’’ti pidahituṁ vaṭṭati.",
  "atk-vin02a25:19_7": "Khīratakkādīsu pana sakiṁ kuthitesu aggiṁ dātuṁ vaṭṭati, punapākassa anuññātattā.",
  "atk-vin02a25:19_8": "Ukkapiṇḍakāpi khādantīti biḷāmūsikagodhāmaṅgusā khādanti. Damakāti vighāsādā.",
  "atk-vin02a25:20_0": "276.Tato nīhaṭanti yattha nimantitā bhuñjanti, tato nīhaṭaṁ.",
  "atk-vin02a25:21_0": "278.Vanaṭṭhaṁ pokkharaṭṭhanti vane ceva paduminigacche ca jātaṁ. Abījanti taruṇaphalaṁ,",
  "atk-vin02a25:21_1": "yassa bījaṁ na aṅkuraṁ janeti.",
  "atk-vin02a25:21_2": "Nibbaṭṭabījanti bījaṁ nibbaṭṭetvā apanetvā paribhuñjitabbakaṁ ambapanasādi.",
  "atk-vin02a25:22_0": "279.Duropayo vaṇoti dukkhena ruhati,",
  "atk-vin02a25:22_1": "dukkhena pākatiko hotīti attho.",
  "atk-vin02a25:22_2": "Dupparihāraṁ satthanti sambādhe dukkhena satthaṁ parihareyyaṁ.",
  "atk-vin02a25:22_3": "Satthakammaṁ vā vatthikammaṁ vāti yathāparicchinne okāse yena kenaci satthena vā sūciyā vā kaṇṭakena vā sattikāya vā pāsāṇasakkhalikāya vā nakhena vā chindanaṁ vā phālanaṁ vā vijjhanaṁ vā lekhanaṁ vā na kātabbaṁ;",
  "atk-vin02a25:22_4": "sabbañhetaṁ satthakammameva hoti.",
  "atk-vin02a25:22_5": "Yena kenaci pana cammena vā vatthena vā vatthipīḷanampi na kātabbaṁ;",
  "atk-vin02a25:22_6": "sabbañhetaṁ vatthikammameva hoti.",
  "atk-vin02a25:22_7": "Ettha ca sambādhassa sāmantā dvaṅgulāti idaṁ satthakammaṁyeva sandhāya vuttaṁ.",
  "atk-vin02a25:22_8": "Vatthikammaṁ pana sambādheyeva paṭikkhittaṁ.",
  "atk-vin02a25:22_9": "Tattha pana khāraṁ ādātuṁ yena kenaci rajjukena vā bandhituṁ vaṭṭati. Yadi tena chijjati, succhinnaṁ.",
  "atk-vin02a25:22_10": "Aṇḍavuḍḍhirogepi satthakammaṁ na vaṭṭati,",
  "atk-vin02a25:22_11": "tasmā aṇḍaṁ phāletvā bījāni uddharitvā ‘‘arogaṁ karissāmī’’ti na kattabbaṁ.",
  "atk-vin02a25:22_12": "Aggitāpanabhesajjālimpanesu pana paṭikkhepo natthi.",
  "atk-vin02a25:22_13": "Vaccamagge bhesajjamakkhitā ādānavaṭṭi vā veḷunāḷikā vā vaṭṭati, yāya khārakammaṁ vā karonti, telaṁ vā pavesenti.",
  "atk-vin02a25:23_0": "280.Pavattamaṁsanti matassa maṁsaṁ.",
  "atk-vin02a25:23_1": "Māghātoti taṁ divasaṁ na labbhā kenaci kiñci jīvitā voropetuṁ.",
  "atk-vin02a25:23_2": "Potthanikanti maṁsacchedanasatthakaṁ vuccati. Kimpimāyāti kimpi imāya.",
  "atk-vin02a25:23_3": "Na bhagavā ussahatīti na bhagavā sakkoti. Yatra hi nāmāti yasmā nāma. Paṭivekkhīti vīmaṁsi; paṭipucchīti vuttaṁ hoti.",
  "atk-vin02a25:23_4": "Appaṭivekkhitvāti appaṭipucchitvā.",
  "atk-vin02a25:23_5": "Sace pana asukamaṁsanti jānāti, paṭipucchanakiccaṁ natthi,",
  "atk-vin02a25:23_6": "ajānantena pana pucchitvāva khāditabbaṁ.",
  "atk-vin02a25:24_0": "Hatthimaṁsādipaṭikkhepakathā",
  "atk-vin02a25:25_0": "281.Sunakhamaṁsanti ettha araññakokā nāma sunakhasadisā honti, tesaṁ maṁsaṁ vaṭṭati.",
  "atk-vin02a25:25_1": "Yo pana gāmasunakhiyā vā kokena kokasunakhiyā vā gāmasunakhena saṁyogā uppanno, tassa maṁsaṁ na vaṭṭati, so hi ubhayaṁ bhajatīti.",
  "atk-vin02a25:25_2": "Ahimaṁsanti kassaci apādakassa dīghajātikassa maṁsaṁ na vaṭṭati. Sīhamaṁsādīni pākaṭāneva.",
  "atk-vin02a25:26_0": "Ettha ca manussamaṁsaṁ sajātitāya paṭikkhittaṁ,",
  "atk-vin02a25:26_1": "hatthiassamaṁsaṁ rājaṅgatāya,",
  "atk-vin02a25:26_2": "sunakhamaṁsañca ahimaṁsañca paṭikūlatāya,",
  "atk-vin02a25:26_3": "sīhamaṁsādīni pañca attano anupaddavatthāyāti.",
  "atk-vin02a25:26_4": "Imesaṁ manussādīnaṁ dasannaṁ maṁsampi aṭṭhipi lohitampi cammampi lomampi sabbaṁ na vaṭṭati,",
  "atk-vin02a25:26_5": "yaṁkiñci ñatvā vā añatvā vā khādantassa āpattiyeva. Yadā jānāti, tadā desetabbā.",
  "atk-vin02a25:26_6": "‘‘Apucchitvā khādissāmī’’ti gaṇhato paṭiggahaṇe dukkaṭaṁ,",
  "atk-vin02a25:26_7": "‘‘pucchitvā khādissāmī’’ti gaṇhato anāpatti.",
  "atk-vin02a25:26_8": "Uddissa kataṁ pana jānitvā khādantasseva āpatti,",
  "atk-vin02a25:26_9": "pacchā jānanto āpattiyā na kāretabboti.",
  "atk-vin02a25:27_0": "Yāgumadhugoḷakādikathā",
  "atk-vin02a25:28_0": "282.Ekattakoti ekako, natthi me dutiyoti attho.",
  "atk-vin02a25:28_1": "Pahūtaṁ yāguñca madhugoḷakañca paṭiyādāpetvāti so kira satasahassaṁ vayaṁ katvā paṭiyādāpesi.",
  "atk-vin02a25:28_2": "Anumodanāgāthāpariyosāne ‘‘patthayataṁ icchata’’nti padānaṁ ‘‘alameva dātu’’nti iminā sambandho.",
  "atk-vin02a25:28_3": "Sace pana ‘‘patthayatā icchatā’’ti pāṭho atthi, soyeva gahetabbo.",
  "atk-vin02a25:29_0": "283.Bhojjayāgunti yā pavāraṇaṁ janeti. Yadaggenāti yaṁ ādiṁ katvā.",
  "atk-vin02a25:29_1": "Saggā te āraddhāti sagganibbattakapuññaṁ upacitanti attho.",
  "atk-vin02a25:29_2": "Yathādhammokāretabboti paramparabhojanena kāretabbo,",
  "atk-vin02a25:29_3": "bhojjayāguyā hi pavāraṇā hotīti.",
  "atk-vin02a25:30_0": "284.Nāhaṁ taṁ kaccānāti tasmiṁ kira avasiṭṭhaguḷe devatā sukhumojaṁ pakkhipiṁsu,",
  "atk-vin02a25:30_1": "sā aññesaṁ pariṇāmaṁ na gacchati, tasmā evamāha.",
  "atk-vin02a25:30_2": "Gilānassa guḷanti tathārūpena byādhinā gilānassa pacchābhattaṁ guḷaṁ anujānāmīti attho.",
  "atk-vin02a25:31_0": "Pāṭaligāmavatthukathā",
  "atk-vin02a25:32_0": "285.Sabbasantharinti yathā sabbaṁ santhataṁ hoti, evaṁ.",
  "atk-vin02a25:33_0": "286.Sunidhavassakārāti sunidho ca vassakāro ca dve brāhmaṇā magadharañño mahāmattā mahāmaccā.",
  "atk-vin02a25:33_1": "Vajjīnaṁ paṭibāhāyāti vajjirājakulānaṁ āyamukhapacchindanatthaṁ. Vatthūnīti gharavatthūni.",
  "atk-vin02a25:33_2": "Cittāni namanti nivesanāni māpetunti tā kira devatā vatthuvijjāpāṭhakānaṁ sarīre adhimuccitvā evaṁ cittāni nāmenti. Kasmā?",
  "atk-vin02a25:33_3": "Amhākaṁ yathānurūpaṁ sakkāraṁ karissantīti attho.",
  "atk-vin02a25:33_4": "Tāvatiṁsehīti loke kira sakkaṁ devarājānaṁ vissakammañca upādāya tāvatiṁsā paṇḍitāti saddo abbhuggato, tenevāha tāvatiṁsehīti,",
  "atk-vin02a25:33_5": "tāvatiṁsehi saddhiṁ mantetvā viya māpentīti attho.",
  "atk-vin02a25:33_6": "Yāvatā ariyaṁ āyatananti yattakaṁ ariyamanussānaṁ osaraṇaṭṭhānaṁ nāma atthi.",
  "atk-vin02a25:33_7": "Yāvatā vaṇippathoti yattakaṁ vāṇijānaṁ ābhatabhaṇḍassa rāsivaseneva kayavikkayaṭṭhānaṁ nāma atthi.",
  "atk-vin02a25:33_8": "Idaṁ agganagaranti tesaṁ ariyāyatanavaṇippathānaṁ idaṁ agganagaraṁ bhavissati.",
  "atk-vin02a25:33_9": "Puṭabhedananti puṭabhedanaṭṭhānaṁ mocanaṭṭhānanti vuttaṁ hoti.",
  "atk-vin02a25:33_10": "Aggito vātiādīsu samuccayattho vā saddo.",
  "atk-vin02a25:33_11": "Tatra hi ekassa koṭṭhāsassa aggito, ekassa udakato, ekassa abbhantarato,",
  "atk-vin02a25:33_12": "aññamaññabhedā antarāyo bhavissati.",
  "atk-vin02a25:33_13": "Uḷumpanti pāragamanatthāya āṇiyo ākoṭetvā kataṁ.",
  "atk-vin02a25:33_14": "Kullanti valliādīhi bandhitvā kataṁ.",
  "atk-vin02a25:34_0": "Aṇṇavanti sabbantimena paricchedena yojanamattaṁ gambhīrassa ca puthullassa ca udakaṭṭhānassetaṁ adhivacanaṁ. Saranti idha nadī adhippetā.",
  "atk-vin02a25:34_1": "Idaṁ vuttaṁ hoti – ye gambhīraṁ vitthataṁ taṇhāsaraṁ taranti,",
  "atk-vin02a25:34_2": "te ariyamaggasaṅkhātaṁ setuṁ katvāna visajja pallalāni anāmasitvāva udakabharitāni ninnaṭṭhānāni;",
  "atk-vin02a25:34_3": "ayaṁ pana idaṁ appamattakaṁ udakaṁ uttaritukāmopi kullañhi parijano bandhati,",
  "atk-vin02a25:34_4": "buddhā pana buddhasāvakā ca vinā eva kullena tiṇṇā medhāvino janāti.",
  "atk-vin02a25:35_0": "287.Ananubodhāti abujjhanena.",
  "atk-vin02a25:35_1": "Sandhāvitanti bhavato bhavaṁ gamanavasena sandhāvitaṁ.",
  "atk-vin02a25:35_2": "Saṁsaritanti punappunaṁ gamanavasena saṁsaritaṁ.",
  "atk-vin02a25:35_3": "Mamañceva tumhākañcāti mayā ca tumhehi ca.",
  "atk-vin02a25:35_4": "Atha vā sandhāvitaṁ saṁsaritanti sandhāvanaṁ saṁsaraṇaṁ mamañceva tumhākañca ahosīti evamettha attho daṭṭhabbo. Saṁsitanti saṁsaritaṁ.",
  "atk-vin02a25:35_5": "Bhavanetti samūhatāti bhavato bhavagamanā sandhāvanā taṇhārajju suṭṭhu hatā chinnā appavattikatā.",
  "atk-vin02a25:36_0": "289.Nīlāti idaṁ sabbasaṅgāhakaṁ.",
  "atk-vin02a25:36_1": "Nīlavaṇṇātiādi tasseva vibhāgadassanatthaṁ.",
  "atk-vin02a25:36_2": "Tattha na tesaṁ pakativaṇṇā nīlā,",
  "atk-vin02a25:36_3": "nīlavilepanānaṁ vicittatāvasenetaṁ vuttaṁ. Paṭivaṭṭesīti pahāresi.",
  "atk-vin02a25:36_4": "Sāhāraṁ dajjeyyāthāti sajanapadaṁ dadeyyātha.",
  "atk-vin02a25:36_5": "Aṅguliṁ phoṭesunti aṅguliṁ cālesuṁ. Ambakāyāti itthikāya. Olokethāti passatha.",
  "atk-vin02a25:36_6": "Apalokethāti punappunaṁ passatha. Upasaṁharathāti upanetha.",
  "atk-vin02a25:36_7": "Imaṁ licchaviparisaṁ tumhākaṁ cittena tāvatiṁsaparisaṁ haratha,",
  "atk-vin02a25:36_8": "tāvatiṁsassa samakaṁ katvā passathāti attho.",
  "atk-vin02a25:37_0": "Sīhasenāpativatthuādikathā",
  "atk-vin02a25:38_0": "290.Dhammassa ca anudhammaṁ byākarontīti bhagavatā vuttakāraṇassa anukāraṇaṁ kathenti.",
  "atk-vin02a25:38_1": "Sahadhammiko vādānuvādoti aparehi vuttakāraṇena sakāraṇo hutvā tumhākaṁ vādo viññugarahitabbaṁ kāraṇaṁ koci appamattakopi kiṁ na āgacchati.",
  "atk-vin02a25:38_2": "Idaṁ vuttaṁ hoti ‘‘kiṁ sabbakārenāpi tumhākaṁ vāde gārayhakāraṇaṁ natthī’’ti.",
  "atk-vin02a25:38_3": "Anabbhakkhātukāmāti abhibhavitvā na ācikkhitukāmā.",
  "atk-vin02a25:39_0": "293.Anuviccakāranti anuviditvā cintetvā tulayitvā kātabbaṁ karohīti vuttaṁ hoti.",
  "atk-vin02a25:39_1": "Ñātamanussānanti loke pākaṭānaṁ. Sādhu hotīti sundaraṁ hoti.",
  "atk-vin02a25:39_2": "Paṭākaṁ parihareyyunti paṭākaṁ ukkhipitvā nagare ghosantā āhiṇḍeyyuṁ. Kasmā?",
  "atk-vin02a25:39_3": "‘‘Evaṁ no amhākaṁ mahantabhāvo bhavissatī’’ti.",
  "atk-vin02a25:39_4": "Opānabhūtanti paṭiyattaudapāno viya ṭhitaṁ. Kulanti nivesanaṁ.",
  "atk-vin02a25:39_5": "Dātabbaṁ maññeyyāsīti mā imesaṁ deyyadhammaṁ upacchindittha,",
  "atk-vin02a25:39_6": "sampattānañhi dātabbamevāti ovadati. Okāroti avakāro lāmakabhāvo.",
  "atk-vin02a25:39_7": "Sāmukkaṁsikāti attanāyeva uddharitvā gahitā; asādhāraṇaṁ aññesanti attho.",
  "atk-vin02a25:39_8": "Uddissa katanti uddisitvā kataṁ.",
  "atk-vin02a25:40_0": "294.Paṭiccakammanti attānaṁ paṭicca katanti attho.",
  "atk-vin02a25:40_1": "Atha vā paṭiccakammanti nimittakammassetaṁ adhivacanaṁ,",
  "atk-vin02a25:40_2": "taṁ paṭiccakammaṁ ettha atthīti maṁsampi paṭiccakammanti vuttaṁ.",
  "atk-vin02a25:40_3": "Yo hi evarūpaṁ maṁsaṁ paribhuñjati,",
  "atk-vin02a25:40_4": "sopi tassa kammassa dāyādo hoti,",
  "atk-vin02a25:40_5": "vadhakassa viya tassāpi pāṇaghātakammaṁ hotīti adhippāyo .",
  "atk-vin02a25:40_6": "Jiridantiti jiranti abbhācikkhantā na jiranti,",
  "atk-vin02a25:40_7": "abbhakkhānassa antaṁ na gacchantīti attho.",
  "atk-vin02a25:40_8": "Tikoṭiparisuddhakathā saṅghabhedasikkhāpadavaṇṇanāyaṁ vuttā.",
  "atk-vin02a25:41_0": "Kappiyabhūmianujānanakathā",
  "atk-vin02a25:42_0": "295.Sakaṭaparivaṭṭanti sakaṭehi parikkhepaṁ viya katvā acchanti.",
  "atk-vin02a25:42_1": "Paccantimanti abhilāpamattametaṁ ‘‘yaṁ saṅgho ākaṅkhatī’’ti vuttattā pana dhuravihāropi sammannituṁ vaṭṭati,",
  "atk-vin02a25:42_2": "kammavācaṁ avatvā apalokanenāpi vaṭṭatiyeva.",
  "atk-vin02a25:42_3": "Kākoravasaddanti tattha tattha paviṭṭhānaṁ āmisakhādanatthāya anuppageyeva sannipatitānaṁ kākānaṁ oravasaddaṁ.",
  "atk-vin02a25:42_4": "Yasojo nāma kapilasuttapariyosāne pabbajitānaṁ pañcannaṁ satānaṁ aggapuriso.",
  "atk-vin02a25:43_0": "Ussāvanantikantiādīsu ussāvanantikā tāva evaṁ kattabbā.",
  "atk-vin02a25:43_1": "Yo thambhānaṁ vā upari bhittipāde vā nikhanitvā vihāro kariyati,",
  "atk-vin02a25:43_2": "tassa heṭṭhā thambhapaṭicchakā pāsāṇā bhūmigatikā eva.",
  "atk-vin02a25:43_3": "Paṭhamathambhaṁ pana paṭhamabhittipādaṁ vā patiṭṭhāpentehi bahūhi samparivāretvā ‘‘kappiyakuṭiṁ karoma,",
  "atk-vin02a25:43_4": "kappiyakuṭiṁ karomā’’ti vācaṁ nicchārentehi manussesu ukkhipitvā patiṭṭhāpentesu āmasitvā vā sayaṁ ukkhipitvā vā thambhe vā bhittipādo vā patiṭṭhāpetabbo.",
  "atk-vin02a25:43_5": "Kurundimahāpaccarīsu pana ‘‘kappiyakuṭi kappiyakuṭī’’ti vatvā patiṭṭhāpetabbanti vuttaṁ.",
  "atk-vin02a25:43_6": "Andhakaṭṭhakathāyaṁ ‘‘saṅghassa kappiyakuṭiṁ adhiṭṭhāmī’’ti vuttaṁ.",
  "atk-vin02a25:43_7": "Taṁ pana avatvāpi aṭṭhakathāsu vuttanayena vutte doso natthi.",
  "atk-vin02a25:43_8": "Idaṁ panettha sādhāraṇalakkhaṇaṁ,",
  "atk-vin02a25:43_9": "thambhapatiṭṭhānañca vacanapariyosānañca samakālaṁ vaṭṭati.",
  "atk-vin02a25:43_10": "Sace hi aniṭṭhite vacane thambho patiṭṭhāti,",
  "atk-vin02a25:43_11": "appatiṭṭhite vā tasmiṁ vacanaṁ niṭṭhāti, akatā hoti kappiyakuṭi.",
  "atk-vin02a25:43_12": "Teneva mahāpaccariyaṁ vuttaṁ – ‘‘bahūhi samparivāretvā vattabbaṁ,",
  "atk-vin02a25:43_13": "avassañhi ettha ekassapi vacananiṭṭhānañca thambhapatiṭṭhānañca ekato bhavissatī’’ti.",
  "atk-vin02a25:44_0": "Iṭṭhakasilāmattikākuṭṭikāsu pana kuṭīsu heṭṭhā cayaṁ bandhitvā vā abandhitvā vā karontu,",
  "atk-vin02a25:44_1": "yato paṭṭhāya bhittiṁ uṭṭhāpetukāmā honti,",
  "atk-vin02a25:44_2": "taṁ sabbapaṭhamaṁ iṭṭhakaṁ vā silaṁ vā mattikāpiṇḍaṁ vā gahetvā vuttanayeneva kappiyakuṭi kātabbā.",
  "atk-vin02a25:44_3": "Iṭṭhakādayo hi bhittiyā paṭhamiṭṭhakādīnaṁ heṭṭhā na vaṭṭanti,",
  "atk-vin02a25:44_4": "thambhā pana upari uggacchanti, tasmā vaṭṭanti.",
  "atk-vin02a25:44_5": "Andhakaṭṭhakathāyaṁ ‘‘thambhehi kariyamāne catūsu koṇesu cattāro thambhā iṭṭhakādikuṭṭe catūsu koṇesu dve tisso iṭṭhakā adhiṭṭhātabbā’’ti vuttaṁ.",
  "atk-vin02a25:44_6": "Tathā pana akatāyapi doso natthi,",
  "atk-vin02a25:44_7": "aṭṭhakathāsu hi vuttameva pamāṇaṁ.",
  "atk-vin02a25:45_0": "Gonisādikā duvidhā – ārāmagonisādikā, vihāragonisādikāti.",
  "atk-vin02a25:45_1": "Tāsu yattha neva ārāmo na senāsanāni parikkhittāni honti,",
  "atk-vin02a25:45_2": "ayaṁ ‘‘ārāmagonisādikā’’ nāma.",
  "atk-vin02a25:45_3": "Yattha senāsanāni sabbāni vā ekaccāni vā parikkhittāni, ārāmo aparikkhitto,",
  "atk-vin02a25:45_4": "ayaṁ ‘‘vihāragonisādikā’’ nāma.",
  "atk-vin02a25:45_5": "Iti ubhayatrāpi ārāmassa aparikkhittabhāvoyeva pamāṇaṁ.",
  "atk-vin02a25:45_6": "Ārāmo pana upaḍḍhaparikkhittopi bahutaraṁ parikkhittopi parikkhittoyeva nāmāti kurundimahaāpaccariyādīsu vuttaṁ.",
  "atk-vin02a25:45_7": "Ettha kappiyakuṭiṁ laddhuṁ vaṭṭati.",
  "atk-vin02a25:46_0": "Gahapatīti manussā āvāsaṁ katvā ‘‘kappiyakuṭiṁ dema, paribhuñjathā’’ti vadanti, esā gahapati nāma.",
  "atk-vin02a25:46_1": "‘‘Kappiyakuṭiṁ kātuṁ demā’’ti vuttepi vaṭṭatiyeva.",
  "atk-vin02a25:46_2": "Andhakaṭṭhakathāyaṁ pana ‘‘yasmā bhikkhuṁ ṭhapetvā sesasahadhammikānaṁ sabbesañca devamanussānaṁ hatthato paṭiggaho ca sannidhi ca antovutthañca tesaṁ santakaṁ bhikkhussa vaṭṭati,",
  "atk-vin02a25:46_3": "tasmā tesaṁ gehāni vā tehi dinnā kappiyakuṭi vā gahapatīti vuccatī’’ti vuttaṁ.",
  "atk-vin02a25:46_4": "Punapi vuttaṁ – ‘‘bhikkhusaṅghassa vihāraṁ ṭhapetvā bhikkhunupassayo vā ārāmikānaṁ vā titthiyānaṁ vā devatānaṁ vā nāgānaṁ vā api brahmānaṁ vimānaṁ kappiyakuṭi hotī’’ti, taṁ suvuttaṁ;",
  "atk-vin02a25:46_5": "saṅghasantakameva hi bhikkhusantakaṁ vā gehaṁ gahapatikuṭikā na hoti.",
  "atk-vin02a25:46_6": "Sammutikā nāma kammavācaṁ sāvetvā katāti.",
  "atk-vin02a25:47_0": "Yaṁ imāsu catūsu kappiyabhūmīsu vutthaṁ āmisaṁ,",
  "atk-vin02a25:47_1": "taṁ sabbaṁ antovutthasaṅkhyaṁ na gacchati.",
  "atk-vin02a25:47_2": "Bhikkhūnañca bhikkhunīnañca antovutthaantopakkamocanatthañhi kappiyakuṭiyo anuññātā.",
  "atk-vin02a25:47_3": "Yaṁ pana akappiyabhūmiyaṁ sahaseyyappahonake gehe vutthaṁ saṅghikaṁ vā puggalikaṁ vā bhikkhussa bhikkhuniyā vā santakaṁ ekarattampi ṭhapitaṁ, taṁ antovutthaṁ;",
  "atk-vin02a25:47_4": "tattha pakkañca antopakkaṁ nāma hoti, etaṁ na kappati.",
  "atk-vin02a25:47_5": "Sattāhakālikaṁ pana yāvajīvikañca vaṭṭati.",
  "atk-vin02a25:48_0": "Tatrāyaṁ vinicchayo – sāmaṇero bhikkhussa taṇḍulādikaṁ āmisaṁ āharitvā kappiyakuṭiyaṁ nikkhipitvā punadivase pacitvā deti, antovutthaṁ na hoti.",
  "atk-vin02a25:48_1": "Tattha akappiyakuṭiyaṁ nikkhittasappiādīsu yaṁkiñci pakkhipitvā deti, mukhasannidhi nāma hoti.",
  "atk-vin02a25:48_2": "Mahāpaccariyaṁ pana ‘‘antovutthaṁ hotī’’ti vuttaṁ.",
  "atk-vin02a25:48_3": "Tattha nāmamattameva nānākaraṇaṁ.",
  "atk-vin02a25:48_4": "Bhikkhu akappiyakuṭiyaṁ ṭhapitasappiñca yāvajīvikapaṇṇañca ekato pacitvā paribhuñjati, sattāhaṁ nirāmisaṁ vaṭṭati.",
  "atk-vin02a25:48_5": "Sace āmisasaṁsaṭṭhaṁ katvā paribhuñjati,",
  "atk-vin02a25:48_6": "antovutthañceva sāmaṁpākañca hoti.",
  "atk-vin02a25:48_7": "Etenupāyena sabbasaṁsaggā veditabbā.",
  "atk-vin02a25:49_0": "Imā pana kappiyakuṭiyo kadā jahitavatthukā honti?",
  "atk-vin02a25:49_1": "Ussāvanantikā tāva yā thambhānaṁ upari bhittipāde vā nikhaṇitvā katā,",
  "atk-vin02a25:49_2": "sā sabbesu thambhesu ca bhittipādesu ca apanītesu jahitavatthukā hoti.",
  "atk-vin02a25:49_3": "Sace pana thambhe vā bhittipāde vā parivattenti,",
  "atk-vin02a25:49_4": "yo yo ṭhito tattha tattha patiṭṭhāti,",
  "atk-vin02a25:49_5": "sabbesupi parivattitesu ajahitavatthukāva hoti.",
  "atk-vin02a25:49_6": "Iṭṭhakādīhi katā cayassa upari bhittiatthāya ṭhapitaṁ iṭṭhakaṁ vā silaṁ vā mattikāpiṇḍaṁ vā ādiṁkatvā vināsitakāle jahitavatthukā hoti.",
  "atk-vin02a25:49_7": "Yehi pana iṭṭhakādīhi adhiṭṭhitā,",
  "atk-vin02a25:49_8": "tesu apanītesupi tadaññāsu patiṭṭhitāsu ajahitavatthukāva hoti.",
  "atk-vin02a25:50_0": "Gonisādikā pākārādīhi parikkhepe kate jahitavatthukā hoti.",
  "atk-vin02a25:50_1": "Puna tasmiṁ ārāme kappiyakuṭi laddhuṁ vaṭṭati.",
  "atk-vin02a25:50_2": "Sace pana punapi pākārādayo tattha tattha khaṇḍā honti, tato tato gāvo pavisanti, puna kappiyakuṭi hoti.",
  "atk-vin02a25:50_3": "Itarā pana dve gopānasīmattaṁ ṭhapetvā sabbasmiṁ chadane vinaṭṭhe jahitavatthukā honti.",
  "atk-vin02a25:50_4": "Sace gopānasīnaṁ upari ekampi pakkhapāsakamaṇḍalaṁ atthi, rakkhati.",
  "atk-vin02a25:51_0": "Yatra panimā catassopi kappiyabhūmiyo natthi, tattha kiṁ kātabbaṁ?",
  "atk-vin02a25:51_1": "Anupasampannassa datvā tassa santakaṁ katvā paribhuñjitabbaṁ.",
  "atk-vin02a25:51_2": "Tatridaṁ vatthu – karavikatissatthero kira vinayadharapāmokkho mahāsīvattherassa santikaṁ agamāsi.",
  "atk-vin02a25:51_3": "So dīpālokena sappikumbhaṁ passitvā ‘‘bhante kimeta’’nti pucchi.",
  "atk-vin02a25:51_4": "Thero ‘‘āvuso gāmato sappikumbho ābhato,",
  "atk-vin02a25:51_5": "lūkhadivase sappinā bhuñjanatthāyā’’ti āha.",
  "atk-vin02a25:51_6": "Tato naṁ tissatthero ‘‘na vaṭṭati bhante’’ti āha.",
  "atk-vin02a25:51_7": "Thero punadivase pamukhe nikkhipāpesi.",
  "atk-vin02a25:51_8": "Tissatthero puna ekadivase āgato taṁ disvā tatheva pucchitvā ‘‘bhante sahaseyyappahonakaṭṭhāne ṭhapetuṁ na vaṭṭatī’’ti āha.",
  "atk-vin02a25:51_9": "Thero punadivase bahi nīharāpetvā nikkhipāpesi, taṁ corā hariṁsu.",
  "atk-vin02a25:51_10": "So puna ekadivasaṁ āgataṁ tissattheraṁ āha – ‘‘āvuso tayā ‘na vaṭṭatī’ti vutto so kumbho bahi nikkhitto corehi avahato’’ti.",
  "atk-vin02a25:51_11": "Tato naṁ tissatthero āha – ‘‘nanu bhante anupasampannassa dātabbo assa,",
  "atk-vin02a25:51_12": "anupasampannassa hi datvā tassa santakaṁ katvā paribhuñjituṁ vaṭṭatī’’ti.",
  "atk-vin02a25:52_0": "296-9. Meṇḍakavatthu uttānameva.",
  "atk-vin02a25:52_1": "Api cettha anujānāmi bhikkhave pañca goraseti ime pañca gorase visuṁ paribhogena paribhuñjitumpi anujānāmīti attho.",
  "atk-vin02a25:52_2": "Pātheyyaṁ pariyesitunti ettha sace keci sayameva ñatvā denti, iccetaṁ kusalaṁ; no ce denti,",
  "atk-vin02a25:52_3": "ñātipavāritaṭṭhānato vā bhikkhācāravattena vā pariyesitabbaṁ.",
  "atk-vin02a25:52_4": "Tathā alabhantena aññātikaapavāritaṭṭhānato yācitvāpi gahetabbaṁ.",
  "atk-vin02a25:52_5": "Ekadivasena gamanīye magge ekabhattatthāya pariyesitabbaṁ.",
  "atk-vin02a25:52_6": "Dīghe addhāne yattakena kantāraṁ nittharati, tattakaṁ pariyesitabbaṁ.",
  "atk-vin02a25:53_0": "Keṇiyajaṭilavatthukathā",
  "atk-vin02a25:54_0": "300.Kājehi gāhāpetvāti pañcahi kājasatehi susaṅkhatassa badarapānassa kuṭasahassaṁ gāhāpetvā.",
  "atk-vin02a25:54_1": "Etasmiṁ nidāne etasmiṁ pakaraṇe dhammiṁ kathaṁ katvāti ‘‘sādhu bhikkhave pānaṁ apivantā samaṇassa gotamassa sāvakā paccayabāhullikāti vādaṁ na uppādayittha, mayi ca gāravaṁ akattha,",
  "atk-vin02a25:54_2": "mama ca tumhesu gāravaṁ janayittha,",
  "atk-vin02a25:54_3": "iti vo ahaṁ iminā kāraṇena suṭṭhu pasanno’’tiādinā nayena dhammiṁ kathaṁ katvā anujānāmi bhikkhave aṭṭha pānānītiādimāha.",
  "atk-vin02a25:55_0": "Tattha ambapānanti āmehi vā pakkehi vā ambehi katapānaṁ.",
  "atk-vin02a25:55_1": "Tattha āmehi karontena ambataruṇāni bhinditvā udake pakkhipitvā ātape ādiccapākena pacitvā parissāvetvā tadahupaṭiggahitehi madhusakkarakappūrādīhi yojetvā kātabbaṁ.",
  "atk-vin02a25:55_2": "Evaṁ kataṁ purebhattameva kappati.",
  "atk-vin02a25:55_3": "Anupasampannehi kataṁ labhitvā pana purebhattaṁ paṭiggahitaṁ purebhattaṁ sāmisaparibhogenāpi vaṭṭati,",
  "atk-vin02a25:55_4": "pacchābhattaṁ nirāmisaparibhogena yāva aruṇuggamanā vaṭṭatiyeva. Esa nayo sabbapānesu.",
  "atk-vin02a25:56_0": "Tesu pana jambupānanti jambuphalehi katapānaṁ.",
  "atk-vin02a25:56_1": "Cocapānanti aṭṭhikehi kadaliphalehi katapānaṁ.",
  "atk-vin02a25:56_2": "Mocapānanti anaṭṭhikehi kadaliphalehi katapānaṁ.",
  "atk-vin02a25:56_3": "Madhukapānanti madhukānaṁ jātirasena katapānaṁ;",
  "atk-vin02a25:56_4": "taṁ pana udakasambhinnaṁ vaṭṭati, suddhaṁ na vaṭṭati.",
  "atk-vin02a25:56_5": "Muddikapānanti muddikā udake madditvā ambapānaṁ viya katapānaṁ.",
  "atk-vin02a25:56_6": "Sālūkapānanti rattuppalanīluppalādīnaṁ sālūke madditvā katapānaṁ.",
  "atk-vin02a25:56_7": "Phārusakapānanti phārusakaphalehi ambapānaṁ viya katapānaṁ.",
  "atk-vin02a25:56_8": "Imāni aṭṭha pānāni sītānipi ādiccapākānipi vaṭṭanti, aggipākāni na vaṭṭanti.",
  "atk-vin02a25:56_9": "Dhaññaphalarasanti sattannaṁ dhaññānaṁ phalarasaṁ. Ḍākarasanti pakkaḍākarasaṁ.",
  "atk-vin02a25:56_10": "Yāvakālikapattānañhi purebhattaṁyeva raso kappati.",
  "atk-vin02a25:56_11": "Yāvajīvikānaṁ paṭiggahetvā ṭhapitasappiādīhi saddhiṁ pakkānaṁ sattāhaṁ kappati.",
  "atk-vin02a25:56_12": "Sace pana suddhaudakena pacati, yāvajīvampi vaṭṭati.",
  "atk-vin02a25:56_13": "Khīrādīhi pana saddhiṁ pacituṁ na vaṭṭati.",
  "atk-vin02a25:56_14": "Aññehi pakkampi ḍākarasasaṅkhyameva gacchati.",
  "atk-vin02a25:56_15": "Kurundiyaṁ pana ‘‘yāvakālikapattānampi sītodakena madditvā kataraso vā ādiccapāko vā vaṭṭatī’’ti vuttaṁ.",
  "atk-vin02a25:56_16": "Ṭhapetvā madhukapuppharasanti ettha madhukapuppharaso aggipāko vā hotu ādiccapāko vā, pacchābhattaṁ na vaṭṭati.",
  "atk-vin02a25:56_17": "Purebhattampi yaṁ pānaṁ gahetvā majjaṁ karonti, so ādito paṭṭhāya na vaṭṭati.",
  "atk-vin02a25:56_18": "Madhukapupphaṁ pana allaṁ vā sukkhaṁ vā bhajjitaṁ vā tena kataphāṇitaṁ vā yato paṭṭhāya majjaṁ na karonti,",
  "atk-vin02a25:56_19": "taṁ sabbaṁ purebhattaṁ vaṭṭati.",
  "atk-vin02a25:56_20": "Ucchuraso nikasaṭo pacchābhattaṁ vaṭṭati .",
  "atk-vin02a25:56_21": "Iti pānāni anujānantena imepi cattāro rasā anuññātāti.",
  "atk-vin02a25:56_22": "Aggihuttamukhā yaññātiādīsu aggihutaṁ seṭṭhaṁ,",
  "atk-vin02a25:56_23": "aggihutaṁ mukhanti vuttaṁ hoti.",
  "atk-vin02a25:57_0": "Rojamallādivatthukathā",
  "atk-vin02a25:58_0": "301-2. Rojavatthu uttānatthameva.",
  "atk-vin02a25:58_1": "Tattha saṅkaraṁ akaṁsūti katikaṁ akaṁsu.",
  "atk-vin02a25:58_2": "Uḷāraṁ kho te idanti sundaraṁ kho te idaṁ.",
  "atk-vin02a25:58_3": "Nāhaṁ bhante ānanda bahukatoti nāhaṁ buddhādigatapasādabahumānena idhāgatoti dasseti.",
  "atk-vin02a25:58_4": "Sabbañca ḍākanti sappiādīhi pakkaṁ vā apakkaṁ vā yaṁkiñci ḍākaṁ.",
  "atk-vin02a25:58_5": "Piṭṭhakhādanīyanti piṭṭhamayaṁ khādanīyaṁ;",
  "atk-vin02a25:58_6": "rojo kira idaṁ ubhayampi satasahassaṁ vayaṁ katvā paṭiyādāpesi.",
  "atk-vin02a25:59_0": "303.Mañjukāti madhuravacanā.",
  "atk-vin02a25:59_1": "Paṭibhāneyyakāti sake sippe paṭibhānasampannā. Dakkhāti chekā, analasā vā.",
  "atk-vin02a25:59_2": "Pariyodātasippāti niddosasippā.",
  "atk-vin02a25:59_3": "Nāḷiyāvāpakenāti nāḷiyā ca āvāpakena ca.",
  "atk-vin02a25:59_4": "Āvāpako nāma yattha laddhaṁ laddhaṁ āvapanti, pakkhipantīti vuttaṁ hoti.",
  "atk-vin02a25:59_5": "Na ca bhikkhave nahāpitapubbena khurabhaṇḍanti ettha gahetvā pariharitumeva na vaṭṭati,",
  "atk-vin02a25:59_6": "aññassa santakena kese chedetuṁ vaṭṭati.",
  "atk-vin02a25:59_7": "Sace vetanaṁ gahetvā chindati, na vaṭṭati.",
  "atk-vin02a25:59_8": "Yo anahāpitapubbo tassa pariharitumpi vaṭṭati,",
  "atk-vin02a25:59_9": "taṁ vā aññaṁ vā gahetvā kese chedetumpi vaṭṭati.",
  "atk-vin02a25:60_0": "304.Bhāgaṁ datvāti dasamabhāgaṁ datvā;",
  "atk-vin02a25:60_1": "idaṁ kira jambudīpe porāṇakacārittaṁ,",
  "atk-vin02a25:60_2": "tasmā dasakoṭṭhāse katvā eko koṭṭhāso bhūmisāmikānaṁ dātabbo.",
  "atk-vin02a25:61_0": "Catumahāpadesakathā",
  "atk-vin02a25:62_0": "305.Yaṁ bhikkhave mayā idaṁ na kappatīti ime cattāro mahāpadese bhagavā bhikkhūnaṁ nayaggahaṇatthāya āha.",
  "atk-vin02a25:62_1": "Tattha dhammasaṅgāhakattherā suttaṁ gahetvā parimaddantā idaṁ addasaṁsu.",
  "atk-vin02a25:62_2": "Ṭhapetvā dhaññaphalarasanti sattadhaññarasāni pacchābhattaṁ na kappantīti paṭikkhittāni.",
  "atk-vin02a25:62_3": "Tālanāḷikerapanasalabujaalābukumbhaṇḍapussaphalatipusaphalaeḷālukāni ,",
  "atk-vin02a25:62_4": "nava mahāphalāni sabbañca aparaṇṇaṁ, dhaññagatikameva. Taṁ kiñcāpi na paṭikkhittaṁ,",
  "atk-vin02a25:62_5": "atha kho akappiyaṁ anulometi,",
  "atk-vin02a25:62_6": "tasmā pacchābhattaṁ na kappati. Aṭṭha pānāni anuññātāni.",
  "atk-vin02a25:62_7": "Avasesāni vettatintiṇikamātuluṅgakapitthakosambakaramandādikhuddakaphalapānāni aṭṭhapānagatikāneva, tāni kiñcāpi na anuññātāni,",
  "atk-vin02a25:62_8": "atha kho kappiyaṁ anulomenti, tasmā kappanti.",
  "atk-vin02a25:62_9": "Ṭhapetvā hi sānulomaṁ dhaññaphalarasaṁ aññaṁ phalapānaṁ nāma akappiyaṁ natthi,",
  "atk-vin02a25:62_10": "sabbaṁ yāmakālikaṁyevāti kurundiyaṁ vuttaṁ.",
  "atk-vin02a25:63_0": "Bhagavatā cha cīvarāni anuññātāni.",
  "atk-vin02a25:63_1": "Dhammasaṅgāhakattherehi tesaṁ anulomāni dukūlaṁ, pattuṇṇaṁ, cīnapaṭṭaṁ, somārapaṭṭaṁ, iddhimayikaṁ,",
  "atk-vin02a25:63_2": "devadattiyanti aparāni cha anuññātāni.",
  "atk-vin02a25:63_3": "Tattha ‘‘pattuṇṇa’’nti pattuṇṇadese pāṇakehi sañjātavatthaṁ. Dve paṭā desanāmeneva vuttā. Tāni tīṇi koseyyassānulomāni. Dukūlaṁ sāṇassa,",
  "atk-vin02a25:63_4": "itarāni dve kappāsikassa vā sabbesaṁ vā.",
  "atk-vin02a25:64_0": "Bhagavatā ekādasa patte paṭikkhipitvā dve pattā anuññātā – lohapatto ceva mattikāpatto ca. Lohathālakaṁ, mattikāthālakaṁ,",
  "atk-vin02a25:64_1": "tambalohathālakanti tesaṁyeva anulomāni.",
  "atk-vin02a25:64_2": "Bhagavatā tayo tumbā anuññātā – lohatumbo, kaṭṭhatumbo, phalatumboti. Kuṇḍikā, kañcanako,",
  "atk-vin02a25:64_3": "udakatumboti tesaṁyeva anulomāni.",
  "atk-vin02a25:64_4": "Kurundiyaṁ pana ‘‘pānīyasaṅkhapānīyasarāvakāni etesaṁ anulomānī’’ti vuttaṁ. Paṭṭikā,",
  "atk-vin02a25:64_5": "sūkarantanti dve kāyabandhanāni anuññātāni,",
  "atk-vin02a25:64_6": "dussapaṭṭena rajjukena ca katakāyabandhanāni tesaṁ anulomāni. Setacchattaṁ, kilañjacchattaṁ,",
  "atk-vin02a25:64_7": "paṇṇacchattanti tīṇi chattāni anuññātāni.",
  "atk-vin02a25:64_8": "Ekapaṇṇacchattaṁ tesaṁyeva anulomanti iminā nayena pāḷiñca aṭṭhakathañca anupekkhitvā aññānipi kappiyākappiyānaṁ anulomāni veditabbāni.",
  "atk-vin02a25:65_0": "Tadahupaṭiggahitaṁ kāle kappatītiādi sabbaṁ sambhinnarasaṁ sandhāya vuttaṁ.",
  "atk-vin02a25:65_1": "Sace hi challimpi anapanetvā sakaleneva nāḷikeraphalena saddhiṁ pānakaṁ paṭiggahitaṁ hoti ,",
  "atk-vin02a25:65_2": "nāḷikeraṁ apanetvā taṁ vikālepi kappati.",
  "atk-vin02a25:65_3": "Upari sappipiṇḍaṁ ṭhapetvā sītalapāyāsaṁ denti,",
  "atk-vin02a25:65_4": "yaṁ pāyāsena asaṁsaṭṭhaṁ sappi,",
  "atk-vin02a25:65_5": "taṁ apanetvā sattāhaṁ paribhuñjituṁ vaṭṭati.",
  "atk-vin02a25:65_6": "Baddhamadhuphāṇitādīsupi eseva nayo.",
  "atk-vin02a25:65_7": "Takkolajātiphalādīhi alaṅkaritvā piṇḍapātaṁ denti,",
  "atk-vin02a25:65_8": "tāni uddharitvā dhovitvā yāvajīvaṁ paribhuñjitabbāni.",
  "atk-vin02a25:65_9": "Yāguyaṁ pakkhipitvā dinnasiṅgiverādīsupi telādīsu pakkhipitvā dinnalaṭṭhimadhukādīsupi eseva nayo.",
  "atk-vin02a25:65_10": "Evaṁ yaṁ yaṁ asambhinnarasaṁ hoti,",
  "atk-vin02a25:65_11": "taṁ taṁ ekato paṭiggahitampi yathā suddhaṁ hoti,",
  "atk-vin02a25:65_12": "tathā dhovitvā vā tacchetvā vā tassa tassa kālavasena paribhuñjituṁ vaṭṭati.",
  "atk-vin02a25:66_0": "Sace pana sambhinnarasaṁ hoti saṁsaṭṭhaṁ, na vaṭṭati.",
  "atk-vin02a25:66_1": "Yāvakālikañhi attanā saddhiṁ sambhinnarasāni tīṇipi yāmakālikādīni attano sabhāvaṁ upaneti,",
  "atk-vin02a25:66_2": "yāmakālikaṁ dvepi sattāhakālikādīni attano sabhāvaṁ upaneti,",
  "atk-vin02a25:66_3": "sattāhakālikampi attanā saddhiṁ saṁsaṭṭhaṁ yāvajīvikaṁ attano sabhāvaññeva upaneti;",
  "atk-vin02a25:66_4": "tasmā tena tadahupaṭiggahitena saddhiṁ tadahupaṭiggahitaṁ vā purepaṭiggahitaṁ vā yāvajīvikaṁ sattāhaṁ kappati dvīhapaṭiggahitena chāhaṁ,",
  "atk-vin02a25:66_5": "tīhapaṭiggahitena pañcāhaṁ…pe… sattāhapaṭiggahitena tadaheva kappatīti veditabbaṁ.",
  "atk-vin02a25:66_6": "Tasmāyeva hi ‘‘sattāhakālikena bhikkhave yāvajīvikaṁ tadahupaṭiggahita’’nti avatvā ‘‘paṭiggahitaṁ sattāhaṁ kappatī’’ti vuttaṁ.",
  "atk-vin02a25:67_0": "Kālayāmasattāhātikkamesu cettha vikālabhojanasannidhibhesajjasikkhāpadānaṁ vasena āpattiyo veditabbā.",
  "atk-vin02a25:67_1": "Imesu ca pana catūsu kālikesu yāvakālikaṁ yāmakālikanti idameva dvayaṁ antovutthakañceva sannidhikārakañca hoti,",
  "atk-vin02a25:67_2": "sattāhakālikañca yāvajīvikañca akappiyakuṭiyaṁ nikkhipitumpi vaṭṭati, sannidhimpi na janetīti. Sesaṁ sabbattha uttānamevāti.",
  "atk-vin02a25:68_0": "Bhesajjakkhandhakavaṇṇanā niṭṭhitā."
}