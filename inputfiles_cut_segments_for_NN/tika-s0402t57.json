{
  "tika-s0402t57:0_0": "(25) 5. Āpattibhayavaggo",
  "tika-s0402t57:1_0": "1. Saṅghabhedakasuttavaṇṇanā",
  "tika-s0402t57:2_0": "243.",
  "tika-s0402t57:2_1": "Pañcamassa paṭhame vivādādhikaraṇādīsūti vivādādhikaraṇaṁ anuvādādhikaraṇaṁ āpattādhikaraṇaṁ kiccādhikaraṇanti imesu catūsu.",
  "tika-s0402t57:2_2": "Tattha dhammoti vā adhammoti vā aṭṭhārasahi vatthūhi vivadantānaṁ bhikkhūnaṁ yo vivādo,",
  "tika-s0402t57:2_3": "idaṁ vivādādhikaraṇaṁ nāma.",
  "tika-s0402t57:2_4": "Sīlavipattiyā vā ācāradiṭṭhiājīvavipattiyā vā anuvadantānaṁ yo anuvādo upavadanā ceva codanā ca,",
  "tika-s0402t57:2_5": "idaṁ anuvādādhikaraṇaṁ nāma.",
  "tika-s0402t57:2_6": "Mātikāya āgatā pañca,",
  "tika-s0402t57:2_7": "vibhaṅge dveti sattapi āpattikkhandhā,",
  "tika-s0402t57:2_8": "idaṁ āpattādhikaraṇaṁ nāma.",
  "tika-s0402t57:2_9": "Saṅghassa apalokanādīnaṁ catunnaṁ kammānaṁ karaṇaṁ,",
  "tika-s0402t57:2_10": "idaṁ kiccādhikaraṇaṁ nāma.",
  "tika-s0402t57:2_11": "Sesamettha uttānameva.",
  "tika-s0402t57:3_0": "Saṅghabhedakasuttavaṇṇanā niṭṭhitā.",
  "tika-s0402t57:4_0": "2-3. Āpattibhayasuttādivaṇṇanā",
  "tika-s0402t57:5_0": "244-5.",
  "tika-s0402t57:5_1": "Dutiye bhassati niratthakabhāvena khipīyatīti bhasmaṁ, chārikā.",
  "tika-s0402t57:5_2": "Tassa puṭaṁ bhaṇḍikā bhasmapuṭaṁ.",
  "tika-s0402t57:5_3": "Tenāha “bhasmapuṭanti chārikābhaṇḍika”nti.",
  "tika-s0402t57:5_4": "Tatiyaṁ uttānatthameva.",
  "tika-s0402t57:6_0": "Āpattibhayasuttādivaṇṇanā niṭṭhitā.",
  "tika-s0402t57:7_0": "4-7. Seyyāsuttādivaṇṇanā",
  "tika-s0402t57:8_0": "246-9.",
  "tika-s0402t57:8_1": "Catutthe petāti peccabhāvaṁ gatā.",
  "tika-s0402t57:8_2": "Te pana yasmā idha katakālakiriyā kālena katajīvitucchedā honti,",
  "tika-s0402t57:8_3": "tasmā vuttaṁ “kālakatā vuccantī”ti,",
  "tika-s0402t57:8_4": "matāti attho.",
  "tika-s0402t57:8_5": "Atha vā peccabhavaṁ gatā,",
  "tika-s0402t57:8_6": "petūpapattivasena nibbattiṁ upagatāti attho.",
  "tika-s0402t57:8_7": "Tenāha “atha vā petavisaye nibbattā petā nāmā”ti.",
  "tika-s0402t57:8_8": "Ekena passena sayituṁ na sakkonti dukkhuppattito.",
  "tika-s0402t57:9_0": "Tejussadattāti iminā sīhassa abhīrukabhāvaṁ dasseti.",
  "tika-s0402t57:9_1": "Bhīrukā sesamigā attano āsayaṁ pavisitvā santāsapubbakaṁ yathā tathā sayanti,",
  "tika-s0402t57:9_2": "sīho pana abhīruko sabhāvato satokārī bhikkhu viya satiṁ upaṭṭhapetvāva sayati.",
  "tika-s0402t57:9_3": "Tenāha “dve purimapāde”tiādi.",
  "tika-s0402t57:9_4": "Dakkhiṇe purimapāde vāmassa purimapādassa ṭhapanavasena dve purimapāde ekasmiṁ ṭhāne ṭhapetvā.",
  "tika-s0402t57:9_5": "Pacchimapāde vuttanayeneva idhāpi ekasmiṁ ṭhāne ṭhapanaṁ veditabbaṁ,",
  "tika-s0402t57:9_6": "ṭhitokāsasallakkhaṇaṁ abhīrukavaseneva.",
  "tika-s0402t57:9_7": "Sīsaṁ pana ukkhipitvātiādinā vuttasīhakiriyā anutrastappabujjhanā viya abhīrubhāvasiddhadhammatāvasenevāti veditabbā.",
  "tika-s0402t57:9_8": "Sīhavijambhanaṁ ativelaṁ ekākāre ṭhapitānaṁ sarīrāvayavānaṁ gamanādikiriyāsu yogyabhāvāpādanatthaṁ.",
  "tika-s0402t57:9_9": "Tikkhattuṁ sīhanādanadanaṁ appesakkhamigarājehi parittāsapariharaṇatthaṁ.",
  "tika-s0402t57:10_0": "Ayaṁvuccati,",
  "tika-s0402t57:10_1": "bhikkhave,",
  "tika-s0402t57:10_2": "tathāgataseyyāti iminā catutthajjhānaseyyā tathāgataseyyā nāmāti dasseti.",
  "tika-s0402t57:10_3": "Seti abyāvaṭabhāvena pavattati etthāti seyyā,",
  "tika-s0402t57:10_4": "catutthajjhānameva seyyā catutthajjhānaseyyā.",
  "tika-s0402t57:10_5": "Kiṁ pana taṁ catutthajjhānanti?",
  "tika-s0402t57:10_6": "Ānāpānacatutthajjhānaṁ.",
  "tika-s0402t57:10_7": "Tattha hi ṭhatvā vipassanaṁ vaḍḍhetvā bhagavā anukkamena aggamaggaṁ adhigantvā tathāgato jātoti.",
  "tika-s0402t57:10_8": "Tayidaṁ padaṭṭhānaṁ nāma na seyyā,",
  "tika-s0402t57:10_9": "tathāpi yasmā “catutthajjhānasamanantarā bhagavā parinibbāyī”ti mahāparinibbāne āgataṁ,",
  "tika-s0402t57:10_10": "tasmā lokiyacatutthajjhānasamāpatti eva tathāgataseyyāti keci.",
  "tika-s0402t57:10_11": "Evaṁ sati parinibbānakālikāva tathāgataseyyā āpajjati,",
  "tika-s0402t57:10_12": "na ca bhagavā lokiyacatutthajjhānasamāpajjanabahulo vihāsi.",
  "tika-s0402t57:10_13": "Aggaphalavasena pavattaṁ panettha catutthajjhānaṁ veditabbaṁ.",
  "tika-s0402t57:10_14": "Tattha yathā sattānaṁ niddūpagamalakkhaṇā seyyā bhavaṅgacittavasena hoti,",
  "tika-s0402t57:10_15": "sā pana nesaṁ paṭhamajātisamanvayā yebhuyyavuttikā,",
  "tika-s0402t57:10_16": "evaṁ bhagavato ariyajātisamanvayaṁ yebhuyyavuttikaṁ aggaphalabhūtaṁ catutthajjhānaṁ tathāgataseyyāti veditabbaṁ.",
  "tika-s0402t57:10_17": "Pañcamādīni uttānatthāni.",
  "tika-s0402t57:11_0": "Seyyāsuttādivaṇṇanā niṭṭhitā.",
  "tika-s0402t57:12_0": "8. Paṭhamavohārasuttavaṇṇanā",
  "tika-s0402t57:13_0": "250-253.",
  "tika-s0402t57:13_1": "Aṭṭhame anariyānanti asādhūnaṁ nihīnānaṁ.",
  "tika-s0402t57:13_2": "Vohārāti saṁvohārā abhilāpā vā,",
  "tika-s0402t57:13_3": "“diṭṭhaṁ mayā”ti evaṁvāditā.",
  "tika-s0402t57:13_4": "Ettha ca taṁtaṁsamuṭṭhāpakacetanāvasena attho veditabbo.",
  "tika-s0402t57:13_5": "Navamādīsu natthi vattabbaṁ.",
  "tika-s0402t57:14_0": "Paṭhamavohārasuttavaṇṇanā niṭṭhitā.",
  "tika-s0402t57:15_0": "Āpattibhayavaggavaṇṇanā niṭṭhitā.",
  "tika-s0402t57:16_0": "Pañcamapaṇṇāsakaṁ niṭṭhitaṁ."
}