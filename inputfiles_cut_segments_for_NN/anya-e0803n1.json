{
  "anya-e0803n1:0_0": "1. Savikaraṇākhyātavibhāga",
  "anya-e0803n1:1_0": "Tattha dhātūti kenaṭṭhena dhātu?",
  "anya-e0803n1:1_1": "Sakatthampi dhāretīti dhātu,",
  "anya-e0803n1:1_2": "atthātisayayogato paratthampi dhāretīti dhātu,",
  "anya-e0803n1:1_3": "vīsatiyā upasaggesu yena kenaci upasaggena atthavisesakāraṇena paṭibaddhā atthavisesampi dhāretīti dhātu,",
  "anya-e0803n1:1_4": "‘‘ayaṁ imissā attho,",
  "anya-e0803n1:1_5": "ayamito paccayo paro’’tiādinā anekappakārena paṇḍitehi dhāriyati esātipi dhātu,",
  "anya-e0803n1:1_6": "vidahanti viduno etāya saddanipphattiṁ ayalohādimayaṁ ayalohādidhātūhi viyātipi dhātu.",
  "anya-e0803n1:1_7": "Evaṁ tāva dhātusaddassattho veditabbo.",
  "anya-e0803n1:2_0": "Dhātusaddo jinamate, itthiliṅgattane mato;",
  "anya-e0803n1:3_0": "Satthe pulliṅgabhāvasmiṁ, kaccāyanamate dvisu.",
  "anya-e0803n1:4_0": "Atha vā jinamate ‘‘tato gotamidhātūnī’’ti ettha dhātusaddo liṅgavipallāse vattati ‘‘pabbatāni vanāni cā’’ti ettha pabbatasaddo viya,",
  "anya-e0803n1:4_1": "na panettha vattabbaṁ ‘‘aṭṭhivācakattā napuṁsakaniddeso’’ti aṭṭhivācakattepi ‘‘dhātuyo’’ti itthiliṅgadassanato.",
  "anya-e0803n1:4_2": "Bhūvādayo saddā dhātavo.",
  "anya-e0803n1:4_3": "Seyyathidaṁ?",
  "anya-e0803n1:4_4": "Bhū i ku ke takka taka taki sukaiccādayo.",
  "anya-e0803n1:4_5": "Gaṇato te aṭṭhavidhā bhūvādigaṇo rudhādigaṇo divādigaṇo svādigaṇo kiyādigaṇo gahādigaṇo tanādigaṇo curādigaṇo cāti.",
  "anya-e0803n1:4_6": "Idāni tesaṁ vikaraṇasaññite paccaye dassessāma.",
  "anya-e0803n1:4_7": "Anekavidhā hi paccayā nānappakāresu nāmanāma kitanāma samāsanāma taddhitanāmākhyātesu pavattanato.",
  "anya-e0803n1:4_8": "Saṅkhepato pana duvidhāva nāmapaccayo ākhyātapaccayo cāti.",
  "anya-e0803n1:4_9": "Tatrāpi ākhyātapaccayā duvidhā vikaraṇapaccayanovikaraṇapaccayavasena.",
  "anya-e0803n1:4_10": "Tattha vikaraṇapaccayo akārādisattarasavidho aggahitaggahaṇena pannarasavidho ca.",
  "anya-e0803n1:4_11": "Novikaraṇapaccayo pana kha cha sādinekavidho.",
  "anya-e0803n1:4_12": "Ye rūpanipphattiyā upakārakā atthavisesassa jotakā vā ajotakā vā lopanīyā vā alopanīyā vā,",
  "anya-e0803n1:4_13": "te saddā paccayā.",
  "anya-e0803n1:5_0": "Paṭicca kāraṇaṁ taṁ taṁ, entīti paccayātha vā;",
  "anya-e0803n1:6_0": "Paṭicca saddanipphatti, ito etīti paccayā.",
  "anya-e0803n1:7_0": "Nāmikappaccayānaṁ yo, vibhāgo āvi hessati;",
  "anya-e0803n1:8_0": "Nāmakappe yato tasmā, na taṁ vitthārayāmase.",
  "anya-e0803n1:9_0": "Yo novikaraṇānaṁ tu, paccayānaṁ vibhāgato;",
  "anya-e0803n1:10_0": "So panākhyātakappamhi, vitthārenā’gamissatīti.",
  "anya-e0803n1:11_0": "Iccānekavidhesu paccayesu ‘‘vikaraṇapaccayā nāma ime’’ti sallakkhetabbā. Kathaṁ?",
  "anya-e0803n1:11_1": "Bhūvādigaṇato apaccayo hoti kattari,",
  "anya-e0803n1:11_2": "rudhādigaṇato akārivaṇṇekārokārapaccayā honti kattari,",
  "anya-e0803n1:11_3": "pubbamajjhaṭṭhāne niggahītāgamo ca,",
  "anya-e0803n1:11_4": "divādigaṇato yapaccayo hoti kattari,",
  "anya-e0803n1:11_5": "svādigaṇato ṇu ṇā uṇāpaccayā honti kattari,",
  "anya-e0803n1:11_6": "kiyādigaṇato nāpaccayo hoti kattari,",
  "anya-e0803n1:11_7": "gahādigaṇato ppa ṇhāpaccayā honti kattari,",
  "anya-e0803n1:11_8": "tanādigaṇato o yirapaccayā honti kattari,",
  "anya-e0803n1:11_9": "curādigaṇato ṇe ṇayapaccayā honti kattari.",
  "anya-e0803n1:12_0": "Akāro ca ivaṇṇo ca, e okārā ca yo tathā;",
  "anya-e0803n1:13_0": "Ṇu ṇā uṇā ca nā ppa ṇhā-yirā ṇe ṇayapaccayā.",
  "anya-e0803n1:14_0": "Aggahitaggahaṇena, evaṁ pannarase’ritā;",
  "anya-e0803n1:15_0": "Vikaraṇavhayā ete, paccayāti vibhāvaye.",
  "anya-e0803n1:16_0": "Ye evaṁ niddiṭṭhehi vikaraṇapaccayehi tadaññehi ca sappaccayā aṭṭhavidhā dhātugaṇā suttantesu bahūpakārā,",
  "anya-e0803n1:16_1": "tesvāyaṁ bhūvādigaṇo.",
  "anya-e0803n1:16_2": "Bhū sattāyaṁ,",
  "anya-e0803n1:16_3": "bhūdhātu vijjamānatāyaṁ vattati.",
  "anya-e0803n1:16_4": "Sakammikākammikāsu dhātūsu ayaṁ akammikā dhātu,",
  "anya-e0803n1:16_5": "na pana ‘‘dhammabhūto’’tiādīsu pattiatthavācikā aparā bhūdhātu viya sakammikā.",
  "anya-e0803n1:16_6": "Esā hi pariabhiādīhi upasaggehi yuttāyeva sakammikā bhavati,",
  "anya-e0803n1:16_7": "na upa parā pātuādīhi upasagganipātehi yuttāpi.",
  "anya-e0803n1:16_8": "Ato imissā siddhāni rūpāni dvidhā ñeyyāni akammakapadāni sakammakapadāni cāti.",
  "anya-e0803n1:17_0": "Suddhakattukriyāpadaniddesa",
  "anya-e0803n1:18_0": "Tatra bhavati ubbhavati samubbhavati pabhavati parābhavati sambhavati vibhavati,",
  "anya-e0803n1:18_1": "bhoti sambhoti vibhoti pātubhavati pātubbhavati pātubhoti,",
  "anya-e0803n1:18_2": "imāni akammakapadāni.",
  "anya-e0803n1:18_3": "Ettha pātuiti nipāto,",
  "anya-e0803n1:18_4": "so ‘‘āvibhavati tirobhavatī’’tiādīsu āvi tironipātā viya bhūdhātuto nipphannākhyātasaddassa neva visesakaro,",
  "anya-e0803n1:18_5": "na ca sakammakattasādhako.",
  "anya-e0803n1:18_6": "Uiccādayo upasaggā,",
  "anya-e0803n1:18_7": "te pana visesakarā,",
  "anya-e0803n1:18_8": "na sakammakattasādhakā.",
  "anya-e0803n1:18_9": "Yesamattho kammena sambandhanīyo na hoti,",
  "anya-e0803n1:18_10": "tāni padāni akammakāni.",
  "anya-e0803n1:18_11": "Akammakapadānaṁ yathārahaṁ sakammakākammakavasena attho kathetabbo.",
  "anya-e0803n1:18_12": "Paribhoti paribhavati,",
  "anya-e0803n1:18_13": "abhibhoti abhibhavati,",
  "anya-e0803n1:18_14": "adhibhoti adhibhavati,",
  "anya-e0803n1:18_15": "atibhoti atibhavati,",
  "anya-e0803n1:18_16": "anubhoti anubhavati,",
  "anya-e0803n1:18_17": "samanubhoti samanubhavati,",
  "anya-e0803n1:18_18": "abhisambhoti abhisambhavati,",
  "anya-e0803n1:18_19": "imāni sakammakapadāni.",
  "anya-e0803n1:18_20": "Ettha pariiccādayo upasaggā,",
  "anya-e0803n1:18_21": "te bhūdhātuto nipphannākhyātasaddassa visesakarā ceva sakammakattasādhakā ca.",
  "anya-e0803n1:18_22": "Yesamattho kammena sambandhanīyo,",
  "anya-e0803n1:18_23": "tāni padāni sakammakāni.",
  "anya-e0803n1:18_24": "Sakammakapadānaṁ sakammakavasena attho kathetabbo,",
  "anya-e0803n1:18_25": "kvaci akammakavasenapi.",
  "anya-e0803n1:18_26": "Evaṁ suddhakattukriyāpadāni bhavanti.",
  "anya-e0803n1:18_27": "Uddesoyaṁ.",
  "anya-e0803n1:19_0": "Tatra bhavatīti hoti vijjati paññāyati sarūpaṁ labhati.",
  "anya-e0803n1:19_1": "Ubbhavatīti uppajjati sarūpaṁ labhati.",
  "anya-e0803n1:19_2": "Samubbhavatīti samuppajjati sarūpaṁ labhati.",
  "anya-e0803n1:19_3": "Pabhavatīti hoti sambhavati.",
  "anya-e0803n1:19_4": "Atha vā pabhavatīti yato kutoci sandati,",
  "anya-e0803n1:19_5": "na vicchijjati,",
  "anya-e0803n1:19_6": "avicchinnaṁ hoti,",
  "anya-e0803n1:19_7": "taṁ taṁ ṭhānaṁ visarati.",
  "anya-e0803n1:19_8": "Parābhavatīti parābhavo hoti byasanaṁ āpajjati avuddhiṁ pāpuṇāti.",
  "anya-e0803n1:19_9": "Sambhavatīti suṭṭhu bhavati vuddhiṁ virūḷhiṁ vepullaṁ āpajjati.",
  "anya-e0803n1:19_10": "Vibhavatīti ucchijjati vinassati vipajjati,",
  "anya-e0803n1:19_11": "visesato vā bhavati sampajjati.",
  "anya-e0803n1:19_12": "Bhoti sambhoti vibhotīti imāni ‘‘bhavati sambhavati vibhavatī’’ti imehi yathākkamaṁ samānaniddesāni.",
  "anya-e0803n1:19_13": "Pātubhavatīti pakāsati dissati paññāyati pākaṭaṁ hoti.",
  "anya-e0803n1:19_14": "Pātubbhavati pātubhotīti imāni ‘‘pātubhavatī’’ti iminā samānaniddesāni.",
  "anya-e0803n1:19_15": "Evaṁ akammakapadānaṁ yathārahaṁ sakammakākammakavasena atthakathanaṁ daṭṭhabbaṁ.",
  "anya-e0803n1:19_16": "Evamuttaratrāpi aññesampi akammakapadānaṁ.",
  "anya-e0803n1:20_0": "Paribhotidukādīsu pana sattasu dukesu yathākkamaṁ dve dve padāni samānatthāni,",
  "anya-e0803n1:20_1": "tasmā dve dve padāniyeva gahetvā niddisissāma.",
  "anya-e0803n1:20_2": "Tatra paribhoti paribhavatīti paraṁ hiṁsati pīḷeti,",
  "anya-e0803n1:20_3": "atha vā hīḷeti avajānāti.",
  "anya-e0803n1:20_4": "Abhibhoti abhibhavatīti paraṁ ajjhottharati maddati.",
  "anya-e0803n1:20_5": "Adhibhoti adhibhavatīti paraṁ abhimadditvā bhavati attano vasaṁ vattāpeti.",
  "anya-e0803n1:20_6": "Atibhoti atibhavatīti paraṁ atikkamitvā bhavati.",
  "anya-e0803n1:20_7": "Anubhoti anubhavatīti sukhadukkhaṁ vedeti paribhuñjati sukhadukkhapaṭisaṁvedī hoti.",
  "anya-e0803n1:20_8": "Samanubhoti samanubhavatīti sukhadukkhaṁ suṭṭhu vedeti suṭṭhu paribhuñjati suṭṭhu sukhadukkhapaṭisaṁvedī hoti.",
  "anya-e0803n1:20_9": "Abhisambhoti abhisambhavatīti paraṁ ajjhottharati maddati.",
  "anya-e0803n1:20_10": "Evaṁ sakammakapadānaṁ sakammakavasena atthakathanaṁ daṭṭhabbaṁ.",
  "anya-e0803n1:20_11": "Katthaci pana gacchatīti pavattatīti evaṁ akammakavasenapi.",
  "anya-e0803n1:20_12": "Evamuttaratrāpi aññesaṁ sakammakapadānaṁ.",
  "anya-e0803n1:21_0": "Apaccayo paro hoti, bhūvādigaṇato sati;",
  "anya-e0803n1:22_0": "Suddhakattukriyākhyāne, sabbadhātukanissite.",
  "anya-e0803n1:23_0": "Ayaṁ suddhakattukriyāpadānaṁ niddeso.",
  "anya-e0803n1:24_0": "Hetukattukriyāpadaniddesa",
  "anya-e0803n1:25_0": "Bhāveti vibhāvetisambhāveti paribhāveti,",
  "anya-e0803n1:25_1": "evaṁ hetukattukriyāpadāni bhavanti.",
  "anya-e0803n1:25_2": "Ekakammakavasenesamattho gahetabbo .",
  "anya-e0803n1:25_3": "Pacchimassa pana dvikammakavasenapi.",
  "anya-e0803n1:25_4": "Paribhāvāpeti abhibhāvāpeti anubhāvāpeti,",
  "anya-e0803n1:25_5": "evampi hetukattukriyāpadāni bhavanti.",
  "anya-e0803n1:25_6": "Dvikammakavasenesamattho gahetabbo.",
  "anya-e0803n1:25_7": "Iccevaṁ dvidhā hetukattukriyāpadāni ñeyyāni,",
  "anya-e0803n1:25_8": "aññānipi gahetabbāni.",
  "anya-e0803n1:26_0": "Tatra bhāvetīti puggalo bhāvetabbaṁ yaṁ kiñci bhāveti āsevati bahulīkaroti,",
  "anya-e0803n1:26_1": "atha vā bhāvetīti vaḍḍheti.",
  "anya-e0803n1:26_2": "Vibhāvetīti bhāvetabbaṁ yaṁ kiñci vibhāveti visesena bhāveti,",
  "anya-e0803n1:26_3": "vividhena vā ākārena bhāveti bhāvayati vaḍḍheti,",
  "anya-e0803n1:26_4": "atha vā vibhāvetīti abhāveti antaradhāpeti.",
  "anya-e0803n1:26_5": "Sambhāvetīti yassa kassaci guṇaṁ sambhāveti sambhāvayati suṭṭhu pakāseti ukkaṁseti.",
  "anya-e0803n1:26_6": "Paribhāvetīti paribhāvetabbaṁ yaṁ kiñci paribhāveti paribhāvayati samantato vaḍḍheti.",
  "anya-e0803n1:26_7": "Evaṁ ekakammakavasenattho gahetabbo.",
  "anya-e0803n1:26_8": "Atha vā paribhāvetīti vāsetabbaṁ vatthuṁ paribhāveti paribhāvayati vāseti gandhaṁ gāhāpeti.",
  "anya-e0803n1:26_9": "Evaṁ dvikammakavasenāpi attho gahetabbo.",
  "anya-e0803n1:26_10": "Paribhāvāpetīti puggalo puggalena sapattaṁ paribhāvāpeti hiṁsāpeti,",
  "anya-e0803n1:26_11": "atha vā paribhāvāpetīti hīḷāpeti avajānāpeti.",
  "anya-e0803n1:26_12": "Abhibhāvāpetīti puggalo puggalena sapattaṁ abhibhāvāpeti ajjhottharāpeti.",
  "anya-e0803n1:26_13": "Anubhāvāpetīti puggalo puggalena sampattiṁ anubhāvāpeti paribhojeti.",
  "anya-e0803n1:27_0": "Payutto kattunā yoge, ṭhitoyevāppadhāniye;",
  "anya-e0803n1:28_0": "Kriyaṁ sādheti etassa, dīpakaṁ sāsane padaṁ.",
  "anya-e0803n1:29_0": "Karaṇavacanaṁyeva, yebhuyyena padissati;",
  "anya-e0803n1:30_0": "Ākhyāte kāritaṭṭhānaṁ, sandhāya kathitaṁ idaṁ.",
  "anya-e0803n1:31_0": "Na nāme kāritaṭṭhānaṁ, ‘‘bodhetā’’ itiādikaṁ;",
  "anya-e0803n1:32_0": "‘‘Sunakhehipi khādāpenti’’, iccādīni padāni ca;",
  "anya-e0803n1:33_0": "Āharitvāna dīpeyya, payogakusalo budho.",
  "anya-e0803n1:34_0": "Tatridaṁ karaṇavacanaṁ kammatthadīpakaṁ,",
  "anya-e0803n1:34_1": "upayogasāmivacanānipi taddīpakāni yojetabbāni. Kathaṁ?",
  "anya-e0803n1:34_2": "Paribhāvāpetīti puggalo puggalaṁ sapattaṁ paribhāvāpetīti,",
  "anya-e0803n1:34_3": "tathā paribhāvāpetīti puggalo puggalassa sapattaṁ paribhāvāpetīti.",
  "anya-e0803n1:34_4": "Sesāni nayānusārena niddisitabbāni.",
  "anya-e0803n1:34_5": "Evaṁ sabbānetāni karaṇopayogasāmivacanāni kammatthadīpakāniyeva honti,",
  "anya-e0803n1:34_6": "tasmā dvikammakavasenattho gahetabbo.",
  "anya-e0803n1:35_0": "Ayaṁ hetukattukriyāpadānaṁ niddeso.",
  "anya-e0803n1:36_0": "Kammakriyāpadaniddesa",
  "anya-e0803n1:37_0": "Bhaviyate vibhaviyate paribhaviyate abhibhaviyate anubhaviyate paribhūyate abhibhūyate anubhūyate,",
  "anya-e0803n1:37_1": "evaṁ kammuno kriyāpadāni bhavanti.",
  "anya-e0803n1:37_2": "Aññathā ca bhaviyyate vibhaviyyate paribhaviyyate abhibhaviyyate anubhaviyyate paribhuyyate abhibhuyyate anubhuyyateti.",
  "anya-e0803n1:37_3": "Ettha kammuno kriyāpadāniyeva kammakattuno kriyāpadāni katvā yojetabbāni.",
  "anya-e0803n1:37_4": "Visuñhi kammakattuno kriyāpadāni na labbhanti.",
  "anya-e0803n1:38_0": "Tatra bhaviyateti bhāvetabbaṁ yaṁ kiñci puggalena bhāviyate āseviyate bahulīkariyate,",
  "anya-e0803n1:38_1": "atha vā bhaviyateti vaḍḍhiyate.",
  "anya-e0803n1:38_2": "Vibhaviyateti vibhāvetabbaṁ yaṁ kiñci puggalena vibhaviyate visesena bhaviyate,",
  "anya-e0803n1:38_3": "vividhena vā ākārena bhaviyate vaḍḍhiyate,",
  "anya-e0803n1:38_4": "atha vā vibhaviyateti abhaviyate antaradhāpiyate.",
  "anya-e0803n1:38_5": "Paribhaviyateti sapatto puggalena paribhaviyate hiṁsiyate,",
  "anya-e0803n1:38_6": "atha vā paribhaviyateti hīḷiyate avajāniyate.",
  "anya-e0803n1:38_7": "Abhibhaviyateti sapatto puggalena abhibhaviyate ajjhotthariyate abhimaddiyate.",
  "anya-e0803n1:38_8": "Anubhaviyateti sampatti puggalena anubhaviyate paribhuñjiyate.",
  "anya-e0803n1:38_9": "Paribhūyatetiādīni tīṇi ‘‘paribhaviyate’’tiādīhi tīhi samānaniddesāni.",
  "anya-e0803n1:38_10": "Sesāni pana yathāvuttehi yaṁ kammameva padhānato gahetvā niddisiyati padaṁ,",
  "anya-e0803n1:38_11": "taṁ kammatthadīpakaṁ.",
  "anya-e0803n1:38_12": "Tasmā kattari ekavacanena niddiṭṭhepi yadi kammaṁ bahuvacanavasena vattabbaṁ,",
  "anya-e0803n1:38_13": "bahuvacanantaññeva kammuno kriyāpadaṁ dissati.",
  "anya-e0803n1:38_14": "Yadi panekavacanavasena vattabbaṁ,",
  "anya-e0803n1:38_15": "ekavacanantaññeva.",
  "anya-e0803n1:38_16": "Tathā kattari bahuvacanena niddiṭṭhepi yadi kammaṁ ekavacanavasena vattabbaṁ,",
  "anya-e0803n1:38_17": "ekavacanantaññeva kammuno kriyāpadaṁ dissati.",
  "anya-e0803n1:38_18": "Yadi pana bahuvacanavasena vattabbaṁ,",
  "anya-e0803n1:38_19": "bahuvacanantaññeva. Kathaṁ?",
  "anya-e0803n1:38_20": "Bhikkhunā dhammo bhaviyate,",
  "anya-e0803n1:38_21": "bhikkhunā dhammā bhaviyante,",
  "anya-e0803n1:38_22": "bhikkhūhi dhammo bhaviyate,",
  "anya-e0803n1:38_23": "bhikkhūhi dhammā bhaviyanteti.",
  "anya-e0803n1:38_24": "Iminā nayena sabbattha kammuno kriyāpadesu vohāro kātabbo.",
  "anya-e0803n1:38_25": "Yasmiṁ pana kammuno kriyāpade kammatthadīpake kammabhūtassevatthassa kattubhāvaparikappo hoti,",
  "anya-e0803n1:38_26": "taṁ kammakattutthadīpakaṁ,",
  "anya-e0803n1:38_27": "taṁ kammuno kriyāpadato visuṁ na labbhati.",
  "anya-e0803n1:38_28": "Ayaṁ panettha atthaviññāpane payogaracanā.",
  "anya-e0803n1:38_29": "Sayameva paribhaviyate dubbhāsitaṁ bhaṇaṁ bālo tappaccayā aññehi paribhūtopi,",
  "anya-e0803n1:38_30": "sayameva abhibhaviyate pāpakārī niraye nirayapālehi abhibhūtopi tathārūpassa kammassa sayaṁ katattāti.",
  "anya-e0803n1:38_31": "Ettha hi sayameva pīyate pānīyaṁ,",
  "anya-e0803n1:38_32": "sayameva kaṭo kariyatetiādīsu viya sukhābhisaṅkharaṇīyatā labbhateva,",
  "anya-e0803n1:38_33": "tato kammakattutā ca.",
  "anya-e0803n1:39_0": "Ayaṁ kammuno kriyāpadānaṁ niddeso.",
  "anya-e0803n1:40_0": "Bhāvakriyāpadaniddesa",
  "anya-e0803n1:41_0": "Bhūyate bhaviyate ubbhaviyate,",
  "anya-e0803n1:41_1": "evaṁ bhāvassa kriyāpadāni bhavanti.",
  "anya-e0803n1:41_2": "Aññathā ca bhuyyate bhaviyyate ubbhaviyyateti.",
  "anya-e0803n1:41_3": "Tatra yathā ṭhīyatepadassa ṭhānanti bhāvavasena atthakathanamicchanti,",
  "anya-e0803n1:41_4": "evaṁ bhūyatetiādīnampi bhavanantiādinā bhāvavasena atthakathanamicchitabbaṁ.",
  "anya-e0803n1:41_5": "Yathā ca ṭhānaṁ ṭhiti bhavanantiādīhi bhāvavācakakitantanāmapadehi saddhiṁ sambandhe chaṭṭhiyojanamicchanti,",
  "anya-e0803n1:41_6": "na tathā ṭhīyate bhūyatetiādīhi bhāvavācakākhyātapadehi saddhiṁ sambandhe chaṭṭhiyojanā icchitabbā sambandhe",
  "anya-e0803n1:41_7": "pavattachaṭṭhiyantasaddehi asambandhanīyattā ākhyātikapadānaṁ.",
  "anya-e0803n1:41_8": "Yasmiṁ payoge yaṁ kammuno kriyāpadena samānagatikaṁ katvā vinā kammena niddisiyati kriyāpadaṁ,",
  "anya-e0803n1:41_9": "kattuvācakapadaṁ pana paccattavacanena vā karaṇavacanena vā niddisiyati,",
  "anya-e0803n1:41_10": "taṁ tattha bhāvatthadīpakaṁ.",
  "anya-e0803n1:41_11": "Na hi sabbathā kattāramanissāya bhāvo pavattati.",
  "anya-e0803n1:41_12": "Evaṁ santepi bhāvo nāma kevalo bhavanalavanapacanādiko dhātuatthoyeva.",
  "anya-e0803n1:41_13": "Akkharacintakā pana ‘‘ṭhīyate bhūyate’’tiādīsu bhāvavisayesu karaṇavacanameva payuñjanti ‘‘nanu nāma",
  "anya-e0803n1:41_14": "pabbajitena sunivatthena bhavitabbaṁ supārutena ākappasampannenā’’tiādīsu viya,",
  "anya-e0803n1:41_15": "tasmā tesaṁ mate ‘‘tena ubbhaviyate’’ti karaṇavacanena yojetabbaṁ.",
  "anya-e0803n1:41_16": "Jinamatena pana ‘‘so bhūyate’’tiādinā paccattavacaneneva.",
  "anya-e0803n1:41_17": "Saccasaṅkhepappakaraṇe hi dhammapālācariyena,",
  "anya-e0803n1:41_18": "niddesapāḷiyaṁ pana dhammasenāpatinā,",
  "anya-e0803n1:41_19": "dhajaggasuttante bhagavatā ca bhāvapadaṁ paccattavacanāpekkhavasenu’ccāritaṁ.",
  "anya-e0803n1:42_0": "Kathito saccasaṅkhepe, paccattavacanena ve,",
  "anya-e0803n1:43_0": "‘‘Bhūyate’’ iti saddassa, sambandho bhāvadīpano.",
  "anya-e0803n1:44_0": "Niddesapāḷiyaṁ ‘‘rūpaṁ, vibhoti vibhaviyyati’’;",
  "anya-e0803n1:45_0": "Iti dassanato vāpi, paccattavacanaṁ thiraṁ.",
  "anya-e0803n1:46_0": "Tathā dhajaggasuttante, munināhaccabhāsite;",
  "anya-e0803n1:47_0": "‘‘So pahīyissati’’ iti, pāḷidassanatopi ca.",
  "anya-e0803n1:48_0": "Pāramitānubhāvena, mahesīnaṁva dehato;",
  "anya-e0803n1:49_0": "Santi nipphādanā, neva, sakkatādivaco viya.",
  "anya-e0803n1:50_0": "Paccattadassaneneva, purisattayayojanaṁ;",
  "anya-e0803n1:51_0": "Ekavacanikañcāpi, bahuvacanikampi ca;",
  "anya-e0803n1:52_0": "Kātabbamiti no khanti, parassapadaādike.",
  "anya-e0803n1:53_0": "Tasmā rūpaṁ vibhaviyyati,",
  "anya-e0803n1:53_1": "rūpāni vibhaviyyanti,",
  "anya-e0803n1:53_2": "tvaṁ vibhaviyyasi,",
  "anya-e0803n1:53_3": "tumhe vibhaviyyatha,",
  "anya-e0803n1:53_4": "ahaṁ vibhaviyyāmi,",
  "anya-e0803n1:53_5": "mayaṁ vibhaviyyāma,",
  "anya-e0803n1:53_6": "rūpaṁ vibhaviyyate,",
  "anya-e0803n1:53_7": "rūpāni vibhaviyyante iccevamādi jinavacanānurūpato yojetabbaṁ.",
  "anya-e0803n1:53_8": "Atrāyaṁ padasodhanā –",
  "anya-e0803n1:54_0": "Vibhaviyyatīti idaṁ, kammapadasamānakaṁ;",
  "anya-e0803n1:55_0": "Na ca kammapadaṁ nāpi, kammakattupadādikaṁ.",
  "anya-e0803n1:56_0": "Yadi kammapadaṁ etaṁ, paccattavacanaṁ pana;",
  "anya-e0803n1:57_0": "Kammaṁ dīpeyya karaṇa-vacanaṁ kattudīpakaṁ.",
  "anya-e0803n1:58_0": "Yadi kammakattupadaṁ, ‘‘pīyate’’ti padaṁ viya;",
  "anya-e0803n1:59_0": "Siyā sakammakaṁ, netaṁ, tathā hotīti dīpaye.",
  "anya-e0803n1:60_0": "Yadi kattupadaṁ etaṁ, vibhavatipadaṁ viya;",
  "anya-e0803n1:61_0": "Vinā yapaccayaṁ tiṭṭhe, na tathā tiṭṭhate idaṁ.",
  "anya-e0803n1:62_0": "Na kattari bhuvādīnaṁ, gaṇe yapaccayo ruto;",
  "anya-e0803n1:63_0": "Divādīnaṁ gaṇeyeva, kattari samudīrito.",
  "anya-e0803n1:64_0": "Na bhūdhātu divādīnaṁ, dhātūnaṁ dissate gaṇe;",
  "anya-e0803n1:65_0": "Bhūvādikacurādīnaṁ, gaṇesuyeva dissati.",
  "anya-e0803n1:66_0": "‘‘Vibhaviyyati’’ iccādo, tasmā yapaccayo pana;",
  "anya-e0803n1:67_0": "Bhāveyevāti viññeyyaṁ, viññunā samayaññunā.",
  "anya-e0803n1:68_0": "Ettha hi pākaṭaṁ katvā, bhāvakārakalakkhaṇaṁ;",
  "anya-e0803n1:69_0": "Dassayissāmahaṁ dāni, sakkaccaṁ me nibodhatha.",
  "anya-e0803n1:70_0": "‘‘Tisso gacchati’’iccatra, kattāraṁ kattuno padaṁ;",
  "anya-e0803n1:71_0": "‘‘Dhammo desiyati’’ccatra, kammaṁ tu kammuno padaṁ.",
  "anya-e0803n1:72_0": "Sarūpato pakāseti, tasmā te pākaṭā ubho;",
  "anya-e0803n1:73_0": "Tathā vibhaviyyatīti-ādibhāvapadaṁ pana.",
  "anya-e0803n1:74_0": "Sarūpato na dīpeti, kārakaṁ bhāvanāmakaṁ;",
  "anya-e0803n1:75_0": "Dabbabhūtaṁ tu kattāraṁ, pakāseti sarūpato.",
  "anya-e0803n1:76_0": "Kattāraṁ pana dīpentaṁ, kattusannissitampi taṁ;",
  "anya-e0803n1:77_0": "Bhāvaṁ dīpeti svākāro, paccayena vibhāvito.",
  "anya-e0803n1:78_0": "Yasmā ca kattubhāvena, bhāvo nāma na tiṭṭhati;",
  "anya-e0803n1:79_0": "Kattāva kattubhāvena, bhāvaṭṭhāne ṭhito tato.",
  "anya-e0803n1:80_0": "Yajjevaṁ kattuvohāro, bhāvassa tu kathaṁ siyā;",
  "anya-e0803n1:81_0": "‘‘Sāvakānaṁ sannipāto, ahosi’’itiādisu.",
  "anya-e0803n1:82_0": "Iti ce nissayānaṁ tu, vasā nissitasambhavā;",
  "anya-e0803n1:83_0": "Kattuṭṭhānepi bhāvassa, kattupaññatti sijjhati.",
  "anya-e0803n1:84_0": "Kārake kattukammavhe, kriyāsannissaye yathā;",
  "anya-e0803n1:85_0": "Dhārentī āsanathālī, kriyādhāroti kappitā.",
  "anya-e0803n1:86_0": "Tathā bhāvapadaṁ dhīrā, kattāraṁ bhāvanissayaṁ;",
  "anya-e0803n1:87_0": "Dīpayantampi kappenti, bhāvassa vācakaṁ iti.",
  "anya-e0803n1:88_0": "Keci adabbabhūtassa, bhāvassekattato bravuṁ;",
  "anya-e0803n1:89_0": "Bhāvedekavacovādi-purisasseva hotiti.",
  "anya-e0803n1:90_0": "Pāḷiṁ patvāna tesaṁ tu, vacanaṁ appamāṇakaṁ;",
  "anya-e0803n1:91_0": "‘‘Te saṁkilesikā dhammā, pahīyissanti’’ iti hi.",
  "anya-e0803n1:92_0": "Pāṭho pāvacane diṭṭho, tasmā evaṁ vademase;",
  "anya-e0803n1:93_0": "Paccattadassaneneva, purisattayayojanaṁ.",
  "anya-e0803n1:94_0": "Vacanehi yutaṁ dvīhi, icchitabbanti no ruci;",
  "anya-e0803n1:95_0": "Bhāve kriyāpadaṁ nāma, pāḷiyaṁ atiduddasaṁ;",
  "anya-e0803n1:96_0": "Tasmā taggahaṇūpāyo, vutto ettāvatā mayāti.",
  "anya-e0803n1:97_0": "Ayaṁ bhāvassa kriyāpadānaṁ niddeso.",
  "anya-e0803n1:98_0": "Evaṁ suddhakattukriyāpadāni hetukattukriyāpadāni kammuno kriyāpadāni,",
  "anya-e0803n1:98_1": "bhāvassa kriyāpadāni cāti catudhā,",
  "anya-e0803n1:98_2": "kammakattukriyāpadehi vā pañcadhā bhūdhātuto nipphannāni kriyāpadāni nānappakārena niddiṭṭhāni,",
  "anya-e0803n1:98_3": "etāni lokiyānaṁ bhāvabhedavasena vohārabhedo hotīti dassanatthaṁ visuṁ visuṁ vuttāni.",
  "anya-e0803n1:98_4": "Atthato pana kammakattubhāvakārakattayavasena tividhāneva.",
  "anya-e0803n1:98_5": "Hetukattā hi suddhakattusaṅkhāte kārake tassaṅgabhāvato saṅgahamupagacchati,",
  "anya-e0803n1:98_6": "tathā kammakattā kammakārake,",
  "anya-e0803n1:98_7": "bhāvo pana kevalo.",
  "anya-e0803n1:98_8": "So hi gamanapacanalavanādivasenānekavidhopi kriyāsabhāvattā bhedarahito kārakantaro.",
  "anya-e0803n1:98_9": "Evaṁ santepi dabbasannissitattā dabbabhedena bhijjati.",
  "anya-e0803n1:98_10": "Tena pāvacane bhāvavācakaṁ padaṁ bahuvacanantampi dissati.",
  "anya-e0803n1:98_11": "Ākhyātikapade bhāvakārakavohāro niruttinayaṁ nissāya gato,",
  "anya-e0803n1:98_12": "atthato pana bhāvassa kārakatā nupapajjati.",
  "anya-e0803n1:98_13": "So hi na kiñci janeti,",
  "anya-e0803n1:98_14": "na ca kriyāya nimittaṁ.",
  "anya-e0803n1:98_15": "Kriyānimittabhāvoyeva hi kārakalakkhaṇaṁ.",
  "anya-e0803n1:98_16": "Iti mukhyato vā hetuto vā bhāvassa kārakatā na labbhati.",
  "anya-e0803n1:98_17": "Evaṁ santepi so karaṇamattattā kārakaṁ.",
  "anya-e0803n1:98_18": "Tathā hi karaṇaṁ kāro, kriyā,",
  "anya-e0803n1:98_19": "tadeva kārakanti bhāvassa kārakatā daṭṭhabbā.",
  "anya-e0803n1:98_20": "Yasmā pana kriyānimittabhāvoyeva kārakalakkhaṇaṁ,",
  "anya-e0803n1:98_21": "tasmā nāmikapade kārakalakkhaṇe bhāvakārakanti vohāraṁ pahāya kattukammakaraṇasampadānāpādānādhikaraṇānaṁ",
  "anya-e0803n1:98_22": "channaṁ vatthūnaṁ kattukārakakammakārakantiādi vohāro kariyati veyyākaraṇehi.",
  "anya-e0803n1:98_23": "Evaṁ niruttinayaṁ nissāya vuttaṁ bhāvakārakañca dve ca kammakattukārakānīti kārakattayaṁ bhavati.",
  "anya-e0803n1:98_24": "Taddīpakañcākhyātikapadaṁ tikārakaṁ.",
  "anya-e0803n1:99_0": "Imamatthañhi sandhāya, vuttamācariyehipi;",
  "anya-e0803n1:100_0": "Mahāveyyākaraṇehi, niruttinayadassibhi.",
  "anya-e0803n1:101_0": "‘‘Yaṁ tikālaṁ tipurisaṁ, kriyāvāci tikārakaṁ;",
  "anya-e0803n1:102_0": "Atiliṅgaṁ dvivacanaṁ, tadākhyātanti vuccatī’’ti.",
  "anya-e0803n1:103_0": "Idha bhāvakammesu attanopaduppattiṁ keci akkharacintakā avassamicchantīti tesaṁ mativibhāvanatthamamhehi",
  "anya-e0803n1:103_1": "bhāvakammānaṁ kriyāpadāni attanopadavasenuddiṭṭhāni ceva niddiṭṭhāni ca.",
  "anya-e0803n1:103_2": "Sabbānipi panetāni tikārakāni kriyāpadāni kriyāpadamālamicchatā parassapadattanopadavasena yojetabbāni.",
  "anya-e0803n1:103_3": "Pāḷiādīsu hi tikārakāni kriyāpadāni parassapadattanopadavasena dvidhā ṭhitāni.",
  "anya-e0803n1:103_4": "Seyyathidaṁ?",
  "anya-e0803n1:103_5": "Bhagavā sāvatthiyaṁ viharati.",
  "anya-e0803n1:103_6": "Samādhijjhānakusalā,",
  "anya-e0803n1:103_7": "vandanti lokanāyakaṁ.",
  "anya-e0803n1:103_8": "Monaṁ vuccati ñāṇaṁ.",
  "anya-e0803n1:103_9": "Atthābhisamayā dhīro,",
  "anya-e0803n1:103_10": "paṇḍitoti pavuccati.",
  "anya-e0803n1:103_11": "Kathaṁ paṭipannassa puggalassa rūpaṁ vibhoti vibhaviyyati.",
  "anya-e0803n1:103_12": "So pahīyissati.",
  "anya-e0803n1:103_13": "Paṇḍukambale nikkhittaṁ bhāsate tapate.",
  "anya-e0803n1:103_14": "Pūjako labhate pūjaṁ.",
  "anya-e0803n1:103_15": "Puttakāmā thiyo yācaṁ,",
  "anya-e0803n1:103_16": "labhante tādisaṁ sutaṁ.",
  "anya-e0803n1:103_17": "Asito tādi vuccate sabrahmā.",
  "anya-e0803n1:103_18": "Aggijādi pubbeva bhūyate.",
  "anya-e0803n1:103_19": "So pahīyethāpi no pahīyethāti evaṁ dvidhā ṭhitāni.",
  "anya-e0803n1:103_20": "Atridaṁ pāḷivavatthānaṁ –",
  "anya-e0803n1:104_0": "Tikārakāni sabbāni, kriyāpadāni pāyato;",
  "anya-e0803n1:105_0": "Parassapadayogena, dissanti piṭakattaye.",
  "anya-e0803n1:106_0": "Attanopadayuttāni, cuṇṇiyesu padesu hi;",
  "anya-e0803n1:107_0": "Atīvappāni gāthāsu, padānīti bahūni tu.",
  "anya-e0803n1:108_0": "Gāthāsu cevitarāni, cuṇṇiyesu padesu ca;",
  "anya-e0803n1:109_0": "Subahūneva hutvāna, dissantīti pakāsaye.",
  "anya-e0803n1:110_0": "Padānaṁ niddeso panati antiādīnaṁ tesaṁ tesaṁ vacanānamanurūpena yojetabbo.",
  "anya-e0803n1:110_1": "Evaṁ tikārakakriyāpadāni sarūpato vavatthānato niddesato ca veditabbāni.",
  "anya-e0803n1:111_0": "Idāni nopasaggākammikādivasena bhavatissa dhātussa vinicchayaṁ vadāma –",
  "anya-e0803n1:112_0": "Nopasaggā akammā ca, sopasaggā akammikā;",
  "anya-e0803n1:113_0": "Sopasaggā sakammā ca, iti bhūti vibhāvitā.",
  "anya-e0803n1:114_0": "Idaṁ tu vacanaṁ ‘‘dhamma-bhūto bhutvā’’tiādisu;",
  "anya-e0803n1:115_0": "Pattānubhavanatthaṁ me, vivajjetvā udīritaṁ.",
  "anya-e0803n1:116_0": "Etena pana atthena, nopasaggasakammikaṁ;",
  "anya-e0803n1:117_0": "Gahetvā catudhā hoti, iti ñeyyaṁ visesato.",
  "anya-e0803n1:118_0": "Nopasaggā akammā ca, sopasaggā akammikā;",
  "anya-e0803n1:119_0": "Bhūdhātu kārite sante, ekakammā bhavanti hi.",
  "anya-e0803n1:120_0": "‘‘Bhāveti kusalaṁ dhammaṁ, vibhāvetī’’timānidha;",
  "anya-e0803n1:121_0": "Dassetabbāni viññūhi, sāsanaññūhi sāsane.",
  "anya-e0803n1:122_0": "Sopasaggā sakammā tu, kāritappaccaye sati;",
  "anya-e0803n1:123_0": "Dvikammāyeva hotīti, ñātabbaṁ viññunā kathaṁ.",
  "anya-e0803n1:124_0": "Abhibhāventi purisā, purise pāṇajātikaṁ;",
  "anya-e0803n1:125_0": "Anubhāveti puriso, sampattiṁ purisaṁ iti.",
  "anya-e0803n1:126_0": "Idaṁ sakammakaṁ nāma, akammakamidaṁ iti;",
  "anya-e0803n1:127_0": "Kathamamhehi ñātabbaṁ, vitthārena vadetha no.",
  "anya-e0803n1:128_0": "Vitthāreneva kiṁ vattuṁ, sakkomi ekadesato;",
  "anya-e0803n1:129_0": "Kathayissāmi sakkaccaṁ, vadato me nibodhatha.",
  "anya-e0803n1:130_0": "Ākhyātikapadaṁ nāma, duvidhaṁ samudīritaṁ;",
  "anya-e0803n1:131_0": "Sakammakamakammañca, iti viññū vibhāvaye.",
  "anya-e0803n1:132_0": "Tatra yassa payogamhi, padassa kattunā kriyā;",
  "anya-e0803n1:133_0": "Nipphāditā vinā kammaṁ, na hoti taṁ sakammakaṁ.",
  "anya-e0803n1:134_0": "‘‘Pacatī’’ti hi vutte tu, yena kenaci jantunā;",
  "anya-e0803n1:135_0": "Odanaṁ vā panaññaṁ vā, kiñci vatthunti ñāyati.",
  "anya-e0803n1:136_0": "Yassa pana payogamhi, kammena rahitā kriyā;",
  "anya-e0803n1:137_0": "Padassa ñāyate etaṁ, akammakanti tīraye.",
  "anya-e0803n1:138_0": "‘‘Tiṭṭhati devadatto’’ti, vutte kenaci jantunā;",
  "anya-e0803n1:139_0": "Ṭhānaṁva buddhivisayo, kammabhūtaṁ na kiñcipi.",
  "anya-e0803n1:140_0": "Sakammakapadaṁ tattha, kattāraṁ kammameva ca;",
  "anya-e0803n1:141_0": "Pakāseti yathāyoga-miti viññū vibhāvaye.",
  "anya-e0803n1:142_0": "‘‘Odanaṁ pacati poso, odano paccate sayaṁ’’;",
  "anya-e0803n1:143_0": "Iccudāharaṇā ñeyyā, avuttepi ayaṁ nayo.",
  "anya-e0803n1:144_0": "Akammakapadaṁ nāma, kattāraṁ bhāvameva ca;",
  "anya-e0803n1:145_0": "Yathārahaṁ pakāseti, iti dhīropalakkhaye.",
  "anya-e0803n1:146_0": "Kattāraṁ ‘‘tiṭṭhati’’ccatra, sūceti bhāvanāmakaṁ;",
  "anya-e0803n1:147_0": "‘‘Upaṭṭhīyati’’ iccatra, avuttepi ayaṁ nayo.",
  "anya-e0803n1:148_0": "Evaṁ sakammakākammaṁ, ñatvā yojeyya buddhimā;",
  "anya-e0803n1:149_0": "Tikammakañca jāneyya, karādo kārite sati.",
  "anya-e0803n1:150_0": "‘‘Suvaṇṇaṁ kaṭakaṁ poso, kāreti purisa’’nti ca;",
  "anya-e0803n1:151_0": "‘‘Puriso purise gāmaṁ, rathaṁ vāheti’’iccapi.",
  "anya-e0803n1:152_0": "Ettha bhavatidhātumhi, nayo eso na labbhati;",
  "anya-e0803n1:153_0": "Tasmā dvikammakaññeva, padamettha vibhāvitaṁ.",
  "anya-e0803n1:154_0": "Ediso ca nayo nāma, pāḷiyaṁ tu na dissati;",
  "anya-e0803n1:155_0": "Ekaccānaṁ mateneva, mayā evaṁ pakāsito.",
  "anya-e0803n1:156_0": "Ettha ca ‘‘tamenaṁ rājā, vividhā kammakāraṇā;",
  "anya-e0803n1:157_0": "Kārāpetī’’ti yo pāṭho, niddese taṁ suniddise.",
  "anya-e0803n1:158_0": "‘‘Manussehī’’ti āharitvā, pāṭhasesaṁ sumedhaso;",
  "anya-e0803n1:159_0": "‘‘Sunakhehipi khādāpenti’’, iti pāṭhassa dassanā.",
  "anya-e0803n1:160_0": "Etaṁ nayaṁ vidū ñatvā, yoje pāṭhānurūpato;",
  "anya-e0803n1:161_0": "‘‘Suvaṇṇaṁ kaṭakaṁ poso, kāreti puriseni’’ti.",
  "anya-e0803n1:162_0": "Vikaraṇappaccayāva, vuttā ettha sarūpato;",
  "anya-e0803n1:163_0": "Sagaṇe sagaṇe tesaṁ, vuttiṁ dīpetumeva ca.",
  "anya-e0803n1:164_0": "‘‘Asmiṁ gaṇe ayaṁ dhātu, hotī’’ti tehi viññuno;",
  "anya-e0803n1:165_0": "Viññāpetuñca aññehi, ñāpanā paccayehi na.",
  "anya-e0803n1:166_0": "Tathā hi bhāvakammesu, vihito paccayo tu yo;",
  "anya-e0803n1:167_0": "Aṭṭhavidhepi dhātūnaṁ, gaṇasmiṁ sampavattati.",
  "anya-e0803n1:168_0": "Bhūdhātujesu rūpesu, asammohāya sotunaṁ;",
  "anya-e0803n1:169_0": "Nānāvidho nayo evaṁ, mayā ettha pakāsito.",
  "anya-e0803n1:170_0": "Ye loke appayuttā vividhavikaraṇākhyātasaddesvachekā,",
  "anya-e0803n1:171_0": "Te patvākhyātasadde avigatavimatī honti ñāṇīpi tasmā;",
  "anya-e0803n1:172_0": "Accantaññeva dhīro saparahitarato sāsane daḷhapemo,",
  "anya-e0803n1:173_0": "Yogaṁ tesaṁ payoge paṭutaramatitaṁ patthayāno kareyya.",
  "anya-e0803n1:174_0": "Iti navaṅge sāṭṭhakathe piṭakattaye byappathagatīsu",
  "anya-e0803n1:175_0": "Viññūnaṁ kosallatthāya kate saddanītippakaraṇe",
  "anya-e0803n1:176_0": "Savikaraṇākhyātavibhāgo nāma",
  "anya-e0803n1:177_0": "Paṭhamo paricchedo."
}