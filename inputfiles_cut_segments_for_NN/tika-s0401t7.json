{
  "tika-s0401t7:0_0": "7. Vīriyārambhādivaggavaṇṇanā",
  "tika-s0401t7:1_0": "61.",
  "tika-s0401t7:1_1": "Sattamassa paṭhame vīrānaṁ kammanti vīriyaṁ,",
  "tika-s0401t7:1_2": "vidhinā vā īrayitabbaṁ pavattetabbanti vīriyaṁ,",
  "tika-s0401t7:1_3": "tadeva kusalakiriyāya padhānaṭṭhena ārambho vīriyārambho.",
  "tika-s0401t7:1_4": "Āraddhavīriyatā paggahitavīriyatā paripuṇṇavīriyatāti paccekaṁ vīriyatāsaddo yojetabbo.",
  "tika-s0401t7:2_0": "62.",
  "tika-s0401t7:2_1": "Dutiye mahatī icchā etassāti mahiccho,",
  "tika-s0401t7:2_2": "tassa bhāvo mahicchatā.",
  "tika-s0401t7:2_3": "Mahāvisayo lobho mahālobho mahantānaṁ vatthūnaṁ bahūnañca abhigijjhanato.",
  "tika-s0401t7:2_4": "Itarītarātiādinā pabbajitānaṁ uppajjanamahicchatā vuttā.",
  "tika-s0401t7:2_5": "Pañcahi kāmaguṇehītiādi gahaṭṭhānaṁ vasena vuttaṁ.",
  "tika-s0401t7:2_6": "Icchāti sabhāvaniddeso.",
  "tika-s0401t7:2_7": "Icchāgatāti icchāpavattā.",
  "tika-s0401t7:2_8": "Mahicchatāti mahāicchatā.",
  "tika-s0401t7:2_9": "Atthato panāyaṁ rāgo evāti vuttaṁ –",
  "tika-s0401t7:2_10": "“rāgo sārāgo”tiādi.",
  "tika-s0401t7:3_0": "63.",
  "tika-s0401t7:3_1": "Tatiye appicchassāti ettha appa-saddo abhāvattho “appābādho hoti appātaṅko”tiādīsu viyāti āha –",
  "tika-s0401t7:3_2": "“anicchassā”ti.",
  "tika-s0401t7:3_3": "Loke pākaṭassa hi akkhirogakucchirogādibhedassa ābādhassa abhāvaṁ sandhāya “appābādho”ti vuttaṁ.",
  "tika-s0401t7:3_4": "Idāni vuttamevatthaṁ pākaṭataraṁ kātuṁ “ettha hī”tiādi vuttaṁ.",
  "tika-s0401t7:3_5": "Byañjanaṁ sāvasesaṁ viya parittakepi appasaddassa dissamānattā.",
  "tika-s0401t7:3_6": "Attho pana niravaseso sabbaso paccayicchāya abhāvassa adhippetattā. Tenāha –",
  "tika-s0401t7:3_7": "“na hī”tiādi.",
  "tika-s0401t7:4_0": "Icchāya abhāveneva appiccho nāma hotīti imamatthaṁ pakārantarena dīpetuṁ –",
  "tika-s0401t7:4_1": "“apicā”tiādi vuttaṁ.",
  "tika-s0401t7:4_2": "Atricchatā nāma atra atra icchā.",
  "tika-s0401t7:4_3": "Asantaguṇasambhāvanatāya pāpā lāmikā nihīnā icchā pāpicchatā.",
  "tika-s0401t7:4_4": "Yāya paccayuppādanatthaṁ attani vijjamānaguṇe sambhāveti,",
  "tika-s0401t7:4_5": "paccayānaṁ paṭiggahaṇe ca na mattaṁ jānāti,",
  "tika-s0401t7:4_6": "ayaṁ mahicchatā.",
  "tika-s0401t7:4_7": "Asantaguṇasambhāvanatāti attani avijjamānānaṁ guṇānaṁ vijjamānānaṁ viya paresaṁ pakāsanā.",
  "tika-s0401t7:4_8": "Santaguṇasambhāvanatāti icchācāre ṭhatvā attani vijjamānasīladhutadhammādiguṇavibhāvanā.",
  "tika-s0401t7:4_9": "Tādisassapi paṭiggahaṇe amattaññutāpi hoti,",
  "tika-s0401t7:4_10": "sāpi abhidhamme āgatāyevāti sambandho.",
  "tika-s0401t7:4_11": "Dussantappayoti duttappayo.",
  "tika-s0401t7:5_0": "Atilūkhabhāvanti pattacīvaravasena ativiya lūkhabhāvaṁ.",
  "tika-s0401t7:5_1": "Tadassa disvā manussā “ayaṁ amaṅgaladivaso,",
  "tika-s0401t7:5_2": "sumbhakasiniddhapattacīvaro ayyo pubbaṅgamo kātabbo”ti cintetvā, “bhante,",
  "tika-s0401t7:5_3": "thokaṁ bahi hothā”ti āhaṁsu.",
  "tika-s0401t7:5_4": "Ummujjīti manussānaṁ ajānantānaṁyeva pathaviyaṁ nimujjitvā gaṇhantoyeva ummujji.",
  "tika-s0401t7:5_5": "Yadi thero “khīṇāsavabhāvaṁ jānantū”ti iccheyya,",
  "tika-s0401t7:5_6": "na naṁ manussā “bahi hothā”ti vadeyyuṁ,",
  "tika-s0401t7:5_7": "khīṇāsavānaṁ pana tathācittameva na uppajjeyya.",
  "tika-s0401t7:6_0": "Appicchatāpadhānaṁ puggalādhiṭṭhānaṁ catubbidhaicchāpabhedaṁ dassetvā punapi puggalādhiṭṭhānena catubbidhaṁ",
  "tika-s0401t7:6_1": "icchābhedaṁ dassento “aparopi catubbidho appiccho”tiādimāha.",
  "tika-s0401t7:6_2": "Paccayaappicchoti paccayesu icchārahito.",
  "tika-s0401t7:6_3": "Dhutaṅgaappicchoti dhutaguṇasambhāvanāya icchārahito.",
  "tika-s0401t7:6_4": "Pariyattiappicchoti bahussutasambhāvanāya icchārahito.",
  "tika-s0401t7:6_5": "Adhigamaappicchoti “ariyo”ti sambhāvanāya icchārahito.",
  "tika-s0401t7:6_6": "Dāyakassa vasanti appaṁ vā yaṁ dātukāmo bahuṁ vāti dāyakassa cittassa vasaṁ,",
  "tika-s0401t7:6_7": "ajjhāsayanti attho.",
  "tika-s0401t7:6_8": "Deyyadhammassa vasanti deyyadhammassa abahubhāvaṁ.",
  "tika-s0401t7:6_9": "Attano thāmanti attano pamāṇaṁ.",
  "tika-s0401t7:6_10": "Yattakena attā yāpeti,",
  "tika-s0401t7:6_11": "tattakasseva gahaṇaṁ.",
  "tika-s0401t7:6_12": "Yadi hītiādi saṅkhepato vuttassa atthassa vivaraṇaṁ.",
  "tika-s0401t7:6_13": "Pamāṇenevāti yāpanappamāṇeneva.",
  "tika-s0401t7:7_0": "Ekabhikkhupi nāññāsīti sosānikavatte sammadeva vattitattā ekopi bhikkhu na aññāsi.",
  "tika-s0401t7:7_1": "Abbokiṇṇanti avicchedaṁ.",
  "tika-s0401t7:7_2": "Dutiyo maṁ jāneyyāti dutiyo sahāyabhūtopi yathā maṁ jānituṁ na sakkuṇeyya,",
  "tika-s0401t7:7_3": "tathā saṭṭhi vassāni nirantaraṁ susāne vasāmi,",
  "tika-s0401t7:7_4": "tasmā ahaṁ aho sosānikuttamo.",
  "tika-s0401t7:7_5": "Upakāro hutvāti uggahaparipucchādīhi pariyattidhammavasena upakāro hutvā.",
  "tika-s0401t7:7_6": "Dhammakathāya janapadaṁ khobhetvāti lomahaṁsanasādhukāradānacelukkhepādivasena sannipatitaṁ itarañca",
  "tika-s0401t7:7_7": "“kathaṁ nu kho appaṁ ayyassa santike dhammaṁ sossāmā”ti kolāhalavasena mahājanaṁ khobhetvā?",
  "tika-s0401t7:7_8": "Yadi thero bahussutabhāvaṁ jānāpetuṁ iccheyya,",
  "tika-s0401t7:7_9": "pubbeva janapadaṁ khobhento dhammaṁ katheyya.",
  "tika-s0401t7:7_10": "Gatoti “ayaṁ so,",
  "tika-s0401t7:7_11": "yena rattiyaṁ dhammakathā katā”ti jānanabhāvena pariyattiappicchatāya purāruṇāva gato.",
  "tika-s0401t7:8_0": "Tayokulaputtā viyāti pācīnavaṁsadāye sāmaggivāsaṁvuṭṭhā anuruddho, nandiyo,",
  "tika-s0401t7:8_1": "kimiloti ime tayo kulaputtā viya.",
  "tika-s0401t7:8_2": "Etesupi hi anuruddhattherena bhagavatā “atthi pana vo anuruddhā evaṁ appamattānaṁ ātāpīnaṁ pahitattānaṁ",
  "tika-s0401t7:8_3": "viharantānaṁ uttarimanussadhammo alamariyañāṇadassanaviseso adhigato phāsuvihāro”ti puṭṭhena “idha pana mayaṁ, bhante,",
  "tika-s0401t7:8_4": "yāvadeva ākaṅkhāma,",
  "tika-s0401t7:8_5": "vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ",
  "tika-s0401t7:8_6": "upasampajja viharāmā”tiādinā anupubbavihārasamāpattīsu ārocitāsu itare therā na icchiṁsu.",
  "tika-s0401t7:8_7": "Tathā hi te pakkante bhagavati āyasmantaṁ anuruddhaṁ etadavocuṁ –",
  "tika-s0401t7:8_8": "“kinnu mayaṁ āyasmato anuruddhassa evamārocimha ‘imāsañca imāsañca vihārasamāpattīnaṁ mayaṁ lābhino’ti?",
  "tika-s0401t7:8_9": "Yaṁ no āyasmā anuruddho bhagavato sammukhāpi āsavānaṁ khayaṁ pakāsetī”ti?",
  "tika-s0401t7:8_10": "Ghaṭīkāropi attano ariyabhāve kikissa rañño bhagavatā ārocite na attamano ahosi? Tenāha –",
  "tika-s0401t7:8_11": "“ghaṭīkārakumbhakāro viyā”ti.",
  "tika-s0401t7:8_12": "Imasmiṁ panattheti “yathayidaṁ,",
  "tika-s0401t7:8_13": "bhikkhave,",
  "tika-s0401t7:8_14": "appicchatā”ti vutte appicchatāsaṅkhāte atthe.",
  "tika-s0401t7:8_15": "Balavaalobhenāti daḷhatarappavattikena alobhena.",
  "tika-s0401t7:9_0": "64.",
  "tika-s0401t7:9_1": "Catutthe natthi etassa santuṭṭhīti asantuṭṭhi,",
  "tika-s0401t7:9_2": "tassa bhāvo asantuṭṭhitā.",
  "tika-s0401t7:9_3": "Taṁ pana sarūpato dassento “asantuṭṭhe puggale…pe…",
  "tika-s0401t7:9_4": "lobho”ti āha.",
  "tika-s0401t7:9_5": "Sevantassātiādīni aññamaññavevacanāni.",
  "tika-s0401t7:10_0": "65-67.",
  "tika-s0401t7:10_1": "Pañcame tussanaṁ tuṭṭhi, samaṁ, sakena,",
  "tika-s0401t7:10_2": "santena vā tuṭṭhi etassāti santuṭṭhi,",
  "tika-s0401t7:10_3": "tassa bhāvo santuṭṭhitā.",
  "tika-s0401t7:10_4": "Yassa santosassa atthitāya bhikkhu “santuṭṭho”ti vuccati,",
  "tika-s0401t7:10_5": "taṁ dassento “itarītarapaccayasantosena samannāgatassā”ti āha –",
  "tika-s0401t7:10_6": "cīvarādike yattha katthaci kappiye paccaye santussanena samaṅgībhūtassāti attho.",
  "tika-s0401t7:10_7": "Atha vā itaraṁ vuccati hīnaṁ paṇītato aññattā,",
  "tika-s0401t7:10_8": "tathā paṇītampi itaraṁ hīnato aññattā.",
  "tika-s0401t7:10_9": "Apekkhāsiddhā hi itaratā.",
  "tika-s0401t7:10_10": "Iti yena dhammena hīnena vā paṇītena vā cīvarādipaccayena santussati,",
  "tika-s0401t7:10_11": "so tathā pavatto alobho itarītarapaccayasantoso,",
  "tika-s0401t7:10_12": "tena samannāgatassa.",
  "tika-s0401t7:10_13": "Yathālābhaṁ attano lābhānurūpaṁ santoso yathālābhasantoso.",
  "tika-s0401t7:10_14": "Sesapadadvayepi eseva nayo.",
  "tika-s0401t7:10_15": "Labbhatīti vā lābho,",
  "tika-s0401t7:10_16": "yo yo lābho yathālābho,",
  "tika-s0401t7:10_17": "tena santoso yathālābhasantoso.",
  "tika-s0401t7:10_18": "Balanti kāyabalaṁ.",
  "tika-s0401t7:10_19": "Sāruppanti bhikkhuno anucchavikatā.",
  "tika-s0401t7:11_0": "Yathāladdhato aññassa apatthanā nāma siyā appicchatāpi pavattiākāroti tato vinivecitameva santosassa sarūpaṁ dassento “labhantopi na gaṇhātī”ti āha.",
  "tika-s0401t7:11_1": "Taṁ parivattetvā pakatidubbalādīnaṁ garucīvaraṁ aphāsubhāvāvahaṁ sarīrakhedāvahañca hotīti payojanavasena",
  "tika-s0401t7:11_2": "na atricchatādivasena taṁ parivattetvā lahukacīvaraparibhogo santosavirodhi na hotīti āha –",
  "tika-s0401t7:11_3": "“lahukena yāpentopi santuṭṭhova hotī”ti.",
  "tika-s0401t7:11_4": "Mahagghacīvaraṁ bahūni vā cīvarāni labhitvā tāni vissajjetvā tadaññassa gahaṇaṁ yathāsāruppanaye ṭhitattā na santosavirodhīti āha –",
  "tika-s0401t7:11_5": "“tesaṁ…pe…",
  "tika-s0401t7:11_6": "dhārentopi santuṭṭhova hotī”ti.",
  "tika-s0401t7:11_7": "Evaṁ sesapaccayesupi yathāsāruppaniddese api-saddaggahaṇe adhippāyo veditabbo.",
  "tika-s0401t7:11_8": "Muttaharītakanti gomuttaparibhāvitaṁ,",
  "tika-s0401t7:11_9": "pūtibhāvena vā chaḍḍitaṁ harītakaṁ.",
  "tika-s0401t7:11_10": "Buddhādīhi vaṇṇitanti appicchatāsantuṭṭhīsu bhikkhū niyojetuṁ “pūtimuttabhesajjaṁ nissāya pabbajjā”tiādinā buddhādīhi pasatthaṁ.",
  "tika-s0401t7:11_11": "Paramasantuṭṭhova hoti paramena ukkaṁsagatena santosena samannāgatattā.",
  "tika-s0401t7:11_12": "Yathāsāruppasantosova aggoti tattha tattha bhikkhu sāruppaṁyeva nissāya santussanavasena pavattanato aggo.",
  "tika-s0401t7:11_13": "Chaṭṭhasattamesu natthi vattabbaṁ.",
  "tika-s0401t7:12_0": "68-69.",
  "tika-s0401t7:12_1": "Aṭṭhamanavamesu na sampajānātīti asampajāno,",
  "tika-s0401t7:12_2": "tassa bhāvo asampajaññaṁ.",
  "tika-s0401t7:12_3": "Vuttappaṭipakkhena sampajaññaṁ veditabbaṁ.",
  "tika-s0401t7:13_0": "70.",
  "tika-s0401t7:13_1": "Dasame pāpamittā devadattasadisā.",
  "tika-s0401t7:13_2": "Te hi hīnācāratāya,",
  "tika-s0401t7:13_3": "dukkhassa vā sampāpakatāya “pāpā”ti vuccanti.",
  "tika-s0401t7:13_4": "Tenākārena pavattānanti yo pāpamittassa khanti ruci adhimutti tanninnatātaṁsampavaṅkatādiākāro,",
  "tika-s0401t7:13_5": "tenākārena pavattānaṁ.",
  "tika-s0401t7:13_6": "Catunnaṁ khandhānamevetaṁ nāmanti catunnaṁ arūpakkhandhānaṁ “pāpamittatā”ti etaṁ nāmaṁ.",
  "tika-s0401t7:13_7": "Yasmā assaddhiyādipāpadhammasamannāgatā puggalā visesato pāpā puññadhammavimokkhatāya,",
  "tika-s0401t7:13_8": "te yassa mittā sahāyā,",
  "tika-s0401t7:13_9": "so pāpamitto,",
  "tika-s0401t7:13_10": "tassa bhāvo pāpamittatā. Tenāha –",
  "tika-s0401t7:13_11": "“ye te puggalā assaddhā”tiādi.",
  "tika-s0401t7:14_0": "Vīriyārambhādivaggavaṇṇanā niṭṭhitā."
}