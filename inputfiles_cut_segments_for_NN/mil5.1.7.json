{
  "mil5.1.7:0.1_0": "Milindapañha",
  "mil5.1.7:0.2_0": "Meṇḍakapañha",
  "mil5.1.7:0.3_0": "Iddhibalavagga",
  "mil5.1.7:0.4_0": "7. Saddhammantaradhānapañha",
  "mil5.1.7:1.1_0": "“Bhante nāgasena, bhāsitampetaṁ bhagavatā—",
  "mil5.1.7:1.2_0": "‘pañceva dāni, ānanda, vassasatāni saddhammo ṭhassatī’ti.",
  "mil5.1.7:1.3_0": "Puna ca parinibbānasamaye subhaddena paribbājakena pañhaṁ puṭṭhena bhagavatā bhaṇitaṁ—",
  "mil5.1.7:1.4_0": "‘ime ca, subhadda,",
  "mil5.1.7:1.4_1": "bhikkhū sammā vihareyyuṁ,",
  "mil5.1.7:1.4_2": "asuñño loko arahantehi assā’ti,",
  "mil5.1.7:1.4_3": "asesavacanametaṁ,",
  "mil5.1.7:1.4_4": "nissesavacanametaṁ,",
  "mil5.1.7:1.4_5": "nippariyāyavacanametaṁ.",
  "mil5.1.7:1.5_0": "Yadi, bhante nāgasena, tathāgatena bhaṇitaṁ—",
  "mil5.1.7:1.6_0": "‘pañceva dāni, ānanda,",
  "mil5.1.7:1.6_1": "vassasatāni saddhammo ṭhassatī’ti,",
  "mil5.1.7:1.6_2": "tena hi ‘asuñño loko arahantehi assā’ti yaṁ vacanaṁ,",
  "mil5.1.7:1.6_3": "taṁ micchā.",
  "mil5.1.7:1.7_0": "Yadi tathāgatena bhaṇitaṁ—",
  "mil5.1.7:1.8_0": "‘asuñño loko arahantehi assā’ti,",
  "mil5.1.7:1.8_1": "tena hi ‘pañceva dāni, ānanda,",
  "mil5.1.7:1.8_2": "vassasatāni saddhammo ṭhassatī’ti tampi vacanaṁ micchā.",
  "mil5.1.7:1.9_0": "Ayampi ubhato koṭiko pañho gahanatopi gahanataro balavatopi balavataro gaṇṭhitopi gaṇṭhitaro,",
  "mil5.1.7:1.9_1": "so tavānuppatto,",
  "mil5.1.7:1.9_2": "tattha te ñāṇabalavipphāraṁ dassehi makaro viya sāgarabbhantaragato”ti.",
  "mil5.1.7:2.1_0": "“Bhāsitampetaṁ, mahārāja, bhagavatā ‘pañceva dāni, ānanda, vassasatāni saddhammo ṭhassatī’ti.",
  "mil5.1.7:2.2_0": "Parinibbānasamaye ca subhaddassa paribbājakassa bhaṇitaṁ—",
  "mil5.1.7:2.3_0": "‘ime ca, subhadda, bhikkhū sammā vihareyyuṁ, asuñño loko arahantehi assā’ti.",
  "mil5.1.7:2.4_0": "Tañca pana, mahārāja,",
  "mil5.1.7:2.4_1": "bhagavato vacanaṁ nānatthañceva hoti nānābyañjanañca,",
  "mil5.1.7:2.4_2": "ayaṁ sāsanaparicchedo,",
  "mil5.1.7:2.4_3": "ayaṁ paṭipatti paridīpanāti dūraṁ vivajjitā te ubho aññamaññaṁ.",
  "mil5.1.7:2.5_0": "Yathā, mahārāja,",
  "mil5.1.7:2.5_1": "nabhaṁ pathavito dūraṁ vivajjitaṁ,",
  "mil5.1.7:2.5_2": "nirayaṁ saggato dūraṁ vivajjitaṁ,",
  "mil5.1.7:2.5_3": "kusalaṁ akusalato dūraṁ vivajjitaṁ,",
  "mil5.1.7:2.5_4": "sukhaṁ dukkhato dūraṁ vivajjitaṁ;",
  "mil5.1.7:2.6_0": "evameva kho, mahārāja, te ubho aññamaññaṁ dūraṁ vivajjitā.",
  "mil5.1.7:3.1_0": "Api ca, mahārāja,",
  "mil5.1.7:3.1_1": "mā te pucchā moghā assa,",
  "mil5.1.7:3.1_2": "rasato te saṁsanditvā kathayissāmi ‘pañceva dāni, ānanda,",
  "mil5.1.7:3.1_3": "vassasatāni saddhammo ṭhassatī’ti yaṁ bhagavā āha,",
  "mil5.1.7:3.1_4": "taṁ khayaṁ paridīpayanto sesakaṁ paricchindi,",
  "mil5.1.7:3.1_5": "‘vassasahassaṁ, ānanda,",
  "mil5.1.7:3.1_6": "saddhammo tiṭṭheyya,",
  "mil5.1.7:3.1_7": "sace bhikkhuniyo na pabbājeyyuṁ.",
  "mil5.1.7:3.2_0": "Pañceva dāni, ānanda, vassasatāni saddhammo ṭhassatī’ti.",
  "mil5.1.7:3.3_0": "Api nu kho, mahārāja,",
  "mil5.1.7:3.3_1": "bhagavā evaṁ vadanto saddhammassa antaradhānaṁ vā vadeti abhisamayaṁ vā paṭikkosatī”ti?",
  "mil5.1.7:3.4_0": "“Na hi, bhante”ti.",
  "mil5.1.7:3.5_0": "“Naṭṭhaṁ, mahārāja, parikittayanto sesakaṁ paridīpayanto paricchindi.",
  "mil5.1.7:3.6_0": "Yathā, mahārāja,",
  "mil5.1.7:3.6_1": "puriso naṭṭhāyiko sabbasesakaṁ gahetvā janassa paridīpeyya ‘ettakaṁ me bhaṇḍaṁ naṭṭhaṁ,",
  "mil5.1.7:3.6_2": "idaṁ sesakan’ti.",
  "mil5.1.7:3.7_0": "Evameva kho, mahārāja,",
  "mil5.1.7:3.7_1": "bhagavā naṭṭhaṁ paridīpayanto sesakaṁ devamanussānaṁ kathesi ‘pañceva dāni, ānanda,",
  "mil5.1.7:3.7_2": "vassasatāni saddhammo ṭhassatī’ti.",
  "mil5.1.7:3.8_0": "Yaṁ pana, mahārāja, bhagavatā bhaṇitaṁ—",
  "mil5.1.7:3.9_0": "‘pañceva dāni, ānanda, vassasatāni saddhammo ṭhassatī’ti, sāsanaparicchedo eso.",
  "mil5.1.7:4.1_0": "Yaṁ pana parinibbānasamaye subhaddassa paribbājakassa samaṇe parikittayanto āha—",
  "mil5.1.7:4.2_0": "‘ime ca, subhadda,",
  "mil5.1.7:4.2_1": "bhikkhū sammā vihareyyuṁ,",
  "mil5.1.7:4.2_2": "asuñño loko arahantehi assā’ti,",
  "mil5.1.7:4.2_3": "paṭipattiparidīpanā esā,",
  "mil5.1.7:4.2_4": "tvaṁ pana taṁ paricchedañca paridīpanañca ekarasaṁ karosi.",
  "mil5.1.7:4.3_0": "Yadi pana te chando, ekarasaṁ katvā kathayissāmi, sādhukaṁ suṇohi manasikarohi avikkhittamānaso.",
  "mil5.1.7:5.1_0": "Idha, mahārāja,",
  "mil5.1.7:5.1_1": "taḷāko bhaveyya navasalilasampuṇṇo sammukhamuttariyamāno paricchinno parivaṭumakato,",
  "mil5.1.7:5.1_2": "apariyādiṇṇeyeva tasmiṁ taḷāke udakūpari mahāmegho aparāparaṁ anuppabandho abhivasseyya,",
  "mil5.1.7:5.1_3": "api nu kho, mahārāja,",
  "mil5.1.7:5.1_4": "tasmiṁ taḷāke udakaṁ parikkhayaṁ pariyādānaṁ gaccheyyā”ti?",
  "mil5.1.7:5.2_0": "“Na hi, bhante”ti.",
  "mil5.1.7:5.3_0": "“Kena kāraṇena, mahārājā”ti?",
  "mil5.1.7:5.4_0": "“Meghassa, bhante, anuppabandhatāyā”ti.",
  "mil5.1.7:5.5_0": "“Evameva kho, mahārāja,",
  "mil5.1.7:5.5_1": "jinasāsanavarasaddhammataḷāko ācārasīlaguṇavattapaṭipattivimalanavasalilasampuṇṇo uttariyamāno bhavaggamabhibhavitvā ṭhito.",
  "mil5.1.7:5.6_0": "Yadi tattha buddhaputtā ācārasīlaguṇavattapaṭipattimeghavassaṁ aparāparaṁ anuppabandhāpeyyuṁ abhivassāpeyyuṁ.",
  "mil5.1.7:5.7_0": "Evamidaṁ jinasāsanavarasaddhammataḷāko ciraṁ dīghamaddhānaṁ tiṭṭheyya,",
  "mil5.1.7:5.7_1": "arahantehi loko asuñño bhaveyya,",
  "mil5.1.7:5.7_2": "imamatthaṁ bhagavatā sandhāya bhāsitaṁ ‘ime ca, subhadda,",
  "mil5.1.7:5.7_3": "bhikkhū sammā vihareyyuṁ,",
  "mil5.1.7:5.7_4": "asuñño loko arahantehi assā’ti.",
  "mil5.1.7:6.1_0": "Idha pana, mahārāja,",
  "mil5.1.7:6.1_1": "mahati mahāaggikkhandhe jalamāne aparāparaṁ sukkhatiṇakaṭṭhagomayāni upasaṁhareyyuṁ,",
  "mil5.1.7:6.1_2": "api nu kho so, mahārāja,",
  "mil5.1.7:6.1_3": "aggikkhandho nibbāyeyyā”ti?",
  "mil5.1.7:6.2_0": "“Na hi, bhante, bhiyyo bhiyyo so aggikkhandho jaleyya, bhiyyo bhiyyo pabhāseyyā”ti.",
  "mil5.1.7:6.3_0": "“Evameva kho, mahārāja,",
  "mil5.1.7:6.3_1": "dasasahassiyā lokadhātuyā jinasāsanavarampi ācārasīlaguṇavattapaṭipattiyā jalati pabhāsati.",
  "mil5.1.7:6.4_0": "Yadi pana, mahārāja,",
  "mil5.1.7:6.4_1": "taduttariṁ buddhaputtā pañcahi padhāniyaṅgehi samannāgatā satatamappamattā padaheyyuṁ,",
  "mil5.1.7:6.4_2": "tīsu sikkhāsu chandajātā sikkheyyuṁ,",
  "mil5.1.7:6.4_3": "cārittañca sīlaṁ samattaṁ paripūreyyuṁ,",
  "mil5.1.7:6.4_4": "evamidaṁ jinasāsanavaraṁ bhiyyo bhiyyo ciraṁ dīghamaddhānaṁ tiṭṭheyya,",
  "mil5.1.7:6.4_5": "asuñño loko arahantehi assāti imamatthaṁ bhagavatā sandhāya bhāsitaṁ ‘ime ca, subhadda,",
  "mil5.1.7:6.4_6": "bhikkhū sammā vihareyyuṁ,",
  "mil5.1.7:6.4_7": "asuñño loko arahantehi assā’ti.",
  "mil5.1.7:7.1_0": "Idha pana, mahārāja,",
  "mil5.1.7:7.1_1": "siniddhasamasumajjitasappabhāsavimalādāsaṁ saṇhasukhumagerukacuṇṇena aparāparaṁ majjeyyuṁ,",
  "mil5.1.7:7.1_2": "api nu kho, mahārāja,",
  "mil5.1.7:7.1_3": "tasmiṁ ādāse malakaddamarajojallaṁ jāyeyyā”ti?",
  "mil5.1.7:7.2_0": "“Na hi, bhante, aññadatthu vimalataraṁyeva bhaveyyā”ti.",
  "mil5.1.7:7.3_0": "“Evameva kho, mahārāja,",
  "mil5.1.7:7.3_1": "jinasāsanavaraṁ pakatinimmalaṁ byapagatakilesamalarajojallaṁ,",
  "mil5.1.7:7.3_2": "yadi taṁ buddhaputtā ācārasīlaguṇavattapaṭipattisallekhadhutaguṇena jinasāsanavaraṁ sallakkheyyuṁ,",
  "mil5.1.7:7.3_3": "evamidaṁ jinasāsanavaraṁ ciraṁ dīghamaddhānaṁ tiṭṭheyya,",
  "mil5.1.7:7.3_4": "asuñño ca loko arahantehi assāti imamatthaṁ bhagavatā sandhāya bhāsitaṁ ‘ime ca, subhadda,",
  "mil5.1.7:7.3_5": "bhikkhū sammā vihareyyuṁ,",
  "mil5.1.7:7.3_6": "asuñño loko arahantehi assā’ti.",
  "mil5.1.7:7.4_0": "Paṭipattimūlakaṁ, mahārāja, satthusāsanaṁ paṭipattikāraṇaṁ paṭipattiyā anantarahitāya tiṭṭhatī”ti.",
  "mil5.1.7:8.1_0": "“Bhante nāgasena, ‘saddhammantaradhānan’ti yaṁ vadesi, katamaṁ taṁ saddhammantaradhānan”ti?",
  "mil5.1.7:8.2_0": "“Tīṇimāni, mahārāja, sāsanantaradhānāni.",
  "mil5.1.7:8.3_0": "Katamāni tīṇi?",
  "mil5.1.7:8.4_0": "Adhigamantaradhānaṁ paṭipattantaradhānaṁ liṅgantaradhānaṁ, adhigame, mahārāja,",
  "mil5.1.7:8.4_1": "antarahite suppaṭipannassāpi dhammābhisamayo na hoti,",
  "mil5.1.7:8.4_2": "paṭipattiyā antarahitāya sikkhāpadapaññatti antaradhāyati,",
  "mil5.1.7:8.4_3": "liṅgaṁyeva tiṭṭhati,",
  "mil5.1.7:8.4_4": "liṅge antarahite paveṇupacchedo hoti,",
  "mil5.1.7:8.4_5": "imāni kho, mahārāja,",
  "mil5.1.7:8.4_6": "tīṇi antaradhānānī”ti.",
  "mil5.1.7:9.1_0": "“Suviññāpito,",
  "mil5.1.7:9.1_1": "bhante nāgasena, pañho,",
  "mil5.1.7:9.1_2": "gambhīro uttānīkato,",
  "mil5.1.7:9.1_3": "gaṇṭhi bhinno,",
  "mil5.1.7:9.1_4": "naṭṭhā paravādā bhaggā nippabhā katā,",
  "mil5.1.7:9.1_5": "tvaṁ gaṇivaravasabhamāsajjā”ti.",
  "mil5.1.7:10.1_0": "Saddhammantaradhānapañho sattamo."
}