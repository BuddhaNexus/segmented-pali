{
  "atk-s0305a10:0_0": "11. Sotāpattisaṁyuttaṁ",
  "atk-s0305a10:1_0": "1. Veḷudvāravaggo",
  "atk-s0305a10:2_0": "1. Cakkavattirājasuttavaṇṇanā",
  "atk-s0305a10:3_0": "997.",
  "atk-s0305a10:3_1": "Sotāpattisaṁyuttassa paṭhame kiñcāpīti anuggahagarahaṇesu nipāto.",
  "atk-s0305a10:3_2": "Catunnañhi mahādīpānaṁ issariyādhipaccaṁ rajjaṁ anuggaṇhanto catunnañca apāyānaṁ appahīnabhāvaṁ garahanto satthā “kiñcāpi,",
  "atk-s0305a10:3_3": "bhikkhave,",
  "atk-s0305a10:3_4": "rājā cakkavattī”tiādimāha.",
  "atk-s0305a10:3_5": "Tattha catunnaṁ dīpānanti dvisahassadīpaparivārānaṁ catunnaṁ mahādīpānaṁ.",
  "atk-s0305a10:3_6": "Issariyādhipaccanti issarabhāvo issariyaṁ,",
  "atk-s0305a10:3_7": "adhipatibhāvo ādhipaccaṁ,",
  "atk-s0305a10:3_8": "issariyaṁ ādhipaccaṁ etasmiṁ rajje,",
  "atk-s0305a10:3_9": "na chedanabhedananti issariyādhipaccaṁ.",
  "atk-s0305a10:3_10": "Kāretvāti evarūpaṁ rajjaṁ pavattāpetvā. Kiñcāpi,",
  "atk-s0305a10:3_11": "bhikkhave,",
  "atk-s0305a10:3_12": "ariyasāvakoti ettha anuggahapasaṁsāsu nipāto.",
  "atk-s0305a10:3_13": "Piṇḍiyālopena hi yāpanaṁ anuggahanto catunnañca apāyānaṁ pahīnabhāvaṁ pasaṁsanto satthā “kiñcāpi,",
  "atk-s0305a10:3_14": "bhikkhave,",
  "atk-s0305a10:3_15": "ariyasāvako”tiādimāha.",
  "atk-s0305a10:3_16": "Tattha nantakānīti anantakāni.",
  "atk-s0305a10:3_17": "Terasahatthopi hi vatthasāṭako dasacchedanato paṭṭhāya nantakanteva saṅkhaṁ gacchati.",
  "atk-s0305a10:4_0": "Aveccappasādenāti acalappasādena.",
  "atk-s0305a10:4_1": "So panāyaṁ pasādo kiṁ eko, anekoti? Ekova,",
  "atk-s0305a10:4_2": "so maggena āgatappasādo.",
  "atk-s0305a10:4_3": "Yesu pana vatthūsu apubbaṁ acarimaṁ ruhati,",
  "atk-s0305a10:4_4": "tesaṁ vasena “buddhe aveccappasādenā”tiādinā nayena tidhā vutto.",
  "atk-s0305a10:4_5": "Yasmā ca eko,",
  "atk-s0305a10:4_6": "tasmāva ninnānākaraṇo hoti.",
  "atk-s0305a10:4_7": "Ariyasāvakassa hi buddheyeva pasādo ca pemañca gāravañca mahantaṁ,",
  "atk-s0305a10:4_8": "na dhamme vā saṅghe vā,",
  "atk-s0305a10:4_9": "dhammeyeva vā mahantaṁ,",
  "atk-s0305a10:4_10": "na buddhe vā saṅghe vā,",
  "atk-s0305a10:4_11": "saṅgheyeva vā mahantaṁ,",
  "atk-s0305a10:4_12": "na buddhe vā dhamme vāti etaṁ natthi.",
  "atk-s0305a10:4_13": "Itipi so bhagavātiādīni visuddhimagge vitthāritāneva.",
  "atk-s0305a10:5_0": "Ariyakantehīti ariyānaṁ kantehi piyehi manāpehi.",
  "atk-s0305a10:5_1": "Pañca hi sīlāni bhavantaragatāpi ariyā na kopenti,",
  "atk-s0305a10:5_2": "evaṁ tesaṁ piyāni.",
  "atk-s0305a10:5_3": "Tāni sandhāyetaṁ vuttaṁ.",
  "atk-s0305a10:5_4": "Akhaṇḍehītiādi sadisavasena vuttaṁ.",
  "atk-s0305a10:5_5": "Mukhavaṭṭiyañhi chinnekadesā pāti khaṇḍāti vuccati,",
  "atk-s0305a10:5_6": "majjhe bhinnā chiddāti,",
  "atk-s0305a10:5_7": "ekasmiṁ padese visabhāgavaṇṇā gāvī sabalāti,",
  "atk-s0305a10:5_8": "nānābinducittā kammāsāti,",
  "atk-s0305a10:5_9": "evameva paṭipāṭiyā ādimhi vā ante vā bhinnaṁ sīlaṁ khaṇḍaṁ nāma,",
  "atk-s0305a10:5_10": "majjhe bhinnaṁ chiddaṁ,",
  "atk-s0305a10:5_11": "yattha katthaci dvinnaṁ vā tiṇṇaṁ vā paṭipāṭiyā bhinnattā sabalaṁ,",
  "atk-s0305a10:5_12": "ekantaraṁ bhinnaṁ kammāsaṁ.",
  "atk-s0305a10:5_13": "Tesaṁ dosānaṁ abhāvena akhaṇḍāditā veditabbā.",
  "atk-s0305a10:5_14": "Bhujissehīti bhujissabhāvakarehi.",
  "atk-s0305a10:5_15": "Viññuppasatthehīti buddhādīhi viññūhi pasaṁsitehi.",
  "atk-s0305a10:5_16": "Aparāmaṭṭhehīti “idaṁ nāma tayā kataṁ,",
  "atk-s0305a10:5_17": "idaṁ vītikkanta”nti evaṁ parāmasituṁ asakkuṇeyyehi.",
  "atk-s0305a10:5_18": "Samādhisaṁvattanikehīti appanāsamādhiṁ upacārasamādhiṁ vā saṁvattetuṁ samatthehi.",
  "atk-s0305a10:6_0": "2. Brahmacariyogadhasuttavaṇṇanā",
  "atk-s0305a10:7_0": "998.",
  "atk-s0305a10:7_1": "Dutiye yesaṁ saddhāti padena buddhe pasādo gahito.",
  "atk-s0305a10:7_2": "Sīlanti padena ariyakantāni sīlāni gahitāni.",
  "atk-s0305a10:7_3": "Pasādoti padena saṅghe pasādo gahito.",
  "atk-s0305a10:7_4": "Dhammadassananti padena dhamme pasādo gahitoti evaṁ cattāri sotāpattiyaṅgāni vuttāni.",
  "atk-s0305a10:7_5": "Kālena paccentīti kālena pāpuṇanti.",
  "atk-s0305a10:7_6": "Brahmacariyogadhaṁ sukhanti brahmacariyaṁ ogāhitvā ṭhitaṁ uparimaggattayasampayuttaṁ sukhaṁ.",
  "atk-s0305a10:7_7": "Yo panesa gāthāya āgato pasādo,",
  "atk-s0305a10:7_8": "so katarapasādo hotīti.",
  "atk-s0305a10:7_9": "Tipiṭakacūḷābhayatthero tāva “maggapasādo”ti āha,",
  "atk-s0305a10:7_10": "tipiṭakacūḷanāgatthero “āgatamaggassa paccavekkhaṇappasādo”ti.",
  "atk-s0305a10:7_11": "Ubhopi therā paṇḍitā bahussutā,",
  "atk-s0305a10:7_12": "ubhinnaṁ subhāsitaṁ.",
  "atk-s0305a10:7_13": "Missakappasādo esoti.",
  "atk-s0305a10:8_0": "3. Dīghāvuupāsakasuttavaṇṇanā",
  "atk-s0305a10:9_0": "999.",
  "atk-s0305a10:9_1": "Tatiye tasmāti yasmā catūsu sotāpattiyaṅgesu sandissasi, tasmā.",
  "atk-s0305a10:9_2": "Vijjābhāgiyeti vijjākoṭṭhāsike.",
  "atk-s0305a10:9_3": "Sabbasaṅkhāresūti sabbesu tebhūmakasaṅkhāresu.",
  "atk-s0305a10:9_4": "Evamassa upari tiṇṇaṁ maggānaṁ vipassanā kathitā.",
  "atk-s0305a10:9_5": "Vighātanti dukkhaṁ.",
  "atk-s0305a10:10_0": "4-5. Paṭhamasāriputtasuttādivaṇṇanā",
  "atk-s0305a10:11_0": "1000-1001.",
  "atk-s0305a10:11_1": "Catuttha uttānameva.",
  "atk-s0305a10:11_2": "Pañcame sotāpattiyaṅganti sotāpattiyā pubbabhāgapaṭilābhaṅgaṁ.",
  "atk-s0305a10:11_3": "Buddhe aveccappasādādayo pana paṭiladdhaguṇā sotāpannassa aṅgā nāma,",
  "atk-s0305a10:11_4": "tepi pana sotāpattiyaṅganti āgatā.",
  "atk-s0305a10:11_5": "Tatrāyaṁ dvinnampi vacanattho –",
  "atk-s0305a10:11_6": "sappurise sevanto bhajanto payirupāsanto dhammaṁ suṇanto yoniso manasikaronto dhammānudhammaṁ pubbabhāgapaṭipadaṁ",
  "atk-s0305a10:11_7": "paṭipajjanto sotāpattiṁ paṭilabhatīti sappurisasaṁsevādayo sotāpattiatthāya aṅganti sotāpattiyaṅgaṁ nāma,",
  "atk-s0305a10:11_8": "itare paṭhamamaggasaṅkhātāya sotāpattiyā aṅgantipi sotāpattiyaṅgaṁ,",
  "atk-s0305a10:11_9": "paṭividdhasotāpattimaggassa sotāpattimaggo aṅgantipi sotāpattiyaṅgaṁ.",
  "atk-s0305a10:12_0": "6. Thapatisuttavaṇṇanā",
  "atk-s0305a10:13_0": "1002.",
  "atk-s0305a10:13_1": "Chaṭṭhe sādhuke paṭivasantīti sādhukanāmake attano bhogagāmake vasanti.",
  "atk-s0305a10:13_2": "Tesu isidatto sakadāgāmī,",
  "atk-s0305a10:13_3": "purāṇo sotāpanno sadārasantuṭṭho.",
  "atk-s0305a10:13_4": "Magge purisaṁ ṭhapesunti tesaṁ kira gāmadvārena bhagavato gamanamaggo.",
  "atk-s0305a10:13_5": "Tasmā “bhagavā kāle vā akāle vā amhākaṁ suttānaṁ vā pamattānaṁ vā gaccheyya,",
  "atk-s0305a10:13_6": "atha passituṁ na labheyyāmā”ti maggamajjhe purisaṁ ṭhapesuṁ.",
  "atk-s0305a10:14_0": "Anubandhiṁsūti na dūratova piṭṭhito piṭṭhito anubandhiṁsu,",
  "atk-s0305a10:14_1": "bhagavā pana sakaṭamaggassa majjhe jaṅghamaggena agamāsi,",
  "atk-s0305a10:14_2": "itare ubhosu passesu anugacchantā agamaṁsu.",
  "atk-s0305a10:14_3": "Maggā okkammāti buddhānañhi kenaci saddhiṁ gacchantānaṁyeva paṭisanthāraṁ kātuṁ vaṭṭati kenaci saddhiṁ ṭhitakānaṁ,",
  "atk-s0305a10:14_4": "kenaci saddhiṁ divasabhāgaṁ nisinnānaṁ.",
  "atk-s0305a10:14_5": "Tasmā bhagavā cintesi –",
  "atk-s0305a10:14_6": "“imehi me saddhiṁ gacchantassa paṭisanthāraṁ kātuṁ ayuttaṁ,",
  "atk-s0305a10:14_7": "ṭhitakenapi kātuṁ na yuttaṁ,",
  "atk-s0305a10:14_8": "ime hi mayhaṁ sāsane sāmino āgataphalā.",
  "atk-s0305a10:14_9": "Imehi saddhiṁ nisīditvāva divasabhāgaṁ paṭisanthāraṁ karissāmī”ti maggā okkamma yena aññataraṁ rukkhamūlaṁ tenupasaṅkami.",
  "atk-s0305a10:15_0": "Paññatte āsane nisīdīti te kira chattupāhanaṁ kattaradaṇḍaṁ pādabbhañjanatelādīni ceva aṭṭhavidhañca",
  "atk-s0305a10:15_1": "pānakaṁ sarabhapādapallaṅkañca gāhāpetvā agamaṁsu,",
  "atk-s0305a10:15_2": "ābhataṁ pallaṅkampi paññāpetvā adaṁsu,",
  "atk-s0305a10:15_3": "satthā tasmiṁ nisīdi.",
  "atk-s0305a10:15_4": "Ekamantaṁ nisīdiṁsūti sesāni chattupāhanādīni bhikkhusaṅghassa dethāti vatvā sayampi bhagavantaṁ vanditvā ekamantaṁ nisīdiṁsu.",
  "atk-s0305a10:16_0": "Sāvatthiyākosalesu cārikaṁ pakkamissatītiādi sabbaṁ majjhimapadesavasenava vuttaṁ. Kasmā?",
  "atk-s0305a10:16_1": "Niyatattā.",
  "atk-s0305a10:16_2": "Bhagavato hi cārikācaraṇampi aruṇuṭṭhāpanampi niyataṁ,",
  "atk-s0305a10:16_3": "majjhimapadeseyeva cārikaṁ carati,",
  "atk-s0305a10:16_4": "majjhimadese aruṇaṁ uṭṭhapetīti niyatattā majjhimadesavasena vuttaṁ.",
  "atk-s0305a10:16_5": "Āsanne no bhagavā bhavissatīti ettha na kevalaṁ āsannattāyeva tesaṁ somanassaṁ hoti,",
  "atk-s0305a10:16_6": "atha kho “idāni dānaṁ dātuṁ gandhamālādīhi pūjaṁ kātuṁ dhammaṁ sotuṁ pañhaṁ pucchituṁ labhissāmā”ti tesaṁ somanassaṁ hoti.",
  "atk-s0305a10:17_0": "Tasmātiha thapatayo sambādho gharāvāsoti thapatayo yasmā tumhākaṁ mayi dūrībhūte anappakaṁ domanassaṁ,",
  "atk-s0305a10:17_1": "āsanne anappakaṁ somanassaṁ hoti,",
  "atk-s0305a10:17_2": "tasmāpi veditabbametaṁ “sambādho gharāvāso”ti.",
  "atk-s0305a10:17_3": "Gharāvāsassa hi dosena tumhākaṁ evaṁ hoti.",
  "atk-s0305a10:17_4": "Sace pana gharāvāsaṁ pahāya pabbajitā,",
  "atk-s0305a10:17_5": "atha evaṁ vo mayā saddhiṁyeva gacchantānañca āgacchantānañca taṁ na bhaveyyāti imamatthaṁ dīpento evamāha.",
  "atk-s0305a10:17_6": "Tattha sakiñcanasapalibodhaṭṭhena sambādhatā veditabbā.",
  "atk-s0305a10:17_7": "Mahāvāse vasantassapi hi sakiñcanasapalibodhaṭṭhena gharāvāso sambādhova.",
  "atk-s0305a10:17_8": "Rajāpathoti rāgadosamoharajānaṁ āpatho,",
  "atk-s0305a10:17_9": "āgamanaṭṭhānanti attho.",
  "atk-s0305a10:17_10": "Abbhokāsopabbajjāti pabbajjā pana akiñcanaapalibodhaṭṭhena abbhokāso.",
  "atk-s0305a10:17_11": "Caturatanikepi hi gabbhe dvinnaṁ bhikkhūnaṁ pallaṅkena pallaṅkaṁ ghaṭetvā nisinnānampi akiñcanaapalibodhaṭṭhena pabbajjā abbhokāso nāma hoti.",
  "atk-s0305a10:17_12": "Alañca pana vo thapatayo appamādāyāti evaṁ sambādhe gharāvāse vasantānaṁ tumhākaṁ appamādameva kātuṁ yuttanti attho.",
  "atk-s0305a10:18_0": "Ekaṁ purato ekaṁ pacchato nisīdāpemāti te kira dvepi janā sabbālaṅkārapaṭimaṇḍitesu dvīsu nāgesu tā itthiyo",
  "atk-s0305a10:18_1": "evaṁ nisīdāpetvā rañño nāgaṁ majjhe katvā ubhosu passesu gacchanti,",
  "atk-s0305a10:18_2": "tasmā evamāhaṁsu.",
  "atk-s0305a10:18_3": "Nāgopi rakkhitabboti yathā kiñci visevitaṁ na karoti,",
  "atk-s0305a10:18_4": "evaṁ rakkhitabbo hoti.",
  "atk-s0305a10:18_5": "Tāpi bhaginiyoti yathā pamādaṁ nāpajjanti,",
  "atk-s0305a10:18_6": "evaṁ rakkhitabbā honti.",
  "atk-s0305a10:18_7": "Attāpīti sitahasitakathitavipekkhitādīni akarontehi attāpi rakkhitabbo hoti.",
  "atk-s0305a10:18_8": "(Tehi tathā karontehi na attāpi rakkhitabbo hoti).",
  "atk-s0305a10:18_9": "Tathā karonto hi “sāmidubbho eso”ti niggahetabbo hoti.",
  "atk-s0305a10:18_10": "Tasmātiha thapatayoti yasmā tumhe rājā niccaṁ rājabhaṇḍaṁ paṭicchāpeti,",
  "atk-s0305a10:18_11": "tasmāpi sambādho gharāvāso rajāpatho.",
  "atk-s0305a10:18_12": "Yasmā pana paṁsukūlikabhikkhuṁ evaṁ paṭicchāpento natthi,",
  "atk-s0305a10:18_13": "tasmā abbhokāso pabbajjā.",
  "atk-s0305a10:18_14": "Evaṁ sabbatthāpi alañca pana vo thapatayo appamādāya appamādameva karothāti dasseti.",
  "atk-s0305a10:19_0": "Muttacāgoti vissaṭṭhacāgo.",
  "atk-s0305a10:19_1": "Payatapāṇīti āgatāgatānaṁ dānatthāya dhotahattho.",
  "atk-s0305a10:19_2": "Vossaggaratoti vossaggasaṅkhāte cāge rato.",
  "atk-s0305a10:19_3": "Yācayogoti yācitabbakayutto.",
  "atk-s0305a10:19_4": "Dānasaṁvibhāgaratoti dānena ceva appamattakampi kiñci laddhā tatopi saṁvibhāge rato.",
  "atk-s0305a10:19_5": "Appaṭivibhattanti “idaṁ amhākaṁ bhavissati,",
  "atk-s0305a10:19_6": "idaṁ bhikkhūna”nti evaṁ akatavibhāgaṁ,",
  "atk-s0305a10:19_7": "sabbaṁ dātabbameva hutvā ṭhitanti attho.",
  "atk-s0305a10:20_0": "7. Veḷudvāreyyasuttavaṇṇanā",
  "atk-s0305a10:21_0": "1003.",
  "atk-s0305a10:21_1": "Sattame veḷudvāranti gāmadvāre paveṇiāgatassa veḷugacchassa atthitāya evaṁladdhanāmo gāmo.",
  "atk-s0305a10:21_2": "Attupanāyikanti attani upanetabbaṁ.",
  "atk-s0305a10:21_3": "Samphabhāsenāti amantabhāsena.",
  "atk-s0305a10:21_4": "Samphappalāpabhāsenāti samphappalāpasambhāsena niratthakena aññāṇavacanenāti attho.",
  "atk-s0305a10:22_0": "8-9. Paṭhamagiñjakāvasathasuttādivaṇṇanā",
  "atk-s0305a10:23_0": "1004-5.",
  "atk-s0305a10:23_1": "Aṭṭhame ñātiketi ekaṁ taḷākaṁ nissāya dvinnaṁ cūḷapitimahāpitiputtānaṁ dve gāmā,",
  "atk-s0305a10:23_2": "tesu ekasmiṁ gāmake.",
  "atk-s0305a10:23_3": "Giñjakāvasatheti iṭṭhakāmaye āvasathe.",
  "atk-s0305a10:23_4": "Orambhāgiyānanti heṭṭhābhāgiyānaṁ,",
  "atk-s0305a10:23_5": "kāmabhaveyeva paṭisandhiggāhāpakānanti attho.",
  "atk-s0305a10:23_6": "Oranti laddhanāmehi vā tīhi maggehi pahātabbānītipi orambhāgiyāni.",
  "atk-s0305a10:23_7": "Tattha kāmacchando byāpādoti imāni dve samāpattiyā vā avikkhambhitāni maggena vā asamucchinnāni nibbattivasena",
  "atk-s0305a10:23_8": "uddhaṁ bhāgaṁ rūpabhavaṁ arūpabhavaṁ vā gantuṁ na denti.",
  "atk-s0305a10:23_9": "Sakkāyadiṭṭhiādīni tīṇi tattha nibbattampi ānetvā puna idheva nibbattāpentīti sabbānipi orambhāgiyāneva.",
  "atk-s0305a10:23_10": "Anāvattidhammoti paṭisandhivasena anāgamanasabhāvo.",
  "atk-s0305a10:24_0": "Rāgadosamohānaṁtanuttāti ettha kadāci uppattiyā ca pariyuṭṭhānamandatāya cāti dvedhāpi tanubhāvo veditabbo.",
  "atk-s0305a10:24_1": "Sakadāgāmissa hi puthujjanānaṁ viya abhiṇhaṁ rāgādayo na uppajjanti,",
  "atk-s0305a10:24_2": "kadāci karahaci uppajjanti.",
  "atk-s0305a10:24_3": "Uppajjamānā ca na puthujjanānaṁ viya bahalabahalā uppajjanti,",
  "atk-s0305a10:24_4": "makkhipattaṁ viya tanukā uppajjanti.",
  "atk-s0305a10:24_5": "Dīghabhāṇakatipiṭakamahāsīvatthero panāha –",
  "atk-s0305a10:24_6": "“yasmā sakadāgāmissa puttadhītaro honti,",
  "atk-s0305a10:24_7": "orodhā ca honti,",
  "atk-s0305a10:24_8": "tasmā bahalā kilesā.",
  "atk-s0305a10:24_9": "Idaṁ pana bhavatanukavasena kathita”nti.",
  "atk-s0305a10:24_10": "Taṁ aṭṭhakathāyaṁ “sotāpannassa satta bhave ṭhapetvā aṭṭhame bhave bhavatanukaṁ natthi,",
  "atk-s0305a10:24_11": "sakadāgāmissa dve bhave ṭhapetvā pañcasu bhavesu bhavatanukaṁ natthi,",
  "atk-s0305a10:24_12": "anāgāmissa rūpārūpabhavaṁ ṭhapetvā kāmabhave bhavatanukaṁ natthi,",
  "atk-s0305a10:24_13": "khīṇāsavassa kismiñci bhave bhavatanukaṁ natthī”ti vuttattā paṭikkhittaṁ hoti.",
  "atk-s0305a10:25_0": "Imaṁlokanti imaṁ kāmāvacaralokaṁ sandhāya vuttaṁ.",
  "atk-s0305a10:25_1": "Ayañhettha adhippāyo –",
  "atk-s0305a10:25_2": "sace hi manussesu sakadāgāmiphalaṁ patto devesu nibbattitvā arahattaṁ sacchikaroti,",
  "atk-s0305a10:25_3": "iccetaṁ kusalaṁ.",
  "atk-s0305a10:25_4": "Asakkonto pana avassaṁ manussalokaṁ āgantvā sacchikaroti.",
  "atk-s0305a10:25_5": "Devesu sakadāgāmiphalaṁ pattopi sace manussesu nibbattitvā arahattaṁ sacchikaroti,",
  "atk-s0305a10:25_6": "iccetaṁ kusalaṁ.",
  "atk-s0305a10:25_7": "Asakkonto pana avassaṁ devalokaṁ gantvā sacchikarotīti.",
  "atk-s0305a10:26_0": "Vinipatanaṁ vinipāto,",
  "atk-s0305a10:26_1": "nāssa vinipāto dhammoti avinipātadhammo,",
  "atk-s0305a10:26_2": "catūsu apāyesu avinipātanasabhāvoti attho.",
  "atk-s0305a10:26_3": "Niyatoti dhammaniyāmena niyato.",
  "atk-s0305a10:26_4": "Sambodhiparāyaṇoti uparimaggattayasaṅkhātā sambodhi paraṁ ayanaṁ assa gati paṭisaraṇaṁ avassaṁ pattabbāti sambodhiparāyaṇo.",
  "atk-s0305a10:26_5": "Vihesāvesāti tesaṁ tesaṁ ñāṇagatiṁ ñāṇūpapattiṁ ñāṇābhisamparāyaṁ olokentassa kāyakilamathova esa, ānanda,",
  "atk-s0305a10:26_6": "tathāgatassāti dīpeti.",
  "atk-s0305a10:26_7": "Cittavihesā pana buddhānaṁ natthi.",
  "atk-s0305a10:27_0": "Dhammādāsanti dhammamayaṁ ādāsaṁ.",
  "atk-s0305a10:27_1": "Yenāti yena dhammādāsena samannāgato.",
  "atk-s0305a10:27_2": "Khīṇāpāyaduggativinipātoti idaṁ nirayādīnaṁyeva vevacanavaseneva vuttaṁ.",
  "atk-s0305a10:27_3": "Nirayādayo hi vaḍḍhisaṅkhātato ayato apetattā apāyo,",
  "atk-s0305a10:27_4": "dukkhassa gati paṭisaraṇanti. Duggati,",
  "atk-s0305a10:27_5": "dukkaṭakārino ettha vivasā nipatantīti vinipāto.",
  "atk-s0305a10:27_6": "Navamaṁ uttānameva.",
  "atk-s0305a10:28_0": "10. Tatiyagiñjakāvasathasuttavaṇṇanā",
  "atk-s0305a10:29_0": "1006.",
  "atk-s0305a10:29_1": "Dasame paropaññāsāti atirekapaññāsa.",
  "atk-s0305a10:29_2": "Sādhikanavutīti atirekanavuti.",
  "atk-s0305a10:29_3": "Chātirekānīti chahi adhikāni.",
  "atk-s0305a10:29_4": "So kira gāmo kiñcāpi nātimahā ahosi,",
  "atk-s0305a10:29_5": "ariyasāvakā panettha bahū.",
  "atk-s0305a10:29_6": "Tattha tattha ahivātarogena ekappahāreneva catuvīsati pāṇasatasahassāni kālamakaṁsu,",
  "atk-s0305a10:29_7": "tesu ariyasāvakā ettakā nāma ahesuṁ.",
  "atk-s0305a10:29_8": "Sesaṁ sabbattha uttānamevāti.",
  "atk-s0305a10:30_0": "Veḷudvāravaggo paṭhamo.",
  "atk-s0305a10:31_0": "2. Rājakārāmavaggo",
  "atk-s0305a10:32_0": "1. Sahassabhikkhunisaṅghasuttavaṇṇanā",
  "atk-s0305a10:33_0": "1007.",
  "atk-s0305a10:33_1": "Dutiyassa paṭhame rājakārāmeti raññā kāritattā evaṁ laddhanāme ārāme,",
  "atk-s0305a10:33_2": "taṁ raññā pasenadikosalena kataṁ.",
  "atk-s0305a10:33_3": "Paṭhamabodhiyaṁ kira lābhaggayasaggapattaṁ satthāraṁ disvā titthiyā cintayiṁsu –",
  "atk-s0305a10:33_4": "“samaṇo gotamo lābhaggayasaggapatto,",
  "atk-s0305a10:33_5": "na kho panesa aññaṁ kiñci sīlaṁ vā samādhiṁ vā nissāya evaṁ lābhaggayasaggapatto.",
  "atk-s0305a10:33_6": "Bhūmisīsaṁ pana tena gahitaṁ,",
  "atk-s0305a10:33_7": "sace mayampi jetavanasamīpe ārāmaṁ kārāpetuṁ sakkuṇeyyāma,",
  "atk-s0305a10:33_8": "lābhaggayasaggapattā bhaveyyāmā”ti.",
  "atk-s0305a10:33_9": "Te attano attano upaṭṭhāke samādapetvā satasahassamatte kahāpaṇe labhitvā te ādāya rañño santikaṁ agamaṁsu.",
  "atk-s0305a10:33_10": "Rājā “kiṁ eta”nti? Pucchi.",
  "atk-s0305a10:33_11": "Mayaṁ jetavanasamīpe titthiyārāmaṁ karoma,",
  "atk-s0305a10:33_12": "sace samaṇo gotamo vā samaṇassa gotamassa sāvakā vā āgantvā vāressanti,",
  "atk-s0305a10:33_13": "vāretuṁ mā adatthāti lañjaṁ adaṁsu.",
  "atk-s0305a10:33_14": "Rājā lañjaṁ gahetvā “gacchatha kārethā”ti āha.",
  "atk-s0305a10:34_0": "Te gantvā,",
  "atk-s0305a10:34_1": "attano upaṭṭhākehi dabbasambhāre āharāpetvā,",
  "atk-s0305a10:34_2": "thambhussāpanādīni karontā,",
  "atk-s0305a10:34_3": "uccāsaddā mahāsaddā ekakolāhalaṁ akaṁsu.",
  "atk-s0305a10:34_4": "Satthā gandhakuṭito nikkhamma pamukhe ṭhatvā “ke pana te, ānanda,",
  "atk-s0305a10:34_5": "uccāsaddā mahāsaddā kevaṭṭā maññe macchavilope”ti?, Pucchi. Titthiyā, bhante,",
  "atk-s0305a10:34_6": "jetavanasamīpe titthiyārāmaṁ karontīti. Ānanda,",
  "atk-s0305a10:34_7": "ime sāsanena paṭiviruddhā bhikkhusaṅghassa aphāsuvihāraṁ karissanti,",
  "atk-s0305a10:34_8": "rañño ārocetvā vārāpehīti.",
  "atk-s0305a10:35_0": "Thero bhikkhusaṅghena saddhiṁ gantvā rājadvāre aṭṭhāsi.",
  "atk-s0305a10:35_1": "Rañño “therā, deva,",
  "atk-s0305a10:35_2": "āgatā”ti nivedayiṁsu.",
  "atk-s0305a10:35_3": "Rājā lañjassa gahitattā na nikkhami.",
  "atk-s0305a10:35_4": "Therā gantvā satthu ārocayiṁsu.",
  "atk-s0305a10:35_5": "Satthā sāriputtamoggallāne pesesi.",
  "atk-s0305a10:35_6": "Rājā tesampi dassanaṁ na adāsi.",
  "atk-s0305a10:35_7": "Te āgantvā satthu ārocayiṁsu “na, bhante,",
  "atk-s0305a10:35_8": "rājā nikkhanto”ti.",
  "atk-s0305a10:35_9": "Satthā taṅkhaṇaṁyeva byākāsi –",
  "atk-s0305a10:35_10": "“attano rajje ṭhatvā kālaṁ kātuṁ na labhissatī”ti.",
  "atk-s0305a10:36_0": "Dutiyadivase ca sāmaṁyeva bhikkhusaṅghaparivāro gantvā rājadvāre aṭṭhāsi.",
  "atk-s0305a10:36_1": "Rājā “satthā āgato”ti sutvā nikkhamitvā,",
  "atk-s0305a10:36_2": "nivesanaṁ pavesetvā,",
  "atk-s0305a10:36_3": "sārapallaṅke nisīdāpetvā,",
  "atk-s0305a10:36_4": "yāgukhajjakaṁ adāsi.",
  "atk-s0305a10:36_5": "Satthā paribhuttayāgukhādanīyo “yāva bhattaṁ niṭṭhāti,",
  "atk-s0305a10:36_6": "tāva satthu santike nisīdissāmī”ti āgantvā nisinnaṁ rājānaṁ “tayā, mahārāja,",
  "atk-s0305a10:36_7": "idaṁ nāma kata”nti avatvā,",
  "atk-s0305a10:36_8": "“kāraṇeneva naṁ saññāpessāmī”ti idaṁ atītakāraṇaṁ āhari – mahārāja,",
  "atk-s0305a10:36_9": "pabbajite nāma aññamaññaṁ yujjhāpetuṁ na vaṭṭati.",
  "atk-s0305a10:36_10": "Atītepi isayo aññamaññaṁ yujjhāpetvā saha raṭṭhena rājā samuddaṁ paviṭṭhoti.",
  "atk-s0305a10:36_11": "Kadā bhagavāti?",
  "atk-s0305a10:37_0": "Atīte, mahārāja,",
  "atk-s0305a10:37_1": "bharuraṭṭhe bharurājā nāma rajjaṁ kāreti.",
  "atk-s0305a10:37_2": "Pañcasatā pañcasatā dve isigaṇā pabbatapādato loṇambilasevanatthāya bharunagaraṁ gantvā nagarassa avidūre dve rukkhā atthi,",
  "atk-s0305a10:37_3": "paṭhamaṁ āgato isigaṇo ekassa rukkhassa mūle nisīdi,",
  "atk-s0305a10:37_4": "pacchāgatopi ekassāti.",
  "atk-s0305a10:37_5": "Te yathābhirantaṁ viharitvā pabbatapādaṁ eva agamaṁsu.",
  "atk-s0305a10:37_6": "Te puna āgacchantāpi attano rukkhamūleyeva nisīdanti.",
  "atk-s0305a10:37_7": "Addhāne gacchante eko rukkho sukkhi,",
  "atk-s0305a10:37_8": "tasmiṁ sukkhe āgatā tāpasā “ayaṁ rukkho mahā,",
  "atk-s0305a10:37_9": "amhākampi tesampi pahossatī”ti itaresaṁ rukkhamūlassa ekapadese nisīdiṁsu.",
  "atk-s0305a10:37_10": "Te pacchā āgacchantā rukkhamūlaṁ apavisitvā bahi ṭhitāva “kasmā tumhe ettha nisīdathā”ti āhaṁsu.",
  "atk-s0305a10:37_11": "Ācariyā amhākaṁ rukkho sukkho,",
  "atk-s0305a10:37_12": "ayaṁ rukkho mahā,",
  "atk-s0305a10:37_13": "tumhepi pavisatha,",
  "atk-s0305a10:37_14": "tumhākampi amhākampi pahossatīti.",
  "atk-s0305a10:37_15": "Te “na mayaṁ pavisāma,",
  "atk-s0305a10:37_16": "nikkhamatha tumhe”ti kathaṁ vaḍḍhetvā “na tumhe attanova manena nikkhamissathā”ti hatthādīsu gahetvā nikkaḍḍhiṁsu.",
  "atk-s0305a10:37_17": "Te “hotu sikkhāpessāma ne”ti iddhiyā sovaṇṇamayāni dve cakkāni rajatamayañca akkhaṁ māpetvā pavaṭṭentā rājadvāraṁ agamiṁsu.",
  "atk-s0305a10:37_18": "Rañño “evarūpaṁ, deva,",
  "atk-s0305a10:37_19": "tāpasā paṇṇākāraṁ gahetvā ṭhitā”ti nivedayiṁsu.",
  "atk-s0305a10:37_20": "Rājā tuṭṭho “pakkosathā”ti te pakkosāpetvā “mahākammaṁ tumhehi kataṁ,",
  "atk-s0305a10:37_21": "atthi vo kiñci mayā kattabba”nti āha. Āma, mahārāja,",
  "atk-s0305a10:37_22": "amhākaṁ nisinnaṭṭhānaṁ ekarukkhamūlaṁ atthi,",
  "atk-s0305a10:37_23": "taṁ aññehi isīhi gahitaṁ,",
  "atk-s0305a10:37_24": "taṁ no dāpehīti.",
  "atk-s0305a10:37_25": "Rājā purise pesetvā tāpase nikkaḍḍhāpesi.",
  "atk-s0305a10:38_0": "Te bahi ṭhitā “kiṁ nu kho datvā labhiṁsū”ti olokayamānā “idaṁ nāmā”ti disvā “mayampi lañjaṁ datvā puna",
  "atk-s0305a10:38_1": "gaṇhissāmā”ti iddhiyā sovaṇṇamayaṁ rathapañjaraṁ māpetvā ādāya agamaṁsu.",
  "atk-s0305a10:38_2": "Rājā disvā tuṭṭho – “kiṁ, bhante,",
  "atk-s0305a10:38_3": "kātabba”nti?, Āha.",
  "atk-s0305a10:38_4": "Mahārāja amhākaṁ rukkhamūle añño isigaṇo nisinno,",
  "atk-s0305a10:38_5": "taṁ no rukkhamūlaṁ dāpehīti.",
  "atk-s0305a10:38_6": "Rājā purise pesetvā te nikkaḍḍhāpesi.",
  "atk-s0305a10:38_7": "Tāpasā aññamaññaṁ kalahaṁ katvā,",
  "atk-s0305a10:38_8": "“ananucchavikaṁ amhehi kata”nti vippaṭisārino hutvā pabbatapādameva agamaṁsu.",
  "atk-s0305a10:38_9": "Tato devatā “ayaṁ rājā dvinnaṁ isigaṇānaṁ hatthato lañjaṁ gahetvā aññamaññaṁ kalahaṁ kārāpesī”ti kujjhitvā",
  "atk-s0305a10:38_10": "mahāsamuddaṁ ubbaṭṭetvā tassa rañño vijitaṁ yojanasahassamattaṭṭhānaṁ samuddameva akaṁsūti.",
  "atk-s0305a10:39_0": "“Isīnamantaraṁ katvā, bharurājāti me sutaṁ;",
  "atk-s0305a10:40_0": "Ucchinno saha raṭṭhehi, sa rājā vibhavaṅgato”ti. –",
  "atk-s0305a10:41_0": "Evaṁ bhagavatā imasmiṁ atīte dassite yasmā buddhānaṁ nāma kathā okappaniyā hoti,",
  "atk-s0305a10:41_1": "“tasmā rājā attano kiriyaṁ sallakkhetvā anupadhāretvā mayā akattabbaṁ kammaṁ kata”nti “gacchatha, bhaṇe,",
  "atk-s0305a10:41_2": "titthiye nikkaḍḍhathā”ti nikkaḍḍhāpetvā cintesi –",
  "atk-s0305a10:41_3": "“mayā kārito vihāro nāma natthi,",
  "atk-s0305a10:41_4": "tasmiṁyeva ṭhāne vihāraṁ kāressāmī”ti tesaṁ dabbasambhārepi adatvā vihāraṁ kāresi.",
  "atk-s0305a10:41_5": "Taṁ sandhāyetaṁ vuttaṁ.",
  "atk-s0305a10:42_0": "2-3. Brāhmaṇasuttādivaṇṇanā",
  "atk-s0305a10:43_0": "1008-9.",
  "atk-s0305a10:43_1": "Dutiye udayagāmininti attano samaye vaḍḍhigāminiṁ.",
  "atk-s0305a10:43_2": "Maraṇaṁ āgameyyāsīti maraṇaṁ iccheyyāsi,",
  "atk-s0305a10:43_3": "pattheyyāsi vā.",
  "atk-s0305a10:43_4": "Tatiyaṁ uttānameva.",
  "atk-s0305a10:44_0": "4. Duggatibhayasuttavaṇṇanā",
  "atk-s0305a10:45_0": "1010. Catutthe sabbaduggatibhayaṁ samatikkantoti manussadobhaggaṁ paṭikkhittaṁ.",
  "atk-s0305a10:46_0": "5. Duggativinipātabhayasuttavaṇṇanā",
  "atk-s0305a10:47_0": "1011.",
  "atk-s0305a10:47_1": "Pañcame sabbaduggativinipātabhayaṁ samatikkantoti manussadobhaggena saddhiṁ cattāro apāyā paṭikkhittā.",
  "atk-s0305a10:48_0": "6. Paṭhamamittāmaccasuttavaṇṇanā",
  "atk-s0305a10:49_0": "1012.",
  "atk-s0305a10:49_1": "Chaṭṭhe mittāti aññamaññassa gehe āmisaparibhogavasena vohāramittā.",
  "atk-s0305a10:49_2": "Amaccāti āmantanapaṭimantanairiyāpathādīsu ekato pavattakiccā.",
  "atk-s0305a10:49_3": "Ñātīti sassusasurapakkhikā.",
  "atk-s0305a10:49_4": "Sālohitāti samānalohitā bhātibhaginimātulādayo.",
  "atk-s0305a10:50_0": "7. Dutiyamittāmaccasuttavaṇṇanā",
  "atk-s0305a10:51_0": "1013.",
  "atk-s0305a10:51_1": "Sattame aññathattaṁ nāma pasādaññathattaṁ bhāvaññathattaṁ gatiaññathattaṁ lakkhaṇaññathattaṁ vipariṇāmaññathattanti anekavidhaṁ.",
  "atk-s0305a10:51_2": "Tattha mahābhūtesu bhāvaññathattaṁ adhippetaṁ.",
  "atk-s0305a10:51_3": "Suvaṇṇādibhāvena hi ghanasaṇṭhitāya pathavidhātuyā vilīyitvā udakabhāvaṁ āpajjamānāya purimabhāvo vigacchati,",
  "atk-s0305a10:51_4": "bhāvaññathattaṁ paññāyati.",
  "atk-s0305a10:51_5": "Lakkhaṇaṁ pana na vigacchati,",
  "atk-s0305a10:51_6": "kakkhaḷalakkhaṇāva hoti.",
  "atk-s0305a10:51_7": "Ucchurasādibhāvena ca yūsākārasaṇṭhitāya āpodhātuyā sussitvā ghanapathavibhāvaṁ āpajjamānāya purimabhāvo vigacchati,",
  "atk-s0305a10:51_8": "bhāvaññathattaṁ paññāyati.",
  "atk-s0305a10:51_9": "Lakkhaṇaṁ pana na vigacchati,",
  "atk-s0305a10:51_10": "ābandhanalakkhaṇāva hoti.",
  "atk-s0305a10:51_11": "Tatridaṁ aññathattanti ettha pana gatiaññathattaṁ adhippetaṁ,",
  "atk-s0305a10:51_12": "tañhi ariyasāvakassa natthi.",
  "atk-s0305a10:51_13": "Pasādaññathattampi natthiyeva,",
  "atk-s0305a10:51_14": "idha pana pasādaphalaṁ pakāsetuṁ gatiaññathattameva dassitaṁ.",
  "atk-s0305a10:51_15": "Sesaṁ sabbattha uttānamevāti.",
  "atk-s0305a10:52_0": "Rājakārāmavaggo dutiyo.",
  "atk-s0305a10:53_0": "3. Saraṇānivaggo",
  "atk-s0305a10:54_0": "1-2. Paṭhamamahānāmasuttādivaṇṇanā",
  "atk-s0305a10:55_0": "1017-18.",
  "atk-s0305a10:55_1": "Tatiyassa paṭhame iddhanti telamadhuphāṇitādīhi samiddhaṁ.",
  "atk-s0305a10:55_2": "Phītanti hatthūpagasīsūpagagīvūpagādialaṅkāravasena supupphitaṁ.",
  "atk-s0305a10:55_3": "Ākiṇṇamanussanti nirantaramanussaṁ.",
  "atk-s0305a10:55_4": "Sambādhabyūhanti byūhā vuccanti avinibbiddharacchāyo,",
  "atk-s0305a10:55_5": "yā paviṭṭhamaggeneva niggacchanti,",
  "atk-s0305a10:55_6": "tā sambādhā byūhā bahukā etthāti sambādhabyūhaṁ.",
  "atk-s0305a10:55_7": "Imināpi nagarassa ghanavāsameva dīpeti.",
  "atk-s0305a10:55_8": "Bhantenāti ito cito ca paribbhamantena uddhatacārinā.",
  "atk-s0305a10:55_9": "Dutiyaṁ uttānameva.",
  "atk-s0305a10:56_0": "3. Godhasakkasuttavaṇṇanā",
  "atk-s0305a10:57_0": "1019.",
  "atk-s0305a10:57_1": "Tatiye bhagavāva etaṁ jāneyya etehi dhammehi samannāgataṁ vā asamannāgataṁ vāti idaṁ so sakko tīhi dhammehi",
  "atk-s0305a10:57_2": "samannāgatassa puggalassa sotāpannabhāvaṁ,",
  "atk-s0305a10:57_3": "catūhi vā dhammehi samannāgatassa sotāpannabhāvaṁ bhagavāva jānātīti adhippāyena āha.",
  "atk-s0305a10:58_0": "Kocideva dhammasamuppādo uppajjeyyāti kiñcideva kāraṇaṁ uppajjeyya.",
  "atk-s0305a10:58_1": "Ekato assa bhagavā,",
  "atk-s0305a10:58_2": "ekato bhikkhusaṅghoti yasmiṁ kāraṇe uppanne bhagavā bhikkhusaṅghena nānāladdhiko hutvā ekaṁ vādaṁ vadanto ekato assa,",
  "atk-s0305a10:58_3": "bhikkhusaṅghopi ekaṁ vadanto ekatoti attho.",
  "atk-s0305a10:58_4": "Tenevāhanti yaṁ vādaṁ tumhe vadetha,",
  "atk-s0305a10:58_5": "tamevāhaṁ gaṇheyyanti.",
  "atk-s0305a10:58_6": "Nanu ca ariyasāvakassa ratanattaye pasādanānattaṁ natthi,",
  "atk-s0305a10:58_7": "atha kasmā esa evamāhāti?",
  "atk-s0305a10:58_8": "Bhagavato sabbaññutāya.",
  "atk-s0305a10:58_9": "Evañhissa hoti “bhikkhusaṅgho attano asabbaññutāya ajānitvāpi katheyya,",
  "atk-s0305a10:58_10": "satthu pana aññāṇaṁ nāma natthī”ti.",
  "atk-s0305a10:58_11": "Tasmā evamāha.",
  "atk-s0305a10:58_12": "Aññatra kalyāṇā aññatra kusalāti kalyāṇameva kusalameva vadāmi,",
  "atk-s0305a10:58_13": "na kalyāṇakusalavimuttanti.",
  "atk-s0305a10:58_14": "Apicassa anavajjanadoso esoti.",
  "atk-s0305a10:59_0": "4. Paṭhamasaraṇānisakkasuttavaṇṇanā",
  "atk-s0305a10:60_0": "1020.",
  "atk-s0305a10:60_1": "Catutthe idha mahānāma ekacco puggaloti idaṁ na kevalaṁ saraṇāni eva apāyato mutto,",
  "atk-s0305a10:60_2": "imepi puggalā muttāti dassetuṁ āraddhaṁ.",
  "atk-s0305a10:60_3": "Mattaso nijjhānaṁ khamantīti pamāṇena ca olokanaṁ khamanti.",
  "atk-s0305a10:60_4": "Iminā dhammānusārimaggaṭṭhapuggalaṁ dasseti.",
  "atk-s0305a10:60_5": "Agantā nirayanti maggaṭṭhapuggalo hi apāyato parimuttoti vā parimuccissatīti vā vattuṁ na vaṭṭati,",
  "atk-s0305a10:60_6": "parimuccatīti pana vattuṁ vaṭṭati.",
  "atk-s0305a10:60_7": "Yasmā ca parimuccati,",
  "atk-s0305a10:60_8": "tasmā gantā nāma na hotīti,",
  "atk-s0305a10:60_9": "“agantā”ti vutto,",
  "atk-s0305a10:60_10": "na gacchatīti attho.",
  "atk-s0305a10:60_11": "Saddhāmattaṁ pemamattanti iminā saddhānusārimaggaṭṭhapuggalaṁ dasseti.",
  "atk-s0305a10:60_12": "Mahāsālāti samīpe ṭhiteva cattāro mahāsārarukkhe dassento āha.",
  "atk-s0305a10:60_13": "Maraṇakāle sikkhaṁ samādiyīti maraṇasamaye tīsu sikkhāsu paripūrakārī ahosīti dasseti.",
  "atk-s0305a10:61_0": "5. Dutiyasaraṇānisakkasuttavaṇṇanā",
  "atk-s0305a10:62_0": "1021.",
  "atk-s0305a10:62_1": "Pañcame dukkhettanti visamakhettaṁ.",
  "atk-s0305a10:62_2": "Dubbhūmanti ūsarabhūmiṁ loṇūpahataṁ.",
  "atk-s0305a10:62_3": "Khaṇḍānīti paribhinnāni.",
  "atk-s0305a10:62_4": "Pūtīnīti udakena temetvā pūtibhāvaṁ āpannāni.",
  "atk-s0305a10:62_5": "Vātātapahatānīti vātātapena hatattā nirojabhāvaṁ gatāni.",
  "atk-s0305a10:62_6": "Asārādānīti anādinnasārāni agahitasārāni.",
  "atk-s0305a10:62_7": "Asukhasayitānīti na koṭṭhādīsu pakkhipitvā suṭṭhu ṭhapitāni.",
  "atk-s0305a10:62_8": "Sukhasayitānīti ṭhapitaṭṭhānato cattāro māse acalitāni.",
  "atk-s0305a10:63_0": "6. Paṭhamaanāthapiṇḍikasuttavaṇṇanā",
  "atk-s0305a10:64_0": "1022.",
  "atk-s0305a10:64_1": "Chaṭṭhe ṭhānaso vedanā paṭippassambheyyāti khaṇena vedanā paṭippassambheyya.",
  "atk-s0305a10:64_2": "Micchāñāṇenāti micchāpaccavekkhaṇena micchāvimuttiyāti aniyyānikavimuttiyā.",
  "atk-s0305a10:64_3": "Tasmā saddhañca sīlañcāti gāthā vuttatthā eva.",
  "atk-s0305a10:64_4": "Yatra hi nāmāti yo nāma.",
  "atk-s0305a10:65_0": "7. Dutiyaanāthapiṇḍikasuttavaṇṇanā",
  "atk-s0305a10:66_0": "1023.",
  "atk-s0305a10:66_1": "Sattame samparāyikaṁ maraṇabhayanti samparāyahetukaṁ maraṇabhayaṁ gihisāmīcikānīti gihīnaṁ anucchavikāni.",
  "atk-s0305a10:66_2": "Sesaṁ sabbattha uttānamevāti.",
  "atk-s0305a10:67_0": "Saraṇānivaggo tatiyo.",
  "atk-s0305a10:68_0": "4. Puññābhisandavaggo",
  "atk-s0305a10:69_0": "1. Paṭhamapuññābhisandasuttavaṇṇanā",
  "atk-s0305a10:70_0": "1027.",
  "atk-s0305a10:70_1": "Catutthassa paṭhame puññābhisandā kusalābhisandāti puññanadiyo kusalanadiyo.",
  "atk-s0305a10:70_2": "Sukhassāhārāti sukhassa paccayā.",
  "atk-s0305a10:71_0": "4. Paṭhamadevapadasuttavaṇṇanā",
  "atk-s0305a10:72_0": "1030.",
  "atk-s0305a10:72_1": "Catutthe devapadānīti devānaṁ ñāṇena,",
  "atk-s0305a10:72_2": "devassa vā ñāṇena akkantapadāni.",
  "atk-s0305a10:72_3": "Visuddhiyāti visujjhanatthāya.",
  "atk-s0305a10:72_4": "Pariyodapanāyāti puriyodapanatthāya jotanatthāya.",
  "atk-s0305a10:72_5": "Imasmiṁ sutte cattāropi phalaṭṭhapuggalā visuddhaṭṭhena devā nāma jātā.",
  "atk-s0305a10:73_0": "8. Vassasuttavaṇṇanā",
  "atk-s0305a10:74_0": "1034.",
  "atk-s0305a10:74_1": "Aṭṭhame pāraṁgantvāti pāraṁ vuccati nibbānaṁ,",
  "atk-s0305a10:74_2": "taṁ patvāti attho.",
  "atk-s0305a10:74_3": "Āsavānaṁ khayāya saṁvattantīti na paṭhamaṁ nibbānaṁ gantvā pacchā saṁvattanti,",
  "atk-s0305a10:74_4": "gacchamānā eva saṁvattanti.",
  "atk-s0305a10:74_5": "Desanā pana evaṁ katā.",
  "atk-s0305a10:75_0": "10. Nandiyasakkasuttavaṇṇanā",
  "atk-s0305a10:76_0": "1036.",
  "atk-s0305a10:76_1": "Dasame divā pavivekāya rattiṁ paṭisallānāyāti divā pavivekatthāya rattiṁ paṭisallānatthāya.",
  "atk-s0305a10:76_2": "Dhammā na pātubhavantīti samathavipassanā dhammā na uppajjanti.",
  "atk-s0305a10:76_3": "Sesaṁ sabbattha uttānamevāti.",
  "atk-s0305a10:77_0": "Puññābhisandavaggo catuttho.",
  "atk-s0305a10:78_0": "5. Sagāthakapuññābhisandavaggo",
  "atk-s0305a10:79_0": "1. Paṭhamaabhiasandasuttavaṇṇanā",
  "atk-s0305a10:80_0": "1037.",
  "atk-s0305a10:80_1": "Pañcamassa paṭhame asaṅkhyeyyoti āḷhakagaṇanāya asaṅkhyeyyo,",
  "atk-s0305a10:80_2": "yojanavasena panassa saṅkhyā atthi.",
  "atk-s0305a10:80_3": "Bahubheravanti saviññāṇakaaviññāṇakānaṁ bheravārammaṇānaṁ vasena bahubheravaṁ.",
  "atk-s0305a10:80_4": "Puthūti bahu.",
  "atk-s0305a10:80_5": "Savantīti sandamānā.",
  "atk-s0305a10:80_6": "Upayantīti upagacchanti.",
  "atk-s0305a10:81_0": "2. Dutiyaabhisandasuttavaṇṇanā",
  "atk-s0305a10:82_0": "1038.",
  "atk-s0305a10:82_1": "Dutiye yatthimā mahānadiyo saṁsandanti samentīti yasmiṁ saṁbhajje etā mahānadiyo ekībhavanti,",
  "atk-s0305a10:82_2": "nirantarā bhavantīti attho.",
  "atk-s0305a10:83_0": "3. Tatiyaabhisandasuttavaṇṇanā",
  "atk-s0305a10:84_0": "1039.",
  "atk-s0305a10:84_1": "Tatiye puññakāmoti puññatthiko.",
  "atk-s0305a10:84_2": "Kusale patiṭṭhitoti maggakusale patiṭṭhito.",
  "atk-s0305a10:84_3": "Bhāveti maggaṁ amatassa pattiyāti nibbānassa pāpuṇanatthaṁ arahattamaggaṁ bhāveti.",
  "atk-s0305a10:84_4": "Dhammasārādhigamoti dhammasāro vuccati ariyaphalaṁ dhammasāro,",
  "atk-s0305a10:84_5": "adhigamo assāti dhammasārādhigamo,",
  "atk-s0305a10:84_6": "adhigataphaloti attho.",
  "atk-s0305a10:84_7": "Khaye ratoti kilesakkhaye rato.",
  "atk-s0305a10:85_0": "4. Paṭhamamahaddhanasuttavaṇṇanā",
  "atk-s0305a10:86_0": "1040.",
  "atk-s0305a10:86_1": "Catutthe aḍḍho mahaddhanoti sattavidhena ariyadhanena aḍḍho ceva mahaddhano ca.",
  "atk-s0305a10:86_2": "Teneva bhogena mahābhogo.",
  "atk-s0305a10:86_3": "Sesaṁ sabbattha uttānamevāti.",
  "atk-s0305a10:87_0": "Sagāthakapuññābhisandavaggo pañcamo.",
  "atk-s0305a10:88_0": "6. Sappaññavaggo",
  "atk-s0305a10:89_0": "2. Vassaṁvuttasuttavaṇṇanā",
  "atk-s0305a10:90_0": "1048.",
  "atk-s0305a10:90_1": "Chaṭṭhassa dutiye ayamadhippāyo –",
  "atk-s0305a10:90_2": "sotāpanno bhikkhu ettakena vosānaṁ anāpajjitvā tāneva indriyabalabojjhaṅgāni samodhānetvā vipassanaṁ vaḍḍhetvā sakadāgāmimaggaṁ pāpuṇissati,",
  "atk-s0305a10:90_3": "sakadāgāmī anāgāmimaggaṁ,",
  "atk-s0305a10:90_4": "anāgāmī arahattamagganti imamatthaṁ sandhāya bhagavatā imasmiṁ sutte sāsane tanti paveṇī kathitāti.",
  "atk-s0305a10:91_0": "3. Dhammadinnasuttavaṇṇanā",
  "atk-s0305a10:92_0": "1049.",
  "atk-s0305a10:92_1": "Tatiye dhammadinnoti sattasu janesu eko.",
  "atk-s0305a10:92_2": "Buddhakālasmiñhi dhammadinno upāsako,",
  "atk-s0305a10:92_3": "visākho upāsako,",
  "atk-s0305a10:92_4": "uggo gahapati,",
  "atk-s0305a10:92_5": "citto gahapati,",
  "atk-s0305a10:92_6": "hatthako āḷavako,",
  "atk-s0305a10:92_7": "cūḷaanāthapiṇḍiko,",
  "atk-s0305a10:92_8": "mahāanāthapiṇḍikoti ime satta janā pañcasataupāsakaparivārā ahesuṁ.",
  "atk-s0305a10:92_9": "Etesu esa aññataro.",
  "atk-s0305a10:93_0": "Gambhīrāti dhammagambhīrā sallasuttādayo.",
  "atk-s0305a10:93_1": "Gambhīratthāti atthagambhīrā cetanāsuttantādayo.",
  "atk-s0305a10:93_2": "Lokuttarāti lokuttaratthadīpakā asaṅkhatasaṁyuttādayo.",
  "atk-s0305a10:93_3": "Suññatappaṭisaṁyuttāti sattasuññatādīpakā khajjanikasuttantādayo.",
  "atk-s0305a10:93_4": "Upasampajja viharissāmāti paṭilabhitvā viharissāma.",
  "atk-s0305a10:93_5": "Evañhi vo,",
  "atk-s0305a10:93_6": "dhammadinna,",
  "atk-s0305a10:93_7": "sikkhitabbanti evaṁ tumhehi candopamapaṭipadaṁ rathavinītapaṭipadaṁ moneyyapaṭipadaṁ mahāariyavaṁsapaṭipadaṁ pūrentehi sikkhitabbaṁ.",
  "atk-s0305a10:93_8": "Iti satthā imesaṁ upāsakānaṁ asayhabhāraṁ āropesi. Kasmā ?",
  "atk-s0305a10:93_9": "Ete kira na attano bhūmiyaṁ ṭhatvā ovādaṁ yāciṁsu,",
  "atk-s0305a10:93_10": "avisesena pana sabbabhāraṁ ukkhipituṁ samatthā viya “ovadatu no, bhante,",
  "atk-s0305a10:93_11": "bhagavā”ti yāciṁsu.",
  "atk-s0305a10:93_12": "Tena tesaṁ satthā asayhabhāraṁ āropento evamāha.",
  "atk-s0305a10:93_13": "Na kho netanti na kho etaṁ.",
  "atk-s0305a10:93_14": "Nakāro panettha byañjanasandhimattamevāti veditabbo.",
  "atk-s0305a10:93_15": "Tasmāti yasmā idāni attano bhūmiyaṁ ṭhatvā ovādaṁ yācatha, tasmā.",
  "atk-s0305a10:94_0": "4. Gilānasuttavaṇṇanā",
  "atk-s0305a10:95_0": "1050.",
  "atk-s0305a10:95_1": "Catutthe na kho panetanti na kho amhehi etaṁ.",
  "atk-s0305a10:95_2": "Sappañño upāsakoti sotāpanno adhippeto.",
  "atk-s0305a10:95_3": "Assāsanīyehi dhammehīti assāsakarehi dhammehi.",
  "atk-s0305a10:95_4": "Assāsatāyasmāti assāsatu āyasmā.",
  "atk-s0305a10:95_5": "Mārisoti maraṇapaṭibaddho.",
  "atk-s0305a10:95_6": "Maraṇadhammoti maraṇasabhāvo.",
  "atk-s0305a10:95_7": "Adhimocehīti ṭhapehi.",
  "atk-s0305a10:95_8": "Adhimocitanti ṭhapitaṁ.",
  "atk-s0305a10:95_9": "Evaṁvimuttacittassāti evaṁ arahattaphalavimuttiyā vimuttacittassa.",
  "atk-s0305a10:95_10": "Yadidaṁ vimuttiyā vimuttanti yaṁ idaṁ vimuttiṁ ārabbha vimuttiyā nānākaraṇaṁ vattabbaṁ siyā,",
  "atk-s0305a10:95_11": "na taṁ vadāmi.",
  "atk-s0305a10:95_12": "Bhikkhusaṅghassa hi cetiyaṅgaṇabodhiyaṅgaṇavattesu ceva asītikkhandhakavattesu cāti āgamanīyaguṇesu pamāṇaṁ nāma natthi,",
  "atk-s0305a10:95_13": "paṭividdhe pana magge vā phale vā upāsakānañca bhikkhūnañca nānākaraṇaṁ natthi.",
  "atk-s0305a10:96_0": "9. Paññāpaṭilābhasuttavaṇṇanā",
  "atk-s0305a10:97_0": "1055.",
  "atk-s0305a10:97_1": "Navame paññāpaṭilābhāya saṁvattantīti ettha satta sekkhā paññaṁ paṭilabhanti nāma,",
  "atk-s0305a10:97_2": "khīṇāsavo paṭiladdhapañño nāmāti veditabbo.",
  "atk-s0305a10:97_3": "Parato paññābuddhiyātiādīsupi eseva nayo.",
  "atk-s0305a10:97_4": "Sesaṁ sabbattha uttānamevāti.",
  "atk-s0305a10:98_0": "Sappaññavaggo chaṭṭho.",
  "atk-s0305a10:99_0": "7. Mahāpaññavaggo",
  "atk-s0305a10:100_0": "1. Mahāpaññāsuttavaṇṇanā",
  "atk-s0305a10:101_0": "1058.",
  "atk-s0305a10:101_1": "Sattame mahāpaññatāya saṁvattantītiādīsu “mahante atthe pariggaṇhātīti mahāpaññā”tiādinā paṭisambhidāyaṁ",
  "atk-s0305a10:101_2": "vuttanayeneva sabbattha sabbapadesu attho veditabbo.",
  "atk-s0305a10:101_3": "Sesaṁ sabbattha uttānamevāti.",
  "atk-s0305a10:102_0": "Sotāpattisaṁyuttavaṇṇanā niṭṭhitā."
}