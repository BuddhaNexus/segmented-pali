{
  "atk-vin02a47:0_0": "Adhikaraṇabhedaṁ",
  "atk-vin02a47:1_0": "Ukkoṭanabhedādivaṇṇanā",
  "atk-vin02a47:2_0": "340.",
  "atk-vin02a47:2_1": "Adhikaraṇabhede ime dasa ukkoṭāti adhikaraṇānaṁ ukkoṭetvā puna adhikaraṇaukkoṭena samathānaṁ ukkoṭaṁ",
  "atk-vin02a47:2_2": "dassetuṁ “vivādādhikaraṇaṁ ukkoṭento kati samathe ukkoṭetī”tiādimāha.",
  "atk-vin02a47:2_3": "Tattha vivādādhikaraṇaṁ ukkoṭento dve samathe ukkoṭetīti sammukhāvinayañca yebhuyyasikañca ime dve ukkoṭeti,",
  "atk-vin02a47:2_4": "paṭisedheti;",
  "atk-vin02a47:2_5": "paṭikkosatīti attho.",
  "atk-vin02a47:2_6": "Anuvādādhikaraṇaṁ ukkoṭento cattāroti sammukhāvinayaṁ,",
  "atk-vin02a47:2_7": "sativinayaṁ,",
  "atk-vin02a47:2_8": "amūḷhavinayaṁ,",
  "atk-vin02a47:2_9": "tassapāpiyasikanti ime cattāro samathe ukkoṭeti.",
  "atk-vin02a47:2_10": "Āpattādhikaraṇaṁ ukkoṭento tayoti sammukhāvinayaṁ,",
  "atk-vin02a47:2_11": "paṭiññātakaraṇaṁ,",
  "atk-vin02a47:2_12": "tiṇavatthārakanti ime tayo samathe ukkoṭeti.",
  "atk-vin02a47:2_13": "Kiccādhikaraṇaṁ ukkoṭento ekanti sammukhāvinayaṁ imaṁ ekaṁ samathaṁ ukkoṭeti.",
  "atk-vin02a47:3_0": "341.Kati ukkoṭātiādipucchānaṁ vissajjane pana dvādasasu ukkoṭesu akataṁ kammantiādayo tāva tayo ukkoṭā visesato dutiye anuvādādhikaraṇe labbhanti.",
  "atk-vin02a47:3_1": "Anihataṁ kammantiādayo tayo paṭhame vivādādhikaraṇe labbhanti.",
  "atk-vin02a47:3_2": "Avinicchitantiādayo tayo tatiye āpattādhikaraṇe labbhanti.",
  "atk-vin02a47:3_3": "Avūpasantantiādayo tayo catutthe kiccādhikaraṇe labbhanti;",
  "atk-vin02a47:3_4": "apica dvādasāpi ca ekekasmiṁ adhikaraṇe labbhantiyeva.",
  "atk-vin02a47:4_0": "Tatthajātakaṁ adhikaraṇaṁ ukkoṭetīti yasmiṁ vihāre “mayhaṁ iminā patto gahito,",
  "atk-vin02a47:4_1": "cīvaraṁ gahita”ntiādinā nayena pattacīvarādīnaṁ atthāya adhikaraṇaṁ uppannaṁ hoti,",
  "atk-vin02a47:4_2": "tasmiṁyeva ca naṁ vihāre āvāsikā sannipatitvā “alaṁ āvuso”ti attapaccatthike saññāpetvā pāḷimuttakavinicchayeneva vūpasamenti,",
  "atk-vin02a47:4_3": "idaṁ tatthajātakaṁ adhikaraṇaṁ nāma.",
  "atk-vin02a47:4_4": "Yenāpi vinicchayena samitaṁ,",
  "atk-vin02a47:4_5": "sopi eko samathoyeva.",
  "atk-vin02a47:4_6": "Imaṁ ukkoṭentassāpi pācittiyaṁ.",
  "atk-vin02a47:5_0": "Tatthajātakaṁ vūpasantanti sace pana taṁ adhikaraṇaṁ nevāsikā vūpasametuṁ na sakkonti,",
  "atk-vin02a47:5_1": "athañño vinayadharo āgantvā “kiṁ āvuso imasmiṁ vihāre uposatho vā pavāraṇā vā ṭhitā”ti pucchati,",
  "atk-vin02a47:5_2": "tehi ca tasmiṁ kāraṇe kathite taṁ adhikaraṇaṁ khandhakato ca parivārato ca suttena vinicchinitvā vūpasameti,",
  "atk-vin02a47:5_3": "idaṁ tatthajātakaṁ vūpasantaṁ nāma adhikaraṇaṁ.",
  "atk-vin02a47:5_4": "Etaṁ ukkoṭentassāpi pācittiyameva.",
  "atk-vin02a47:6_0": "Antarāmaggeti te attapaccatthikā “na mayaṁ etassa vinicchaye tiṭṭhāma,",
  "atk-vin02a47:6_1": "nāyaṁ vinaye kusalo,",
  "atk-vin02a47:6_2": "asukasmiṁ nāma gāme vinayadharā therā vasanti,",
  "atk-vin02a47:6_3": "tattha gantvā vinicchinissāmā”ti gacchantā antarāmaggeyeva kāraṇaṁ sallakkhetvā aññamaññaṁ vā saññāpenti,",
  "atk-vin02a47:6_4": "aññe vā te bhikkhū nijjhāpenti,",
  "atk-vin02a47:6_5": "idampi vūpasantameva hoti.",
  "atk-vin02a47:6_6": "Evaṁ vūpasantaṁ antarāmagge adhikaraṇaṁ ukkoṭeti yo,",
  "atk-vin02a47:6_7": "tassāpi pācittiyameva.",
  "atk-vin02a47:7_0": "Antarāmagge vūpasantanti na heva kho pana aññamaññaṁ saññattiyā vā sabhāgabhikkhunijjhāpanena vā vūpasantaṁ hoti;",
  "atk-vin02a47:7_1": "apica kho paṭipathaṁ āgacchanto eko vinayadharo disvā “kattha āvuso gacchathā”ti pucchitvā “asukaṁ nāma gāmaṁ,",
  "atk-vin02a47:7_2": "iminā nāma kāraṇenā”ti vutte “alaṁ, āvuso,",
  "atk-vin02a47:7_3": "kiṁ tattha gatenā”ti tattheva dhammena vinayena taṁ adhikaraṇaṁ vūpasameti,",
  "atk-vin02a47:7_4": "idaṁ antarāmagge vūpasantaṁ nāma.",
  "atk-vin02a47:7_5": "Etaṁ ukkoṭentassāpi pācittiyameva.",
  "atk-vin02a47:8_0": "Tattha gatanti sace pana “alaṁ, āvuso,",
  "atk-vin02a47:8_1": "kiṁ tattha gatenā”ti vuccamānāpi “mayaṁ tattheva gantvā vinicchayaṁ pāpessāmā”ti vinayadharassa vacanaṁ anādiyitvā gacchantiyeva,",
  "atk-vin02a47:8_2": "gantvā sabhāgānaṁ bhikkhūnaṁ etamatthaṁ ārocenti.",
  "atk-vin02a47:8_3": "Sabhāgā bhikkhū “alaṁ, āvuso,",
  "atk-vin02a47:8_4": "saṅghasannipātaṁ nāma garuka”nti tattheva nisīdāpetvā vinicchinitvā saññāpenti,",
  "atk-vin02a47:8_5": "idampi vūpasantameva hoti.",
  "atk-vin02a47:8_6": "Evaṁ vūpasantaṁ tattha gataṁ adhikaraṇaṁ ukkoṭeti yo,",
  "atk-vin02a47:8_7": "tassāpi pācittiyameva.",
  "atk-vin02a47:9_0": "Tatthagataṁ vūpasantanti na heva kho pana sabhāgabhikkhūnaṁ saññattiyā vūpasantaṁ hoti;",
  "atk-vin02a47:9_1": "apica kho saṅghaṁ sannipātetvā ārocitaṁ saṅghamajjhe vinayadharā vūpasamenti,",
  "atk-vin02a47:9_2": "idaṁ tattha gataṁ vūpasantaṁ nāma.",
  "atk-vin02a47:9_3": "Etaṁ ukkoṭentassāpi pācittiyameva.",
  "atk-vin02a47:10_0": "Sativinayanti khīṇāsavassa dinnaṁ sativinayaṁ ukkoṭeti,",
  "atk-vin02a47:10_1": "pācittiyameva.",
  "atk-vin02a47:10_2": "Ummattakassa dinne amūḷhavinaye pāpussannassa dinnāya tassapāpiyasikāyapi eseva nayo.",
  "atk-vin02a47:11_0": "Tiṇavatthārakaṁukkoṭetīti saṅghena tiṇavatthārakasamathena vūpasamite adhikaraṇe “āpatti nāma ekaṁ bhikkhuṁ",
  "atk-vin02a47:11_1": "upasaṅkamitvā ukkuṭikaṁ nisīditvā añjaliṁ paggahetvā desiyamānā vuṭṭhāti,",
  "atk-vin02a47:11_2": "yaṁ panetaṁ niddāyantassāpi āpattivuṭṭhānaṁ nāma,",
  "atk-vin02a47:11_3": "etaṁ mayhaṁ na khamatī”ti evaṁ vadantopi tiṇavatthārakaṁ ukkoṭeti nāma,",
  "atk-vin02a47:11_4": "tassāpi pācittiyameva.",
  "atk-vin02a47:12_0": "Chandāgatiṁ gacchanto adhikaraṇaṁ ukkoṭetīti vinayadharo hutvā attano upajjhāyādīnaṁ atthāya “adhammaṁ",
  "atk-vin02a47:12_1": "dhammo”tiādīni dīpetvā pubbe vinicchitaṁ adhikaraṇaṁ dvādasasu ukkoṭesu yena kenaci ukkoṭento chandāgatiṁ",
  "atk-vin02a47:12_2": "gacchanto adhikaraṇaṁ ukkoṭeti nāma.",
  "atk-vin02a47:12_3": "Dvīsu pana attapaccatthikesu ekasmiṁ “anatthaṁ me acarī”tiādinā nayena samuppannāghāto,",
  "atk-vin02a47:12_4": "tassa parājayaṁ āropanatthaṁ “adhammaṁ dhammo”tiādīni dīpetvā pubbe vinicchitaṁ adhikaraṇaṁ dvādasasu",
  "atk-vin02a47:12_5": "ukkoṭesu yena kenaci ukkoṭento dosāgatiṁ gacchanto adhikaraṇaṁ ukkoṭeti nāma.",
  "atk-vin02a47:12_6": "Mando pana momūho momūhattā eva “adhammaṁ dhammo”tiādīni dīpetvā vuttanayeneva ukkoṭento mohāgatiṁ gacchanto adhikaraṇaṁ ukkoṭeti nāma.",
  "atk-vin02a47:12_7": "Sace pana dvīsu attapaccatthikesu eko visamāni kāyakammādīni gahanamicchādiṭṭhiṁ balavante ca pakkhantariye",
  "atk-vin02a47:12_8": "abhiññāte bhikkhū nissitattā visamanissito gahananissito balavanissito ca hoti,",
  "atk-vin02a47:12_9": "tassa bhayena “ayaṁ me jīvitantarāyaṁ vā brahmacariyantarāyaṁ vā kareyyā”ti “adhammaṁ dhammo”tiādīni",
  "atk-vin02a47:12_10": "dīpetvā vuttanayeneva ukkoṭento bhayāgatiṁ gacchanto adhikaraṇaṁ ukkoṭeti nāma.",
  "atk-vin02a47:13_0": "Tadahupasampannoti eko sāmaṇero byatto hoti bahussuto,",
  "atk-vin02a47:13_1": "so vinicchaye parājayaṁ patvā maṅkubhūte bhikkhū disvā pucchati “kasmā maṅkubhūtātthā”ti?",
  "atk-vin02a47:13_2": "Te tassa taṁ adhikaraṇaṁ ārocenti.",
  "atk-vin02a47:13_3": "So te evaṁ vadeti “hotu, bhante,",
  "atk-vin02a47:13_4": "maṁ upasampādetha,",
  "atk-vin02a47:13_5": "ahaṁ taṁ adhikaraṇaṁ vūpasamessāmī”ti.",
  "atk-vin02a47:13_6": "Te taṁ upasampādenti.",
  "atk-vin02a47:13_7": "So dutiyadivase bheriṁ paharitvā saṅghaṁ sannipāteti.",
  "atk-vin02a47:13_8": "Tato bhikkhūhi “kena saṅgho sannipātito”ti vutte “mayā”ti vadati.",
  "atk-vin02a47:13_9": "“Kasmā sannipātito”ti?",
  "atk-vin02a47:13_10": "“Hiyyo adhikaraṇaṁ dubbinicchitaṁ,",
  "atk-vin02a47:13_11": "tamahaṁ vinicchinissāmī”ti.",
  "atk-vin02a47:13_12": "“Tvaṁ pana hiyyo kuhiṁ gato”ti?",
  "atk-vin02a47:13_13": "“Anupasampannomhi, bhante,",
  "atk-vin02a47:13_14": "ajja pana upasampannomhī”ti.",
  "atk-vin02a47:13_15": "So vattabbo “idaṁ āvuso tumhādisānaṁ bhagavatā sikkhāpadaṁ paññattaṁ,",
  "atk-vin02a47:13_16": "‘tadahupasampanno ukkoṭeti,",
  "atk-vin02a47:13_17": "ukkoṭanakaṁ pācittiya’nti,",
  "atk-vin02a47:13_18": "gaccha āpattiṁ desehī”ti.",
  "atk-vin02a47:13_19": "Āgantukepi eseva nayo.",
  "atk-vin02a47:14_0": "Kārakoti ekaṁ saṅghena saddhiṁ adhikaraṇaṁ vinicchinitvā pariveṇagataṁ parājitā bhikkhū vadanti “kissa, bhante,",
  "atk-vin02a47:14_1": "tumhehi evaṁ vinicchitaṁ adhikaraṇaṁ,",
  "atk-vin02a47:14_2": "nanu evaṁ vinicchinitabba”nti.",
  "atk-vin02a47:14_3": "So “kasmā paṭhamaṁyeva evaṁ na vaditthā”ti taṁ adhikaraṇaṁ ukkoṭeti.",
  "atk-vin02a47:14_4": "Evaṁ yo kārako ukkoṭeti,",
  "atk-vin02a47:14_5": "tassāpi ukkoṭanakaṁ pācittiyaṁ.",
  "atk-vin02a47:14_6": "Chandadāyakoti eko adhikaraṇavinicchaye chandaṁ datvā sabhāge bhikkhū parājayaṁ patvā āgate maṅkubhūte",
  "atk-vin02a47:14_7": "disvā “sve dāni ahaṁ vinicchinissāmī”ti saṅghaṁ sannipātetvā “kasmā sannipātesī”ti vutte “hiyyo adhikaraṇaṁ",
  "atk-vin02a47:14_8": "dubbinicchitaṁ,",
  "atk-vin02a47:14_9": "tamahaṁ ajja vinicchinissāmī”ti.",
  "atk-vin02a47:14_10": "“Hiyyo pana tvaṁ kattha gato”ti.",
  "atk-vin02a47:14_11": "“Chandaṁ datvā nisinnomhī”ti.",
  "atk-vin02a47:14_12": "So vattabbo “idaṁ āvuso tumhādisānaṁ bhagavatā sikkhāpadaṁ paññattaṁ,",
  "atk-vin02a47:14_13": "‘chandadāyako ukkoṭeti,",
  "atk-vin02a47:14_14": "ukkoṭanakaṁ pācittiya’nti,",
  "atk-vin02a47:14_15": "gaccha āpattiṁ desehī”ti.",
  "atk-vin02a47:15_0": "Adhikaraṇanidānādivaṇṇanā",
  "atk-vin02a47:16_0": "342.Vivādādhikaraṇaṁ kiṁnidānantiādīsu kiṁ nidānamassāti kiṁnidānaṁ.",
  "atk-vin02a47:16_1": "Ko samudayo assāti kiṁsamudayaṁ.",
  "atk-vin02a47:16_2": "Kā jāti assāti kiṁjātikaṁ.",
  "atk-vin02a47:16_3": "Ko pabhavo assāti kiṁpabhavaṁ.",
  "atk-vin02a47:16_4": "Ko sambhāro assāti kiṁsambhāraṁ.",
  "atk-vin02a47:16_5": "Kiṁ samuṭṭhānaṁ assāti kiṁsamuṭṭhānaṁ.",
  "atk-vin02a47:16_6": "Sabbānetāni kāraṇavevacanāniyeva.",
  "atk-vin02a47:17_0": "Vivādanidānantiādīsupi aṭṭhārasabhedakaravatthusaṅkhāto vivādo nidānametassāti vivādanidānaṁ.",
  "atk-vin02a47:17_1": "Vivādaṁ nissāya uppajjanakavivādavasenetaṁ vuttaṁ.",
  "atk-vin02a47:17_2": "Anuvādo nidānaṁ assāti anuvādanidānaṁ.",
  "atk-vin02a47:17_3": "Idampi anuvādaṁ nissāya uppajjanakaanuvādavasena vuttaṁ.",
  "atk-vin02a47:17_4": "Āpatti nidānaṁ assāti āpattinidānaṁ.",
  "atk-vin02a47:17_5": "Āpattādhikaraṇapaccayā catasso āpattiyo āpajjatīti evaṁ āpattiṁ nissāya uppajjanakaāpattivasenetaṁ vuttaṁ.",
  "atk-vin02a47:17_6": "Kiccayaṁ nidānamassāti kiccayanidānaṁ;",
  "atk-vin02a47:17_7": "catubbidhaṁ saṅghakammaṁ kāraṇamassāti attho.",
  "atk-vin02a47:17_8": "Ukkhittānuvattikāya bhikkhuniyā yāvatatiyaṁ samanubhāsanādīnaṁ kiccaṁ nissāya uppajjanakakiccānaṁ vasenetaṁ vuttaṁ.",
  "atk-vin02a47:17_9": "Ayaṁ catunnampi adhikaraṇānaṁ vissajjanapakkhe ekapadayojanā.",
  "atk-vin02a47:17_10": "Etenānusārena sabbapadāni yojetabbāni.",
  "atk-vin02a47:18_0": "Dutiyapucchāya hetunidānantiādimhi vissajjane navannaṁ kusalākusalābyākatahetūnaṁ vasena hetunidānāditā veditabbā.",
  "atk-vin02a47:18_1": "Tatiyapucchāya vissajjane byañjanamattaṁ nānaṁ.",
  "atk-vin02a47:18_2": "Hetuyeva hi ettha paccayoti vutto.",
  "atk-vin02a47:19_0": "343.",
  "atk-vin02a47:19_1": "Mūlapucchāya vissajjane dvādasa mūlānīti kodhaupanāhayugaḷakādīni cha vivādāmūlāni,",
  "atk-vin02a47:19_2": "lobhadosamohā tayo,",
  "atk-vin02a47:19_3": "alobhādosāmohā tayoti imāni ajjhattasantānappavattāni dvādasa mūlāni.",
  "atk-vin02a47:19_4": "Cuddasa mūlānīti tāneva dvādasa kāyavācāhi saddhiṁ cuddasa honti.",
  "atk-vin02a47:19_5": "Cha mūlānīti kāyādīni cha samuṭṭhānāni.",
  "atk-vin02a47:20_0": "Samuṭṭhānapucchāya vissajjane aṭṭhārasa bhedakaravatthūni samuṭṭhānāni,",
  "atk-vin02a47:20_1": "tañhi etesu aṭṭhārasasu bhedakaravatthūsu samuṭṭhāti,",
  "atk-vin02a47:20_2": "etehi vā kāraṇabhūtehi samuṭṭhāti.",
  "atk-vin02a47:20_3": "Tenassetāni samuṭṭhānāni vuccanti.",
  "atk-vin02a47:20_4": "Esa nayo sabbattha.",
  "atk-vin02a47:21_0": "344.Vivādādhikaraṇaṁ āpattītiādibhede ekena adhikaraṇena kiccādhikaraṇenāti idaṁ yena adhikaraṇena sammanti,",
  "atk-vin02a47:21_1": "taṁ dassetuṁ vuttaṁ,",
  "atk-vin02a47:21_2": "na panetāni ekaṁsato kiccādhikaraṇeneva sammanti.",
  "atk-vin02a47:21_3": "Na hi puggalassa santike desentassa kiccādhikaraṇaṁ nāma atthi.",
  "atk-vin02a47:22_0": "Na katamena samathenāti sāvasesāpatti viya na sammati.",
  "atk-vin02a47:22_1": "Na hi sakkā sā desetuṁ,",
  "atk-vin02a47:22_2": "na tato vuṭṭhāya suddhante patiṭṭhātuṁ.",
  "atk-vin02a47:23_0": "348.Vivādādhikaraṇaṁ hoti anuvādādhikaraṇantiādi nayo uttānoyeva.",
  "atk-vin02a47:24_0": "349.",
  "atk-vin02a47:24_1": "Tato paraṁ yattha sativinayotiādikā sammukhāvinayaṁ amuñcitvā cha yamakapucchā vuttā,",
  "atk-vin02a47:24_2": "tāsaṁ vissajjaneneva attho pakāsito.",
  "atk-vin02a47:25_0": "351.",
  "atk-vin02a47:25_1": "Saṁsaṭṭhādipucchānaṁ vissajjane saṁsaṭṭhāti sativinayakammavācākkhaṇasmiṁyeva dvinnampi samathānaṁ siddhattā",
  "atk-vin02a47:25_2": "sammukhāvinayoti vā sativinayoti vā ime dhammā saṁsaṭṭhā,",
  "atk-vin02a47:25_3": "no visaṁsaṭṭhā.",
  "atk-vin02a47:25_4": "Yasmā pana kadalikkhandhe pattavaṭṭīnaṁ viya na sakkā tesaṁ vinibbhujitvā nānākaraṇaṁ dassetuṁ,",
  "atk-vin02a47:25_5": "tena vuttaṁ “na ca labbhā imesaṁ dhammānaṁ vinibbhujitvā vinibbhujitvā nānākaraṇaṁ paññāpetu”nti.",
  "atk-vin02a47:25_6": "Esa nayo sabbattha.",
  "atk-vin02a47:26_0": "Sattasamathanidānavaṇṇanā",
  "atk-vin02a47:27_0": "352.Kiṁnidānoti pucchāvissajjane nidānaṁ nidānamassāti nidānanidāno.",
  "atk-vin02a47:27_1": "Tattha saṅghasammukhatā,",
  "atk-vin02a47:27_2": "dhammasammukhatā,",
  "atk-vin02a47:27_3": "vinayasammukhatā,",
  "atk-vin02a47:27_4": "puggalasammukhatāti idaṁ sammukhāvinayassa nidānaṁ.",
  "atk-vin02a47:27_5": "Sativepullapatto khīṇāsavo laddhupavādo sativinayassa nidānaṁ.",
  "atk-vin02a47:27_6": "Ummattako bhikkhu amūḷhavinayassa nidānaṁ.",
  "atk-vin02a47:27_7": "Yo ca deseti,",
  "atk-vin02a47:27_8": "yassa ca deseti,",
  "atk-vin02a47:27_9": "ubhinnaṁ sammukhībhāvo paṭiññātakaraṇassa nidānaṁ.",
  "atk-vin02a47:27_10": "Bhaṇḍanajātānaṁ adhikaraṇaṁ vūpasametuṁ asakkuṇeyyatā yebhuyyasikāya nidānaṁ.",
  "atk-vin02a47:27_11": "Pāpussanno puggalo tassapāpiyasikāya nidānaṁ.",
  "atk-vin02a47:27_12": "Bhaṇḍanajātānaṁ bahu assāmaṇakaajjhācāro tiṇavatthārakassa nidānaṁ.",
  "atk-vin02a47:27_13": "Hetupaccayavārā vuttanayā eva.",
  "atk-vin02a47:28_0": "353.",
  "atk-vin02a47:28_1": "Mūlapucchāya vissajjanaṁ uttānameva.",
  "atk-vin02a47:28_2": "Samuṭṭhānapucchāya kiñcāpi “sattannaṁ samathānaṁ katame chattiṁsa samuṭṭhānā”ti vuttaṁ,",
  "atk-vin02a47:28_3": "sammukhāvinayassa pana kammasaṅgahābhāvena samuṭṭhānābhāvato channaṁyeva samathānaṁ cha samuṭṭhānāni vibhattāni.",
  "atk-vin02a47:28_4": "Tattha kammassa kiriyāti ñatti veditabbā.",
  "atk-vin02a47:28_5": "Karaṇanti tassāyeva ñattiyā ṭhapetabbakāle ṭhapanaṁ.",
  "atk-vin02a47:28_6": "Upagamananti sayaṁ upagamanaṁ;",
  "atk-vin02a47:28_7": "attanāyeva tassa kammassa karaṇanti attho.",
  "atk-vin02a47:28_8": "Ajjhupagamananti ajjhesanupagamanaṁ;",
  "atk-vin02a47:28_9": "aññaṁ saddhivihārikādikaṁ “idaṁ kammaṁ karohī”ti ajjhesananti attho.",
  "atk-vin02a47:28_10": "Adhivāsanāti “ruccati me etaṁ,",
  "atk-vin02a47:28_11": "karotu saṅgho”ti evaṁ adhivāsanā;",
  "atk-vin02a47:28_12": "chandadānanti attho.",
  "atk-vin02a47:28_13": "Appaṭikkosanāti “na metaṁ khamati,",
  "atk-vin02a47:28_14": "mā evaṁ karothā”ti appaṭisedhanā.",
  "atk-vin02a47:28_15": "Iti channaṁ chakkānaṁ vasena chattiṁsa samuṭṭhānā veditabbā.",
  "atk-vin02a47:29_0": "Sattasamathanānātthādivaṇṇanā",
  "atk-vin02a47:30_0": "354.",
  "atk-vin02a47:30_1": "Nānātthapucchāvissajjanaṁ uttānameva.",
  "atk-vin02a47:30_2": "Adhikaraṇapucchāvissajjane ayaṁ vivādo no adhikaraṇanti ayaṁ mātāputtādīnaṁ vivādo viruddhavādattā vivādo nāma hoti,",
  "atk-vin02a47:30_3": "samathehi pana adhikaraṇīyatāya abhāvato adhikaraṇaṁ na hoti.",
  "atk-vin02a47:30_4": "Anuvādādīsupi eseva nayo.",
  "atk-vin02a47:30_5": "Sesaṁ sabbattha uttānamevāti.",
  "atk-vin02a47:31_0": "Adhikaraṇabhedavaṇṇanā niṭṭhitā."
}