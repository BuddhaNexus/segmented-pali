{
  "pli-tv-bu-vb-pc22:0.1_0": "Theravāda Vinaya",
  "pli-tv-bu-vb-pc22:0.2_0": "Mahāvibhaṅga",
  "pli-tv-bu-vb-pc22:0.3_0": "Pācittiyakaṇḍa",
  "pli-tv-bu-vb-pc22:0.4_0": "Ovādavagga",
  "pli-tv-bu-vb-pc22:0.5_0": "22. Atthaṅgatasikkhāpada",
  "pli-tv-bu-vb-pc22:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc22:1.2_0": "Tena kho pana samayena therā bhikkhū bhikkhuniyo ovadanti pariyāyena.",
  "pli-tv-bu-vb-pc22:1.2_1": "Tena kho pana samayena āyasmato cūḷapanthakassa pariyāyo hoti bhikkhuniyo ovadituṁ.",
  "pli-tv-bu-vb-pc22:1.3_0": "Bhikkhuniyo evamāhaṁsu—“na dāni ajja ovādo iddho bhavissati,",
  "pli-tv-bu-vb-pc22:1.3_1": "taññeva dāni udānaṁ ayyo cūḷapanthako punappunaṁ bhaṇissatī”ti.",
  "pli-tv-bu-vb-pc22:1.4_0": "Atha kho tā bhikkhuniyo yenāyasmā cūḷapanthako tenupasaṅkamiṁsu;",
  "pli-tv-bu-vb-pc22:1.4_1": "upasaṅkamitvā āyasmantaṁ cūḷapanthakaṁ abhivādetvā ekamantaṁ nisīdiṁsu.",
  "pli-tv-bu-vb-pc22:1.5_0": "Ekamantaṁ nisinnā kho tā bhikkhuniyo āyasmā cūḷapanthako etadavoca—“samaggāttha, bhaginiyo”ti?",
  "pli-tv-bu-vb-pc22:1.6_0": "“Samaggāmhāyyā”ti.",
  "pli-tv-bu-vb-pc22:1.7_0": "“Vattanti, bhaginiyo, aṭṭha garudhammā”ti?",
  "pli-tv-bu-vb-pc22:1.8_0": "“Vattantāyyā”ti.",
  "pli-tv-bu-vb-pc22:1.9_0": "“Eso, bhaginiyo,",
  "pli-tv-bu-vb-pc22:1.9_1": "ovādo”ti niyyādetvā imaṁ udānaṁ punappunaṁ abhāsi—",
  "pli-tv-bu-vb-pc22:1.10_0": "“Adhicetaso appamajjato,",
  "pli-tv-bu-vb-pc22:1.11_0": "Munino monapathesu sikkhato;",
  "pli-tv-bu-vb-pc22:1.12_0": "Sokā na bhavanti tādino,",
  "pli-tv-bu-vb-pc22:1.13_0": "Upasantassa sadā satīmato”ti.",
  "pli-tv-bu-vb-pc22:1.14_0": "Bhikkhuniyo evamāhaṁsu—“nanu avocumhā—na dāni ajja ovādo iddho bhavissati,",
  "pli-tv-bu-vb-pc22:1.14_1": "taññeva dāni udānaṁ ayyo cūḷapanthako punappunaṁ bhaṇissatī”ti.",
  "pli-tv-bu-vb-pc22:1.15_0": "Assosi kho āyasmā cūḷapanthako tāsaṁ bhikkhunīnaṁ imaṁ kathāsallāpaṁ.",
  "pli-tv-bu-vb-pc22:1.16_0": "Atha kho āyasmā cūḷapanthako vehāsaṁ abbhuggantvā ākāse antalikkhe caṅkamatipi tiṭṭhatipi nisīdatipi seyyampi kappeti dhūmāyatipi pajjalatipi antaradhāyatipi,",
  "pli-tv-bu-vb-pc22:1.16_1": "tañceva udānaṁ bhaṇati aññañca bahuṁ buddhavacanaṁ.",
  "pli-tv-bu-vb-pc22:1.17_0": "Bhikkhuniyo evamāhaṁsu—",
  "pli-tv-bu-vb-pc22:1.18_0": "“acchariyaṁ vata bho, abbhutaṁ vata bho.",
  "pli-tv-bu-vb-pc22:1.19_0": "Na vata no ito pubbe ovādo evaṁ iddho bhūtapubbo yathā ayyassa cūḷapanthakassā”ti.",
  "pli-tv-bu-vb-pc22:1.20_0": "Atha kho āyasmā cūḷapanthako tā bhikkhuniyo yāva samandhakārā ovaditvā uyyojesi—“gacchatha, bhaginiyo”ti.",
  "pli-tv-bu-vb-pc22:1.21_0": "Atha kho tā bhikkhuniyo nagaradvāre thakite bahinagare vasitvā kālasseva nagaraṁ pavisanti.",
  "pli-tv-bu-vb-pc22:1.22_0": "Manussā ujjhāyanti khiyyanti vipācenti—“abrahmacāriniyo imā bhikkhuniyo;",
  "pli-tv-bu-vb-pc22:1.23_0": "ārāme bhikkhūhi saddhiṁ vasitvā idāni nagaraṁ pavisantī”ti.",
  "pli-tv-bu-vb-pc22:1.24_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-pc22:1.25_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc22:1.26_0": "“kathañhi nāma āyasmā cūḷapanthako atthaṅgate sūriye bhikkhuniyo ovadissatī”ti …pe…",
  "pli-tv-bu-vb-pc22:1.27_0": "“saccaṁ kira tvaṁ, cūḷapanthaka,",
  "pli-tv-bu-vb-pc22:1.27_1": "atthaṅgate sūriye bhikkhuniyo ovadasī”ti?",
  "pli-tv-bu-vb-pc22:1.28_0": "“Saccaṁ, bhagavā”ti.",
  "pli-tv-bu-vb-pc22:1.29_0": "Vigarahi buddho bhagavā …pe…",
  "pli-tv-bu-vb-pc22:1.30_0": "kathañhi nāma tvaṁ, cūḷapanthaka,",
  "pli-tv-bu-vb-pc22:1.30_1": "atthaṅgate sūriye bhikkhuniyo ovadissasi.",
  "pli-tv-bu-vb-pc22:1.31_0": "Netaṁ, cūḷapanthaka, appasannānaṁ vā pasādāya …pe…",
  "pli-tv-bu-vb-pc22:1.32_0": "evañca pana, bhikkhave,",
  "pli-tv-bu-vb-pc22:1.32_1": "imaṁ sikkhāpadaṁ uddiseyyātha—",
  "pli-tv-bu-vb-pc22:1.33.1_0": "“Sammatopi ce bhikkhu atthaṅgate sūriye bhikkhuniyo ovadeyya, pācittiyan”ti.",
  "pli-tv-bu-vb-pc22:2.1.1_0": "Sammato nāma",
  "pli-tv-bu-vb-pc22:2.1.2_0": "ñatticatutthena kammena sammato.",
  "pli-tv-bu-vb-pc22:2.1.3_0": "Atthaṅgate sūriyeti",
  "pli-tv-bu-vb-pc22:2.1.4_0": "oggate sūriye.",
  "pli-tv-bu-vb-pc22:2.1.5_0": "Bhikkhunī nāma",
  "pli-tv-bu-vb-pc22:2.1.6_0": "ubhatosaṅghe upasampannā.",
  "pli-tv-bu-vb-pc22:2.1.7_0": "Ovadeyyāti",
  "pli-tv-bu-vb-pc22:2.1.8_0": "aṭṭhahi vā garudhammehi aññena vā dhammena ovadati, āpatti pācittiyassa.",
  "pli-tv-bu-vb-pc22:2.2.1_0": "Atthaṅgate atthaṅgatasaññī ovadati, āpatti pācittiyassa.",
  "pli-tv-bu-vb-pc22:2.2.2_0": "Atthaṅgate vematiko ovadati, āpatti pācittiyassa.",
  "pli-tv-bu-vb-pc22:2.2.3_0": "Atthaṅgate anatthaṅgatasaññī ovadati, āpatti pācittiyassa.",
  "pli-tv-bu-vb-pc22:2.2.4_0": "Ekatoupasampannāya ovadati, āpatti dukkaṭassa.",
  "pli-tv-bu-vb-pc22:2.2.5_0": "Anatthaṅgate atthaṅgatasaññī, āpatti dukkaṭassa.",
  "pli-tv-bu-vb-pc22:2.2.6_0": "Anatthaṅgate vematiko, āpatti dukkaṭassa.",
  "pli-tv-bu-vb-pc22:2.2.7_0": "Anatthaṅgate anatthaṅgatasaññī, anāpatti.",
  "pli-tv-bu-vb-pc22:2.3.1_0": "Anāpatti—",
  "pli-tv-bu-vb-pc22:2.3.2_0": "uddesaṁ dento,",
  "pli-tv-bu-vb-pc22:2.3.3_0": "paripucchaṁ dento,",
  "pli-tv-bu-vb-pc22:2.3.4_0": "“osārehi ayyā”ti vuccamāno, osāreti,",
  "pli-tv-bu-vb-pc22:2.3.5_0": "pañhaṁ pucchati,",
  "pli-tv-bu-vb-pc22:2.3.6_0": "pañhaṁ puṭṭho katheti,",
  "pli-tv-bu-vb-pc22:2.3.7_0": "aññassatthāya bhaṇantaṁ bhikkhuniyo suṇanti,",
  "pli-tv-bu-vb-pc22:2.3.8_0": "sikkhamānāya,",
  "pli-tv-bu-vb-pc22:2.3.9_0": "sāmaṇeriyā,",
  "pli-tv-bu-vb-pc22:2.3.10_0": "ummattakassa,",
  "pli-tv-bu-vb-pc22:2.3.11_0": "ādikammikassāti.",
  "pli-tv-bu-vb-pc22:2.3.12_0": "Atthaṅgatasikkhāpadaṁ niṭṭhitaṁ dutiyaṁ."
}