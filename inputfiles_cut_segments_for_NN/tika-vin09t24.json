{
  "tika-vin09t24:0_0": "Pācittiyakaṇḍaṁ",
  "tika-vin09t24:1_0": "1. Lasuṇavaggo",
  "tika-vin09t24:2_0": "1. Lasuṇasikkhāpadavaṇṇanā",
  "tika-vin09t24:3_0": "‘‘Lasuṇa’’nti kiñcāpi avisesena vuttaṁ,",
  "tika-vin09t24:3_1": "tathāpi magadhesu jātaṁ lasuṇameva idhādhippetaṁ,",
  "tika-vin09t24:3_2": "tampi bhaṇḍikalasuṇamevāti āha magadharaṭṭhe jāta’’ntiādi.",
  "tika-vin09t24:4_0": "Bhaṇḍikalasuṇanti poṭṭalikalasuṇameva,",
  "tika-vin09t24:4_1": "sampuṇṇamiñjānametaṁ adhivacanaṁ.",
  "tika-vin09t24:4_2": "Tenāha ‘‘na ekadvitimiñjaka’’nti.",
  "tika-vin09t24:4_3": "Ajjhohāre ajjhohāreti (pāci. aṭṭha.",
  "tika-vin09t24:4_4": "795) ettha sace dve tayo bhaṇḍike ekatoyeva saṅkhāditvā ajjhoharati,",
  "tika-vin09t24:4_5": "ekaṁ pācittiyaṁ.",
  "tika-vin09t24:4_6": "Bhañjitvā ekekamiñjakaṁ khādantiyā pana payogagaṇanāya pācittiyāni.",
  "tika-vin09t24:5_0": "Palaṇḍukādīnaṁ vaṇṇena vā miñjāya vā nānāttaṁ veditabbaṁ –",
  "tika-vin09t24:5_1": "vaṇṇena tāva palaṇḍuko nāma paṇḍuvaṇṇo hoti,",
  "tika-vin09t24:5_2": "bhañjanako lohitavaṇṇo,",
  "tika-vin09t24:5_3": "haritako haritapaṇṇavaṇṇo.",
  "tika-vin09t24:5_4": "Miñjāya pana palaṇḍukassa ekā miñjā hoti,",
  "tika-vin09t24:5_5": "bhañjanakassa dve,",
  "tika-vin09t24:5_6": "haritakassa tisso.",
  "tika-vin09t24:5_7": "Cāpalasuṇo amiñjako.",
  "tika-vin09t24:5_8": "Aṅkuramattameva hi tassa hoti.",
  "tika-vin09t24:5_9": "Mahāpaccariyādīsu pana ‘‘palaṇḍukassa tīṇi miñjāni,",
  "tika-vin09t24:5_10": "bhañjanakassa dve,",
  "tika-vin09t24:5_11": "haritakassa eka’’nti (pāci. aṭṭha.",
  "tika-vin09t24:5_12": "797) vuttaṁ.",
  "tika-vin09t24:5_13": "Ete palaṇḍukādayo sabhāveneva vaṭṭanti.",
  "tika-vin09t24:5_14": "Sūpasampākādīsu pana māgadhakampi vaṭṭati.",
  "tika-vin09t24:5_15": "Tañhi paccamānesu muggasūpādīsu vā macchamaṁsavikatiyā vā tele vā badarasāḷavādīsu vā ambilasākādīsu",
  "tika-vin09t24:5_16": "vā uttaribhaṅgesu vā yattha katthaci antamaso yāgubhattepi pakkhittaṁ vaṭṭati.",
  "tika-vin09t24:5_17": "Badarasāḷavaṁ (sārattha. ṭī.",
  "tika-vin09t24:5_18": "pācittiya 3.793-797) nāma badaraphalāni sukkhāpetvā cuṇṇetvā kattabbā khādanīyavikati.",
  "tika-vin09t24:6_0": "Lasuṇasikkhāpadavaṇṇanā niṭṭhitā.",
  "tika-vin09t24:7_0": "2. Sambādhalomasikkhāpadavaṇṇanā",
  "tika-vin09t24:8_0": "‘‘Paṭicchannokāse’’ti etassa vibhāgadassanatthaṁ ‘‘upakacchakesu ca muttakaraṇe cāti attho’’ti vuttaṁ.",
  "tika-vin09t24:9_0": "Ābādhapaccayāti kaṇḍukacchuādiābādhapaccayā saṁharāpentiyā anāpatti.",
  "tika-vin09t24:9_1": "‘‘Bhikkhussa ettha ca lasuṇe ca dukkaṭa’’nti (vajira. ṭī.",
  "tika-vin09t24:9_2": "pācittiya 800) porāṇā.",
  "tika-vin09t24:10_0": "Sambādhalomasikkhāpadavaṇṇanā niṭṭhitā.",
  "tika-vin09t24:11_0": "3. Talaghātakasikkhāpadavaṇṇanā",
  "tika-vin09t24:12_0": "Talaghātaketi matthake pahāradāne,",
  "tika-vin09t24:12_1": "tañca kho talaṁ ‘‘muttakaraṇe pahāraṁ detī’’ti (pāci.",
  "tika-vin09t24:12_2": "804) padabhājaniyaṁvuttattā ‘‘muttakaraṇassā’’ti viññāyatīti āha ‘‘muttakaraṇassa talaghātane’’ti.",
  "tika-vin09t24:12_3": "Purimanayeneva sāṇattikanti attano atthāya aññaṁ āṇāpentiyā sāṇattikaṁ.",
  "tika-vin09t24:13_0": "Talaghātakasikkhāpadavaṇṇanā niṭṭhitā.",
  "tika-vin09t24:14_0": "4. Jatumaṭṭhakasikkhāpadavaṇṇanā",
  "tika-vin09t24:15_0": "Vatthuvasenetaṁ vuttanti ‘‘jatumaṭṭhake’’ti etaṁ nidānavasena uppannassa vatthuno vaseneva vuttaṁ.",
  "tika-vin09t24:15_1": "Yaṁ kiñci pana daṇḍakaṁ pavesentiyā āpattiyeva.",
  "tika-vin09t24:15_2": "Tenāha ‘‘kāmarāgena panā’’tiādi.",
  "tika-vin09t24:16_0": "Jatumaṭṭhakasikkhāpadavaṇṇanā niṭṭhitā.",
  "tika-vin09t24:17_0": "5. Udakasuddhikasikkhāpadavaṇṇanā",
  "tika-vin09t24:18_0": "Ādātabbanti pavesetabbaṁ.",
  "tika-vin09t24:18_1": "Aggapabbanti kesaggamattampi aggapabbaṁ.",
  "tika-vin09t24:18_2": "Tatiyaṁ pabbaṁ pavesetīti kesaggamattampi tatiyaṁ pabbaṁ paveseti.",
  "tika-vin09t24:18_3": "Vuttañhetaṁ samantapāsādikāyaṁ (pāci. aṭṭha.",
  "tika-vin09t24:18_4": "812) ‘‘gambhīrato dvinnaṁ pabbānaṁ upari kesaggamattampi pavesentiyā pācittiya’’nti.",
  "tika-vin09t24:19_0": "Atigambhīraṁudakasuddhikaṁ ādiyanavatthusminti atianto pavesetvā udakadhovanakaraṇavatthusmiṁ.",
  "tika-vin09t24:19_1": "Udakasuddhipaccayena (sārattha. ṭī.",
  "tika-vin09t24:19_2": "pācittiya 3.812) pana satipi phassassādiyane yathāvuttaparicchede anāpatti.",
  "tika-vin09t24:20_0": "Udakasuddhikasikkhāpadavaṇṇanā niṭṭhitā.",
  "tika-vin09t24:21_0": "6. Upatiṭṭhanasikkhāpadavaṇṇanā",
  "tika-vin09t24:22_0": "Takkādīsu vā aññatarenāti takkadadhimatthurasakhīrādīsu aññatarena.",
  "tika-vin09t24:22_1": "Yāya kāyaci bījaniyāti antamaso cīvarakaṇṇaṁ upādāya yāya kāyaci bījaniyā.",
  "tika-vin09t24:23_0": "Imaṁ pivathāti imaṁ pānīyaṁ vā sūpādiṁ vā pivatha.",
  "tika-vin09t24:23_1": "Iminā bījathāti iminā tālavaṇṭena bījatha.",
  "tika-vin09t24:23_2": "Dāpentiyāti aññena ubhayampi dāpentiyā.",
  "tika-vin09t24:24_0": "Upatiṭṭhanasikkhāpadavaṇṇanā niṭṭhitā.",
  "tika-vin09t24:25_0": "7. Āmakadhaññasikkhāpadavaṇṇanā",
  "tika-vin09t24:26_0": "Tasmāti yasmā viññatti ceva bhojanañca pamāṇaṁ, tasmā.",
  "tika-vin09t24:26_1": "Na kevalañcettha paṭiggahaṇeyeva dukkaṭaṁ hoti,",
  "tika-vin09t24:26_2": "paṭiggaṇhitvā pana araññato āharaṇepi sukkhāpanepi vaddalidivase bhajjanatthāya uddhanasajjanepi kapallasajjanepi",
  "tika-vin09t24:26_3": "dabbisajjanepi dārūni ādāya aggikaraṇepi kapallamhi dhaññapakkhipanepi dabbiyā saṅghaṭṭanesupi koṭṭanatthaṁ",
  "tika-vin09t24:26_4": "udukkhalamusalādisajjanesupi koṭṭanapapphoṭanadhovanādīsupi yāva mukhe ṭhapetvā ajjhoharaṇatthaṁ dantehi",
  "tika-vin09t24:26_5": "saṅkhādati,",
  "tika-vin09t24:26_6": "tāva sabbappayogesu dukkaṭānīti āha ‘‘paṭiggahaṇato paṭṭhāya yāva dantehi saṁkhādanaṁ,",
  "tika-vin09t24:26_7": "tāva pubbappayogesu dukkaṭānī’’ti.",
  "tika-vin09t24:27_0": "Āmakadhaññasikkhāpadavaṇṇanā niṭṭhitā.",
  "tika-vin09t24:28_0": "8. Paṭhamauccārachaḍḍanasikkhāpadavaṇṇanā",
  "tika-vin09t24:29_0": "Tirokuṭṭeti gharakuṭṭassa parabhāge.",
  "tika-vin09t24:29_1": "Tiropākāreti parikkhepapākārassa tirobhāge,",
  "tika-vin09t24:29_2": "te ca kho kuṭṭapākārā iṭṭhakasiladārūnaṁ vasena tippakārāti āha ‘‘yassa kassaci kuṭṭassa vā pākārassa vā parato’’ti.",
  "tika-vin09t24:29_3": "Sabbānipetāni ekato chaḍḍentiyāti etāni cattāripi vatthūni ekato chaḍḍentiyā.",
  "tika-vin09t24:29_4": "Pāṭekkaṁ pana chaḍḍentiyā vatthugaṇanāya āpattiyo.",
  "tika-vin09t24:29_5": "Āṇattiyampi eseva nayo.",
  "tika-vin09t24:30_0": "Bhikkhussa dukkaṭanti bhikkhussa sabbattha dukkaṭaṁ.",
  "tika-vin09t24:31_0": "Paṭhamauccārachaḍḍanasikkhāpadavaṇṇanā niṭṭhitā.",
  "tika-vin09t24:32_0": "9. Dutiyauccārachaḍḍanasikkhāpadavaṇṇanā",
  "tika-vin09t24:33_0": "Bhikkhuniyāpīti pi-saddena bhikkhuṁ samuccinoti.",
  "tika-vin09t24:33_1": "Anikkhittabījesu (pāci. aṭṭha.",
  "tika-vin09t24:33_2": "830) pana khettesu koṇādīsu vā asañjātaropimesu khettamariyādādīsu vā chaḍḍetuṁ vaṭṭati.",
  "tika-vin09t24:33_3": "Manussānaṁ kacavarachaḍḍanaṭṭhānepi vaṭṭatiyeva.",
  "tika-vin09t24:33_4": "Chaḍḍitakhetteti manussesu sassaṁ uddharitvā gatesu chaḍḍitakhettaṁ nāma hoti,",
  "tika-vin09t24:33_5": "tattha vaṭṭati.",
  "tika-vin09t24:33_6": "Yattha pana ‘‘lāyitampi pubbaṇṇādi puna uṭṭhahissatī’’ti rakkhanti,",
  "tika-vin09t24:33_7": "tattha yathāvatthukameva.",
  "tika-vin09t24:33_8": "Sāmike apaloketvāti ettha khettapālakā,",
  "tika-vin09t24:33_9": "ārāmādigopakā ca sāmikāva.",
  "tika-vin09t24:33_10": "Iminā ca saṅghasantake bhikkhussa chaḍḍetuṁ vaṭṭati saṅghapariyāpannattā,",
  "tika-vin09t24:33_11": "na bhikkhunīnaṁ.",
  "tika-vin09t24:33_12": "Bhikkhunīnaṁ pana attano santake bhikkhusantake vuttanayeneva vaṭṭatīti dasseti,",
  "tika-vin09t24:33_13": "evaṁ santepi sāruppavasena kātabbaṁ.",
  "tika-vin09t24:34_0": "Dutiyauccārachaḍḍanasikkhāpadavaṇṇanā niṭṭhitā.",
  "tika-vin09t24:35_0": "10. Naccagītasikkhāpadavaṇṇanā",
  "tika-vin09t24:36_0": "Naccanti naṭādayo vā naccantu,",
  "tika-vin09t24:36_1": "soṇḍā vā antamaso morasuvamakkaṭādayopi,",
  "tika-vin09t24:36_2": "sabbametaṁ naccameva.",
  "tika-vin09t24:36_3": "Tenāha ‘‘naccanti antamaso moranaccampī’’ti .",
  "tika-vin09t24:36_4": "Gītanti naṭādīnaṁ vā gītaṁ hotu,",
  "tika-vin09t24:36_5": "ariyānaṁ parinibbānakāle ratanattayaguṇūpasaṁhitaṁ sādhukīḷitagītaṁ vā,",
  "tika-vin09t24:36_6": "antamaso ‘‘dantagītampi gāyissāmā’’ti pubbabhāge okūjantā karonti,",
  "tika-vin09t24:36_7": "sabbametaṁ gītameva.",
  "tika-vin09t24:36_8": "Tenāha ‘‘gītanti antamaso dhammabhāṇakagītampī’’ti.",
  "tika-vin09t24:36_9": "Tattha dhammabhāṇakagītaṁ nāma asaññatabhikkhūnaṁ taṁ taṁ vattaṁ bhinditvā atidīghaṁ katvā gītassarena dhammabhaṇanaṁ,",
  "tika-vin09t24:36_10": "tampi neva bhikkhuno,",
  "tika-vin09t24:36_11": "na bhikkhunīnaṁ vaṭṭati.",
  "tika-vin09t24:36_12": "Tathā hi vuttaṁ paramatthajotikāya khuddakaṭṭhakathāya (khu. pā. aṭṭha.",
  "tika-vin09t24:36_13": "2.pacchimapañcasikkhāpadavaṇṇanā) ‘‘dhammūpasaṁhitaṁ gītaṁ vaṭṭati,",
  "tika-vin09t24:36_14": "gītūpasaṁhito pana dhammo na vaṭṭatī’’ti.",
  "tika-vin09t24:36_15": "Tasmā dhammaṁ bhaṇantena jātakavattādiṁ taṁ taṁ vattaṁ avināsetvā caturassena (cūḷava. aṭṭha.",
  "tika-vin09t24:36_16": "249) vattena parimaṇḍalāni padabyañjanāni dassetabbāni.",
  "tika-vin09t24:36_17": "Vāditanti tantibaddhādivādanīyabhaṇḍavāditaṁ vā hotu,",
  "tika-vin09t24:36_18": "kuṭabherivāditaṁ vā antamaso udakabherivāditampi,",
  "tika-vin09t24:36_19": "sabbamevetaṁ vāditameva.",
  "tika-vin09t24:36_20": "Tenāha ‘‘vāditanti antamaso udakabherivādita’’nti.",
  "tika-vin09t24:36_21": "Yaṁ pana niṭṭhubhantī vā sāsaṅke vā ṭhitā accharikaṁ vā phoṭeti,",
  "tika-vin09t24:36_22": "pāṇiṁ vā paharati,",
  "tika-vin09t24:36_23": "tattha anāpatti.",
  "tika-vin09t24:36_24": "Dassanena cettha savanampi saṅgahitaṁ virūpekasesanayena.",
  "tika-vin09t24:36_25": "Ālocanasabhāvatāya vā pañcannaṁ viññāṇānaṁ savanakiriyāyapi dassanasaṅkhepasabbhāvato ‘‘dassanāya’’icceva",
  "tika-vin09t24:36_26": "vuttanti āha ‘‘etesu yaṁ kiñci dassanāya gacchantiyā’’ti.",
  "tika-vin09t24:36_27": "Yattha ṭhitāti evaṁ gantvā yasmiṁ padese ṭhitā.",
  "tika-vin09t24:37_0": "Nanu ca sayaṁnaccanādīsu pācittiyaṁ pāḷiyaṁ na vuttaṁ,",
  "tika-vin09t24:37_1": "atha kathaṁ gahetabbanti āha ‘‘sabbaaṭṭhakathāsu vutta’’nti,",
  "tika-vin09t24:37_2": "iminā pāḷiyaṁ avuttepi aṭṭhakathāpamāṇena gahetabbanti dasseti.",
  "tika-vin09t24:37_3": "Samuṭṭhānādīni eḷakalomasadisānīti pana mātikāgatapācittiyasseva vasena vuttaṁ,",
  "tika-vin09t24:37_4": "sabbesaṁ vasena pana chasamuṭṭhānanti gahetabbaṁ.",
  "tika-vin09t24:37_5": "‘‘Ārāme ṭhatvā’’ti idaṁ nidassanamattaṁ sesairiyāpathehi yuttāya passantiyā anāpattiyā icchitabbattā.",
  "tika-vin09t24:37_6": "Itarathā hi nisinnāpi passituṁ na labheyya.",
  "tika-vin09t24:37_7": "‘‘Passissāmī’’ti vihārato vihāraṁ gacchantiyā āpattiyeva.",
  "tika-vin09t24:37_8": "Āsanasālāya nisinnā passati, anāpatti,",
  "tika-vin09t24:37_9": "‘‘passissāmī’’ti uṭṭhahitvā gacchantiyā āpatti.",
  "tika-vin09t24:37_10": "Vīthiyaṁ ṭhatvā gīvaṁ parivattetvā passantiyāpi āpattiyeva.",
  "tika-vin09t24:37_11": "Bhikkhussāpi eseva nayo,",
  "tika-vin09t24:37_12": "āpattibhedova nānaṁ.",
  "tika-vin09t24:38_0": "Naccagītasikkhāpadavaṇṇanā niṭṭhitā.",
  "tika-vin09t24:39_0": "Lasuṇavaggo paṭhamo.",
  "tika-vin09t24:40_0": "2. Rattandhakāravaggo",
  "tika-vin09t24:41_0": "1. Rattandhakārasikkhāpadavaṇṇanā",
  "tika-vin09t24:42_0": "Arahopekkhāyāti narahoassādāpekkhāya.",
  "tika-vin09t24:42_1": "Aññavihitāyāti rahoassādato aññavihitāva hutvā ñātiṁ vā pucchantiyā,",
  "tika-vin09t24:42_2": "dāne vā pūjāya vā mantentiyā.",
  "tika-vin09t24:43_0": "Rattandhakārasikkhāpadavaṇṇanā niṭṭhitā.",
  "tika-vin09t24:44_0": "2-3. Paṭicchannokāsaajjhokāsasallapanasikkhāpadavaṇṇanā",
  "tika-vin09t24:45_0": "Dutiyatatiyāni uttānatthāneva.",
  "tika-vin09t24:46_0": "Paṭicchannokāsaajjhokāsasallapanasikkhāpadavaṇṇanā niṭṭhitā.",
  "tika-vin09t24:47_0": "4. Dutiyikauyyojanasikkhāpadavaṇṇanā",
  "tika-vin09t24:48_0": "‘‘Purimanayenevā’’ti iminā ‘‘santiṭṭheyya vāti hatthapāse ṭhitamattāya pācittiyaṁ,",
  "tika-vin09t24:48_1": "sallapeyya vāti tattha ṭhatvā gehasikakathaṁ kathentiyāpi pācittiyameva,",
  "tika-vin09t24:48_2": "nikaṇṇikaṁ vā jappeyyāti kaṇṇamūle jappentiyāpi pācittiyamevā’’ti imaṁ nayaṁ dasseti.",
  "tika-vin09t24:49_0": "Dutiyikauyyojanasikkhāpadavaṇṇanā niṭṭhitā.",
  "tika-vin09t24:50_0": "5. Anāpucchāpakkamanasikkhāpadavaṇṇanā",
  "tika-vin09t24:51_0": "Āsīdanti etthāti āsananti āha ‘‘pallaṅkassokāsabhūte’’ti,",
  "tika-vin09t24:51_1": "ūrubaddhāsanassa okāseti attho.",
  "tika-vin09t24:51_2": "Anovassakanti nibbakokāsaṁ.",
  "tika-vin09t24:51_3": "Ajjhokāse upacāranti ajjhokāse nisīditvā dvādasahatthappamāṇaṁ padesaṁ.",
  "tika-vin09t24:51_4": "Gilānāyāti yā tādisena gelaññena āpucchituṁ na sakkoti .",
  "tika-vin09t24:51_5": "Āpadāsūti ghare aggi vā uṭṭhito hoti, coro vā,",
  "tika-vin09t24:51_6": "evarūpe upaddave anāpucchā pakkamati, anāpatti.",
  "tika-vin09t24:52_0": "Anāpucchāpakkamanasikkhāpadavaṇṇanā niṭṭhitā.",
  "tika-vin09t24:53_0": "6. Anāpucchāabhinisīdanasikkhāpadavaṇṇanā",
  "tika-vin09t24:54_0": "Dhuvapaññatteti bhikkhunīnaṁ atthāya niccapaññatte.",
  "tika-vin09t24:55_0": "Anāpucchāabhinisīdanasikkhāpadavaṇṇanā niṭṭhitā.",
  "tika-vin09t24:56_0": "7. Anāpucchāsantharaṇasikkhāpadavaṇṇanā",
  "tika-vin09t24:57_0": "Kulānīti kulassa gharāni.",
  "tika-vin09t24:58_0": "Anāpucchāsantharaṇasikkhāpadavaṇṇanā niṭṭhitā.",
  "tika-vin09t24:59_0": "8. Paraujjhāpanakasikkhāpadavaṇṇanā",
  "tika-vin09t24:60_0": "Aṭṭhamaṁ uttānatthameva.",
  "tika-vin09t24:61_0": "Paraujjhāpanakasikkhāpadavaṇṇanā niṭṭhitā.",
  "tika-vin09t24:62_0": "9. Paraabhisapanasikkhāpadavaṇṇanā",
  "tika-vin09t24:63_0": "Manussadobhaggena vāti ‘‘kāṇā homi,",
  "tika-vin09t24:63_1": "kuṇī homi,",
  "tika-vin09t24:63_2": "itarā vā īdisā hotū’’tiādinā manussavirūpabhāvena.",
  "tika-vin09t24:63_3": "Atthadhammaanusāsanipurekkhārānanti ettha atthapurekkhārāyāti aṭṭhakathaṁ kathentiyā.",
  "tika-vin09t24:63_4": "Dhammapurekkhārāyāti pāḷiṁ vācentiyā.",
  "tika-vin09t24:63_5": "Anusāsanipurekkhārāyāti ‘‘idānipi tvaṁ edisā,",
  "tika-vin09t24:63_6": "sādhu viramassu,",
  "tika-vin09t24:63_7": "no ce viramasi,",
  "tika-vin09t24:63_8": "addhā puna evarūpāni kammāni katvā niraye uppajjissasi,",
  "tika-vin09t24:63_9": "tiracchānayoniyā uppajjissasī’’ti (pāci. aṭṭha.",
  "tika-vin09t24:63_10": "878) evaṁ anusāsaniyaṁ ṭhatvā vadantiyā.",
  "tika-vin09t24:64_0": "Paraabhisapanasikkhāpadavaṇṇanā niṭṭhitā.",
  "tika-vin09t24:65_0": "10. Rodanasikkhāpadavaṇṇanā",
  "tika-vin09t24:66_0": "Dasamaṁ uttānatthameva.",
  "tika-vin09t24:67_0": "Rodanasikkhāpadavaṇṇanā niṭṭhitā.",
  "tika-vin09t24:68_0": "Rattandhakāravaggo dutiyo.",
  "tika-vin09t24:69_0": "3. Naggavaggo",
  "tika-vin09t24:70_0": "1-2. Naggādisikkhāpadavaṇṇanā",
  "tika-vin09t24:71_0": "Idanti idaṁ udakasāṭikacīvaraṁ.",
  "tika-vin09t24:72_0": "Dutiyaṁ uttānatthameva.",
  "tika-vin09t24:73_0": "Naggādisikkhāpadavaṇṇanā niṭṭhitā.",
  "tika-vin09t24:74_0": "3. Cīvarasibbanasikkhāpadavaṇṇanā",
  "tika-vin09t24:75_0": "Visibbetvāti vijaṭetvā.",
  "tika-vin09t24:75_1": "Dhuraṁ nikkhittamatteti dhure nikkhittamatte,",
  "tika-vin09t24:75_2": "dhuraṁ nikkhipitvā sacepi pacchā sibbati,",
  "tika-vin09t24:75_3": "āpattiyevāti attho.",
  "tika-vin09t24:76_0": "Cīvarasibbanasikkhāpadavaṇṇanā niṭṭhitā.",
  "tika-vin09t24:77_0": "4. Saṅghāṭicārasikkhāpadavaṇṇanā",
  "tika-vin09t24:78_0": "‘‘Idaṁme cīvaraṁ mahagghaṁ īdise corabhaye na sakkā dhāretunti evarūpāsu āpadāsū’’ti ettha pāṭho.",
  "tika-vin09t24:78_1": "So pana kākapadasañjanitamohehi lekhakehi uparisikkhāpade likhito.",
  "tika-vin09t24:78_2": "Kiñcāpi tattha likhito,",
  "tika-vin09t24:78_3": "ettheva pana daṭṭhabbo.",
  "tika-vin09t24:79_0": "Saṅghāṭicārasikkhāpadavaṇṇanā niṭṭhitā.",
  "tika-vin09t24:80_0": "5. Cīvarasaṅkamanīyasikkhāpadavaṇṇanā",
  "tika-vin09t24:81_0": "Āpadāsu vā dhāretīti sace apārutaṁ vā anivatthaṁ vā corā haranti,",
  "tika-vin09t24:81_1": "evarūpāsū āpadāsu dhāreti, anāpatti.",
  "tika-vin09t24:82_0": "Cīvarasaṅkamanīyasikkhāpadavaṇṇanā niṭṭhitā.",
  "tika-vin09t24:83_0": "6. Gaṇacīvarasikkhāpadavaṇṇanā",
  "tika-vin09t24:84_0": "Aññasmiṁ parikkhāreti yattha katthaci thālakādīnaṁ vā sappitelādīnaṁ vā aññatarasmiṁ.",
  "tika-vin09t24:84_1": "‘‘Samagghakāle dassathā’’ti evaṁ ānisaṁsaṁ dassetvā nivārentiyāti ‘‘kittakaṁ agghanakaṁ dātukāmatthā’’ti pucchitvā (pāci. aṭṭha.",
  "tika-vin09t24:84_2": "909) ‘‘ettakaṁ nāmā’’ti vutte ‘‘āgametha tāva,",
  "tika-vin09t24:84_3": "idāni vatthaṁ mahagghaṁ,",
  "tika-vin09t24:84_4": "katipāhena kappāse āhaṭe samagghaṁ bhavissati,",
  "tika-vin09t24:84_5": "tasmiṁ kāle dassathā’’ti evaṁ ānisaṁsaṁ dassetvā nivārentiyā.",
  "tika-vin09t24:85_0": "Gaṇacīvarasikkhāpadavaṇṇanā niṭṭhitā.",
  "tika-vin09t24:86_0": "7-10. Paṭibāhanādisikkhāpadavaṇṇanā",
  "tika-vin09t24:87_0": "Ānisaṁsaṁ dassetvā paṭibāhantiyāti ‘‘ekissā ekaṁ sāṭakaṁ nappahoti,",
  "tika-vin09t24:87_1": "āgametha tāva,",
  "tika-vin09t24:87_2": "katipāhena uppajjissati,",
  "tika-vin09t24:87_3": "tato bhājessāmā’’ti (pāci. aṭṭha.",
  "tika-vin09t24:87_4": "915) evaṁ ānisaṁsaṁ dassetvā paṭibāhantiyā anāpatti.",
  "tika-vin09t24:88_0": "Aṭṭhamanavamāni uttānatthāneva.",
  "tika-vin09t24:89_0": "Sesanti ‘‘dhammike vematikāyā’’tiādikaṁ avasesaṁ.",
  "tika-vin09t24:89_1": "Tattha ānisaṁsaṁ dassetvā paṭibāhantiyāti ‘‘bhikkhunisaṅgho jiṇṇacīvaro,",
  "tika-vin09t24:89_2": "kathinānisaṁsamūlako mahālābho’’ti (pāci. aṭṭha.",
  "tika-vin09t24:89_3": "931) evarūpaṁ ānisaṁsaṁ dassetvā paṭibāhantiyā anāpatti.",
  "tika-vin09t24:90_0": "Paṭibāhanādisikkhāpadavaṇṇanā niṭṭhitā.",
  "tika-vin09t24:91_0": "Naggavaggo tatiyo.",
  "tika-vin09t24:92_0": "4. Tuvaṭṭavaggo",
  "tika-vin09t24:93_0": "1-3. Ekamañcatuvaṭṭanādisikkhāpadavaṇṇanā",
  "tika-vin09t24:94_0": "Paṭhamaṁ uttānatthameva.",
  "tika-vin09t24:95_0": "Vavatthānaṁ dassetvāti (pāci. aṭṭha.",
  "tika-vin09t24:95_1": "940) majjhe kāsāyaṁ vā kattarayaṭṭhiṁ vā antamaso kāyabandhanampi ṭhapetvā nipajjantīnaṁ anāpattīti attho.",
  "tika-vin09t24:96_0": "Tatiyaṁ uttānatthameva.",
  "tika-vin09t24:97_0": "Ekamañcatuvaṭṭanādisikkhāpadavaṇṇanā niṭṭhitā.",
  "tika-vin09t24:98_0": "4-9. Naupaṭṭhāpanādisikkhāpadavaṇṇanā",
  "tika-vin09t24:99_0": "Pariyesitvāalabhantiyāti aññaṁ upaṭṭhāyikaṁ alabhantiyā.",
  "tika-vin09t24:99_1": "Gilānāyāti sayaṁ gilānāya.",
  "tika-vin09t24:99_2": "Āpadāsūti tathārūpe upaddave sati.",
  "tika-vin09t24:100_0": "Pañcamachaṭṭhasattama aṭṭhamanavamāni uttānatthāneva.",
  "tika-vin09t24:101_0": "Naupaṭṭhāpanādisikkhāpadavaṇṇanā niṭṭhitā.",
  "tika-vin09t24:102_0": "10. Cārikanapakkamanasikkhāpadavaṇṇanā",
  "tika-vin09t24:103_0": "Dhure nikkhittamatteti sace dhuraṁ nikkhipitvā pacchā pakkamati,",
  "tika-vin09t24:103_1": "āpattiyevāti attho.",
  "tika-vin09t24:103_2": "Antarāye satīti dasavidhesu antarāyesu aññatarasmiṁ sati.",
  "tika-vin09t24:103_3": "‘‘Gacchissāmī’’ti nikkhantā,",
  "tika-vin09t24:103_4": "nadī vā pūrā,",
  "tika-vin09t24:103_5": "vanadāho vā āgato,",
  "tika-vin09t24:103_6": "corā vā magge honti,",
  "tika-vin09t24:103_7": "megho vā uṭṭhahati,",
  "tika-vin09t24:103_8": "nivattituṁ vaṭṭati.",
  "tika-vin09t24:104_0": "Cārikanapakkamanasikkhāpadavaṇṇanā niṭṭhitā.",
  "tika-vin09t24:105_0": "Tuvaṭṭavaggo catuttho.",
  "tika-vin09t24:106_0": "5. Cittāgāravaggo",
  "tika-vin09t24:107_0": "1. Rājāgārasikkhāpadavaṇṇanā",
  "tika-vin09t24:108_0": "Kīḷanacittasālanti na raññova kīḷanacittasālaṁ,",
  "tika-vin09t24:108_1": "atha kho yesaṁ kesañci manussānaṁ kīḷanatthaṁ yattha katthaci katasālaṁ.",
  "tika-vin09t24:108_2": "Esa nayo ‘‘kīḷanaupavana’’ntiādīsupi.",
  "tika-vin09t24:108_3": "Yathāha ‘‘rājāgāraṁ nāma yattha katthaci rañño kīḷituṁ ramituṁ kataṁ hotī’’tiādiko (pāci.",
  "tika-vin09t24:108_4": "979) vitthāro.",
  "tika-vin09t24:108_5": "Tattha kīḷanaupavananti kīḷanatthaṁ antonagare kataṁ ārāmaṁ.",
  "tika-vin09t24:108_6": "Kīḷanuyyānanti tatheva bahinagare kataṁ uyyānaṁ.",
  "tika-vin09t24:109_0": "Rājāgārasikkhāpadavaṇṇanā niṭṭhitā.",
  "tika-vin09t24:110_0": "2. Āsandiparibhuñjanasikkhāpadavaṇṇanā",
  "tika-vin09t24:111_0": "Atikkantappamāṇāti aṭṭhaṅgulato atikkantappamāṇapādakā.",
  "tika-vin09t24:111_1": "Vuttoti padabhājaniyaṁ vutto.",
  "tika-vin09t24:111_2": "‘‘Akappiyarūpākulo akappiyamañco pallaṅko’’ti (sārattha. ṭī.",
  "tika-vin09t24:111_3": "mahāvagga 3.254) sārasamāsācariyo.",
  "tika-vin09t24:112_0": "Āsandiparibhuñjanasikkhāpadavaṇṇanā niṭṭhitā.",
  "tika-vin09t24:113_0": "3. Suttakantanasikkhāpadavaṇṇanā",
  "tika-vin09t24:114_0": "Ujjavujjaveti uggiritvā uggiritvā veṭhane.",
  "tika-vin09t24:114_1": "Kantitasuttaṁ kantantiyāti dasikasuttādiṁ saṅghāṭetvā kantantiyā,",
  "tika-vin09t24:114_2": "dukkantitaṁ vā paṭikantantiyā.",
  "tika-vin09t24:115_0": "Suttakantanasikkhāpadavaṇṇanā niṭṭhitā.",
  "tika-vin09t24:116_0": "4. Gihiveyyāvaccasikkhāpadavaṇṇanā",
  "tika-vin09t24:117_0": "Attano veyyāvaccakarassa cāti sacepi mātāpitaro āgacchanti,",
  "tika-vin09t24:117_1": "yaṁ kiñci bījaniṁ vā sammuñjanidaṇḍakaṁ vā kārāpetvā veyyāvaccakaraṭṭhāne ṭhapetvā yaṁ kiñci vā pacituṁ vaṭṭati.",
  "tika-vin09t24:118_0": "Gihiveyyāvaccasikkhāpadavaṇṇanā niṭṭhitā.",
  "tika-vin09t24:119_0": "5-6. Adhikaraṇādisikkhāpadavaṇṇanā",
  "tika-vin09t24:120_0": "Anantarāyikinīti dasavidhesu antarāyesu ekenāpi anantarāyikinī.",
  "tika-vin09t24:120_1": "Dhuraṁ nikkhipitvā pacchā vinicchinantī āpattiṁ āpajjitvāva vinicchināti.",
  "tika-vin09t24:121_0": "Chaṭṭhaṁ uttānatthameva.",
  "tika-vin09t24:122_0": "Adhikaraṇādisikkhāpadavaṇṇanā niṭṭhitā.",
  "tika-vin09t24:123_0": "7. Āvasathacīvarasikkhāpadavaṇṇanā",
  "tika-vin09t24:124_0": "Āpadāsūti mahagghacīvaraṁ sarīrato mocetvā suppaṭisāmitampi corā haranti,",
  "tika-vin09t24:124_1": "evarūpāsu āpadāsu anissajjitvā nivāsentiyā anāpatti.",
  "tika-vin09t24:125_0": "Āvasathacīvarasikkhāpadavaṇṇanā niṭṭhitā.",
  "tika-vin09t24:126_0": "8. Āvasathavihārasikkhāpadavaṇṇanā",
  "tika-vin09t24:127_0": "Kavāṭabaddhavihāranti dvārabaddhavihāraṁ.",
  "tika-vin09t24:127_1": "Gilānāyāti vacībhedaṁ kātuṁ asamatthāya.",
  "tika-vin09t24:127_2": "Āpadāsūti raṭṭhe bhijjante āvāse chaḍḍetvā gacchanti,",
  "tika-vin09t24:127_3": "evarūpāsu āpadāsu.",
  "tika-vin09t24:128_0": "Āvasathavihārasikkhāpadavaṇṇanā niṭṭhitā.",
  "tika-vin09t24:129_0": "9. Tiracchānavijjāpariyāpuṇanasikkhāpadavaṇṇanā",
  "tika-vin09t24:130_0": "Hatthiādīsupi (sārattha. ṭī.",
  "tika-vin09t24:130_1": "pācittiya 3.1015) sippasaddo paccekaṁ yojetabbo,",
  "tika-vin09t24:130_2": "tathā āthabbaṇādīsu mantasaddo.",
  "tika-vin09t24:130_3": "Tattha tharūti khaggamuṭṭhi.",
  "tika-vin09t24:130_4": "Āthabbaṇamanto nāma āthabbaṇavedavihito parūpaghātakaro manto.",
  "tika-vin09t24:130_5": "Khilanamanto nāma dārusārakhilaṁ mantetvā pathaviyaṁ pavesetvā māraṇamanto.",
  "tika-vin09t24:130_6": "Agadappayogo nāma visayojanaṁ.",
  "tika-vin09t24:131_0": "Tiracchānavijjāpariyāpuṇanasikkhāpadavaṇṇanā niṭṭhitā.",
  "tika-vin09t24:132_0": "10. Tiracchānavijjāvācanasikkhāpadavaṇṇanā",
  "tika-vin09t24:133_0": "Lekheti likhasippe.",
  "tika-vin09t24:133_1": "Dhāraṇāya vāti dhāraṇasatthe,",
  "tika-vin09t24:133_2": "yasmiṁ vuttanayena paṭipajjantā bahūnipi ganthāni dhārenti.",
  "tika-vin09t24:133_3": "Nāgamaṇḍalādiketi ettha nāgamaṇḍalaṁ nāma sappānaṁ pavesanivāraṇatthaṁ maṇḍalabaddhamanto.",
  "tika-vin09t24:134_0": "Tiracchānavijjāvācanasikkhāpadavaṇṇanā niṭṭhitā.",
  "tika-vin09t24:135_0": "Cittāgāravaggo pañcamo.",
  "tika-vin09t24:136_0": "6. Ārāmavaggo",
  "tika-vin09t24:137_0": "1-2. Ārāmapavisanādisikkhāpadavaṇṇanā",
  "tika-vin09t24:138_0": "Sīsānulokikāyāti sīsaṁ anulokentiyā.",
  "tika-vin09t24:138_1": "Yattha vā bhikkhuniyo sannipatitāti yattha bhikkhuniyo paṭhamataraṁ sajjhāyanacetiyavandanādiatthaṁ sannipatitā.",
  "tika-vin09t24:138_2": "Āpadāsūti kenaci upaddutā hoti,",
  "tika-vin09t24:138_3": "evarūpāsu āpadāsu pavisituṁ vaṭṭati.",
  "tika-vin09t24:139_0": "Dutiyaṁ uttānatthameva.",
  "tika-vin09t24:140_0": "Ārāmapavisanādisikkhāpadavaṇṇanā niṭṭhitā.",
  "tika-vin09t24:141_0": "3-4. Gaṇaparibhāsanādisikkhāpadavaṇṇanā",
  "tika-vin09t24:142_0": "Sesanti ‘‘atthadhammaanusāsanipurekkhārāyā’’tiādikaṁ avasesaṁ.",
  "tika-vin09t24:142_1": "Tattha anusāsanipurekkhārāyāti ‘‘idānipi tvaṁ bālā abyattā’’tiādinā (pāci. aṭṭha.",
  "tika-vin09t24:142_2": "1036) nayena anusāsanipakkhe ṭhatvā vadantiyā anāpatti.",
  "tika-vin09t24:143_0": "Catutthaṁ uttānatthameva.",
  "tika-vin09t24:144_0": "Gaṇaparibhāsanādisikkhāpadavaṇṇanā niṭṭhitā.",
  "tika-vin09t24:145_0": "5. Kulamaccharinīsikkhāpadavaṇṇanā",
  "tika-vin09t24:146_0": "Kule maccharo kulamaccharoti purimasmiṁ pakkhe sakatthe inīpaccayo,",
  "tika-vin09t24:146_1": "taṁ kulaṁ assaddhaṁ appasannanti kulassa aguṇaṁ,",
  "tika-vin09t24:146_2": "ayasaṁ vā bhāsantiyāti attho.",
  "tika-vin09t24:146_3": "Bhikkhunīnaṁ avaṇṇaṁ bhāsantiyāti ‘‘bhikkhuniyo dussīlā pāpadhammā’’ti (pāci. aṭṭha.",
  "tika-vin09t24:146_4": "1043) bhikkhunīnaṁ aguṇaṁ,",
  "tika-vin09t24:146_5": "ayasaṁ vā bhāsantiyā.",
  "tika-vin09t24:147_0": "Santaṁyevaādīnavanti kulassa vā bhikkhunīnaṁ vā santaṁyeva aguṇaṁ.",
  "tika-vin09t24:148_0": "Kulamaccharinīsikkhāpadavaṇṇanā niṭṭhitā.",
  "tika-vin09t24:149_0": "6-8. Abhikkhukāvāsādisikkhāpadavaṇṇanā",
  "tika-vin09t24:150_0": "Samantapāsādikāyaṁvuttoti samantapāsādikāya ovādavaggassa paṭhamasikkhāpade (pāci. aṭṭha.",
  "tika-vin09t24:150_1": "144) vutto.",
  "tika-vin09t24:151_0": "Sattamaṭṭhamāni uttānatthāneva.",
  "tika-vin09t24:152_0": "Abhikkhukāvāsādisikkhāpadavaṇṇanā niṭṭhitā.",
  "tika-vin09t24:153_0": "9-10. Ovādūpasaṅkamanādisikkhāpadavaṇṇanā",
  "tika-vin09t24:154_0": "Uposathassa pucchanaṁ uposathapucchā,",
  "tika-vin09t24:154_1": "sāvakapaccayaṁ,",
  "tika-vin09t24:154_2": "rassattañca katvā ‘‘uposathapucchaka’’nti vuttāti āha ‘‘uposathapucchana’’nti.",
  "tika-vin09t24:154_3": "Ovādatthāyāti ovādayācanatthāya.",
  "tika-vin09t24:155_0": "Dasamaṁ uttānatthameva.",
  "tika-vin09t24:156_0": "Ovādūpasaṅkamanādisikkhāpadavaṇṇanā niṭṭhitā.",
  "tika-vin09t24:157_0": "Ārāmavaggo chaṭṭho.",
  "tika-vin09t24:158_0": "7. Gabbhinīvaggo",
  "tika-vin09t24:159_0": "1-2. Gabbhinīādisikkhāpadavaṇṇanā",
  "tika-vin09t24:160_0": "Paṭhamaṁ uttānatthameva.",
  "tika-vin09t24:161_0": "Thane bhavaṁ thaññaṁ, khīraṁ. Yaṁ pāyetīti yaṁ dārakaṁ pāyeti.",
  "tika-vin09t24:162_0": "Gabbhinīādisikkhāpadavaṇṇanā niṭṭhitā.",
  "tika-vin09t24:163_0": "3. Paṭhamasikkhamānasikkhāpadavaṇṇanā",
  "tika-vin09t24:164_0": "Padabhājane vuttanayenāti ‘‘pāṇātipātā veramaṇiṁ dve vassāni avītikkamma samādānaṁ samādiyāmi…pe…",
  "tika-vin09t24:164_1": "vikālabhojanā veramaṇiṁ dve vassāni avītikkamma samādānaṁ samādiyāmī’’ti (pāci.",
  "tika-vin09t24:164_2": "1079) padabhājanasamīpe aṭṭhuppattiyaṁ vuttanayena.",
  "tika-vin09t24:164_3": "Imā pana cha sikkhāyo saṭṭhivassāyapi pabbajitāya dātabbāyeva,",
  "tika-vin09t24:164_4": "na etāsu asikkhitā upasampādetabbā.",
  "tika-vin09t24:165_0": "Paṭhamasikkhamānasikkhāpadavaṇṇanā niṭṭhitā.",
  "tika-vin09t24:166_0": "4-5. Dutiyasikkhamānādisikkhāpadavaṇṇanā",
  "tika-vin09t24:167_0": "Padabhājane vuttā upasampadāsammuti na dinnā hotīti padabhājanasamīpe aṭṭhuppattiyaṁ vuttā upasampadāsammuti ñattidutiyāya kammavācāya na dinnā hoti.",
  "tika-vin09t24:168_0": "Pañcamaṁ uttānatthameva.",
  "tika-vin09t24:169_0": "Dutiyasikkhamānādisikkhāpadavaṇṇanā niṭṭhitā.",
  "tika-vin09t24:170_0": "6-10. Dutiyagihigatādisikkhāpadavaṇṇanā",
  "tika-vin09t24:171_0": "Dasavassāya gihigatāya sikkhāsammutiṁ datvā paripuṇṇadvādasavassaṁ upasampādetuṁ vaṭṭati.",
  "tika-vin09t24:172_0": "Sattamaaṭṭhamanavamadasamāni uttānatthāneva.",
  "tika-vin09t24:173_0": "Dutiyagihigatādisikkhāpadavaṇṇanā niṭṭhitā.",
  "tika-vin09t24:174_0": "Gabbhinīvaggo sattamo.",
  "tika-vin09t24:175_0": "8. Kumāribhūtavaggo",
  "tika-vin09t24:176_0": "1-5. Paṭhamakumāribhūtādisikkhāpadavaṇṇanā",
  "tika-vin09t24:177_0": "Sabbapaṭhamā dve mahāsikkhamānāti gabbhinivagge vuttā dve sikkhamānā.",
  "tika-vin09t24:177_1": "‘‘Sikkhamānā’’icceva vattabbāti sammutikammādīsu evaṁ vattabbā.",
  "tika-vin09t24:177_2": "‘‘Gihigatā’’tivā ‘‘kumāribhūtā’’ti vā na vattabbāti sace vadanti,",
  "tika-vin09t24:177_3": "kammaṁ kuppatīti adhippāyo.",
  "tika-vin09t24:178_0": "Catutthapañcamāni uttānatthāneva.",
  "tika-vin09t24:179_0": "Paṭhamakumāribhūtādisikkhāpadavaṇṇanā niṭṭhitā.",
  "tika-vin09t24:180_0": "6-8. Khīyanadhammādisikkhāpadavaṇṇanā",
  "tika-vin09t24:181_0": "Vuṭṭhāpanasammutiyā yācitāyāti upasampadāsammutiyā yācitāya.",
  "tika-vin09t24:182_0": "Sattamaṭṭhamāni uttānatthāneva.",
  "tika-vin09t24:183_0": "Khīyanadhammādisikkhāpadavaṇṇanā niṭṭhitā.",
  "tika-vin09t24:184_0": "9. Sokāvāsasikkhāpadavaṇṇanā",
  "tika-vin09t24:185_0": "Āgacchamānāti āgacchantī.",
  "tika-vin09t24:186_0": "Sokāvāsasikkhāpadavaṇṇanā niṭṭhitā.",
  "tika-vin09t24:187_0": "10. Ananuññātasikkhāpadavaṇṇanā",
  "tika-vin09t24:188_0": "Tesaṁ atthibhāvaṁ ajānantiyāti (pāci. aṭṭha.",
  "tika-vin09t24:188_1": "1163) tesaṁ mātādīnaṁ atthibhāvaṁ ajānantiyā.",
  "tika-vin09t24:188_2": "Ananuññātasamuṭṭhānanti yaṁ vācato,",
  "tika-vin09t24:188_3": "kāyavācato,",
  "tika-vin09t24:188_4": "vācācittato,",
  "tika-vin09t24:188_5": "kāyavācācittato ca samuṭṭhāti,",
  "tika-vin09t24:188_6": "taṁ ananuññātasamuṭṭhānaṁ. Kathaṁ?",
  "tika-vin09t24:188_7": "Abbhānakammādīsu kenacideva karaṇīyena khaṇḍasīmāyaṁ nisinnā ‘‘pakkosatha sikkhamānaṁ,",
  "tika-vin09t24:188_8": "idheva naṁ upasampādessāmā’’ti upasampādeti,",
  "tika-vin09t24:188_9": "evaṁ vācato samuṭṭhāti.",
  "tika-vin09t24:188_10": "‘‘Upassayato uṭṭhāya upasampādessāmī’’ti vatvā khaṇḍasīmaṁ gacchantiyā kāyavācato samuṭṭhāti.",
  "tika-vin09t24:188_11": "Dvīsu ṭhānesu paṇṇattiṁ jānitvā vītikkamaṁ karontiyā vācācittato,",
  "tika-vin09t24:188_12": "kāyavācācittato ca samuṭṭhāti.",
  "tika-vin09t24:188_13": "Ananujānāpetvā upasampādanato kiriyākiriyaṁ.",
  "tika-vin09t24:189_0": "Ananuññātasikkhāpadavaṇṇanā niṭṭhitā.",
  "tika-vin09t24:190_0": "11. Pārivāsikasikkhāpadavaṇṇanā",
  "tika-vin09t24:191_0": "Dāruṇanti pāpaṁ. Patimānentanti olokentaṁ.",
  "tika-vin09t24:192_0": "Pārivāsikasikkhāpadavaṇṇanā niṭṭhitā.",
  "tika-vin09t24:193_0": "12. Anuvassasikkhāpadavaṇṇanā",
  "tika-vin09t24:194_0": "Ekantarikanti ekena vassena antarikaṁ katvā.",
  "tika-vin09t24:195_0": "Anuvassasikkhāpadavaṇṇanā niṭṭhitā.",
  "tika-vin09t24:196_0": "13. Ekavassasikkhāpadavaṇṇanā",
  "tika-vin09t24:197_0": "Mātikāyaṁ ekaṁ vassaṁ dveti ekantarike ekekasmiṁ saṁvacchare dve.",
  "tika-vin09t24:197_1": "Ekantarikaṁ vuṭṭhāpentiyāti imasmiṁ vasse ekaṁ,",
  "tika-vin09t24:197_2": "puna ekantarikaṁ ekanti dve vuṭṭhāpentiyā anāpatti.",
  "tika-vin09t24:198_0": "Ekavassasikkhāpadavaṇṇanā niṭṭhitā.",
  "tika-vin09t24:199_0": "Kumāribhūtavaggo aṭṭhamo.",
  "tika-vin09t24:200_0": "9. Chattupāhanavaggo",
  "tika-vin09t24:201_0": "1-2. Chattupāhanādisikkhāpadavaṇṇanā",
  "tika-vin09t24:202_0": "Vuttalakkhaṇaṁ chattanti ‘‘chattaṁ nāma tīṇi chattāni –",
  "tika-vin09t24:202_1": "setacchattaṁ,",
  "tika-vin09t24:202_2": "kilañjacchattaṁ,",
  "tika-vin09t24:202_3": "paṇṇacchattaṁ maṇḍalabaddhaṁ,",
  "tika-vin09t24:202_4": "salākabaddha’’nti (pāci.",
  "tika-vin09t24:202_5": "1181) evaṁ padabhājane vuttalakkhaṇaṁ chattaṁ.",
  "tika-vin09t24:202_6": "Tādisaṁ ṭhānaṁ patvāti gacchakaddamādīsu taṁ taṁ ṭhānaṁ patvā.",
  "tika-vin09t24:203_0": "Chattassevāti kaddamādīni patvā upāhanā omuñcitvā chattasseva dhāraṇaṁ.",
  "tika-vin09t24:203_1": "Upāhanānaṁyeva vāti gacchādīni disvā chattaṁ apanāmetvā upāhanānaṁyeva dhāraṇaṁ.",
  "tika-vin09t24:204_0": "Dutiyaṁ uttānatthameva.",
  "tika-vin09t24:205_0": "Chattupāhanādisikkhāpadavaṇṇanā niṭṭhitā.",
  "tika-vin09t24:206_0": "3-5. Saṅghāṇiādisikkhāpadavaṇṇanā",
  "tika-vin09t24:207_0": "Saṅghāṇinti kaṭiyaṁ anubhavitabbaṁ ābharaṇaṁ. Tenāha ‘‘yaṁ kiñci kaṭūpaga’’nti.",
  "tika-vin09t24:208_0": "Catutthapañcamāni uttānatthāneva.",
  "tika-vin09t24:209_0": "Saṅghāṇiādisikkhāpadavaṇṇanā niṭṭhitā.",
  "tika-vin09t24:210_0": "6. Vāsitakasikkhāpadavaṇṇanā",
  "tika-vin09t24:211_0": "Gandhavāsitakenāti gandhaparibhāvitena.",
  "tika-vin09t24:212_0": "Vāsitakasikkhāpadavaṇṇanā niṭṭhitā.",
  "tika-vin09t24:213_0": "7-10. Bhikkhuniummaddāpanādisikkhāpadavaṇṇanā",
  "tika-vin09t24:214_0": "Gilānāyāti (pāci. aṭṭha.",
  "tika-vin09t24:214_1": "1208) antamaso maggagamanaparissamenāpi ābādhikāya.",
  "tika-vin09t24:214_2": "Āpadāsūti corabhayādinā sarīrakampanādīsu.",
  "tika-vin09t24:215_0": "Aṭṭhamanavamadasamesu kiñci vattabbaṁ natthi.",
  "tika-vin09t24:216_0": "Bhikkhuniummaddāpanādisikkhāpadavaṇṇanā niṭṭhitā.",
  "tika-vin09t24:217_0": "11. Anāpucchāsikkhāpadavaṇṇanā",
  "tika-vin09t24:218_0": "Upacāraṁ sandhāyāti samantā dvādasahatthūpacāraṁ sandhāya.",
  "tika-vin09t24:219_0": "Anāpucchāsikkhāpadavaṇṇanā niṭṭhitā.",
  "tika-vin09t24:220_0": "12. Pañhāpucchanasikkhāpadavaṇṇanā",
  "tika-vin09t24:221_0": "Anodissāti ‘‘amukasmiṁ nāma ṭhāne pucchāmī’’ti evaṁ aniyametvā kevalaṁ ‘‘pucchitabbaṁ atthi, pucchāmi,",
  "tika-vin09t24:221_1": "ayyā’’ti evaṁ vatvā.",
  "tika-vin09t24:222_0": "Pañhāpucchanasikkhāpadavaṇṇanā niṭṭhitā.",
  "tika-vin09t24:223_0": "13. Asaṁkaccikasikkhāpadavaṇṇanā",
  "tika-vin09t24:224_0": "Parikkhittassagāmassa parikkhepaṁ,",
  "tika-vin09t24:224_1": "aparikkhittassa upacāraṁ atikkamantiyā vā okkamantiyā vāti ettha parikkhittassa gāmassa parikkhepaṁ atikkamantiyā",
  "tika-vin09t24:224_2": "vā aparikkhittassa gāmassa upacāraṁ okkamantiyā vāti yathākkamaṁ sambandho veditabbo.",
  "tika-vin09t24:224_3": "Āpadāsūti mahagghaṁ saṁkaccikaṁ pārupitvā gacchantiyā upaddavo uppajjati,",
  "tika-vin09t24:224_4": "evarūpāsu āpadāsu.",
  "tika-vin09t24:225_0": "Asaṁkaccikasikkhāpadavaṇṇanā niṭṭhitā.",
  "tika-vin09t24:226_0": "Chattupāhanavaggo navamo.",
  "tika-vin09t24:227_0": "Iti kaṅkhāvitaraṇiyā pātimokkhavaṇṇanāya",
  "tika-vin09t24:228_0": "Vinayatthamañjūsāyaṁ līnatthappakāsaniyaṁ",
  "tika-vin09t24:229_0": "Bhikkhunipātimokkhe pācittiyavaṇṇanā niṭṭhitā.",
  "tika-vin09t24:230_0": "Asādhāraṇasamuṭṭhānavaṇṇanā",
  "tika-vin09t24:231_0": "Acittakānīti (sārattha. ṭī.",
  "tika-vin09t24:231_1": "pācittiya 3.1214) ‘‘nacca’’ntiādinā ajānitvā dassanādiṁ karontiyā āpattisambhavato vatthuajānanacittena acittakāni.",
  "tika-vin09t24:231_2": "Lokavajjānīti ‘‘nacca’’ntiādinā jānitvā dassanādiṁ karontiyā akusaleneva āpajjanato lokavajjāni.",
  "tika-vin09t24:231_3": "Tenāha ‘‘ayaṁ panettha adhippāyo’’tiādi sacittakānīti ‘‘corī’’tiādinā vatthuṁ jānitvā karaṇeyeva āpattisambhavato sacittakāni.",
  "tika-vin09t24:231_4": "Upasampadādīnaṁ ekantākusalacitteneva akattabbattā paṇṇattivajjāni.",
  "tika-vin09t24:231_5": "‘‘Idha sacittakācittakatā paṇṇattijānanājānanatāya aggaheṭṭhā vatthujānanājānanatāya gahetabba’’nti vadanti.",
  "tika-vin09t24:232_0": "Asādhāraṇasamuṭṭhānavaṇṇanā niṭṭhitā."
}