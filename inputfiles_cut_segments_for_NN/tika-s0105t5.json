{
  "tika-s0105t5:0_0": "7. Jāliyasuttavaṇṇanā",
  "tika-s0105t5:1_0": "Dvepabbajitavatthuvaṇṇanā",
  "tika-s0105t5:2_0": "378.",
  "tika-s0105t5:2_1": "Evaṁ mahālisuttaṁ saṁvaṇṇetvā idāni jāliyasuttaṁ saṁvaṇṇento yathānupubbaṁ saṁvaṇṇanokāsassa pattabhāvaṁ vibhāvetuṁ,",
  "tika-s0105t5:2_2": "mahālisuttassānantaraṁ saṅgītassa suttassa jāliyasuttabhāvaṁ vā pakāsetuṁ “evaṁ me sutaṁ…pe…",
  "tika-s0105t5:2_3": "kosambiyanti jāliyasutta”nti āha.",
  "tika-s0105t5:2_4": "“Ghositenā”tiādinā majjhelopasamāsaṁ dasseti,",
  "tika-s0105t5:2_5": "ghositassa ārāmotipi vattabbaṁ.",
  "tika-s0105t5:2_6": "Evampi hi “anāthapiṇḍikassa ārāme”tiādīsu viya dāyakakittanaṁ hoti,",
  "tika-s0105t5:2_7": "evaṁ pana kittento āyasmā ānando aññepi tassa diṭṭhānugatiāpajjane niyojetīti aññattha vuttaṁ.",
  "tika-s0105t5:2_8": "Tattha koyaṁ ghositaseṭṭhi nāma,",
  "tika-s0105t5:2_9": "kathañcānena ārāmo kārito,",
  "tika-s0105t5:2_10": "kathaṁ pana tattha bhagavā vihāsīti pucchāya sabbaṁ taṁ vissajjanaṁ samudāgamato paṭṭhāya saṅkhepatova dassento “pubbe kirā”tiādimāha.",
  "tika-s0105t5:2_11": "Allakapparaṭṭhanti bahūsu potthakesu dissati,",
  "tika-s0105t5:2_12": "katthaci pana “addilaraṭṭha”nti ca “damiḷaraṭṭha”nti ca likhitaṁ.",
  "tika-s0105t5:2_13": "Tatoti allakapparaṭṭhato.",
  "tika-s0105t5:2_14": "“Puttaṁ…pe…",
  "tika-s0105t5:2_15": "agamāsī”ti idampi “tassetaṁ kamma”nti ñāpetuṁ vuttaṁ.",
  "tika-s0105t5:2_16": "Tadāti tesaṁ gāmaṁ paviṭṭhadivase.",
  "tika-s0105t5:2_17": "Balavapāyāsanti garutaraṁ bahupāyāsaṁ.",
  "tika-s0105t5:2_18": "Jīrāpetunti samavepākiniyā gahaṇiyā pakkāpetuṁ.",
  "tika-s0105t5:2_19": "Asannihiteti gehato bahi aññaṁ gate.",
  "tika-s0105t5:2_20": "Bhussatīti nadati,",
  "tika-s0105t5:2_21": "“bhubhu”iti sunakhasaddaṁ karotīti attho.",
  "tika-s0105t5:2_22": "Idampissa ekaṁ kammaṁ.",
  "tika-s0105t5:2_23": "Paccekabuddhe pana cīvarakammatthāya aññaṁ ṭhānaṁ gate sunakhassa hadayaṁ phālitaṁ.",
  "tika-s0105t5:2_24": "Tiracchānā nāmete ujujātikā honti akuṭilā,",
  "tika-s0105t5:2_25": "manussā pana aññaṁ hadayena cinteti,",
  "tika-s0105t5:2_26": "aññaṁ mukhena kathenti.",
  "tika-s0105t5:2_27": "Tenevāha “gahanañhetaṁ bhante yadidaṁ manussā,",
  "tika-s0105t5:2_28": "uttānakañhetaṁ bhante yadidaṁ pasavo”ti.",
  "tika-s0105t5:3_0": "Iti so tāya paccekabuddhe sinehavasena ujudiṭṭhitāya akuṭilatāya kālaṅkatvā tāvatiṁsabhavane nibbatto.",
  "tika-s0105t5:3_1": "Taṁ sandhāyāha “so…pe…",
  "tika-s0105t5:3_2": "nibbattī”ti.",
  "tika-s0105t5:3_3": "Tassa pana kaṇṇamūle kathentassa saddo soḷasayojanaṭṭhānaṁ pharati,",
  "tika-s0105t5:3_4": "pakatikathāsaddo pana sakalaṁ dasayojanasahassaṁ devanagaraṁ,",
  "tika-s0105t5:3_5": "evaṁ saraghosasampattiyā “ghosakadevaputto” tveva nāmaṁ ahosi.",
  "tika-s0105t5:3_6": "Ayamassa paccekabuddhe sinehena bhukkaraṇassa nissando.",
  "tika-s0105t5:3_7": "Cavitvāti āhārakkhayena cavitvā.",
  "tika-s0105t5:3_8": "Devalokato hi devaputtā āyukkhayena,",
  "tika-s0105t5:3_9": "puññakkhayena,",
  "tika-s0105t5:3_10": "āhārakkhayena,",
  "tika-s0105t5:3_11": "kopenāti catūhi kāraṇehi cavanti.",
  "tika-s0105t5:3_12": "Imassa pana kāmaguṇe paribhuñjato muṭṭhassatissa āhārakkhayena cavanaṁ hoti.",
  "tika-s0105t5:3_13": "So kosambiyaṁ nagarasobhiniyā kucchismiṁ paṭisandhiṁ gaṇhi.",
  "tika-s0105t5:3_14": "Nagarasobhiniyo kira dhītaraṁ paṭijagganti,",
  "tika-s0105t5:3_15": "na puttaṁ.",
  "tika-s0105t5:3_16": "Dhītaro hi tāsaṁ paveṇiṁ ghaṭayanti,",
  "tika-s0105t5:3_17": "tasmā sāpi taṁ saṅkārakūṭe chaḍḍāpeti.",
  "tika-s0105t5:3_18": "Ayamassa pubbe puttachaḍḍanakammassa nissando.",
  "tika-s0105t5:3_19": "Pāpakammañhi nāmetaṁ “appaka”nti nāvamaññitabbaṁ.",
  "tika-s0105t5:3_20": "Tameko manusso kākasunakhaparivāritaṁ disvā “putto me laddho”ti gehaṁ nesi,",
  "tika-s0105t5:3_21": "tassa pana hatthato kosambakaseṭṭhi kahāpaṇasahassaṁ datvā aggahesi,",
  "tika-s0105t5:3_22": "tamatthaṁ sandhāya “kosambiyaṁ ekassa kulassa ghare nibbattī”tiādi vuttaṁ.",
  "tika-s0105t5:3_23": "Sattakkhattuṁ ghātāpanatthaṁ upakkamakaraṇampi puttachaḍḍanakammasseva nissando.",
  "tika-s0105t5:3_24": "Seṭṭhidhītāyāti janapadaseṭṭhino dhītāya.",
  "tika-s0105t5:3_25": "Veyyattiyenāti paññāveyyattiyena.",
  "tika-s0105t5:3_26": "Sā hi tassa pitarā pesitaṁ mārāpanapaṇṇaṁ phāletvā vivāhapaṇṇaṁ bandhitvā jīvitalābhaṁ karoti.",
  "tika-s0105t5:3_27": "Tāyeva sarasampattiyā ghositaseṭṭhi nāma jāto.",
  "tika-s0105t5:4_0": "Sarīrasantappanatthanti himavanteva mūlaphalāhāratāya kilantasarīrassa loṇambilasevanena pīnanatthaṁ.",
  "tika-s0105t5:4_1": "Tasitāti pipāsitā.",
  "tika-s0105t5:4_2": "Kilantāti parissantakāyā.",
  "tika-s0105t5:4_3": "Vaṭarukkhanti mahānigrodharukkhaṁ.",
  "tika-s0105t5:4_4": "Te kira taṁ patvā tassa mūle nisīdiṁsu.",
  "tika-s0105t5:4_5": "Atha jeṭṭhakatāpaso nigrodharukkhassa sobhāsampattiṁ passitvā “mahānubhāvo maññe ettha adhivutthā devatā.",
  "tika-s0105t5:4_6": "Sādhu vatāyaṁ devatā isigaṇassa pānīyādidānena addhānaparissamaṁ vinodeyyā”ti cintesi.",
  "tika-s0105t5:4_7": "Devatāpi tathā cintitaṁ utvā isigaṇassa pānīyanhānakabhojanāni adāsi.",
  "tika-s0105t5:4_8": "Tenāha “tatthā”tiādi.",
  "tika-s0105t5:4_9": "Jeṭṭhakatāpasassa pana tathā cintanaṁ avisesato sabbattha āropetvā “saṅgahaṁ paccāsisantā”ti vuttaṁ.",
  "tika-s0105t5:4_10": "“Hatthaṁ pasāretvā”ti iminā hatthappasāraṇamattena tassā yathicchitanipphattiṁ dasseti.",
  "tika-s0105t5:4_11": "Devatā āhāti sā attano puññassa parittakattā lajjāya kathetuṁ avisahantīpi punappunaṁ nippīḷiyamānā evamāha.",
  "tika-s0105t5:4_12": "Soti anāthapiṇḍiko gahapati.",
  "tika-s0105t5:4_13": "Bhatakānanti bhatiyā veyyāvaccaṁ karontānaṁ dāsapesakammakarānaṁ.",
  "tika-s0105t5:4_14": "Pakatibhattavetanamevāti pakatiyā dātabbabhattavetanameva.",
  "tika-s0105t5:4_15": "Tadā uposathikattā kammaṁ akarontānampi kammakaraṇadivase dātabbabhattavetanameva,",
  "tika-s0105t5:4_16": "na tato ūnanti attho.",
  "tika-s0105t5:4_17": "Dhammapadaṭṭhakathāyaṁ khuddakabhāṇakānaṁ matena “sāyamāsatthāya āgato”ti vuttaṁ,",
  "tika-s0105t5:4_18": "idha pana dīghabhāṇakānaṁ matena “majjhanhike pātarāsatthāya āgato”ti.",
  "tika-s0105t5:4_19": "Kañcīti kañcipi bhatakaṁ,",
  "tika-s0105t5:4_20": "kiñcipi bhatakakammanti vā sambandho.",
  "tika-s0105t5:4_21": "Majjhanhikakālattā “upaḍḍhadivaso gato”ti āha,",
  "tika-s0105t5:4_22": "tena upaḍḍhadivasameva samādinnattā “upaḍḍhūposatho”ti taṁ voharantīti dasseti.",
  "tika-s0105t5:4_23": "Dhammapadaṭṭhakathāyaṁ rattibhāgena upaḍḍhūposatho vutto,",
  "tika-s0105t5:4_24": "idha pana majjhanhikato paṭṭhāya divasabhāgeneva,",
  "tika-s0105t5:4_25": "tadavasesadivasarattibhāgena vā.",
  "tika-s0105t5:4_26": "Asamepi hi bhāge upaḍḍhasaddo pavattati.",
  "tika-s0105t5:4_27": "Tadahevāti aruṇuggamanakālaṁ sandhāya vuttaṁ.",
  "tika-s0105t5:5_0": "“Ghosopi kho dullabho lokasmiṁ yadidaṁ buddho”ti sañjātapītipāmojjo.",
  "tika-s0105t5:5_1": "Tadahevāti kosambiṁ pattadivasato dutiyadivaseyeva.",
  "tika-s0105t5:5_2": "Turitātthāti turitā attha,",
  "tika-s0105t5:5_3": "sīghayāyino bhavathāti attho.",
  "tika-s0105t5:5_4": "Ehibhikkhupabbajjaṁ sandhāya “pabbajitvā”ti vuttaṁ.",
  "tika-s0105t5:5_5": "Arahattanti catupaṭisambhidāsamalaṅkataṁ arahantabhāvaṁ.",
  "tika-s0105t5:5_6": "Tepi seṭṭhino sotāpattiphale patiṭṭhāya aḍḍhamāsamattaṁ dānāni datvā paccāgamma tayo vihāre kāresuṁ.",
  "tika-s0105t5:5_7": "Bhagavā pana devasikaṁ ekekasmiṁ vihāre vasati.",
  "tika-s0105t5:5_8": "Yassa ca vihāre vuttho,",
  "tika-s0105t5:5_9": "tasseva ghare piṇḍāya carati,",
  "tika-s0105t5:5_10": "tadā pana ghositassa vihāre viharati.",
  "tika-s0105t5:5_11": "Tena vuttaṁ “kosambiyaṁ viharati ghositārāme”ti.",
  "tika-s0105t5:6_0": "Bāhirasamayamattena upajjhāyo,",
  "tika-s0105t5:6_1": "na sāsane viya upajjhāyalakkhaṇena.",
  "tika-s0105t5:6_2": "Upecca parassa vācāya ārambhanaṁ bādhanaṁ upārambho,",
  "tika-s0105t5:6_3": "dosadassanavasena ghaṭṭananti attho.",
  "tika-s0105t5:6_4": "Tenāha “vādaṁ āropetukāmā hutvā”ti.",
  "tika-s0105t5:6_5": "Vadanti nindāvasena kathenti etenāti hi vādo, doso,",
  "tika-s0105t5:6_6": "tamāropetukāmā upari patiṭṭhapetukāmā hutvāti attho.",
  "tika-s0105t5:6_7": "Kathamāropetukāmāti āha “iti kirā”tiādi.",
  "tika-s0105t5:6_8": "Taṁ jīvaṁ taṁ sarīranti yaṁ vatthu jīvasaññitaṁ,",
  "tika-s0105t5:6_9": "tadeva sarīrasaññitaṁ.",
  "tika-s0105t5:6_10": "Idañhi “rūpaṁ attato samanupassatī”ti vuttavādaṁ gahetvā vadanti.",
  "tika-s0105t5:6_11": "Rūpañca attānañca advayaṁ ekībhāvaṁ katvā samanupassanavasena,",
  "tika-s0105t5:6_12": "“satto”ti vā bāhirakaparikappitaṁ attānaṁ sandhāya vadanti.",
  "tika-s0105t5:6_13": "Tathā hi vuttaṁ “idheva satto bhijjatī”ti.",
  "tika-s0105t5:6_14": "Assāti samaṇassa gotamassa.",
  "tika-s0105t5:6_15": "Bhijjatīti nirudayavināsavasena vinassati.",
  "tika-s0105t5:6_16": "Tena jīvitasarīrānaṁ anaññattānujānanato,",
  "tika-s0105t5:6_17": "sarīrassa ca bhedadassanato.",
  "tika-s0105t5:6_18": "Na hettha yathā diṭṭhabhedavatā sarīrato anaññattā adiṭṭhopi jīvassa bhedo vutto,",
  "tika-s0105t5:6_19": "evaṁ adiṭṭhabhedavatā jīvato anaññattā sarīrassāpi abhedoti sakkā vattuṁ tassa bhedassa paccakkhasiddhattā,",
  "tika-s0105t5:6_20": "bhūtupādāyarūpavinimuttassa ca sarīrassa abhāvatoti iminā adhippāyenāha “ucchedavādo hotī”ti.",
  "tika-s0105t5:7_0": "Aññaṁ jīvaṁ aññaṁ sarīranti aññadeva vatthu jīvasaññitaṁ,",
  "tika-s0105t5:7_1": "aññaṁ sarīrasaññitaṁ.",
  "tika-s0105t5:7_2": "Idañhi “rūpavantaṁ attānaṁ samanupassatī”tiādinayappavattavādaṁ gahetvā vadanti.",
  "tika-s0105t5:7_3": "Rūpabhedasseva diṭṭhattā,",
  "tika-s0105t5:7_4": "attani ca tadabhāvato “attā nicco”ti ayamattho āpanno vāti iminā adhippāyenāha “satto sassato āpajjatī”ti.",
  "tika-s0105t5:8_0": "379-380.",
  "tika-s0105t5:8_1": "Tayidaṁ nesaṁ vañjhāputtassa dīgharassatādiparikappanasadisaṁ,",
  "tika-s0105t5:8_2": "tasmāyaṁ pañho ṭhapanīyo.",
  "tika-s0105t5:8_3": "Na hesa atthanissito,",
  "tika-s0105t5:8_4": "na dhammanissito,",
  "tika-s0105t5:8_5": "nādibrahmacariyako,",
  "tika-s0105t5:8_6": "na nibbidādiatthāya saṁvattati.",
  "tika-s0105t5:8_7": "Poṭṭhapādasuttañcettha nidassanaṁ.",
  "tika-s0105t5:8_8": "Taṁ tattha rājanimīlanaṁ katvā “tena hāvusosuṇāthā”tiādinā satthā nesaṁ upari dhammadesanamārabhīti āha “atha bhagavā”tiādi.",
  "tika-s0105t5:8_9": "Sassatucchedadiṭṭhiyo dve antā.",
  "tika-s0105t5:8_10": "Ariyamaggo majjhimā paṭipadā.",
  "tika-s0105t5:8_11": "Tassāyeva paṭipadāyāti micchāpaṭipadāya eva.",
  "tika-s0105t5:9_0": "Saddhāpabbajitassāti saddhāya pabbajitassa “evamahaṁ ito vaṭṭadukkhato nissarissāmī”ti pabbajjamupagatassa,",
  "tika-s0105t5:9_1": "tadanurūpañca sīlaṁ pūretvā paṭhamajjhānena samāhitacittassa.",
  "tika-s0105t5:9_2": "Etanti kilesavaṭṭaparivuddhidīpanaṁ “taṁ jīvaṁ taṁ sarīra”ntiādikaṁ diṭṭhisaṁkilesanissitavacanaṁ.",
  "tika-s0105t5:9_3": "Nibbicikiccho na hotīti dhammesu tiṇṇavicikiccho na hoti,",
  "tika-s0105t5:9_4": "tattha tattha āsappanaparisappanavasena pavattatīti attho.",
  "tika-s0105t5:10_0": "Etamevaṁjānāmīti yena so bhikkhu paṭhamaṁ jhānaṁ upasampajja viharati,",
  "tika-s0105t5:10_1": "etaṁ sasampayuttaṁ dhammaṁ “mahaggatacitta”nti evaṁ jānāmi.",
  "tika-s0105t5:10_2": "Tathā hi vuttaṁ “mahaggatacittametanti saññaṁ ṭhapesi”nti.",
  "tika-s0105t5:10_3": "No ca evaṁ vadāmīti yathā diṭṭhigatikā taṁ dhammajātaṁ sanissayaṁ abhedato gaṇhantā “taṁ jīvaṁ taṁ sarīra”nti,",
  "tika-s0105t5:10_4": "tadubhayaṁ vā bhedato gaṇhantā “aññaṁ jīvaṁ añña sarīra”nti attano micchāgāhaṁ pavedenti,",
  "tika-s0105t5:10_5": "evamahaṁ na vadāmi tassa dhammassa supariññātattā.",
  "tika-s0105t5:10_6": "Tenāha “atha kho”tiādi.",
  "tika-s0105t5:10_7": "Bāhirakā yebhuyyena kasiṇajjhānāni eva nibbattentīti vuttaṁ “kasiṇaparikammaṁ bhāventassā”ti.",
  "tika-s0105t5:10_8": "Yasmā bhāvanānubhāvena jhānādhigamo,",
  "tika-s0105t5:10_9": "bhāvanā ca pathavīkasiṇādisañjānanamukhena hotīti katvā saññāsīsena niddisīyati,",
  "tika-s0105t5:10_10": "tasmā “saññābalena uppanna”nti āha.",
  "tika-s0105t5:10_11": "Tena vuttaṁ “pathavīkasiṇameko sañjānātī”tiādi.",
  "tika-s0105t5:10_12": "Yasmā pana bhagavatā tattha tattha vāre “atha ca panāhaṁ na vadāmī”ti vuttaṁ,",
  "tika-s0105t5:10_13": "tasmā bhagavato vacanamupadesaṁ katvā na vattabbaṁ kiretaṁ kevalinā uttamapurisenāti adhippāyena “na kallaṁ tasseta”nti āhaṁsu,",
  "tika-s0105t5:10_14": "na sayaṁ paṭibhānenāti dassetuṁ “maññamānā vadantī”ti vuttaṁ.",
  "tika-s0105t5:10_15": "Sesaṁ anantarasutte vuttanayattā,",
  "tika-s0105t5:10_16": "pākaṭattā ca suviññeyyameva.",
  "tika-s0105t5:11_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya",
  "tika-s0105t5:11_1": "sādhuvilāsiniyā nāma līnatthapakāsaniyā jāliyasuttavaṇṇanāya līnatthapakāsanā.",
  "tika-s0105t5:12_0": "Jāliyasuttavaṇṇanā niṭṭhitā."
}