{
  "tika-s0402t46:0_0": "(13) 3. Bhayavaggo",
  "tika-s0402t46:1_0": "1. Attānuvādasuttavaṇṇanā",
  "tika-s0402t46:2_0": "121.",
  "tika-s0402t46:2_1": "Tatiyassa paṭhame attānaṁ anuvadantassa uppajjanakabhayanti attānaṁ anuvadantassa pāpakammino uppajjanakabhayaṁ.",
  "tika-s0402t46:2_2": "Dvattiṁsakammakāraṇe paṭicca uppajjanakabhayanti agārikānaṁ vasena vuttaṁ ,",
  "tika-s0402t46:2_3": "anagārikānaṁ pana vinayadaṇḍaṁ paṭicca uppajjanakabhayampi daṇḍabhayanteva saṅkhaṁ gacchati.",
  "tika-s0402t46:2_4": "Sesaṁ suviññeyyameva.",
  "tika-s0402t46:3_0": "Attānuvādasuttavaṇṇanā niṭṭhitā.",
  "tika-s0402t46:4_0": "2. Ūmibhayasuttavaṇṇanā",
  "tika-s0402t46:5_0": "122.",
  "tika-s0402t46:5_1": "Dutiye kodhūpāyāsassetaṁ adhivacananti ettha kujjhanaṭṭhena kodho,",
  "tika-s0402t46:5_2": "sveva cittassa kāyassa ca atippamaddanamathanuppādanehi daḷhaāyāsaṭṭhena upāyāso.",
  "tika-s0402t46:5_3": "Anekavāraṁ pavattitvā attanā samavetaṁ sattaṁ ajjhottharitvā sīsaṁ ukkhipituṁ adatvā ūmisadisatā daṭṭhabbā.",
  "tika-s0402t46:5_4": "Yathā hi bāhiraṁ udakaṁ otiṇṇo ūmīsu osīditvā marati,",
  "tika-s0402t46:5_5": "evaṁ imasmiṁ sāsane kodhūpāyāse osīditvā vibbhamati,",
  "tika-s0402t46:5_6": "tasmā kodhūpāyāso ‘‘ūmibhaya’’nti vutto.",
  "tika-s0402t46:5_7": "Odarikattassetaṁ adhivacananti yathā hi bāhiraṁ udakaṁ otiṇṇo kumbhīlena khādito marati,",
  "tika-s0402t46:5_8": "evaṁ imasmiṁ sāsane odarikattena odarikabhāvena āmisagedhena micchājīvena jīvikakappanena nāsitasīlādiguṇatāya khāditadhammasarīro vibbhamati,",
  "tika-s0402t46:5_9": "tasmā odarikattaṁ ‘‘kumbhīlabhaya’’nti vuttaṁ.",
  "tika-s0402t46:6_0": "Anupaṭṭhitāya satiyāti kāyagataṁ satiṁ anuṭṭhāpetvā.",
  "tika-s0402t46:6_1": "Asaṁvutehīti apihitehi.",
  "tika-s0402t46:6_2": "Pañcannetaṁ kāmaguṇānaṁ adhivacananti yathā hi bāhiraṁ udakaṁ otiṇṇo āvaṭṭe nimujjitvā marati,",
  "tika-s0402t46:6_3": "evaṁ imasmiṁ sāsane pabbajito pañcakāmaguṇāvaṭṭe nimujjitvā vibbhamati.",
  "tika-s0402t46:6_4": "Kāmarāgābhibhūto hi satto ito ca etto,",
  "tika-s0402t46:6_5": "etto ca itoti evaṁ manāpiyarūpādivisayasaṅkhāte āvaṭṭe attānaṁ saṁsāretvā yathā tato bahibhūte nekkhamme cittampi na uppādeti,",
  "tika-s0402t46:6_6": "evaṁ āvaṭṭetvā byasanāpādanena kāmaguṇānaṁ āvaṭṭasadisatā daṭṭhabbā.",
  "tika-s0402t46:7_0": "Anuddhaṁsetīti kilameti vilolati.",
  "tika-s0402t46:7_1": "Rāgānuddhaṁsitenāti rāgena anuddhaṁsitena.",
  "tika-s0402t46:7_2": "Mātugāmassetaṁ adhivacananti.",
  "tika-s0402t46:7_3": "Yathā hi bāhiraṁ udakaṁ otiṇṇo caṇḍamacchaṁ āgamma laddhappahāro marati,",
  "tika-s0402t46:7_4": "evaṁ imasmiṁ sāsane mātugāmaṁ ārabbha uppannakāmarāgo vibbhamati,",
  "tika-s0402t46:7_5": "tasmā mātugāmo ‘‘susukābhaya’’nti vutto.",
  "tika-s0402t46:7_6": "Mātugāmo hi yonisomanasikārarahitaṁ adhīrapurisaṁ itthikuttabhūtehi attano hāsabhāvavilāsehi abhibhuyya",
  "tika-s0402t46:7_7": "gahetvā dhīrajātikampi attano rūpādīhi sampalobhanavasena anavasesaṁ attano upakāradhamme sīlādike sampādetuṁ",
  "tika-s0402t46:7_8": "asamatthaṁ karonto anayabyasanaṁ pāpeti.",
  "tika-s0402t46:8_0": "Imāni pana cattāri bhayāni bhāyitvā yathā udakaṁ anorohantassa udakaṁ nissāya udakapipāsāvinayanaṁ sarīrasuddhipariḷāhūpasamo kāyautuggāhāpananti,",
  "tika-s0402t46:8_1": "evamādi ānisaṁso natthi,",
  "tika-s0402t46:8_2": "evamevaṁ imāni cattāri bhayāni bhāyitvā sāsane apabbajantassapi imaṁ sāsanaṁ nissāya saṅkhepato vaṭṭadukkhūpasamo,",
  "tika-s0402t46:8_3": "vitthārato pana sīlānisaṁsādivasena anekavidho ānisaṁso natthi.",
  "tika-s0402t46:8_4": "Yathā pana imāni cattāri bhayāni abhāyitvā udakaṁ orohantassa vuttappakāro ānisaṁso hoti,",
  "tika-s0402t46:8_5": "evaṁ imāni abhāyitvā sāsane pabbajantassapi vuttappakāro ānisaṁso hoti.",
  "tika-s0402t46:8_6": "Mahādhammarakkhitatthero panāha ‘‘cattāri bhayāni bhāyitvā udakaṁ anotaranto sotaṁ chinditvā paratīraṁ pāpuṇituṁ na sakkoti,",
  "tika-s0402t46:8_7": "abhāyitvā otaranto sakkoti,",
  "tika-s0402t46:8_8": "evamevaṁ bhāyitvā sāsane apabbajantopi taṇhāsotaṁ chinditvā nibbānapāraṁ daṭṭhuṁ na sakkoti,",
  "tika-s0402t46:8_9": "abhāyitvā pabbajanto sakkotī’’ti.",
  "tika-s0402t46:9_0": "Ūmibhayasuttavaṇṇanā niṭṭhitā.",
  "tika-s0402t46:10_0": "3. Paṭhamanānākaraṇasuttavaṇṇanā",
  "tika-s0402t46:11_0": "123.",
  "tika-s0402t46:11_1": "Tatiye brahmakāyikānaṁ devānanti ettha brahmānaṁ kāyo samūhoti brahmakāyo,",
  "tika-s0402t46:11_2": "tappariyāpannatāya tattha gatāti brahmakāyikā.",
  "tika-s0402t46:11_3": "Etāya ca sabbassapi brahmakāyassa samaññāya bhavitabbaṁ.",
  "tika-s0402t46:11_4": "Ābhassarānaṁ devānantiādinā pana dutiyajjhānabhūmikādīnaṁ upari gahitattā gobalībaddaññāyena tadavasiṭṭhānaṁ ayaṁ samaññā,",
  "tika-s0402t46:11_5": "tasmā ‘‘brahmakāyikānaṁ devāna’’nti paṭhamajjhānabhūmikānaṁyeva gahaṇaṁ veditabbaṁ.",
  "tika-s0402t46:11_6": "Saha byayati gacchatīti sahabyo,",
  "tika-s0402t46:11_7": "sahavattanako.",
  "tika-s0402t46:11_8": "Tassa bhāvo sahabyatā,",
  "tika-s0402t46:11_9": "sahapavattīti āha ‘‘sahabhāvaṁ upagacchatī’’ti.",
  "tika-s0402t46:11_10": "Kappo āyuppamāṇanti ettha yadipi brahmapārisajjādīnaṁ āyuno antaraṁ atthi,",
  "tika-s0402t46:11_11": "ukkaṭṭhaparicchedena panetaṁ vuttanti dassento ‘‘paṭhamajjhānaṁ atthi hīna’’ntiādimāha.",
  "tika-s0402t46:12_0": "Dve kappā āyuppamāṇanti ettha pana hīnajjhānena nibbattānaṁ vasena ayaṁ paricchedo katoti dassetuṁ ‘‘dutiyajjhānaṁ",
  "tika-s0402t46:12_1": "vuttanayeneva tividhaṁ hotī’’tiādi āraddhaṁ.",
  "tika-s0402t46:12_2": "Cattāro kappāti ettha pana ukkaṭṭhaparicchedena catusaṭṭhi kappā vattabbāti dassento ‘‘yaṁ heṭṭhā vuttaṁ ‘kappo dve kappā’ti ,",
  "tika-s0402t46:12_3": "kampi āharitvā attho veditabbo’’ti āha.",
  "tika-s0402t46:12_4": "Kathaṁ panettha ayamattho labbhatīti āha ‘‘kappoti ca guṇassapi nāma’’nti.",
  "tika-s0402t46:12_5": "Tattha paṭhamaṁ vutto kappo,",
  "tika-s0402t46:12_6": "tato ekena guṇena,",
  "tika-s0402t46:12_7": "ekasmiṁ vāre gaṇanāyāti attho.",
  "tika-s0402t46:12_8": "Dve kappā hontīti ekavāragaṇanāya kappassa dviguṇitattā dve mahākappā hontīti attho.",
  "tika-s0402t46:12_9": "Dutiyenāti dutiyavāragaṇanāya.",
  "tika-s0402t46:12_10": "Cattāroti dutiyavāragaṇanāya dvīsu kappesu dviguṇitesu cattāro mahākappā hontīti attho.",
  "tika-s0402t46:12_11": "Puna te cattāro kappāti vuttanayena dve vāre guṇetvā ye cattāro kappā dassitā,",
  "tika-s0402t46:12_12": "puna te cattāro kappā catugguṇā hontīti attho.",
  "tika-s0402t46:12_13": "Idaṁ vuttaṁ hoti –",
  "tika-s0402t46:12_14": "dve vāre guṇetvā ye cattāro kappā dassitā,",
  "tika-s0402t46:12_15": "tesu catukkhattuṁ guṇitesu catusaṭṭhi kappā sampajjantīti.",
  "tika-s0402t46:12_16": "Tathā hi cattāro ekasmiṁ vāre guṇitā aṭṭha honti,",
  "tika-s0402t46:12_17": "puna te aṭṭha dutiyavāre guṇitā soḷasa honti,",
  "tika-s0402t46:12_18": "puna te soḷasa tatiyavāre guṇitā dvattiṁsa honti,",
  "tika-s0402t46:12_19": "puna te dvattiṁsa catutthavāre guṇitā catusaṭṭhi honti.",
  "tika-s0402t46:12_20": "Tenevāha ‘‘imehi catūhi guṇehi guṇitā ekena guṇena aṭṭha hontī’’tiādi.",
  "tika-s0402t46:12_21": "Ettha ca heṭṭhā uposathasutte (a. ni. 3.71) –",
  "tika-s0402t46:13_0": "‘‘Yāni mānusakāni paññāsa vassāni, cātumahārājikānaṁ devānaṁ eso eko rattindivo’’ti –",
  "tika-s0402t46:14_0": "Ādinā kāmāvacaradevānameva āyuppamāṇaṁ dassitaṁ. Heṭṭhāyeva –",
  "tika-s0402t46:15_0": "‘‘Tayome,",
  "tika-s0402t46:15_1": "bhikkhave,",
  "tika-s0402t46:15_2": "puggalā santo saṁvijjamānā lokasmiṁ.",
  "tika-s0402t46:15_3": "Katame tayo? Idha,",
  "tika-s0402t46:15_4": "bhikkhave,",
  "tika-s0402t46:15_5": "ekacco puggalo sabbaso rūpasaññānaṁ samatikkamā…pe…",
  "tika-s0402t46:15_6": "ākāsānañcāyatanūpagānaṁ devānaṁ sahabyataṁ upapajjati.",
  "tika-s0402t46:15_7": "Ākāsānañcāyatanūpagānaṁ,",
  "tika-s0402t46:15_8": "bhikkhave,",
  "tika-s0402t46:15_9": "devānaṁ vīsati kappasahassāni āyuppamāṇa’’nti (a. ni. 3.117) –",
  "tika-s0402t46:16_0": "Ādinā arūpāvacarānaṁyeva āyuppamāṇaṁ vuttaṁ.",
  "tika-s0402t46:16_1": "Idha pana rūpāvacarānameva āyuppamāṇaṁ dassitaṁ.",
  "tika-s0402t46:16_2": "Vibhaṅgapāḷiyaṁ (vibha.",
  "tika-s0402t46:16_3": "1022) pana ‘‘manussānaṁ kittakaṁ āyuppamāṇaṁ,",
  "tika-s0402t46:16_4": "vassasataṁ appaṁ vā bhiyyo’’tiādinā devamanussānañceva rūpārūpāvacarasattānañca āyuppamāṇaṁ dassitaṁ.",
  "tika-s0402t46:17_0": "Tattha sammāsambuddhena manussānaṁ devānañca āyuṁ paricchindamānena catūsu apāyesu bhummadevesu ca āyu na paricchinnaṁ.",
  "tika-s0402t46:17_1": "Taṁ kasmāti?",
  "tika-s0402t46:17_2": "Niraye tāva kammameva pamāṇaṁ.",
  "tika-s0402t46:17_3": "Yāva kammaṁ na khīyati,",
  "tika-s0402t46:17_4": "tāva paccanti.",
  "tika-s0402t46:17_5": "Tathā sesaapāyesu.",
  "tika-s0402t46:17_6": "Bhummadevānampi kammameva pamāṇaṁ.",
  "tika-s0402t46:17_7": "Tattha nibbattā hi keci sattāhamattaṁ tiṭṭhanti,",
  "tika-s0402t46:17_8": "keci aḍḍhamāsaṁ,",
  "tika-s0402t46:17_9": "kappaṁ tiṭṭhamānāpi atthiyeva.",
  "tika-s0402t46:17_10": "Tattha manussesu gihibhāve ṭhitāyeva sotāpannāpi honti,",
  "tika-s0402t46:17_11": "sakadāgāmiphalaṁ anāgāmiphalaṁ arahattampi pāpuṇanti,",
  "tika-s0402t46:17_12": "tesu sotāpannādayo yāvajīvaṁ tiṭṭhanti,",
  "tika-s0402t46:17_13": "khīṇāsavā pana parinibbāyanti vā pabbajanti vā. Kasmā?",
  "tika-s0402t46:17_14": "Arahattaṁ nāma seṭṭhaguṇaṁ,",
  "tika-s0402t46:17_15": "gihiliṅgaṁ hīnaṁ,",
  "tika-s0402t46:17_16": "taṁ hīnatāya uttamaṁ guṇaṁ dhāretuṁ na sakkoti,",
  "tika-s0402t46:17_17": "tasmā te parinibbātukāmā vā honti pabbajitukāmā vā.",
  "tika-s0402t46:17_18": "Bhummadevā pana arahattaṁ pattāpi yāvajīvaṁ tiṭṭhanti,",
  "tika-s0402t46:17_19": "chasu kāmāvacaresu devesu sotāpannasakadāgāmino yāvajīvaṁ tiṭṭhanti,",
  "tika-s0402t46:17_20": "anāgāminā rūpabhavaṁ gantuṁ vaṭṭati khīṇāsavena parinibbātuṁ. Kasmā?",
  "tika-s0402t46:17_21": "Nilīyanokāsassa abhāvā.",
  "tika-s0402t46:17_22": "Rūpāvacarārūpāvacaresu sabbepi yāvajīvaṁ tiṭṭhanti,",
  "tika-s0402t46:17_23": "tattha rūpāvacare nibbattā sotāpannasakadāgāmino na puna idhāgacchanti,",
  "tika-s0402t46:17_24": "tattheva parinibbāyanti.",
  "tika-s0402t46:17_25": "Ete hi jhānaanāgāmino nāma.",
  "tika-s0402t46:18_0": "Aṭṭhasamāpattilābhīnaṁ pana kiṁ niyameti?",
  "tika-s0402t46:18_1": "Paguṇajjhānaṁ.",
  "tika-s0402t46:18_2": "Yadevassa paguṇaṁ hoti,",
  "tika-s0402t46:18_3": "tena upapajjati.",
  "tika-s0402t46:18_4": "Sabbesu paguṇesu kiṁ niyameti?",
  "tika-s0402t46:18_5": "Nevasaññānāsaññāyatanasamāpatti.",
  "tika-s0402t46:18_6": "Ekaṁseneva hi so nevasaññānāsaññāyatane upapajjati.",
  "tika-s0402t46:18_7": "Navasu brahmalokesu nibbattaariyasāvakānaṁ tatrūpapattipi uparūpapattipi,",
  "tika-s0402t46:18_8": "na heṭṭhūpapatti.",
  "tika-s0402t46:18_9": "Puthujjanānaṁ pana tatrūpapattipi hoti,",
  "tika-s0402t46:18_10": "uparūpapattipi,",
  "tika-s0402t46:18_11": "heṭṭhūpapattipi.",
  "tika-s0402t46:18_12": "Pañcasu suddhāvāsesu catūsu ca arūpesu ariyasāvakānaṁ tatrūpapattipi hoti uparūpapattipi.",
  "tika-s0402t46:18_13": "Paṭhamajjhānabhūmiyaṁ nibbatto anāgāmī nava brahmaloke sodhetvā matthake ṭhito parinibbāti.",
  "tika-s0402t46:18_14": "Vehapphalaṁ,",
  "tika-s0402t46:18_15": "akaniṭṭhaṁ,",
  "tika-s0402t46:18_16": "nevasaññānāsaññāyatananti ime tayo devalokā seṭṭhabhavā nāma.",
  "tika-s0402t46:18_17": "Imesu tīsu ṭhānesu nibbattaanāgāmino neva uddhaṁ gacchanti, na adho,",
  "tika-s0402t46:18_18": "tattha tattheva parinibbāyantīti idaṁ pakiṇṇakaṁ veditabbaṁ.",
  "tika-s0402t46:19_0": "Paṭhamanānākaraṇasuttavaṇṇanā niṭṭhitā.",
  "tika-s0402t46:20_0": "4-6. Dutiyanānākaraṇasuttādivaṇṇanā",
  "tika-s0402t46:21_0": "124-6.",
  "tika-s0402t46:21_1": "Catutthe te dhammeti te ‘‘rūpagata’’ntiādinā nayena vutte rūpādayo dhamme.",
  "tika-s0402t46:21_2": "Aniccatoti iminā niccappaṭikkhepato tesaṁ aniccatamāha,",
  "tika-s0402t46:21_3": "tato eva ca udayavayavantato vipariṇāmato tāvakālikato ca te aniccāti jotitaṁ hoti.",
  "tika-s0402t46:21_4": "Yañhi nibbattaṁ hoti,",
  "tika-s0402t46:21_5": "taṁ udayavayaparicchinnaṁ .",
  "tika-s0402t46:21_6": "Jarāya maraṇena ca tadeva viparītaṁ,",
  "tika-s0402t46:21_7": "ittarakkhaṇameva ca hotīti.",
  "tika-s0402t46:21_8": "Dukkhatoti iminā sukhappaṭikkhepato tesaṁ dukkhatamāha.",
  "tika-s0402t46:21_9": "Tato eva ca abhiṇhappaṭipīḷanato dukkhavatthuto ca te dukkhāti jotitaṁ hoti.",
  "tika-s0402t46:21_10": "Udayavayavantatāya hi te abhiṇhappaṭipīḷanato nirantaradukkhatāya dukkhasseva ca adhiṭṭhānabhūtā.",
  "tika-s0402t46:21_11": "Paccayayāpanīyatāya rogamūlatāya ca rogato.",
  "tika-s0402t46:21_12": "Dukkhatāsūlayogato kilesāsucipaggharaṇato uppādajarābhaṅgehi uddhumātaparipakkapabhinnato ca gaṇḍato.",
  "tika-s0402t46:21_13": "Pīḷājananato,",
  "tika-s0402t46:21_14": "antotudanato,",
  "tika-s0402t46:21_15": "dunnīharaṇato ca sallato.",
  "tika-s0402t46:21_16": "Avaḍḍhiāvahanato aghavatthuto ca aghato.",
  "tika-s0402t46:21_17": "Aseribhāvajananato ābādhapadaṭṭhānatāya ca ābādhato.",
  "tika-s0402t46:21_18": "Avasavattanato avidheyyatāya ca parato.",
  "tika-s0402t46:21_19": "Byādhijarāmaraṇehi palujjanīyatāya palokato.",
  "tika-s0402t46:21_20": "Sāminivāsikārakavedakaadhiṭṭhāyakavirahato suññato.",
  "tika-s0402t46:21_21": "Attappaṭikkhepaṭṭhena anattato.",
  "tika-s0402t46:21_22": "Rūpādidhammā hi na ettha attā atthīti anattā.",
  "tika-s0402t46:21_23": "Evaṁ sayampi attā na hontīti anattā.",
  "tika-s0402t46:21_24": "Tena abyāpārato nirīhato tucchato anattāti dīpitaṁ hoti.",
  "tika-s0402t46:21_25": "Lakkhaṇattayameva sukhāvabodhanatthaṁ ekādasahi padehi vibhajitvā gahitanti dassetuṁ ‘‘tatthā’’tiādi vuttaṁ.",
  "tika-s0402t46:21_26": "Pañcamachaṭṭhāni uttānatthāneva.",
  "tika-s0402t46:22_0": "Dutiyanānākaraṇasuttādivaṇṇanā niṭṭhitā.",
  "tika-s0402t46:23_0": "7. Paṭhamatathāgataacchariyasuttavaṇṇanā",
  "tika-s0402t46:24_0": "127.",
  "tika-s0402t46:24_1": "Sattame vattamānasamīpe vattamāne viya voharitabbanti ‘‘okkamatī’’ti āha ‘‘okkanto hotīti attho’’ti.",
  "tika-s0402t46:24_2": "Dasasahassacakkavāḷapattharaṇo samujjalabhāvena uḷāro.",
  "tika-s0402t46:24_3": "Devānubhāvanti devānaṁ pabhānubhāvaṁ.",
  "tika-s0402t46:24_4": "Devānañhi pabhaṁ so obhāso adhibhavati, na deve.",
  "tika-s0402t46:24_5": "Tenāha ‘‘devāna’’ntiādi.",
  "tika-s0402t46:24_6": "Rukkhagacchādinā kenaci na haññatīti aghā,",
  "tika-s0402t46:24_7": "asambādhā.",
  "tika-s0402t46:24_8": "Tenāha ‘‘niccavivarā’’ti.",
  "tika-s0402t46:24_9": "Asaṁvutāti heṭṭhā upari kenaci apihitā.",
  "tika-s0402t46:24_10": "Tenāha ‘‘heṭṭhāpi appatiṭṭhā’’ti.",
  "tika-s0402t46:24_11": "Tattha pi-saddena yathā heṭṭhā udakassa pidhāyikā sandhārikā pathavī natthi asaṁvutā lokantarikā,",
  "tika-s0402t46:24_12": "evaṁ uparipi cakkavāḷesu devavimānānaṁ abhāvato asaṁvutā appatiṭṭhāti dasseti.",
  "tika-s0402t46:24_13": "Andhakāro ettha atthīti andhakārā.",
  "tika-s0402t46:24_14": "Cakkhuviññāṇaṁ na jāyati ālokassa abhāvato,",
  "tika-s0402t46:24_15": "na cakkhuno.",
  "tika-s0402t46:24_16": "Tathā hi ‘‘tenobhāsenaaññamaññaṁ sañjānantī’’ti vuttaṁ.",
  "tika-s0402t46:24_17": "Jambudīpe ṭhitamajjhanhikavelāya pubbavidehavāsīnaṁ atthaṅgamavasena upaḍḍhaṁ sūriyamaṇḍalaṁ paññāyati,",
  "tika-s0402t46:24_18": "aparagoyānavāsīnaṁ uggamanavasena.",
  "tika-s0402t46:24_19": "Evaṁ sesadīpesupīti āha ‘‘ekappahāreneva tīsu dīpesu paññāyantī’’ti.",
  "tika-s0402t46:24_20": "Ito aññathā dvīsu eva dīpesu paññāyanti.",
  "tika-s0402t46:24_21": "Ekekāya disāya navanavayojanasatasahassāni andhakāravidhamanampi imināva nayena daṭṭhabbaṁ.",
  "tika-s0402t46:24_22": "Pabhāya nappahontīti attano pabhāya obhāsituṁ nābhisambhuṇanti.",
  "tika-s0402t46:24_23": "Yugandharapabbatamatthakasamappamāṇe ākāse vicaraṇato ‘‘cakkavāḷapabbatassa vemajjhena carantī’’ti vuttaṁ.",
  "tika-s0402t46:25_0": "Byāvaṭāti khādanatthaṁ gaṇhituṁ upakkamantā.",
  "tika-s0402t46:25_1": "Viparivattitvāti vivaṭṭitvā.",
  "tika-s0402t46:25_2": "Chijjitvāti mucchāpavattiyā ṭhitaṭṭhānato muccitvā,",
  "tika-s0402t46:25_3": "aṅgapaccaṅgachedanavasena vā chijjitvā.",
  "tika-s0402t46:25_4": "Accantakhāreti ātapasantapābhāvena atisītabhāvaṁ sandhāya accantakhāratā vuttā siyā.",
  "tika-s0402t46:25_5": "Na hi taṁ kappasaṇṭhānaudakaṁ sampattikaramahāmeghavuṭṭhaṁ pathavisandhārakaṁ kappavināsakaudakaṁ viya khāraṁ bhavitumarahati,",
  "tika-s0402t46:25_6": "tathā sati pathavīpi vilīyeyya,",
  "tika-s0402t46:25_7": "tesaṁ vā pāpakammaphalena petānaṁ pakatiudakassa pubbakheḷabhāvāpatti viya tassa udakassa khārabhāvāpatti hotīti vuttaṁ ‘‘accantakhāre udake’’ti.",
  "tika-s0402t46:26_0": "Paṭhamatathāgataacchariyasuttavaṇṇanā niṭṭhitā.",
  "tika-s0402t46:27_0": "8. Dutiyatathāgataacchariyasuttavaṇṇanā",
  "tika-s0402t46:28_0": "128.",
  "tika-s0402t46:28_1": "Aṭṭhame ālīyanti āramitabbaṭṭhena sevīyantīti ālayā,",
  "tika-s0402t46:28_2": "pañca kāmaguṇā.",
  "tika-s0402t46:28_3": "Āramantīti ratiṁ vindanti kīḷanti laḷanti.",
  "tika-s0402t46:28_4": "Ālīyanti vā allīyantā abhiramaṇavasena sevantīti ālayā,",
  "tika-s0402t46:28_5": "taṇhāvicaritāni.",
  "tika-s0402t46:28_6": "Tehi ālayehi ramantīti ālayārāmā.",
  "tika-s0402t46:28_7": "Yatheva hi susajjitaṁ pupphaphalabharitarukkhādisampannauyyānaṁ paviṭṭho rājā tāya sampattiyā ramati,",
  "tika-s0402t46:28_8": "sammudito āmoditappamodito hoti,",
  "tika-s0402t46:28_9": "na ukkaṇṭheti,",
  "tika-s0402t46:28_10": "sāyampi nikkhamituṁ na icchati,",
  "tika-s0402t46:28_11": "evamimehi kāmālayataṇhālayehi sattā ramanti,",
  "tika-s0402t46:28_12": "saṁsāravaṭṭe pamuditā anukkaṇṭhitā vasanti.",
  "tika-s0402t46:28_13": "Tena tesaṁ bhagavā duvidhampi ālayaṁ uyyānabhūmiṁ viya dassento ‘‘ālayārāmā’’tiādimāha.",
  "tika-s0402t46:28_14": "Sesamettha uttānameva.",
  "tika-s0402t46:29_0": "Dutiyatathāgataacchariyasuttavaṇṇanā niṭṭhitā.",
  "tika-s0402t46:30_0": "9-10. Ānandaacchariyasuttādivaṇṇanā",
  "tika-s0402t46:31_0": "129-130.",
  "tika-s0402t46:31_1": "Navame paṭisanthāradhammanti pakaticārittavasena vuttaṁ,",
  "tika-s0402t46:31_2": "upagatānaṁ pana bhikkhūnaṁ bhikkhunīnañca pucchāvissajjanavasena ceva cittarucivasena ca yathākālaṁ dhammaṁ desetiyeva,",
  "tika-s0402t46:31_3": "upāsakaupāsikānaṁ pana upanisinnakakathāvasena.",
  "tika-s0402t46:31_4": "Dasamaṁ uttānameva.",
  "tika-s0402t46:32_0": "Ānandaacchariyasuttādivaṇṇanā niṭṭhitā.",
  "tika-s0402t46:33_0": "Bhayavaggavaṇṇanā niṭṭhitā."
}