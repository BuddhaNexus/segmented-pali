{
  "mil5.1.3:0.1_0": "Milindapañha",
  "mil5.1.3:0.2_0": "Meṇḍakapañha",
  "mil5.1.3:0.3_0": "Iddhibalavagga",
  "mil5.1.3:0.4_0": "3. Devadattapabbajjapañha",
  "mil5.1.3:1.1_0": "“Bhante nāgasena, devadatto kena pabbājito”ti?",
  "mil5.1.3:1.2_0": "“Chayime, mahārāja,",
  "mil5.1.3:1.2_1": "khattiyakumārā bhaddiyo ca anuruddho ca ānando ca bhagu ca kimilo ca devadatto ca upālikappako sattamo abhisambuddhe satthari sakyakulānandajanane bhagavantaṁ anupabbajantā nikkhamiṁsu, te bhagavā pabbājesī”ti.",
  "mil5.1.3:1.3_0": "“Nanu, bhante,",
  "mil5.1.3:1.3_1": "devadattena pabbajitvā saṅgho bhinno”ti?",
  "mil5.1.3:1.4_0": "“Āma, mahārāja,",
  "mil5.1.3:1.4_1": "devadattena pabbajitvā saṅgho bhinno, na gihī saṅghaṁ bhindati, na bhikkhunī, na sikkhamānā, na sāmaṇero,",
  "mil5.1.3:1.4_2": "na sāmaṇerī saṅghaṁ bhindati,",
  "mil5.1.3:1.4_3": "bhikkhu pakatatto samānasaṁvāsako samānasīmāyaṁ ṭhito saṅghaṁ bhindatī”ti.",
  "mil5.1.3:1.5_0": "“Saṅghabhedako, bhante,",
  "mil5.1.3:1.5_1": "puggalo kiṁ kammaṁ phusatī”ti?",
  "mil5.1.3:1.6_0": "“Kappaṭṭhitikaṁ, mahārāja, kammaṁ phusatī”ti.",
  "mil5.1.3:2.1_0": "“Kiṁ pana, bhante nāgasena,",
  "mil5.1.3:2.1_1": "buddho jānāti ‘devadatto pabbajitvā saṅghaṁ bhindissati,",
  "mil5.1.3:2.1_2": "saṅghaṁ bhinditvā kappaṁ niraye paccissatī’”ti?",
  "mil5.1.3:2.2_0": "“Āma, mahārāja,",
  "mil5.1.3:2.2_1": "tathāgato jānāti ‘devadatto pabbajitvā saṅghaṁ bhindissati,",
  "mil5.1.3:2.2_2": "saṅghaṁ bhinditvā kappaṁ niraye paccissatī’”ti.",
  "mil5.1.3:2.3_0": "“Yadi, bhante nāgasena,",
  "mil5.1.3:2.3_1": "buddho jānāti ‘devadatto pabbajitvā saṅghaṁ bhindissati,",
  "mil5.1.3:2.3_2": "saṅghaṁ bhinditvā kappaṁ niraye paccissatī’ti, tena hi, bhante nāgasena,",
  "mil5.1.3:2.3_3": "buddho kāruṇiko anukampako hitesī sabbasattānaṁ ahitaṁ apanetvā hitamupadahatīti yaṁ vacanaṁ, taṁ micchā.",
  "mil5.1.3:2.4_0": "Yadi taṁ ajānitvā pabbājesi, tena hi buddho asabbaññūti,",
  "mil5.1.3:2.4_1": "ayampi ubhato koṭiko pañho tavānuppatto, vijaṭehi etaṁ mahājaṭaṁ, bhinda parāpavādaṁ,",
  "mil5.1.3:2.4_2": "anāgate addhāne tayā sadisā buddhimanto bhikkhū dullabhā bhavissanti, ettha tava balaṁ pakāsehī”ti.",
  "mil5.1.3:3.1_0": "“Kāruṇiko, mahārāja, bhagavā sabbaññū ca, kāruññena, mahārāja,",
  "mil5.1.3:3.1_1": "bhagavā sabbaññutañāṇena devadattassa gatiṁ olokento addasa devadattaṁ āpāyikaṁ kammaṁ āyūhitvā anekāni kappakoṭisatasahassāni nirayena nirayaṁ vinipātena vinipātaṁ gacchantaṁ,",
  "mil5.1.3:3.1_2": "taṁ bhagavā sabbaññutañāṇena jānitvā imassa apariyantakataṁ kammaṁ mama sāsane pabbajitassa pariyantakataṁ bhavissati,",
  "mil5.1.3:3.1_3": "purimaṁ upādāya pariyantakataṁ dukkhaṁ bhavissati,",
  "mil5.1.3:3.1_4": "apabbajitopi ayaṁ moghapuriso kappaṭṭhiyameva kammaṁ āyūhissatīti kāruññena devadattaṁ pabbājesī”ti.",
  "mil5.1.3:4.1_0": "“Tena hi, bhante nāgasena,",
  "mil5.1.3:4.1_1": "buddho vadhitvā telena makkheti, papāte pātetvā hatthaṁ deti, māretvā jīvitaṁ pariyesati,",
  "mil5.1.3:4.1_2": "yaṁ so paṭhamaṁ dukkhaṁ datvā pacchā sukhaṁ upadahatī”ti?",
  "mil5.1.3:4.2_0": "“Vadhetipi, mahārāja,",
  "mil5.1.3:4.2_1": "tathāgato sattānaṁ hitavasena,",
  "mil5.1.3:4.2_2": "pātetipi sattānaṁ hitavasena,",
  "mil5.1.3:4.2_3": "māretipi sattānaṁ hitavasena, vadhitvāpi, mahārāja,",
  "mil5.1.3:4.2_4": "tathāgato sattānaṁ hitameva upadahati,",
  "mil5.1.3:4.2_5": "pātetvāpi sattānaṁ hitameva upadahati,",
  "mil5.1.3:4.2_6": "māretvāpi sattānaṁ hitameva upadahati.",
  "mil5.1.3:4.3_0": "Yathā, mahārāja,",
  "mil5.1.3:4.3_1": "mātāpitaro nāma vadhitvāpi pātayitvāpi puttānaṁ hitameva upadahanti;",
  "mil5.1.3:4.4_0": "evameva kho, mahārāja,",
  "mil5.1.3:4.4_1": "tathāgato vadhetipi sattānaṁ hitavasena,",
  "mil5.1.3:4.4_2": "pātetipi sattānaṁ hitavasena,",
  "mil5.1.3:4.4_3": "māretipi sattānaṁ hitavasena, vadhitvāpi, mahārāja,",
  "mil5.1.3:4.4_4": "tathāgato sattānaṁ hitameva upadahati,",
  "mil5.1.3:4.4_5": "pātetvāpi sattānaṁ hitameva upadahati,",
  "mil5.1.3:4.4_6": "māretvāpi sattānaṁ hitameva upadahati,",
  "mil5.1.3:4.4_7": "yena yena yogena sattānaṁ guṇavuḍḍhi hoti,",
  "mil5.1.3:4.4_8": "tena tena yogena sabbasattānaṁ hitameva upadahati.",
  "mil5.1.3:4.5_0": "Sace, mahārāja, devadatto na pabbājeyya,",
  "mil5.1.3:4.5_1": "gihibhūto samāno nirayasaṁvattanikaṁ bahuṁ pāpakammaṁ katvā anekāni kappakoṭisatasahassāni nirayena nirayaṁ vinipātena vinipātaṁ gacchanto bahuṁ dukkhaṁ vedayissati,",
  "mil5.1.3:4.5_2": "taṁ bhagavā jānamāno kāruññena devadattaṁ pabbājesi,",
  "mil5.1.3:4.5_3": "‘mama sāsane pabbajitassa dukkhaṁ pariyantakataṁ bhavissatī’ti kāruññena garukaṁ dukkhaṁ lahukaṁ akāsi.",
  "mil5.1.3:5.1_0": "Yathā vā, mahārāja,",
  "mil5.1.3:5.1_1": "dhanayasasiriñātibalena balavā puriso attano ñātiṁ vā mittaṁ vā raññā garukaṁ daṇḍaṁ dhārentaṁ attano bahuvissatthabhāvena samatthatāya garukaṁ daṇḍaṁ lahukaṁ akāsi;",
  "mil5.1.3:5.2_0": "evameva kho, mahārāja,",
  "mil5.1.3:5.2_1": "bhagavā bahūni kappakoṭisatasahassāni dukkhaṁ vedayamānaṁ devadattaṁ pabbājetvā sīlasamādhipaññāvimuttibalasamatthabhāvena garukaṁ dukkhaṁ lahukaṁ akāsi.",
  "mil5.1.3:6.1_0": "Yathā vā pana, mahārāja,",
  "mil5.1.3:6.1_1": "kusalo bhisakko sallakatto garukaṁ rogaṁ balavosadhabalena lahukaṁ karoti;",
  "mil5.1.3:6.2_0": "evameva kho, mahārāja,",
  "mil5.1.3:6.2_1": "bahūni kappakoṭisatasahassāni dukkhaṁ vedayamānaṁ devadattaṁ bhagavā rogaññutāya pabbājetvā kāruññabalo patthaddhadhammosadhabalena garukaṁ dukkhaṁ lahukaṁ akāsi.",
  "mil5.1.3:6.3_0": "Api nu kho so, mahārāja,",
  "mil5.1.3:6.3_1": "bhagavā bahuvedanīyaṁ devadattaṁ appavedanīyaṁ karonto kiñci apuññaṁ āpajjeyyā”ti?",
  "mil5.1.3:6.4_0": "“Na kiñci, bhante,",
  "mil5.1.3:6.4_1": "apuññaṁ āpajjeyya antamaso gaddūhanamattampī”ti.",
  "mil5.1.3:6.5_0": "“Imampi kho, mahārāja, kāraṇaṁ atthato sampaṭiccha,",
  "mil5.1.3:6.5_1": "yena kāraṇena bhagavā devadattaṁ pabbājesi.",
  "mil5.1.3:7.1_0": "Aparampi, mahārāja, uttariṁ kāraṇaṁ suṇohi,",
  "mil5.1.3:7.1_1": "yena kāraṇena bhagavā devadattaṁ pabbājesi.",
  "mil5.1.3:7.2_0": "Yathā, mahārāja,",
  "mil5.1.3:7.2_1": "coraṁ āgucāriṁ gahetvā rañño dasseyyuṁ, ‘ayaṁ kho, deva, coro āgucārī, imassa yaṁ icchasi, taṁ daṇḍaṁ paṇehī’ti.",
  "mil5.1.3:7.3_0": "Tamenaṁ rājā evaṁ vadeyya ‘tena hi, bhaṇe,",
  "mil5.1.3:7.3_1": "imaṁ coraṁ bahinagaraṁ nīharitvā āghātane sīsaṁ chindathā’ti.",
  "mil5.1.3:7.4_0": "‘Evaṁ,",
  "mil5.1.3:7.4_1": "devā’ti kho te rañño paṭissutvā taṁ bahinagaraṁ nīharitvā āghātanaṁ nayeyyuṁ.",
  "mil5.1.3:7.5_0": "Tamenaṁ passeyya kocideva puriso rañño santikā laddhavaro laddhayasadhanabhogo ādeyyavacano balavicchitakārī,",
  "mil5.1.3:7.5_1": "so tassa kāruññaṁ katvā te purise evaṁ vadeyya ‘alaṁ, bho,",
  "mil5.1.3:7.5_2": "kiṁ tumhākaṁ imassa sīsacchedanena,",
  "mil5.1.3:7.5_3": "tena hi bho imassa hatthaṁ vā pādaṁ vā chinditvā jīvitaṁ rakkhatha,",
  "mil5.1.3:7.5_4": "ahametassa kāraṇā rañño santike paṭivacanaṁ karissāmī’ti.",
  "mil5.1.3:7.6_0": "Te tassa balavato vacanena tassa corassa hatthaṁ vā pādaṁ vā chinditvā jīvitaṁ rakkheyyuṁ.",
  "mil5.1.3:7.7_0": "Api nu kho so, mahārāja,",
  "mil5.1.3:7.7_1": "puriso evaṁ kārī tassa corassa kiccakārī assā”ti?",
  "mil5.1.3:7.8_0": "“Jīvitadāyako so, bhante, puriso tassa corassa,",
  "mil5.1.3:7.8_1": "jīvite dinne kiṁ tassa akataṁ nāma atthī”ti?",
  "mil5.1.3:7.9_0": "“Yā pana hatthapādacchedane vedanā,",
  "mil5.1.3:7.9_1": "so tāya vedanāya kiñci apuññaṁ āpajjeyyā”ti?",
  "mil5.1.3:7.10_0": "“Attano katena so, bhante, coro dukkhavedanaṁ vedayati,",
  "mil5.1.3:7.10_1": "jīvitadāyako pana puriso na kiñci apuññaṁ āpajjeyyā”ti.",
  "mil5.1.3:7.11_0": "“Evameva kho, mahārāja,",
  "mil5.1.3:7.11_1": "bhagavā kāruññena devadattaṁ pabbājesi ‘mama sāsane pabbajitassa dukkhaṁ pariyantakataṁ bhavissatī’ti.",
  "mil5.1.3:7.12_0": "Pariyantakatañca, mahārāja, devadattassa dukkhaṁ, devadatto, mahārāja, maraṇakāle—",
  "mil5.1.3:8.1_0": "‘Imehi aṭṭhīhi tamaggapuggalaṁ,",
  "mil5.1.3:8.2_0": "Devātidevaṁ naradammasārathiṁ;",
  "mil5.1.3:8.3_0": "Samantacakkhuṁ satapuññalakkhaṇaṁ,",
  "mil5.1.3:8.4_0": "Pāṇehi buddhaṁ saraṇaṁ upemī’ti.",
  "mil5.1.3:9.1_0": "Pāṇupetaṁ saraṇamagamāsi.",
  "mil5.1.3:9.2_0": "Devadatto, mahārāja,",
  "mil5.1.3:9.2_1": "cha koṭṭhāse kate kappe atikkante paṭhamakoṭṭhāse saṅghaṁ bhindi,",
  "mil5.1.3:9.2_2": "pañca koṭṭhāse niraye paccitvā tato muccitvā aṭṭhissaro nāma paccekabuddho bhavissati.",
  "mil5.1.3:9.3_0": "Api nu kho so, mahārāja,",
  "mil5.1.3:9.3_1": "bhagavā evaṁ kārī devadattassa kiccakārī assā”ti?",
  "mil5.1.3:9.4_0": "“Sabbadado, bhante nāgasena, tathāgato devadattassa,",
  "mil5.1.3:9.4_1": "yaṁ tathāgato devadattaṁ paccekabodhiṁ pāpessati,",
  "mil5.1.3:9.4_2": "kiṁ tathāgatena devadattassa akataṁ nāma atthī”ti?",
  "mil5.1.3:9.5_0": "“Yaṁ pana, mahārāja,",
  "mil5.1.3:9.5_1": "devadatto saṅghaṁ bhinditvā niraye dukkhavedanaṁ vedayati,",
  "mil5.1.3:9.5_2": "api nu kho bhagavā tatonidānaṁ kiñci apuññaṁ āpajjeyyā”ti?",
  "mil5.1.3:9.6_0": "“Na hi, bhante, attanā katena, bhante,",
  "mil5.1.3:9.6_1": "devadatto kappaṁ niraye paccati,",
  "mil5.1.3:9.6_2": "dukkhapariyantakārako satthā na kiñci apuññaṁ āpajjatī”ti.",
  "mil5.1.3:9.7_0": "“Imampi kho tvaṁ, mahārāja, kāraṇaṁ atthato sampaṭiccha,",
  "mil5.1.3:9.7_1": "yena kāraṇena bhagavā devadattaṁ pabbājesi.",
  "mil5.1.3:10.1_0": "Aparampi, mahārāja, uttariṁ kāraṇaṁ suṇohi,",
  "mil5.1.3:10.1_1": "yena kāraṇena bhagavā devadattaṁ pabbājesi.",
  "mil5.1.3:10.2_0": "Yathā, mahārāja,",
  "mil5.1.3:10.2_1": "kusalo bhisakko sallakatto vātapittasemhasannipātautupariṇāmavisamaparihāraopakkamikopakkantaṁ pūtikuṇapaduggandhābhisañchannaṁ antosallaṁ susiragataṁ pubbaruhirasampuṇṇaṁ vaṇaṁ vūpasamento vaṇamukhaṁ kakkhaḷatikhiṇakhārakaṭukena bhesajjena anulimpati paripaccanāya,",
  "mil5.1.3:10.2_2": "paripaccitvā mudubhāvamupagataṁ satthena vikantayitvā ḍahati salākāya, daḍḍhe khāralavaṇaṁ deti,",
  "mil5.1.3:10.2_3": "bhesajjena anulimpati vaṇaruhanāya byādhitassa sotthibhāvamanuppattiyā, api nu kho so, mahārāja,",
  "mil5.1.3:10.2_4": "bhisakko sallakatto ahitacitto bhesajjena anulimpati, satthena vikanteti, ḍahati salākāya, khāralavaṇaṁ detī”ti?",
  "mil5.1.3:10.3_0": "“Na hi, bhante,",
  "mil5.1.3:10.3_1": "hitacitto sotthikāmo tāni kiriyāni karotī”ti.",
  "mil5.1.3:10.4_0": "“Yā panassa bhesajjakiriyākaraṇena uppannā dukkhavedanā,",
  "mil5.1.3:10.4_1": "tatonidānaṁ so bhisakko sallakatto kiñci apuññaṁ āpajjeyyā”ti?",
  "mil5.1.3:10.5_0": "“Hitacitto, bhante,",
  "mil5.1.3:10.5_1": "sotthikāmo bhisakko sallakatto tāni kiriyāni karoti,",
  "mil5.1.3:10.5_2": "kiṁ so tatonidānaṁ apuññaṁ āpajjeyya, saggagāmī so, bhante, bhisakko sallakatto”ti.",
  "mil5.1.3:10.6_0": "“Evameva kho, mahārāja,",
  "mil5.1.3:10.6_1": "kāruññena bhagavā devadattaṁ pabbājesi dukkhaparimuttiyā.",
  "mil5.1.3:11.1_0": "Aparampi, mahārāja, uttariṁ kāraṇaṁ suṇohi,",
  "mil5.1.3:11.1_1": "yena kāraṇena bhagavā devadattaṁ pabbājesi.",
  "mil5.1.3:11.2_0": "Yathā, mahārāja,",
  "mil5.1.3:11.2_1": "puriso kaṇṭakena viddho assa,",
  "mil5.1.3:11.2_2": "athaññataro puriso tassa hitakāmo sotthikāmo tiṇhena kaṇṭakena vā satthamukhena vā samantato chinditvā paggharantena lohitena taṁ kaṇṭakaṁ nīhareyya, api nu kho so, mahārāja,",
  "mil5.1.3:11.2_3": "puriso ahitakāmo taṁ kaṇṭakaṁ nīharatī”ti?",
  "mil5.1.3:11.3_0": "“Na hi, bhante, hitakāmo so, bhante,",
  "mil5.1.3:11.3_1": "puriso sotthikāmo taṁ kaṇṭakaṁ nīharati.",
  "mil5.1.3:11.4_0": "Sace so, bhante, taṁ kaṇṭakaṁ na nīhareyya,",
  "mil5.1.3:11.4_1": "maraṇaṁ vā so tena pāpuṇeyya maraṇamattaṁ vā dukkhan”ti.",
  "mil5.1.3:11.5_0": "“Evameva kho, mahārāja,",
  "mil5.1.3:11.5_1": "tathāgato kāruññena devadattaṁ pabbājesi dukkhaparimuttiyā.",
  "mil5.1.3:11.6_0": "Sace, mahārāja,",
  "mil5.1.3:11.6_1": "bhagavā devadattaṁ na pabbājeyya,",
  "mil5.1.3:11.6_2": "kappakoṭisatasahassampi devadatto bhavaparamparāya niraye pacceyyā”ti.",
  "mil5.1.3:12.1_0": "“Anusotagāmiṁ, bhante nāgasena,",
  "mil5.1.3:12.1_1": "devadattaṁ tathāgato paṭisotaṁ pāpesi,",
  "mil5.1.3:12.1_2": "vipanthapaṭipannaṁ devadattaṁ panthe paṭipādesi,",
  "mil5.1.3:12.1_3": "papāte patitassa devadattassa patiṭṭhaṁ adāsi,",
  "mil5.1.3:12.1_4": "visamagataṁ devadattaṁ tathāgato samaṁ āropesi.",
  "mil5.1.3:12.2_0": "Ime ca, bhante nāgasena,",
  "mil5.1.3:12.2_1": "hetū imāni ca kāraṇāni na sakkā aññena sandassetuṁ aññatra tavādisena buddhimatā”ti.",
  "mil5.1.3:13.1_0": "Devadattapabbajjapañho tatiyo."
}