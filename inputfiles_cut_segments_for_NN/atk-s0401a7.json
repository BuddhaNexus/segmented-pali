{
  "atk-s0401a7:0_0": "7. Vīriyārambhādivaggavaṇṇanā",
  "atk-s0401a7:1_0": "61.",
  "atk-s0401a7:1_1": "Sattamassa paṭhame vīriyārambhoti catukiccassa sammappadhānavīriyassa ārambho,",
  "atk-s0401a7:1_2": "āraddhapaggahitaparipuṇṇavīriyatāti attho.",
  "atk-s0401a7:2_0": "62. Dutiye mahicchatāti mahālobho. Yaṁ sandhāya vuttaṁ –",
  "atk-s0401a7:3_0": "‘‘Tattha katamā mahicchatā?",
  "atk-s0401a7:3_1": "Itarītaracīvarapiṇḍapātasenāsanagilānapaccayabhesajjaparikkhārehi pañcahi vā kāmaguṇehi asantuṭṭhassa bhiyyokamyatā,",
  "atk-s0401a7:3_2": "yā evarūpā icchā icchāgatā mahicchatā rāgo sārāgo cittassa sārāgo.",
  "atk-s0401a7:3_3": "Ayaṁ vuccati mahicchatā’’ti (vibha. 850).",
  "atk-s0401a7:4_0": "63.",
  "atk-s0401a7:4_1": "Tatiye appicchatāti alobho.",
  "atk-s0401a7:4_2": "Appicchassāti anicchassa.",
  "atk-s0401a7:4_3": "Ettha hi byañjanaṁ sāvasesaṁ viya,",
  "atk-s0401a7:4_4": "attho pana niravaseso.",
  "atk-s0401a7:4_5": "Na hi appamattikāya icchāya atthibhāvena so appicchoti vutto,",
  "atk-s0401a7:4_6": "icchāya pana abhāvena punappunaṁ āsevitassa alobhasseva bhāvena appicchoti vutto.",
  "atk-s0401a7:5_0": "Apicettha atricchatā,",
  "atk-s0401a7:5_1": "pāpicchatā,",
  "atk-s0401a7:5_2": "mahicchatā appicchatāti ayaṁ bhedo veditabbo.",
  "atk-s0401a7:5_3": "Tattha sakalābhe atittassa paralābhe patthanā atricchatā nāma,",
  "atk-s0401a7:5_4": "yāya samannāgatassa ekabhājane pakkapūvepi attano patte patite na supakko viya khuddako ca viya khāyati,",
  "atk-s0401a7:5_5": "sveva pana parassa patte pakkhitto supakko viya mahanto viya ca khāyati.",
  "atk-s0401a7:5_6": "Asantaguṇasambhāvanatā pana paṭiggahaṇe ca amattaññutā pāpicchatā nāma,",
  "atk-s0401a7:5_7": "sā ‘‘idhekacco assaddho samāno saddhoti maṁ jano jānātū’’tiādinā nayena abhidhamme āgatāyeva,",
  "atk-s0401a7:5_8": "tāya samannāgato puggalo kohaññe patiṭṭhāti.",
  "atk-s0401a7:5_9": "Santaguṇasambhāvanatā pana paṭiggahaṇe ca amattaññutā mahicchatā nāma,",
  "atk-s0401a7:5_10": "sāpi ‘‘idhekacco saddho samāno saddhoti maṁ jano jānātūti icchati,",
  "atk-s0401a7:5_11": "sīlavā samāno sīlavāti maṁ jano jānātū’’ti iminā nayena āgatāyeva.",
  "atk-s0401a7:5_12": "Tāya samannāgato puggalo dussantappayo hoti,",
  "atk-s0401a7:5_13": "vijātamātāpissa cittaṁ gahetuṁ na sakkoti.",
  "atk-s0401a7:5_14": "Tenetaṁ vuccati –",
  "atk-s0401a7:6_0": "‘‘Aggikkhandho samuddo ca, mahiccho cāpi puggalo;",
  "atk-s0401a7:7_0": "Sakaṭena paccaye dentu, tayopete atappayā’’ti.",
  "atk-s0401a7:8_0": "Santaguṇanigūhanatā pana paṭiggahaṇe ca mattaññutā appicchatā nāma,",
  "atk-s0401a7:8_1": "tāya samannāgato puggalo attani vijjamānampi guṇaṁ paṭicchādetukāmatāya saddho samāno ‘‘saddhoti maṁ jano jānātū’’ti na icchati. Sīlavā,",
  "atk-s0401a7:8_2": "pavivitto,",
  "atk-s0401a7:8_3": "bahussuto,",
  "atk-s0401a7:8_4": "āraddhavīriyo,",
  "atk-s0401a7:8_5": "samādhisampanno, paññavā,",
  "atk-s0401a7:8_6": "khīṇāsavo samāno ‘‘khīṇāsavoti maṁ jano jānātū’’ti na icchati seyyathāpi majjhantikatthero.",
  "atk-s0401a7:9_0": "Thero kira mahākhīṇāsavo ahosi,",
  "atk-s0401a7:9_1": "pattacīvaraṁ panassa pādamattameva agghati.",
  "atk-s0401a7:9_2": "So asokassa dhammarañño vihāramahadivase saṅghatthero ahosi.",
  "atk-s0401a7:9_3": "Athassa atilūkhabhāvaṁ disvā manussā, ‘‘bhante,",
  "atk-s0401a7:9_4": "thokaṁ bahi hothā’’ti āhaṁsu.",
  "atk-s0401a7:9_5": "Thero ‘‘mādise khīṇāsave rañño saṅgahaṁ akaronte añño ko karissatī’’ti pathaviyaṁ nimujjitvā saṅghattherassa ukkhittapiṇḍaṁ gaṇhantoyeva ummujji.",
  "atk-s0401a7:9_6": "Evaṁ khīṇāsavo samāno ‘‘khīṇāsavoti maṁ jano jānātū’’ti na icchati.",
  "atk-s0401a7:9_7": "Evaṁ appiccho ca pana bhikkhu anuppannaṁ lābhaṁ uppādeti,",
  "atk-s0401a7:9_8": "uppannaṁ thāvaraṁ karoti,",
  "atk-s0401a7:9_9": "dāyakānaṁ cittaṁ ārādheti.",
  "atk-s0401a7:9_10": "Yathā yathā hi so attano appicchatāya appaṁ gaṇhāti,",
  "atk-s0401a7:9_11": "tathā tathā tassa vatte pasannā manussā bahū denti.",
  "atk-s0401a7:10_0": "Aparopi catubbidho appiccho –",
  "atk-s0401a7:10_1": "paccayaappiccho,",
  "atk-s0401a7:10_2": "dhutaṅgaappiccho,",
  "atk-s0401a7:10_3": "pariyattiappiccho,",
  "atk-s0401a7:10_4": "adhigamaappicchoti.",
  "atk-s0401a7:10_5": "Tattha catūsu paccayesu appiccho paccayaappiccho nāma.",
  "atk-s0401a7:10_6": "So dāyakassa vasaṁ jānāti,",
  "atk-s0401a7:10_7": "deyyadhammassa vasaṁ jānāti,",
  "atk-s0401a7:10_8": "attano thāmaṁ jānāti.",
  "atk-s0401a7:10_9": "Yadi hi deyyadhammo bahu hoti,",
  "atk-s0401a7:10_10": "dāyako appamattakaṁ dātukāmo,",
  "atk-s0401a7:10_11": "dāyakassa vasena appaṁ gaṇhāti.",
  "atk-s0401a7:10_12": "Deyyadhammo appo,",
  "atk-s0401a7:10_13": "dāyako bahuṁ dātukāmo,",
  "atk-s0401a7:10_14": "deyyadhammassa vasena appaṁ gaṇhāti.",
  "atk-s0401a7:10_15": "Deyyadhammopi bahu,",
  "atk-s0401a7:10_16": "dāyakopi bahuṁ dātukāmo,",
  "atk-s0401a7:10_17": "attano thāmaṁ ñatvā pamāṇeneva gaṇhāti.",
  "atk-s0401a7:11_0": "Dhutaṅgasamādānassa attani atthibhāvaṁ najānāpetukāmo dhutaṅgaappiccho nāma.",
  "atk-s0401a7:11_1": "Tassa vibhāvanatthaṁ imāni vatthūni –",
  "atk-s0401a7:11_2": "sosānikamahākumāratthero kira saṭṭhi vassāni susāne vasi,",
  "atk-s0401a7:11_3": "añño ekabhikkhupi na aññāsi.",
  "atk-s0401a7:11_4": "Tenevāha –",
  "atk-s0401a7:12_0": "‘‘Susāne saṭṭhi vassāni, abbokiṇṇaṁ vasāmahaṁ;",
  "atk-s0401a7:13_0": "Dutiyo maṁ na jāneyya, aho sosānikuttamo’’ti.",
  "atk-s0401a7:14_0": "Cetiyapabbate dve bhātikattherā vasiṁsu.",
  "atk-s0401a7:14_1": "Kaniṭṭho upaṭṭhākena pesitaṁ ucchukhaṇḍikaṁ gahetvā jeṭṭhassa santikaṁ agamāsi ‘‘paribhogaṁ, bhante,",
  "atk-s0401a7:14_2": "karothā’’ti.",
  "atk-s0401a7:14_3": "Therassa ca bhattakiccaṁ katvā mukhavikkhālanakālo ahosi.",
  "atk-s0401a7:14_4": "So ‘‘alaṁ,",
  "atk-s0401a7:14_5": "āvuso’’ti āha. Kacci, bhante,",
  "atk-s0401a7:14_6": "ekāsanikatthāti?",
  "atk-s0401a7:14_7": "Āharāvuso,",
  "atk-s0401a7:14_8": "ucchukhaṇḍikanti paññāsa vassāni ekāsaniko samānopi dhutaṅgaṁ nigūhamāno paribhogaṁ katvā mukhaṁ vikkhāletvā puna dhutaṅgaṁ adhiṭṭhāya gato.",
  "atk-s0401a7:15_0": "Yo pana sāketatissatthero viya bahussutabhāvaṁ jānāpetuṁ na icchati,",
  "atk-s0401a7:15_1": "ayaṁ pariyattiappiccho nāma.",
  "atk-s0401a7:15_2": "Thero kira ‘‘khaṇo natthīti uddesaparipucchāsu okāsaṁ akaronto kadā maraṇakkhaṇaṁ, bhante,",
  "atk-s0401a7:15_3": "labhissathā’’ti codito gaṇaṁ vissajjetvā kaṇikāravālikasamuddavihāraṁ gato.",
  "atk-s0401a7:15_4": "Tattha antovassaṁ theranavamajjhimānaṁ upakāro hutvā mahāpavāraṇāya uposathadivase dhammakathāya janapadaṁ khobhetvā gato.",
  "atk-s0401a7:16_0": "Yo pana sotāpannādīsu aññataro hutvā sotāpannādibhāvaṁ jānāpetuṁ na icchati,",
  "atk-s0401a7:16_1": "ayaṁ adhigamappiccho nāma tayo kulaputtā (ma. ni.",
  "atk-s0401a7:16_2": "1.325) viya ghaṭīkārakumbhakāro (ma. ni.",
  "atk-s0401a7:16_3": "2.282 ādayo) viya ca.",
  "atk-s0401a7:16_4": "Imasmiṁ panatthe laddhāsevanena balavaalobhena samannāgato sekkhopi puthujjanopi appicchoti veditabbo.",
  "atk-s0401a7:17_0": "64.",
  "atk-s0401a7:17_1": "Catutthe asantuṭṭhitāti asantuṭṭhe puggale sevantassa bhajantassa payirupāsantassa uppanno asantosasaṅkhāto lobho.",
  "atk-s0401a7:18_0": "65.",
  "atk-s0401a7:18_1": "Pañcame santuṭṭhitāti santuṭṭhe puggale sevantassa bhajantassa payirupāsantassa uppanno alobhasaṅkhāto santoso.",
  "atk-s0401a7:18_2": "Santuṭṭhassāti itarītarapaccayasantosena samannāgatassa.",
  "atk-s0401a7:18_3": "So panesa santoso dvādasavidho hoti.",
  "atk-s0401a7:18_4": "Seyyathidaṁ –",
  "atk-s0401a7:18_5": "cīvare yathālābhasantoso,",
  "atk-s0401a7:18_6": "yathābalasantoso,",
  "atk-s0401a7:18_7": "yathāsāruppasantosoti tividho.",
  "atk-s0401a7:18_8": "Evaṁ piṇḍapātādīsu.",
  "atk-s0401a7:19_0": "Tassāyaṁ pabhedasaṁvaṇṇanā –",
  "atk-s0401a7:19_1": "idha bhikkhu cīvaraṁ labhati sundaraṁ vā asundaraṁ vā.",
  "atk-s0401a7:19_2": "So teneva yāpeti aññaṁ na pattheti,",
  "atk-s0401a7:19_3": "labhantopi na gaṇhāti.",
  "atk-s0401a7:19_4": "Ayamassa cīvare yathālābhasantoso.",
  "atk-s0401a7:19_5": "Atha pana pakatidubbalo vā hoti ābādhajarābhibhūto vā,",
  "atk-s0401a7:19_6": "garuṁ cīvaraṁ pārupanto kilamati.",
  "atk-s0401a7:19_7": "So sabhāgena bhikkhunā saddhiṁ taṁ parivattetvā lahukena yāpentopi santuṭṭhova hoti.",
  "atk-s0401a7:19_8": "Ayamassa cīvare yathābalasantoso.",
  "atk-s0401a7:19_9": "Aparo paṇītapaccayalābhī hoti.",
  "atk-s0401a7:19_10": "So paṭṭacīvarādīnaṁ aññataraṁ mahagghacīvaraṁ bahūni vā pana cīvarāni labhitvā ‘‘idaṁ therānaṁ cirapabbajitānaṁ,",
  "atk-s0401a7:19_11": "idaṁ bahussutānaṁ anurūpaṁ,",
  "atk-s0401a7:19_12": "idaṁ gilānānaṁ,",
  "atk-s0401a7:19_13": "idaṁ appalābhānaṁ hotū’’ti datvā tesaṁ purāṇacīvaraṁ vā saṅkārakūṭādito vā nantakāni uccinitvā tehi saṅghāṭiṁ katvā dhārentopi santuṭṭhova hoti.",
  "atk-s0401a7:19_14": "Ayamassa cīvare yathāsāruppasantoso.",
  "atk-s0401a7:20_0": "Idha pana bhikkhu piṇḍapātaṁ labhati lūkhaṁ vā paṇītaṁ vā,",
  "atk-s0401a7:20_1": "so teneva yāpeti,",
  "atk-s0401a7:20_2": "aññaṁ na pattheti,",
  "atk-s0401a7:20_3": "labhantopi na gaṇhāti.",
  "atk-s0401a7:20_4": "Ayamassa piṇḍapāte yathālābhasantoso.",
  "atk-s0401a7:20_5": "Yo pana attano pakativiruddhaṁ vā byādhiviruddhaṁ vā piṇḍapātaṁ labhati,",
  "atk-s0401a7:20_6": "yenassa paribhuttena aphāsu hoti,",
  "atk-s0401a7:20_7": "so sabhāgassa bhikkhuno taṁ datvā tassa hatthato sappāyabhojanaṁ bhuñjitvā samaṇadhammaṁ karontopi santuṭṭhova hoti.",
  "atk-s0401a7:20_8": "Ayamassa piṇḍapāte yathābalasantoso.",
  "atk-s0401a7:20_9": "Aparo bahuṁ paṇītaṁ piṇḍapātaṁ labhati.",
  "atk-s0401a7:20_10": "So taṁ cīvaraṁ viya theracirapabbajitabahussutaappalābhagilānānaṁ datvā tesaṁ vā sesakaṁ piṇḍāya vā caritvā missakāhāraṁ bhuñjantopi santuṭṭhova hoti.",
  "atk-s0401a7:20_11": "Ayamassa piṇḍapāte yathāsāruppasantoso.",
  "atk-s0401a7:21_0": "Idha pana bhikkhu senāsanaṁ labhati manāpaṁ vā amanāpaṁ vā,",
  "atk-s0401a7:21_1": "so tena neva somanassaṁ na domanassaṁ uppādeti,",
  "atk-s0401a7:21_2": "antamaso tiṇasanthārakenāpi yathāladdheneva tussati.",
  "atk-s0401a7:21_3": "Ayamassa senāsane yathālābhasantoso.",
  "atk-s0401a7:21_4": "Yo pana attano pakativiruddhaṁ vā byādhiviruddhaṁ vā senāsanaṁ labhati,",
  "atk-s0401a7:21_5": "yatthassa vasato aphāsu hoti,",
  "atk-s0401a7:21_6": "so taṁ sabhāgassa bhikkhuno datvā tassa santake sappāyasenāsane vasantopi santuṭṭhova hoti.",
  "atk-s0401a7:21_7": "Ayamassa senāsane yathābalasantoso.",
  "atk-s0401a7:22_0": "Aparo mahāpuñño leṇamaṇḍapakūṭāgārādīni bahūni paṇītasenāsanāni labhati.",
  "atk-s0401a7:22_1": "So tāni cīvarādīni viya theracirapabbajitabahussutaappalābhagilānānaṁ datvā yattha katthaci vasantopi santuṭṭhova hoti.",
  "atk-s0401a7:22_2": "Ayamassa senāsane yathāsāruppasantoso.",
  "atk-s0401a7:22_3": "Yopi ‘‘uttamasenāsanaṁ nāma pamādaṭṭhānaṁ,",
  "atk-s0401a7:22_4": "tattha nisinnassa thinamiddhaṁ okkamati,",
  "atk-s0401a7:22_5": "niddābhibhūtassa puna paṭibujjhato pāpavitakkā pātubhavantī’’ti paṭisañcikkhitvā tādisaṁ senāsanaṁ pattampi na sampaṭicchati,",
  "atk-s0401a7:22_6": "so taṁ paṭikkhipitvā abbhokāsarukkhamūlādīsu vasantopi santuṭṭhova hoti.",
  "atk-s0401a7:22_7": "Ayampissa senāsane yathāsāruppasantoso.",
  "atk-s0401a7:23_0": "Idha pana bhikkhu bhesajjaṁ labhati lūkhaṁ vā paṇītaṁ vā,",
  "atk-s0401a7:23_1": "so yaṁ labhati,",
  "atk-s0401a7:23_2": "teneva tussati,",
  "atk-s0401a7:23_3": "aññaṁ na pattheti,",
  "atk-s0401a7:23_4": "labhantopi na gaṇhāti.",
  "atk-s0401a7:23_5": "Ayamassa gilānapaccaye yathālābhasantoso.",
  "atk-s0401a7:23_6": "Yo pana telena atthiko phāṇitaṁ labhati,",
  "atk-s0401a7:23_7": "so taṁ sabhāgassa bhikkhuno datvā tassa hatthato telaṁ gahetvā aññadeva vā pariyesitvā bhesajjaṁ karontopi santuṭṭhova hoti.",
  "atk-s0401a7:23_8": "Ayamassa gilānapaccaye yathābalasantoso.",
  "atk-s0401a7:24_0": "Aparo mahāpuñño bahuṁ telamadhuphāṇitādipaṇītabhesajjaṁ labhati.",
  "atk-s0401a7:24_1": "So taṁ cīvaraṁ viya theracirapabbajitabahussutaappalābhagilānānaṁ datvā tesaṁ ābhatena yena kenaci yāpentopi santuṭṭhova hoti.",
  "atk-s0401a7:24_2": "Yo pana ekasmiṁ bhājane muttaharītakaṁ ṭhapetvā ekasmiṁ catumadhuraṁ –",
  "atk-s0401a7:24_3": "‘‘gaṇhatha, bhante,",
  "atk-s0401a7:24_4": "yadicchaka’’nti vuccamāno ‘‘sacassa tesu aññatarenapi rogo vūpasammati,",
  "atk-s0401a7:24_5": "atha muttaharītakaṁ nāma buddhādīhi vaṇṇita’’nti catumadhuraṁ paṭikkhipitvā muttaharītakena bhesajjaṁ karontopi paramasantuṭṭhova hoti.",
  "atk-s0401a7:24_6": "Ayamassa gilānapaccaye yathāsāruppasantoso.",
  "atk-s0401a7:24_7": "Imesaṁ pana paccekapaccayesu tiṇṇaṁ tiṇṇaṁ santosānaṁ yathāsāruppasantosova aggo.",
  "atk-s0401a7:25_0": "66-67.",
  "atk-s0401a7:25_1": "Chaṭṭhasattamesu ayonisomanasikārayonisomanasikārā heṭṭhā vuttalakkhaṇāva.",
  "atk-s0401a7:25_2": "Sesamettha uttānatthamevāti.",
  "atk-s0401a7:26_0": "68.",
  "atk-s0401a7:26_1": "Aṭṭhame asampajaññanti asampajānabhāvo,",
  "atk-s0401a7:26_2": "mohassetaṁ adhivacanaṁ.",
  "atk-s0401a7:26_3": "Asampajānassāti ajānantassa sammuḷhassa.",
  "atk-s0401a7:27_0": "69. Navame sampajaññanti sampajānabhāvo, paññāyetaṁ nāmaṁ. Sampajānassāti sampajānantassa.",
  "atk-s0401a7:28_0": "70.",
  "atk-s0401a7:28_1": "Dasame pāpamittatāti yassa pāpā lāmakā mittā,",
  "atk-s0401a7:28_2": "so pāpamitto.",
  "atk-s0401a7:28_3": "Pāpamittassa bhāvo pāpamittatā,",
  "atk-s0401a7:28_4": "tenākārena pavattānaṁ catunnaṁ khandhānamevetaṁ nāmaṁ.",
  "atk-s0401a7:28_5": "Vuttampi cetaṁ –",
  "atk-s0401a7:29_0": "‘‘Tattha katamā pāpamittatā?",
  "atk-s0401a7:29_1": "Ye te puggalā assaddhā dussīlā appassutā maccharino duppaññā.",
  "atk-s0401a7:29_2": "Yā tesaṁ sevanā nisevanā saṁsevanā bhajanā sambhajanā bhatti sambhatti sampavaṅkatā.",
  "atk-s0401a7:29_3": "Ayaṁ vuccati pāpamittatā’’ti (vibha. 901).",
  "atk-s0401a7:30_0": "Vīriyārambhādivaggavaṇṇanā."
}