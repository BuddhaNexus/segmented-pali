{
  "ud5.2:0.1_0": "Udāna 5.2",
  "ud5.2:0.2_0": "Appāyukasutta",
  "ud5.2:1.1_0": "Evaṁ me sutaṁ—",
  "ud5.2:1.2_0": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud5.2:1.3_0": "Atha kho āyasmā ānando sāyanhasamayaṁ paṭisallānā vuṭṭhito yena bhagavā tenupasaṅkami;",
  "ud5.2:1.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "ud5.2:1.4_0": "Ekamantaṁ nisinno kho āyasmā ānando bhagavantaṁ etadavoca:",
  "ud5.2:1.5_0": "“acchariyaṁ, bhante, abbhutaṁ, bhante.",
  "ud5.2:1.6_0": "Yāva appāyukā hi, bhante,",
  "ud5.2:1.6_1": "bhagavato mātā ahosi,",
  "ud5.2:1.6_2": "sattāhajāte bhagavati bhagavato mātā kālamakāsi,",
  "ud5.2:1.6_3": "tusitaṁ kāyaṁ upapajjī”ti.",
  "ud5.2:2.1_0": "“Evametaṁ, ānanda, appāyukā hi, ānanda, bodhisattamātaro honti.",
  "ud5.2:2.2_0": "Sattāhajātesu bodhisattesu bodhisattamātaro kālaṁ karonti, tusitaṁ kāyaṁ upapajjantī”ti.",
  "ud5.2:3.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud5.2:4.1_0": "“Ye keci bhūtā bhavissanti ye vāpi,",
  "ud5.2:4.2_0": "Sabbe gamissanti pahāya dehaṁ;",
  "ud5.2:4.3_0": "Taṁ sabbajāniṁ kusalo viditvā,",
  "ud5.2:4.4_0": "Ātāpiyo brahmacariyaṁ careyyā”ti.",
  "ud5.2:4.5_0": "Dutiyaṁ."
}