{
  "atk-vin02a41:0_0": "Samuṭṭhānasīsavaṇṇanā",
  "atk-vin02a41:1_0": "257.",
  "atk-vin02a41:1_1": "Tadanantarāya pana samuṭṭhānakathāya anattā iti nicchayāti anattā iti nicchitā.",
  "atk-vin02a41:1_2": "Sabhāgadhammānanti aniccākārādīhi sabhāgānaṁ saṅkhatadhammānaṁ.",
  "atk-vin02a41:1_3": "Nāmamattaṁ na nāyatīti nāmamattampi na paññāyati.",
  "atk-vin02a41:1_4": "Dukkhahāninti dukkhaghātanaṁ.",
  "atk-vin02a41:1_5": "Khandhakā yā ca mātikāti khandhakā yā ca mātikāti attho.",
  "atk-vin02a41:1_6": "Ayameva vā pāṭho.",
  "atk-vin02a41:1_7": "Samuṭṭhānaṁ niyato katanti samuṭṭhānaṁ niyatokataṁ niyatakataṁ;",
  "atk-vin02a41:1_8": "niyatasamuṭṭhānanti attho.",
  "atk-vin02a41:1_9": "Etena bhūtārocanacorivuṭṭhāpanaananuññātasikkhāpadattayassa saṅgaho paccetabbo.",
  "atk-vin02a41:1_10": "Etāneva hi tīṇi sikkhāpadāni niyatasamuṭṭhānāni,",
  "atk-vin02a41:1_11": "aññehi saddhiṁ asambhinnasamuṭṭhānāni.",
  "atk-vin02a41:2_0": "Sambhedaṁ nidānañcaññanti aññampi sambhedañca nidānañca.",
  "atk-vin02a41:2_1": "Tattha sambhedavacanena samuṭṭhānasambhedassa gahaṇaṁ paccetabbaṁ,",
  "atk-vin02a41:2_2": "tāni hi tīṇi sikkhāpadāni ṭhapetvā sesāni sambhinnasamuṭṭhānāni.",
  "atk-vin02a41:2_3": "Nidānavacanena sikkhāpadānaṁ paññattidesasaṅkhātaṁ nidānaṁ paccetabbaṁ.",
  "atk-vin02a41:2_4": "Sutte dissanti uparīti sikkhāpadānaṁ samuṭṭhānaniyamo sambhedo nidānanti imāni tīṇi suttamhi eva dissanti;",
  "atk-vin02a41:2_5": "paññāyantīti attho.",
  "atk-vin02a41:2_6": "Tattha “ekena samuṭṭhānena samuṭṭhāti,",
  "atk-vin02a41:2_7": "kāyato ca cittato cā”tiādimhi tāva purimanaye samuṭṭhānaniyamo ca sambhedo ca dissanti.",
  "atk-vin02a41:2_8": "Itaraṁ pana nidānaṁ nāma –",
  "atk-vin02a41:3_0": "“Vesāliyā rājagahe, sāvatthiyā ca āḷavī;",
  "atk-vin02a41:4_0": "Kosambiyā ca sakkesu, bhaggesu ceva paññattā”ti.",
  "atk-vin02a41:5_0": "Evaṁ upari dissati, parato āgate sutte dissatīti veditabbaṁ.",
  "atk-vin02a41:6_0": "“Vibhaṅgedvīsū”ti gāthāya ayamattho –",
  "atk-vin02a41:6_1": "yaṁ sikkhāpadaṁ dvīsu vibhaṅgesu paññattaṁ uposathadivase bhikkhū ca bhikkhuniyo ca uddisanti,",
  "atk-vin02a41:6_2": "tassa yathāñāyaṁ samuṭṭhānaṁ pavakkhāmi,",
  "atk-vin02a41:6_3": "taṁ me suṇāthāti.",
  "atk-vin02a41:7_0": "Sañcarittānubhāsanañcāti sañcarittañca samanubhāsanañca.",
  "atk-vin02a41:7_1": "Atirekañca cīvaranti atirekacīvaraṁ ;",
  "atk-vin02a41:7_2": "kathinanti attho.",
  "atk-vin02a41:7_3": "Lomāni padasodhammoti eḷakalomāni ca padasodhammo ca.",
  "atk-vin02a41:7_4": "Bhūtaṁ saṁvidhānena cāti bhūtārocanañca saṁvidahitvā addhānappaṭipajjanañca.",
  "atk-vin02a41:7_5": "Theyyadesanā coriṁ cāti theyyasattho ca chattapāṇissa agilānassa dhammadesanā ca corivuṭṭhāpanañca.",
  "atk-vin02a41:7_6": "Ananuññātāya terasāti mātāpitusāmikehi ananuññātāya saddhiṁ imāni terasa samuṭṭhānāni honti.",
  "atk-vin02a41:7_7": "Sadisā idha dissareti idha ubhatovibhaṅge etesu terasasu samuṭṭhānasīsesu ekekasmiṁ aññānipi sadisāni samuṭṭhānāni dissanti.",
  "atk-vin02a41:8_0": "Paṭhamapārājikasamuṭṭhānavaṇṇanā",
  "atk-vin02a41:9_0": "258.",
  "atk-vin02a41:9_1": "Idāni tāni dassetuṁ “methunaṁ sukkasaṁsaggo”tiādi vuttaṁ.",
  "atk-vin02a41:9_2": "Tattha methunanti idaṁ tāva paṭhamapārājikaṁ nāma ekaṁ samuṭṭhānasīsaṁ,",
  "atk-vin02a41:9_3": "sesāni tena sadisāni.",
  "atk-vin02a41:9_4": "Tattha sukkasaṁsaggoti sukkavissaṭṭhi ceva kāyasaṁsaggo ca.",
  "atk-vin02a41:9_5": "Aniyatā paṭhamikāti paṭhamaṁ aniyatasikkhāpadaṁ.",
  "atk-vin02a41:9_6": "Pubbūpaparipācitāti “jānaṁ pubbūpagataṁ bhikkhu”nti sikkhāpadañca bhikkhuniparipācitapiṇḍapātasikkhāpadañca.",
  "atk-vin02a41:9_7": "Raho bhikkhuniyā sahāti bhikkhuniyā saddhiṁ raho nisajjasikkhāpadañca.",
  "atk-vin02a41:10_0": "Sabhojane raho dve cāti sabhojane kule anupakhajjanisajjasikkhāpadañca dve rahonisajjasikkhāpadāni ca.",
  "atk-vin02a41:10_1": "Aṅguli udake hasanti aṅgulipatodakañca udake hasadhammasikkhāpadañca.",
  "atk-vin02a41:10_2": "Pahāre uggire cevāti pahāradānasikkhāpadañca talasattikauggiraṇasikkhāpadañca.",
  "atk-vin02a41:10_3": "Tepaññāsā ca sekhiyāti parimaṇḍalanivāsanādīni khuddakavaṇṇanāvasāne vuttāni tepaññāsa sekhiyasikkhāpadāni ca.",
  "atk-vin02a41:11_0": "Adhakkhagāmāvassutāti bhikkhunīnaṁ adhakkhakasikkhāpadañca gāmantaragamanaṁ avassutā avassutassa hatthato khādanīyabhojanīyaggahaṇasikkhāpadañca.",
  "atk-vin02a41:11_1": "Talamaṭṭhañca suddhikāti talaghātakaṁ jatumaṭṭhaṁ udakasuddhikādiyanañca.",
  "atk-vin02a41:11_2": "Vassaṁvuṭṭhā ca ovādanti vassaṁvuṭṭhā chappañcayojanāni sikkhāpadañca ovādāya agamanasikkhāpadañca.",
  "atk-vin02a41:11_3": "Nānubandhe pavattininti yā pana bhikkhunī vuṭṭhāpitaṁ pavattiniṁ dve vassāni nānubandheyyāti vuttasikkhāpadaṁ.",
  "atk-vin02a41:12_0": "Imesikkhāti imā sikkhāyo; liṅgavipariyāyo kato. Kāyamānasikā katāti kāyacittasamuṭṭhānā katā.",
  "atk-vin02a41:13_0": "Dutiyapārājikasamuṭṭhānavaṇṇanā",
  "atk-vin02a41:14_0": "259.Adinnanti idaṁ tāva adinnādānanti vā dutiyapārājikanti vā ekaṁ samuṭṭhānasīsaṁ,",
  "atk-vin02a41:14_1": "sesāni tena sadisāni.",
  "atk-vin02a41:14_2": "Tattha viggahuttarīti manussaviggahauttarimanussadhammasikkhāpadāni.",
  "atk-vin02a41:14_3": "Duṭṭhullā attakāminanti duṭṭhullavācāattakāmapāricariyasikkhāpadāni.",
  "atk-vin02a41:14_4": "Amūlā aññabhāgiyāti dve duṭṭhadosasikkhāpadāni.",
  "atk-vin02a41:14_5": "Aniyatā dutiyikāti dutiyaṁ aniyatasikkhāpadaṁ.",
  "atk-vin02a41:15_0": "Acchinde pariṇāmaneti sāmaṁ cīvaraṁ datvā acchindanañca saṅghikalābhassa attano pariṇāmanañca.",
  "atk-vin02a41:15_1": "Musā omasapesuṇāti musāvādo ca omasavādo ca bhikkhupesuññañca.",
  "atk-vin02a41:15_2": "Duṭṭhullā pathavīkhaṇeti duṭṭhullāpattiārocanañca pathavīkhaṇañca.",
  "atk-vin02a41:15_3": "Bhūtaṁ aññāya ujjhāpeti bhūtagāmaaññavādakaujjhāpanakasikkhāpadāni.",
  "atk-vin02a41:16_0": "Nikkaḍḍhanaṁ siñcanañcāti vihārato nikkaḍḍhanañca udakena tiṇādisiñcanañca.",
  "atk-vin02a41:16_1": "Āmisahetu bhuttāvīti “āmisahetu bhikkhuniyo ovadantī”ti sikkhāpadañca,",
  "atk-vin02a41:16_2": "bhuttāviṁ anatirittena khādanīyādinā pavāraṇāsikkhāpadañca.",
  "atk-vin02a41:16_3": "Ehi anādari bhiṁsāti “ehāvuso gāmaṁ vā”ti sikkhāpadañca,",
  "atk-vin02a41:16_4": "anādariyañca bhikkhubhiṁsāpanakañca.",
  "atk-vin02a41:16_5": "Apanidhe ca jīvitanti pattādīnaṁ apanidhānasikkhāpadañca,",
  "atk-vin02a41:16_6": "sañcicca pāṇaṁ jīvitāvoropanañca.",
  "atk-vin02a41:17_0": "Jānaṁ sappāṇakaṁ kammanti jānaṁ sappāṇakaudakasikkhāpadañca punakammāya ukkoṭanañca.",
  "atk-vin02a41:17_1": "Ūnasaṁvāsanāsanāti ūnavīsativassasikkhāpadañca ukkhittakena saddhiṁ saṁvāsasikkhāpadañca nāsitakasāmaṇerasambhogasikkhāpadañca.",
  "atk-vin02a41:17_2": "Sahadhammikaṁ vilekhāti sahadhammikaṁ vuccamānasikkhāpadañca,",
  "atk-vin02a41:17_3": "vilekhāya saṁvattantīti āgatasikkhāpadañca.",
  "atk-vin02a41:17_4": "Moho amūlakena cāti mohanake pācittiyasikkhāpadañca,",
  "atk-vin02a41:17_5": "amūlakena saṅghādisesena anuddhaṁsanasikkhāpadañca.",
  "atk-vin02a41:18_0": "Kukkuccaṁ dhammikaṁ cīvaraṁ datvāti kukkuccaupadahanañca,",
  "atk-vin02a41:18_1": "dhammikānaṁ kammānaṁ chandaṁ datvā khīyanañca,",
  "atk-vin02a41:18_2": "cīvaraṁ datvā khīyanañca.",
  "atk-vin02a41:18_3": "Pariṇāmeyya puggaleti saṅghikaṁ lābhaṁ puggalassa pariṇāmanasikkhāpadaṁ.",
  "atk-vin02a41:18_4": "Kiṁ te akālaṁ acchindeti “kiṁ te ayye eso purisapuggalo karissatī”ti āgatasikkhāpadañca,",
  "atk-vin02a41:18_5": "“akālacīvaraṁ kālacīvara”nti adhiṭṭhahitvā bhājanasikkhāpadañca,",
  "atk-vin02a41:18_6": "bhikkhuniyā saddhiṁ cīvaraṁ parivattetvā acchindanasikkhāpadañca.",
  "atk-vin02a41:18_7": "Duggahī nirayenacāti duggahitena duppadhāritena paraṁ ujjhāpanasikkhāpadañca,",
  "atk-vin02a41:18_8": "nirayena vā brahmacariyena vā abhisapanasikkhāpadañca.",
  "atk-vin02a41:19_0": "Gaṇaṁ vibhaṅga dubbalanti “gaṇassa cīvaralābhaṁ antarāyaṁ kareyyā”ti ca “dhammikaṁ cīvaravibhaṅgaṁ paṭibāheyyā”ti",
  "atk-vin02a41:19_1": "ca “dubbalacīvarapaccāsāya cīvarakālasamayaṁ atikkāmeyyā”ti ca vuttasikkhāpadāni.",
  "atk-vin02a41:19_2": "Kathinā phāsu passayanti “dhammikaṁ kathinuddhāraṁ paṭibāheyya,",
  "atk-vin02a41:19_3": "bhikkhuniyā sañcicca aphāsuṁ kareyya,",
  "atk-vin02a41:19_4": "bhikkhuniyā upassayaṁ datvā kupitā anattamanā nikkaḍḍheyya vā”ti vuttasikkhāpadāni.",
  "atk-vin02a41:19_5": "Akkosacaṇḍī maccharīti “bhikkhuṁ akkoseyya vā paribhāseyya vā,",
  "atk-vin02a41:19_6": "caṇḍikatā gaṇaṁ paribhāseyya,",
  "atk-vin02a41:19_7": "kule maccharinī assā”ti vuttasikkhāpadāni.",
  "atk-vin02a41:19_8": "Gabbhiniñca pāyantiyāti “gabbhiniṁ vuṭṭhāpeyya,",
  "atk-vin02a41:19_9": "pāyantiṁ vuṭṭhāpeyyā”ti vuttasikkhāpadāni.",
  "atk-vin02a41:20_0": "Dvevassaṁ sikkhā saṅghenāti “dve vassāni chasu dhammesu asikkhitasikkhaṁ sikkhamānaṁ vuṭṭhāpeyya,",
  "atk-vin02a41:20_1": "sikkhitasikkhaṁ sikkhamānaṁ saṅghena asammataṁ vuṭṭhāpeyyā”ti vuttasikkhāpadāni.",
  "atk-vin02a41:20_2": "Tayo ceva gihīgatāti ūnadvādasavassaṁ gihigataṁ,",
  "atk-vin02a41:20_3": "paripuṇṇadvādasavassaṁ gihigataṁ “dve vassāni chasu dhammesu asikkhitasikkhaṁ dve vassāni sikkhitasikkhaṁ saṅghena asammata”nti vuttasikkhāpadāni.",
  "atk-vin02a41:20_4": "Kumāribhūtā tissoti “ūnavīsativassaṁ kumāribhūta”ntiādinā nayena vuttā tisso.",
  "atk-vin02a41:20_5": "Ūnadvādasasammatāti “ūnadvādasavassā vuṭṭhāpeyya,",
  "atk-vin02a41:20_6": "paripuṇṇadvādasavassā saṅghena asammatā vuṭṭhāpeyyā”ti vuttasikkhāpadadvayaṁ.",
  "atk-vin02a41:21_0": "Alaṁ tāva sokāvāsanti “alaṁ tāva te ayye vuṭṭhāpitenā”ti ca,",
  "atk-vin02a41:21_1": "“caṇḍiṁ sokāvāsaṁ sikkhamānaṁ vuṭṭhāpeyyā”ti ca vuttasikkhāpadadvayaṁ.",
  "atk-vin02a41:21_2": "Chandā anuvassā ca dveti “pārivāsikachandadānena sikkhamānaṁ vuṭṭhāpeyya,",
  "atk-vin02a41:21_3": "anuvassaṁ vuṭṭhāpeyya,",
  "atk-vin02a41:21_4": "ekaṁ vassaṁ dve vuṭṭhāpeyyā”ti vuttasikkhāpadattayaṁ.",
  "atk-vin02a41:21_5": "Samuṭṭhānā tikā katāti tikasamuṭṭhānā katā.",
  "atk-vin02a41:22_0": "Sañcarittasamuṭṭhānavaṇṇanā",
  "atk-vin02a41:23_0": "260.Sañcarīkuṭi vihāroti sañcarittaṁ saññācikāya kuṭikaraṇaṁ mahallakavihārakaraṇañca.",
  "atk-vin02a41:23_1": "Dhovanañca paṭiggahoti aññātikāya bhikkhuniyā purāṇacīvaradhovāpanañca cīvarapaṭiggahaṇañca.",
  "atk-vin02a41:23_2": "Viññattuttari abhihaṭṭhunti aññātakaṁ gahapatiṁ cīvaraviññāpanaṁ tatuttarisādiyanasikkhāpadañca.",
  "atk-vin02a41:23_3": "Ubhinnaṁ dūtakena cāti “cīvaracetāpannaṁ upakkhaṭaṁ hotī”ti āgatasikkhāpadadvayañca dūtena cīvaracetāpannapahitasikkhāpadañca.",
  "atk-vin02a41:24_0": "Kosiyā suddhadvebhāgā,",
  "atk-vin02a41:24_1": "chabbassāni nisīdananti “kosiyamissakaṁ santhata”ntiādīni pañca sikkhāpadāni.",
  "atk-vin02a41:24_2": "Riñcanti rūpikā cevāti vibhaṅge “riñcanti uddesa”nti āgataṁ eḷakalomadhovāpanaṁ rūpiyappaṭiggahaṇasikkhāpadañca.",
  "atk-vin02a41:24_3": "Ubho nānappakārakāti rūpiyasaṁvohārakayavikkayasikkhāpadadvayaṁ.",
  "atk-vin02a41:25_0": "Ūnabandhanavassikāti ūnapañcabandhanapattasikkhāpadañca vassikasāṭikasikkhāpadañca.",
  "atk-vin02a41:25_1": "Suttaṁ vikappanena cāti suttaṁ viññāpetvā cīvaravāyāpanañca tantavāye upasaṅkamitvā cīvare vikappāpajjanañca.",
  "atk-vin02a41:25_2": "Dvāradānasibbāni cāti yāva dvārakosā aggaḷaṭṭhapanāya,",
  "atk-vin02a41:25_3": "“aññātikāya bhikkhuniyā cīvaraṁ dadeyya,",
  "atk-vin02a41:25_4": "cīvaraṁ sibbeyyā”ti vuttasikkhāpadattayaṁ.",
  "atk-vin02a41:25_5": "Pūvapaccayajoti cāti pūvehi vā manthehi vā abhihaṭṭhuṁ pavāraṇāsikkhāpadaṁ cātumāsapaccayappavāraṇājotisamādahanasikkhāpadāni ca.",
  "atk-vin02a41:26_0": "Ratanaṁsūci mañco ca,",
  "atk-vin02a41:26_1": "tūlaṁ nisīdanakaṇḍu ca,",
  "atk-vin02a41:26_2": "vassikā ca sugatenāti ratanasikkhāpadañceva sūcigharasikkhāpadādīni ca satta sikkhāpadāni.",
  "atk-vin02a41:26_3": "Viññatti aññaṁ cetāpanā,",
  "atk-vin02a41:26_4": "dve saṅghikā mahājanikā,",
  "atk-vin02a41:26_5": "dve puggalalahukā garūti “yā pana bhikkhunī aññaṁ viññāpetvā aññaṁ viññāpeyyā”tiādīni nava sikkhāpadāni.",
  "atk-vin02a41:26_6": "Dve vighāsā sāṭikā cāti “uccāraṁ vā passāvaṁ vā saṅkāraṁ vā vighāsaṁ vā tirokuṭṭe vā tiropākāre vā chaḍḍeyya vā chaḍḍāpeyya vā,",
  "atk-vin02a41:26_7": "harite chaḍḍeyya vā chaḍḍāpeyya vā”ti evaṁ vuttāni dve vighāsasikkhāpadāni ca udakasāṭikāsikkhāpadañca.",
  "atk-vin02a41:26_8": "Samaṇacīvarena cāti “samaṇacīvaraṁ dadeyyā”ti idametaṁ sandhāya vuttaṁ.",
  "atk-vin02a41:27_0": "Samanubhāsanāsamuṭṭhānavaṇṇanā",
  "atk-vin02a41:28_0": "261.Bhedānuvattadubbacadūsaduṭṭhulladiṭṭhicāti saṅghabhedānuvattakadubbacakuladūsakaduṭṭhullappaṭicchādanadiṭṭhiappaṭinissajjanasikkhāpadāni.",
  "atk-vin02a41:28_1": "Chandaṁ ujjagghikā dve cāti chandaṁ adatvā gamanasikkhāpadaṁ ujjagghikāya antaraghare gamananisīdanasikkhāpadadvayañca.",
  "atk-vin02a41:28_2": "Dve ca saddāti “appasaddo antaraghare gamissāmi,",
  "atk-vin02a41:28_3": "nisīdissāmī”ti sikkhāpadadvayañca.",
  "atk-vin02a41:28_4": "Na byāhareti “na sakabaḷena mukhena byāharissāmī”ti sikkhāpadaṁ.",
  "atk-vin02a41:29_0": "Chamā nīcāsane ṭhānaṁ,",
  "atk-vin02a41:29_1": "pacchato uppathena cāti chamāyaṁ nisīditvā,",
  "atk-vin02a41:29_2": "nīce āsane nisīditvā;",
  "atk-vin02a41:29_3": "ṭhitena nisinnassa,",
  "atk-vin02a41:29_4": "pacchato gacchantena purato gacchantassa,",
  "atk-vin02a41:29_5": "uppathena gacchantena pathena gacchantassa dhammadesanāsikkhāpadāni.",
  "atk-vin02a41:29_6": "Vajjānuvattigahaṇāti vajjappaṭicchādanauakhattānuvattakahatthaggahaṇādisaṅkhātāni tīṇi pārājikāni.",
  "atk-vin02a41:29_7": "Osāre paccācikkhanāti “anapaloketvā kārakasaṅghaṁ anaññāya gaṇassa chandaṁ osāreyyā”ti ca “buddhaṁ paccakkhāmī”ti ca vuttasikkhāpadadvayaṁ.",
  "atk-vin02a41:30_0": "Kismiṁ saṁsaṭṭhā dve vadhīti “kismiñcideva adhikaraṇe paccākatā”ti ca “bhikkhuniyo paneva saṁsaṭṭhā viharantī”ti",
  "atk-vin02a41:30_1": "ca “yā pana bhikkhunī evaṁ vadeyya saṁsaṭṭhāva ayye tumhe viharathā”ti ca “attānaṁ vadhitvā vadhitvā",
  "atk-vin02a41:30_2": "rodeyyā”ti ca vuttasikkhāpadāni.",
  "atk-vin02a41:30_3": "Visibbe dukkhitāya cāti “bhikkhuniyā cīvaraṁ visibbetvā vā visibbāpetvā vā”ti ca “dukkhitaṁ sahajīvini”nti ca vuttasikkhāpadadvayaṁ.",
  "atk-vin02a41:30_4": "Puna saṁsaṭṭhā na vūpasameti “saṁsaṭṭhā vihareyya gahapatinā vā gahapatiputtena vā”ti evaṁ puna vuttasaṁsaṭṭhasikkhāpadañca “ehayye,",
  "atk-vin02a41:30_5": "imaṁ adhikaraṇaṁ vūpasamehī”ti vuccamānā,",
  "atk-vin02a41:30_6": "“sādhū”ti paṭissuṇitvā “sā pacchā anantarāyikinī neva vūpasammeyyā”ti vuttasikkhāpadañca.",
  "atk-vin02a41:30_7": "Ārāmañca pavāraṇāti “jānaṁ sabhikkhukaṁ ārāmaṁ anāpucchā paviseyyā”ti ca “ubhatosaṅghe tīhi ṭhānehi na pavāreyyā”ti ca vuttasikkhāpadadvayaṁ.",
  "atk-vin02a41:31_0": "Anvaddhaṁ sahajīviniṁ dveti “anvaddhamāsaṁ bhikkhuniyā bhikkhusaṅghato dve dhammā paccāsīsitabbā”ti vuttasikkhāpadañca,",
  "atk-vin02a41:31_1": "“sahajīviniṁ vuṭṭhāpetvā dve vassāni neva anuggaṇheyya,",
  "atk-vin02a41:31_2": "sahajīviniṁ vuṭṭhāpetvā neva vūpakāseyyā”ti vuttasikkhāpadadvayañca.",
  "atk-vin02a41:31_3": "Cīvaraṁ anubandhanāti “sace me tvaṁ, ayye,",
  "atk-vin02a41:31_4": "cīvaraṁ dassasi,",
  "atk-vin02a41:31_5": "evāhaṁ taṁ vuṭṭhāpessāmī”ti ca “sace maṁ tvaṁ, ayye,",
  "atk-vin02a41:31_6": "dve vassāni anubandhissasi,",
  "atk-vin02a41:31_7": "evāhaṁ taṁ vuṭṭhāpessāmī”ti ca vuttasikkhāpadadvayaṁ.",
  "atk-vin02a41:32_0": "Kathinasamuṭṭhānavaṇṇanā",
  "atk-vin02a41:33_0": "262.Ubbhataṁkathinaṁ tīṇīti “niṭṭhitacīvarasmiṁ bhikkhunā ubbhatasmiṁ kathine”ti vuttāni āditova tīṇi sikkhāpadāni.",
  "atk-vin02a41:33_1": "Paṭhamaṁ pattabhesajjanti “dasāhaparamaṁ atirekapatto”ti vuttaṁ paṭhamapattasikkhāpadañca “paṭisāyanīyāni bhesajjānī”ti vuttasikkhāpadañca.",
  "atk-vin02a41:33_2": "Accekañcāpi sāsaṅkanti accekacīvarasikkhāpadañca tadanantarameva sāsaṅkasikkhāpadañca.",
  "atk-vin02a41:33_3": "Pakkamantena vā duveti “taṁ pakkamanto neva uddhareyyā”ti bhūtagāmavagge vuttasikkhāpadadvayaṁ.",
  "atk-vin02a41:34_0": "Upassayaṁ paramparāti “bhikkhunupassayaṁ gantvā bhikkhuniyo ovadeyyā”ti ca “paramparabhojane pācittiya”nti ca vuttasikkhāpadadvayaṁ.",
  "atk-vin02a41:34_1": "Anatirittaṁ nimantanāti “anatirittaṁ khādanīyaṁ vā bhojanīyaṁ vā”ti ca “nimantito sabhatto samāno”ti ca vuttasikkhāpadadvayaṁ.",
  "atk-vin02a41:34_2": "Vikappaṁ rañño vikāleti “sāmaṁ cīvaraṁ vikappetvā”ti ca “rañño khattiyassā”ti ca “vikāle gāmaṁ paviseyyā”ti ca vuttasikkhāpadattayaṁ.",
  "atk-vin02a41:34_3": "Vosāsāraññakena cāti “vosāsamānarūpā ṭhitā”ti ca “tathārūpesu āraññakesu senāsanesu pubbe appaṭisaṁvidita”nti ca vuttasikkhāpadadvayaṁ.",
  "atk-vin02a41:35_0": "Ussayā sannicayañcāti “ussayavādikā”ti ca “pattasannicayaṁ kareyyā”ti ca vuttasikkhāpadadvayaṁ.",
  "atk-vin02a41:35_1": "Pure pacchā vikāle cāti “yā pana bhikkhunī purebhattaṁ kulāni upasaṅkamitvā”ti ca,",
  "atk-vin02a41:35_2": "“pacchābhattaṁ kulāni upasaṅkamitvā”ti ca,",
  "atk-vin02a41:35_3": "“vikāle kulāni upasaṅkamitvā”ti ca vuttasikkhāpadattayaṁ.",
  "atk-vin02a41:35_4": "Pañcāhikā saṅkamanīti “pañcāhikā saṅghāṭicāraṁ atikkameyyā”ti ca “cīvarasaṅkamanīyaṁ dhāreyyā”ti ca vuttasikkhāpadadvayaṁ.",
  "atk-vin02a41:35_5": "Dvepi āvasathena cāti “āvasathacīvaraṁ anissajjitvā paribhuñjeyya,",
  "atk-vin02a41:35_6": "āvasathaṁ anissajjitvā cārikaṁ pakkameyyā”ti ca evaṁ āvasathena saddhiṁ vuttasikkhāpadāni ca dve.",
  "atk-vin02a41:36_0": "Pasākhe āsane cevāti “pasākhe jātaṁ gaṇḍaṁ vā”ti ca “bhikkhussa purato anāpucchā āsane nisīdeyyā”ti ca vuttasikkhāpadadvayaṁ.",
  "atk-vin02a41:37_0": "Eḷakalomasamuṭṭhānavaṇṇanā",
  "atk-vin02a41:38_0": "263.Eḷakalomādve seyyāti eḷakalomasikkhāpadañceva dve ca sahaseyyasikkhāpadāni.",
  "atk-vin02a41:38_1": "Āhacca piṇḍabhojananti āhaccapādakasikkhāpadañca āvasathapiṇḍabhojanasikkhāpadañca.",
  "atk-vin02a41:38_2": "Gaṇavikālasannidhīti gaṇabhojanavikālabhojanasannidhikārakasikkhāpadattayaṁ.",
  "atk-vin02a41:38_3": "Dantaponena celakāti dantaponasikkhāpadañca acelakasikkhāpadañca.",
  "atk-vin02a41:38_4": "Uyyuttaṁ senaṁ uyyodhīti “uyyuttaṁ senaṁ dassanāya gaccheyya,",
  "atk-vin02a41:38_5": "senāya vaseyya,",
  "atk-vin02a41:38_6": "uyyodhikaṁ vā…pe…",
  "atk-vin02a41:38_7": "anīkadassanaṁ vā gaccheyyā”ti vuttasikkhāpadattayaṁ.",
  "atk-vin02a41:38_8": "Surā orena nhāyanāti surāpānasikkhāpadañca orenaddhamāsanahānasikkhāpadañca.",
  "atk-vin02a41:38_9": "Dubbaṇṇe dve desanikāti “tiṇṇaṁ dubbaṇṇakaraṇāna”nti vuttasikkhāpadañca vuttāvasesapāṭidesanīyadvayañca.",
  "atk-vin02a41:38_10": "Lasuṇupatiṭṭhe naccanāti lasuṇasikkhāpadaṁ,",
  "atk-vin02a41:38_11": "“bhikkhussa bhuñjantassa pānīyena vā vidhūpanena vā upatiṭṭheyyā”ti vuttasikkhāpadaṁ,",
  "atk-vin02a41:38_12": "“naccaṁ vā gītaṁ vā vāditaṁ vā dassanāya gaccheyyā”ti vuttasikkhāpadañca.",
  "atk-vin02a41:38_13": "Ito paraṁ pāḷiṁ virajjhitvā likhanti.",
  "atk-vin02a41:38_14": "Yathā pana atthaṁ vaṇṇayissāma;",
  "atk-vin02a41:38_15": "evamettha anukkamo veditabbo.",
  "atk-vin02a41:39_0": "Nhānamattharaṇaṁseyyāti “naggā nahāyeyya,",
  "atk-vin02a41:39_1": "ekattharaṇapāvuraṇā tuvaṭṭeyyuṁ,",
  "atk-vin02a41:39_2": "ekamañce tuvaṭṭeyyu”nti vuttasikkhāpadattayaṁ.",
  "atk-vin02a41:39_3": "Antoraṭṭhe tathā bahīti “antoraṭṭhe sāsaṅkasammate,",
  "atk-vin02a41:39_4": "tiroraṭṭhe sāsaṅkasammate”ti vuttasikkhāpadadvayaṁ.",
  "atk-vin02a41:39_5": "Antovassaṁ cittāgāranti “antovassaṁ cārikaṁ pakkameyya,",
  "atk-vin02a41:39_6": "rājāgāraṁ vā cittāgāraṁ vā…pe…",
  "atk-vin02a41:39_7": "pokkharaṇiṁ vā dassanāya gaccheyyā”ti ca vuttasikkhāpadadvayaṁ.",
  "atk-vin02a41:39_8": "Āsandiṁ suttakantanāti “āsandiṁ vā pallaṅkaṁ vā paribhuñjeyya,",
  "atk-vin02a41:39_9": "suttaṁ kanteyyā”ti vuttasikkhāpadadvayaṁ.",
  "atk-vin02a41:40_0": "Veyyāvaccaṁ sahatthā cāti “gihiveyyāvaccaṁ kareyya,",
  "atk-vin02a41:40_1": "agārikassa vā paribbājakassa vā paribbājikāya vā sahatthā khādanīyaṁ vā bhojanīyaṁ vā dadeyyā”ti vuttasikkhāpadadvayaṁ.",
  "atk-vin02a41:40_2": "Abhikkhukāvāsena cāti “abhikkhuke āvāse vassaṁ vaseyyā”ti idametaṁ sandhāya vuttaṁ.",
  "atk-vin02a41:40_3": "Chattaṁ yānañca saṅghāṇinti “chattupāhanaṁ dhāreyya,",
  "atk-vin02a41:40_4": "yānena yāyeyya,",
  "atk-vin02a41:40_5": "saṅghāṇiṁ dhāreyyā”ti vuttasikkhāpadattayaṁ.",
  "atk-vin02a41:40_6": "Alaṅkāragandhavāsitanti “itthālaṅkāraṁ dhāreyya,",
  "atk-vin02a41:40_7": "gandhacuṇṇakena nahāyeyya,",
  "atk-vin02a41:40_8": "vāsitakena piññākena nahāyeyyā”ti vuttasikkhāpadattayaṁ.",
  "atk-vin02a41:40_9": "Bhikkhunītiādinā “bhikkhuniyā ummaddāpeyyā”tiādīni cattāri sikkhāpadāni vuttāni.",
  "atk-vin02a41:40_10": "Asaṅkaccikā āpattīti “asaṅkaccikā gāmaṁ paviseyya pācittiya”nti evaṁ vuttaāpatti ca.",
  "atk-vin02a41:40_11": "Cattārīsā catuttarīti etāni sabbānipi catucattālīsa sikkhāpadāni vuttāni.",
  "atk-vin02a41:41_0": "Kāyena na vācācittena,",
  "atk-vin02a41:41_1": "kāyacittena na vācatoti kāyena ceva kāyacittena ca samuṭṭhahanti;",
  "atk-vin02a41:41_2": "na vācācittena na vācatoti attho.",
  "atk-vin02a41:41_3": "Dvisamuṭṭhānikā sabbe,",
  "atk-vin02a41:41_4": "samā eḷakalomikāti idaṁ uttānatthameva.",
  "atk-vin02a41:42_0": "Padasodhammasamuṭṭhānavaṇṇanā",
  "atk-vin02a41:43_0": "264.Padaññatra asammatāti “padaso dhammaṁ,",
  "atk-vin02a41:43_1": "mātugāmassa uttarichappañcavācāhi dhammaṁ deseyya,",
  "atk-vin02a41:43_2": "aññatra viññunā purisaviggahena,",
  "atk-vin02a41:43_3": "asammato bhikkhuniyo ovadeyyā”ti vuttasikkhāpadattayaṁ.",
  "atk-vin02a41:43_4": "Tathā atthaṅgatena cāti “atthaṅgate sūriye ovadeyyā”ti idametaṁ sandhāya vuttaṁ.",
  "atk-vin02a41:43_5": "Tiracchānavijjā dveti “tiracchānavijjaṁ pariyāpuṇeyya,",
  "atk-vin02a41:43_6": "vāceyyā”ti evaṁ vuttasikkhāpadadvayaṁ.",
  "atk-vin02a41:43_7": "Anokāso ca pucchanāti “anokāsakataṁ bhikkhuṁ pañhaṁ puccheyyā”ti idametaṁ sandhāya vuttaṁ.",
  "atk-vin02a41:44_0": "Addhānasamuṭṭhānavaṇṇanā",
  "atk-vin02a41:45_0": "265.Addhānanāvaṁ paṇītanti “bhikkhuniyā saddhiṁ saṁvidhāya ekaddhānamaggaṁ paṭipajjeyya,",
  "atk-vin02a41:45_1": "ekaṁ nāvaṁ abhiruheyya,",
  "atk-vin02a41:45_2": "paṇītabhojanāni agilāno attano atthāya viññāpetvā bhuñjeyyā”ti vuttasikkhāpadattayaṁ.",
  "atk-vin02a41:45_3": "Mātugāmena saṁhareti mātugāmena saddhiṁ saṁvidhāya gamanañca “sambādhe lomaṁ saṁharāpeyyā”ti vuttasikkhāpadañca.",
  "atk-vin02a41:45_4": "Dhaññaṁ nimantitā cevāti “dhaññaṁ viññāpetvā vā”ti ca “nimantitā vā pavāritā vā khādanīyaṁ vā bhojanīyaṁ",
  "atk-vin02a41:45_5": "vā khādeyya vā bhuñjeyya vā”ti vuttasikkhāpadañca.",
  "atk-vin02a41:45_6": "Aṭṭha cāti bhikkhunīnaṁ vuttā aṭṭha pāṭidesanīyā vā.",
  "atk-vin02a41:46_0": "Theyyasatthasamuṭṭhānavaṇṇanā",
  "atk-vin02a41:47_0": "266.Theyyasatthaṁ upassutīti theyyasatthena saddhiṁ saṁvidhāya ekaddhānamaggagamanañca upassutitiṭṭhanañca.",
  "atk-vin02a41:47_1": "Sūpaviññāpanena cāti idaṁ sūpodanaviññattiṁ sandhāya vuttaṁ.",
  "atk-vin02a41:47_2": "Rattichannañca okāsanti “rattandhakāre appadīpe,",
  "atk-vin02a41:47_3": "paṭicchanne okāse,",
  "atk-vin02a41:47_4": "ajjhokāse purisena saddhi”nti evaṁ vuttasikkhāpadattayaṁ.",
  "atk-vin02a41:47_5": "Byūhena sattamāti idaṁ tadanantarameva “rathikāya vā byūhe vā siṅghāṭake vā purisena saddhi”nti āgatasikkhāpadaṁ sandhāya vuttaṁ.",
  "atk-vin02a41:48_0": "Dhammadesanāsamuṭṭhānavaṇṇanā",
  "atk-vin02a41:49_0": "267.",
  "atk-vin02a41:49_1": "Dhammadesanāsamuṭṭhānāni ekādasa uttānāneva.",
  "atk-vin02a41:49_2": "Evaṁ tāva sambhinnasamuṭṭhānaṁ veditabbaṁ.",
  "atk-vin02a41:49_3": "Niyatasamuṭṭhānaṁ pana tividhaṁ,",
  "atk-vin02a41:49_4": "taṁ ekekasseva sikkhāpadassa hoti,",
  "atk-vin02a41:49_5": "taṁ visuṁyeva dassetuṁ “bhūtaṁ kāyena jāyatī”tiādi vuttaṁ,",
  "atk-vin02a41:49_6": "taṁ uttānameva.",
  "atk-vin02a41:49_7": "Nettidhammānulomikanti vinayapāḷidhammassa anulomanti.",
  "atk-vin02a41:50_0": "Samuṭṭhānasīsavaṇṇanā niṭṭhitā."
}