{
  "atk-s0403a14:0_0": "(15) 5. Tikaṇḍakīvaggo",
  "atk-s0403a14:1_0": "1. Avajānātisuttavaṇṇanā",
  "atk-s0403a14:2_0": "141.",
  "atk-s0403a14:2_1": "Pañcamassa paṭhame saṁvāsenāti ekatovāsena. Ādeyyamukhoti ādiyanamukho, gahaṇamukhoti attho.",
  "atk-s0403a14:2_2": "Tamenaṁ datvā avajānātīti ‘‘ayaṁ dinnaṁ paṭiggahetumeva jānātī’’ti evaṁ avamaññati.",
  "atk-s0403a14:2_3": "Tamenaṁ saṁvāsena avajānātīti appamattake kismiñcideva kujjhitvā ‘‘jānāmahaṁ tayā katakammaṁ,",
  "atk-s0403a14:2_4": "ettakaṁ addhānaṁ ahaṁ kiṁ karonto vasiṁ,",
  "atk-s0403a14:2_5": "nanu tuyhameva katākataṁ vīmaṁsanto’’tiādīni vattā hoti.",
  "atk-s0403a14:2_6": "Atha itaro ‘‘addhā koci mayhaṁ doso bhavissatī’’ti kiñci paṭippharituṁ na sakkoti.",
  "atk-s0403a14:2_7": "Taṁ khippaññeva adhimuccitā hotīti taṁ vaṇṇaṁ vā avaṇṇaṁ vā sīghameva saddahati.",
  "atk-s0403a14:2_8": "Saddahanaṭṭhena hi ādānena esa ādiyanamukhoti vutto.",
  "atk-s0403a14:2_9": "Ādheyyamukhoti pāḷiyā pana ṭhapitamukhoti attho.",
  "atk-s0403a14:2_10": "Magge khaṭaāvāṭo viya āgatāgataṁ udakaṁ vaṇṇaṁ vā avaṇṇaṁ vā saddahanavasena sampaṭicchituṁ ṭhapitamukhoti vuttaṁ hoti.",
  "atk-s0403a14:3_0": "Ittarasaddhoti parittakasaddho.",
  "atk-s0403a14:3_1": "Kusalākusale dhamme na jānātītiādīsu kusale dhamme ‘‘ime kusalā’’ti na jānāti,",
  "atk-s0403a14:3_2": "akusale dhamme ‘‘ime akusalā’’ti na jānāti.",
  "atk-s0403a14:3_3": "Tathā sāvajje sadosadhamme ‘‘ime sāvajjā’’ti,",
  "atk-s0403a14:3_4": "anavajje ca niddosadhamme ‘‘ime anavajjā’’ti, hīne hīnāti, paṇīte paṇītāti.",
  "atk-s0403a14:3_5": "Kaṇhasukkasappaṭibhāgeti ‘‘ime kaṇhā sukke paṭibāhetvā ṭhitattā sappaṭibhāgā nāma,",
  "atk-s0403a14:3_6": "ime ca sukkā kaṇhe paṭibāhitvā ṭhitattā sappaṭibhāgā’’ti na jānāti.",
  "atk-s0403a14:4_0": "2. Ārabhatisuttavaṇṇanā",
  "atk-s0403a14:5_0": "142.",
  "atk-s0403a14:5_1": "Dutiye ārabhati ca vippaṭisārī ca hotīti āpattivītikkamanavasena ārabhati ceva,",
  "atk-s0403a14:5_2": "tappaccayā ca vippaṭisārī hoti.",
  "atk-s0403a14:5_3": "Cetovimuttiṁ paññāvimuttinti arahattasamādhiñceva arahattaphalañāṇañca.",
  "atk-s0403a14:5_4": "Nappajānātīti anadhigatattā na jānāti.",
  "atk-s0403a14:5_5": "Ārabhati na vippaṭisārī hotīti āpattiṁ āpajjati,",
  "atk-s0403a14:5_6": "vuṭṭhitattā pana na vippaṭisārī hoti.",
  "atk-s0403a14:5_7": "Nārabhati vippaṭisārī hotīti sakiṁ āpattiṁ āpajjitvā tato vuṭṭhāya pacchā kiñcāpi nāpajjati,",
  "atk-s0403a14:5_8": "vippaṭisāraṁ pana vinodetuṁ na sakkoti.",
  "atk-s0403a14:5_9": "Nārabhati na vippaṭisārī hotīti na ceva āpattiṁ āpajjati, na ca vippaṭisārī hoti.",
  "atk-s0403a14:5_10": "Tañca cetovimuttiṁ…pe… nirujjhantīti arahattaṁ pana appatto hoti.",
  "atk-s0403a14:5_11": "Pañcamanayena khīṇāsavo kathito.",
  "atk-s0403a14:6_0": "Ārambhajāti āpattivītikkamasambhavā.",
  "atk-s0403a14:6_1": "Vippaṭisārajāti vippaṭisārato jātā.",
  "atk-s0403a14:6_2": "Pavaḍḍhantīti punappunaṁ uppajjanena vaḍḍhanti.",
  "atk-s0403a14:6_3": "Ārambhaje āsave pahāyāti vītikkamasambhave āsave āpattidesanāya vā āpattivuṭṭhānena vā pajahitvā.",
  "atk-s0403a14:6_4": "Paṭivinodetvāti suddhante ṭhitabhāvapaccavekkhaṇena nīharitvā.",
  "atk-s0403a14:6_5": "Cittaṁ paññañca bhāvetūti vipassanācittañca taṁsampayuttaṁ paññañca bhāvetu.",
  "atk-s0403a14:6_6": "Sesaṁ iminā upāyeneva veditabbanti.",
  "atk-s0403a14:7_0": "3. Sārandadasuttavaṇṇanā",
  "atk-s0403a14:8_0": "143.",
  "atk-s0403a14:8_1": "Tatiye kāmādhimuttānanti vatthukāmakilesakāmesu adhimuttānaṁ.",
  "atk-s0403a14:8_2": "Dhammānudhammappaṭipannoti navalokuttaradhammatthāya sahasīlakaṁ pubbabhāgappaṭipadaṁ paṭipanno paṭipattipūrako puggalo dullabho lokasmiṁ.",
  "atk-s0403a14:9_0": "4. Tikaṇḍakīsuttavaṇṇanā",
  "atk-s0403a14:10_0": "144.",
  "atk-s0403a14:10_1": "Catutthe appaṭikūleti appaṭikūlārammaṇe.",
  "atk-s0403a14:10_2": "Paṭikūlasaññīti paṭikūlanti evaṁsaññī. Esa nayo sabbattha.",
  "atk-s0403a14:10_3": "Kathaṁ panāyaṁ evaṁ viharatīti?",
  "atk-s0403a14:10_4": "Iṭṭhasmiṁ vatthusmiṁ pana asubhāya vā pharati, aniccato vā upasaṁharati.",
  "atk-s0403a14:10_5": "Evaṁ tāva appaṭikūle paṭikūlasaññī viharati.",
  "atk-s0403a14:10_6": "Aniṭṭhasmiṁ vatthusmiṁ mettāya vā pharati, dhātuto vā upasaṁharati.",
  "atk-s0403a14:10_7": "Evaṁ paṭikūle appaṭikūlasaññī viharati.",
  "atk-s0403a14:10_8": "Ubhayasmiṁ pana purimanayassa ca pacchimanayassa ca vasena tatiyacatutthavārā vuttā, chaḷaṅgupekkhāvasena pañcamo.",
  "atk-s0403a14:10_9": "Chaḷaṅgupekkhā cesā khīṇāsavassa upekkhāsadisā, na pana khīṇāsavupekkhā.",
  "atk-s0403a14:10_10": "Tattha upekkhako vihareyyāti majjhattabhāve ṭhito vihareyya. Kvacanīti kismiñci ārammaṇe. Katthacīti kismiñci padese. Kiñcanati koci appamattakopi.",
  "atk-s0403a14:10_11": "Iti imasmiṁ sutte pañcasu ṭhānesu vipassanāva kathitā.",
  "atk-s0403a14:10_12": "Taṁ āraddhavipassako bhikkhu kātuṁ sakkoti,",
  "atk-s0403a14:10_13": "ñāṇavā paññuttaro bahussutasamaṇopi kātuṁ sakkoti.",
  "atk-s0403a14:10_14": "Sotāpannasakadāgāmianāgāmino kātuṁ sakkontiyeva,",
  "atk-s0403a14:10_15": "khīṇāsave vattabbameva natthīti. Pañcamaṁ uttānameva.",
  "atk-s0403a14:11_0": "6. Mittasuttavaṇṇanā",
  "atk-s0403a14:12_0": "146.",
  "atk-s0403a14:12_1": "Chaṭṭhe kammantaṁ kāretīti khettādikammantaṁ kāreti.",
  "atk-s0403a14:12_2": "Adhikaraṇaṁ ādiyatīti cattāri adhikaraṇāni ādiyati.",
  "atk-s0403a14:12_3": "Pāmokkhesu bhikkhūsūti disāpāmokkhesu bhikkhūsu.",
  "atk-s0403a14:12_4": "Paṭiviruddhohotīti paccanīkaggāhitāya viruddho hoti.",
  "atk-s0403a14:12_5": "Anavatthacārikanti anavatthānacārikaṁ.",
  "atk-s0403a14:13_0": "7. Asappurisadānasuttavaṇṇanā",
  "atk-s0403a14:14_0": "147.",
  "atk-s0403a14:14_1": "Sattame asakkaccaṁ detīti na sakkaritvā suciṁ katvā deti.",
  "atk-s0403a14:14_2": "Acittīkatvā detīti acittīkārena agāravavasena deti.",
  "atk-s0403a14:14_3": "Apaviddhaṁ detīti na nirantaraṁ deti,",
  "atk-s0403a14:14_4": "atha vā chaḍḍetukāmo viya deti.",
  "atk-s0403a14:14_5": "Anāgamanadiṭṭhiko detīti katassa nāma phalaṁ āgamissatīti na evaṁ āgamanadiṭṭhiṁ na uppādetvā deti.",
  "atk-s0403a14:15_0": "Sukkapakkhe cittīkatvā detīti deyyadhamme ca dakkhiṇeyyesu ca cittīkāraṁ upaṭṭhapetvā deti.",
  "atk-s0403a14:15_1": "Tattha deyyadhammaṁ paṇītaṁ ojavantaṁ katvā dento deyyadhamme cittīkāraṁ upaṭṭhapeti nāma.",
  "atk-s0403a14:15_2": "Puggalaṁ vicinitvā dento dakkhiṇeyyesu cittīkāraṁ upaṭṭhapeti nāma.",
  "atk-s0403a14:15_3": "Sahatthā detīti āṇattiyā parahatthena adatvā ‘‘anamatagge saṁsāre vicarantena me hatthapādānaṁ aladdhakālassa pamāṇaṁ nāma natthi,",
  "atk-s0403a14:15_4": "vaṭṭamokkhaṁ bhavanissaraṇaṁ karissāmī’’ti sahattheneva deti.",
  "atk-s0403a14:15_5": "Āgamanadiṭṭhikoti ‘‘anāgatabhavassa paccayo bhavissatī’’ti kammañca vipākañca saddahitvā detīti.",
  "atk-s0403a14:16_0": "8. Sappurisadānasuttavaṇṇanā",
  "atk-s0403a14:17_0": "148.",
  "atk-s0403a14:17_1": "Aṭṭhame saddhāyāti dānañca dānaphalañca saddahitvā. Kālenāti yuttappattakālena.",
  "atk-s0403a14:17_2": "Anaggahitacittoti aggahitacitto muttacāgo hutvā.",
  "atk-s0403a14:17_3": "Anupahaccāti anupaghātetvā guṇe amakkhetvā.",
  "atk-s0403a14:17_4": "Kālāgatā cassa atthā pacurā hontīti atthā āgacchamānā vayovuḍḍhakāle anāgantvā yuttappattakāle paṭhamavayasmiṁyeva āgacchanti ceva bahū ca honti.",
  "atk-s0403a14:18_0": "9. Paṭhamasamayavimuttasuttavaṇṇanā",
  "atk-s0403a14:19_0": "149.",
  "atk-s0403a14:19_1": "Navame samayavimuttassāti appitappitakkhaṇeyeva vikkhambhitehi kilesehi vimuttattā samayavimuttisaṅkhātāya lokiyavimuttiyā vimuttacittassa. Dasamaṁ uttānatthameva.",
  "atk-s0403a14:20_0": "Tikaṇḍakīvaggo pañcamo.",
  "atk-s0403a14:21_0": "Tatiyapaṇṇāsakaṁ niṭṭhitaṁ.",
  "atk-s0403a14:22_0": "4. Catutthapaṇṇāsakaṁ"
}