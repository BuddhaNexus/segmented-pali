{
  "tika-abh02t1:0_0": "2. Āyatanavibhaṅgo",
  "tika-abh02t1:1_0": "1. Suttantabhājanīyavaṇṇanā",
  "tika-abh02t1:2_0": "152.Visesatoti āyatana-saddattho viya asādhāraṇato cakkhādisaddatthatoti attho.",
  "tika-abh02t1:2_1": "Assādetīti cakkhati-saddo ‘‘madhuṁ cakkhati byañjanaṁ cakkhatī’’ti rasasāyanattho atthīti tassa vasena atthaṁ vadati. ‘‘Cakkhuṁ kho, māgaṇḍiya,",
  "tika-abh02t1:2_2": "rūpārāmaṁ rūparataṁ rūpasammudita’’nti (ma. ni.",
  "tika-abh02t1:2_3": "2.209) vacanato cakkhu rūpaṁ assādeti.",
  "tika-abh02t1:2_4": "Satipi sotādīnaṁ saddārammaṇādiratibhāve niruḷhattā cakkhumhiyeva cakkhu-saddo pavattati padumādīsu paṅkajādisaddā viyāti daṭṭhabbaṁ.",
  "tika-abh02t1:2_5": "Vibhāveti cāti saddalakkhaṇasiddhassa cakkhati-saddassa vasena atthaṁ vadati. Cakkhatīti hi ācikkhati, abhibyattaṁ vadatīti attho.",
  "tika-abh02t1:2_6": "Nayanassa ca vadantassa viya samavisamavibhāvanameva ācikkhananti katvā āha ‘‘vibhāveti cāti attho’’ti.",
  "tika-abh02t1:2_7": "Anekatthattā vā dhātūnaṁ vibhāvanatthatā cakkhu-saddassa daṭṭhabbā.",
  "tika-abh02t1:2_8": "Rattaduṭṭhādikālesu kakaṇṭakarūpaṁ viya uddarūpaṁ viya ca vaṇṇavikāraṁ āpajjamānaṁ rūpaṁ hadayaṅgatabhāvaṁ rūpayati rūpamiva pakāsaṁ karoti,",
  "tika-abh02t1:2_9": "saviggahamiva katvā dassetīti attho.",
  "tika-abh02t1:2_10": "Vitthāraṇaṁ vā rūpa-saddassa attho,",
  "tika-abh02t1:2_11": "vitthāraṇañca pakāsanamevāti āha ‘‘pakāsetī’’ti.",
  "tika-abh02t1:2_12": "Anekatthattā vā dhātūnaṁ pakāsanatthoyeva rūpa-saddo daṭṭhabbo,",
  "tika-abh02t1:2_13": "vaṇṇavācakassa rūpa-saddassa rūpayatīti nibbacanaṁ,",
  "tika-abh02t1:2_14": "rūpavācakassa ruppatīti ayaṁ viseso.",
  "tika-abh02t1:3_0": "Udāharīyatīti vuccatīti-atthe vacanameva gahitaṁ siyā,",
  "tika-abh02t1:3_1": "na ca vacana-saddoyeva ettha saddo,",
  "tika-abh02t1:3_2": "atha kho sabbopi sotaviññeyyoti sappatīti sakehi paccayehi sappīyati sotaviññeyyabhāvaṁ gamīyatīti attho.",
  "tika-abh02t1:3_3": "Sūcayatīti attano vatthuṁ gandhavasena apākaṭaṁ ‘‘idaṁ sugandhaṁ duggandha’’nti pakāseti,",
  "tika-abh02t1:3_4": "paṭicchannaṁ vā pupphādivatthuṁ ‘‘ettha pupphaṁ atthi campakādi,",
  "tika-abh02t1:3_5": "phalamatthi ambādī’’ti pesuññaṁ karontaṁ viya hotīti attho.",
  "tika-abh02t1:3_6": "Rasaggahaṇamūlakattā āhārajjhoharaṇassa jīvitahetumhi āhārarase ninnatāya jīvitaṁ avhāyatīti jivhā vuttā niruttilakkhaṇena.",
  "tika-abh02t1:3_7": "Kucchitānaṁ sāsavadhammānaṁ āyoti visesena kāyo vutto anuttariyahetubhāvaṁ anāgacchantesu kāmarāganidānakammajanitesu kāmarāgassa ca visesapaccayesu ghānajivhākāyesu kāyassa visesatarasāsavapaccayattā.",
  "tika-abh02t1:3_8": "Tena hi phoṭṭhabbaṁ assādentā sattā methunampi sevanti.",
  "tika-abh02t1:3_9": "Uppattidesoti uppattikāraṇanti attho.",
  "tika-abh02t1:3_10": "Kāyindriyavatthukā vā cattāro khandhā balavakāmāsavādihetubhāvato visesena ‘‘sāsavā’’ti vuttā,",
  "tika-abh02t1:3_11": "tesaṁ uppajjanaṭṭhānanti attho.",
  "tika-abh02t1:3_12": "Attano lakkhaṇaṁ dhārayantīti ye visesalakkhaṇena āyatanasaddaparā vattabbā,",
  "tika-abh02t1:3_13": "te cakkhādayo tathā vuttāti aññe manogocarabhūtā dhammā sāmaññalakkhaṇeneva ekāyatanattaṁ upanetvā vuttā.",
  "tika-abh02t1:3_14": "Oḷārikavatthārammaṇamananasaṅkhātehi visayavisayibhāvehi purimāni pākaṭānīti tathā apākaṭā ca aññe manogocarā na attano sabhāvaṁ na dhārentīti imassatthassa dīpanattho dhamma-saddoti.",
  "tika-abh02t1:4_0": "Vāyamantīti attano kiccaṁ karonticceva attho.",
  "tika-abh02t1:4_1": "Imasmiñca atthe āyatanti etthāti āyatananti adhikaraṇattho āyatana-saddo, dutiyatatiyesu kattuattho. Te cāti cittacetasikadhamme.",
  "tika-abh02t1:4_2": "Te hi taṁtaṁdvārārammaṇesu āyanti āgacchanti pavattantīti āyāti.",
  "tika-abh02t1:4_3": "Vitthārentīti pubbe anuppannattā līnāni apākaṭāni pubbantato uddhaṁ pasārenti pākaṭāni karonti uppādentīti attho.",
  "tika-abh02t1:5_0": "Ruḷhīvasena āyatana-saddassatthaṁ vattuṁ ‘‘apicā’’tiādi āraddhaṁ.",
  "tika-abh02t1:5_1": "Taṁ nissitattāti ettha mano manoviññāṇādīnaṁ cittacetasikānaṁ nissayapaccayo na hotīti tassa nesaṁ dvārabhāvo nissayabhāvoti daṭṭhabbo. Atthatoti vacanatthato, na vacanīyatthato.",
  "tika-abh02t1:5_2": "Vacanattho hettha vutto ‘‘cakkhatī’’tiādinā,",
  "tika-abh02t1:5_3": "na vacanīyattho ‘‘yaṁ cakkhu catunnaṁ mahābhūtānaṁ upādāya pasādo’’tiādinā (dha. sa. 597) viyāti.",
  "tika-abh02t1:6_0": "Tāvatvatoti anūnādhikabhāvaṁ dasseti.",
  "tika-abh02t1:6_1": "Tattha dvādasāyatanavinimuttassa kassaci dhammassa abhāvā adhikabhāvato codanā natthi,",
  "tika-abh02t1:6_2": "salakkhaṇadhāraṇaṁ pana sabbesaṁ sāmaññalakkhaṇanti ūnacodanā sambhavatīti dassento āha ‘‘cakkhādayopi hī’’tiādi.",
  "tika-abh02t1:6_3": "Asādhāraṇanti cakkhuviññāṇādīnaṁ asādhāraṇaṁ.",
  "tika-abh02t1:6_4": "Satipi asādhāraṇārammaṇabhāve cakkhādīnaṁ dvārabhāvena gahitattā dhammāyatane aggahaṇaṁ daṭṭhabbaṁ.",
  "tika-abh02t1:6_5": "Dvārārammaṇabhāvehi vā asādhāraṇataṁ sandhāya ‘‘asādhāraṇa’’nti vuttaṁ.",
  "tika-abh02t1:7_0": "Yebhuyyasahuppattiādīhi uppattikkamādiayutti yojetabbā.",
  "tika-abh02t1:7_1": "Ajjhattikesu hīti etena ajjhattikabhāvena visayibhāvena ca ajjhattikānaṁ paṭhamaṁ desetabbataṁ dasseti.",
  "tika-abh02t1:7_2": "Tesu hi paṭhamaṁ desetabbesu pākaṭattā paṭhamataraṁ cakkhāyatanaṁ desitanti.",
  "tika-abh02t1:7_3": "Tato ghānāyatanādīnīti ettha bahūpakārattābhāvena cakkhusotehi purimataraṁ adesetabbāni saha vattuṁ asakkuṇeyyattā ekena kamena desetabbānīti ghānādikkamena desitānīti adhippāyo.",
  "tika-abh02t1:7_4": "Aññathāpi hi desitesu na na sakkā codetuṁ,",
  "tika-abh02t1:7_5": "na ca sakkā sodhetabbāni na desetunti.",
  "tika-abh02t1:7_6": "Gocaro visayo etassāti gocaravisayo, mano.",
  "tika-abh02t1:7_7": "Kassa pana gocaro etassa visayoti? Cakkhādīnaṁ pañcannampi.",
  "tika-abh02t1:7_8": "Viññāṇuppattikāraṇavavatthānatoti etena ca cakkhādianantaraṁ rūpādivacanassa kāraṇamāha.",
  "tika-abh02t1:8_0": "Paccayabhedo kammādibhedo.",
  "tika-abh02t1:8_1": "Nirayādiko apadādigatinānākaraṇañca gatibhedo.",
  "tika-abh02t1:8_2": "Hatthiassādiko khattiyādiko ca nikāyabhedo.",
  "tika-abh02t1:8_3": "Taṁtaṁsattasantānabhedo puggalabhedo.",
  "tika-abh02t1:8_4": "Yā ca cakkhādīnaṁ vatthūnaṁ anantabhedatā vuttā,",
  "tika-abh02t1:8_5": "soyeva hadayavatthussa ca bhedo hoti.",
  "tika-abh02t1:8_6": "Tato manāyatanassa anantappabhedatā yojetabbā dukkhāpaṭipadādito ārammaṇādhipatiādibhedato ca.",
  "tika-abh02t1:8_7": "Imasmiṁ suttantabhājanīye vipassanā vuttāti vipassanupagamanañca viññāṇaṁ gahetvā ekāsītibhedatā manāyatanassa vuttā niddesavasena. Nīlaṁ nīlasseva sabhāgaṁ, aññaṁ visabhāgaṁ,",
  "tika-abh02t1:8_8": "evaṁ kusalasamuṭṭhānādibhedesu yojetabbaṁ.",
  "tika-abh02t1:8_9": "Tebhūmakadhammārammaṇavasenāti pubbe vuttaṁ cakkhādivajjaṁ dhammārammaṇaṁ sandhāya vuttaṁ.",
  "tika-abh02t1:9_0": "Saparipphandakiriyāvasena īhanaṁ īhā.",
  "tika-abh02t1:9_1": "Cintanavasena byāpārakaraṇaṁ byāpāro.",
  "tika-abh02t1:9_2": "Tattha byāpāraṁ dassento āha ‘‘na hi cakkhu rūpādīnaṁ evaṁ hotī’’ti.",
  "tika-abh02t1:9_3": "Īhaṁ dassento āha ‘‘na ca tānī’’tiādi.",
  "tika-abh02t1:9_4": "Ubhayampi pana īhā ca hoti byāpāro cāti uppaṭipāṭivacanaṁ. Dhammatāvāti sabhāvova, kāraṇasamatthatā vā.",
  "tika-abh02t1:9_5": "Īhābyāpārarahitānaṁ dvārādibhāvo dhammatā.",
  "tika-abh02t1:9_6": "Imasmiñca atthe yanti etassa yasmāti attho.",
  "tika-abh02t1:9_7": "Purimasmiṁ sambhavanavisesanaṁ yaṁ-saddo. ‘‘Suñño gāmoti kho, bhikkhave,",
  "tika-abh02t1:9_8": "channetaṁ ajjhattikānaṁ āyatanānaṁ adhivacana’’nti (saṁ. ni.",
  "tika-abh02t1:9_9": "4.238) vacanato suññagāmo viya daṭṭhabbāni.",
  "tika-abh02t1:9_10": "Annapānasamohitanti gahite suññagāme yaññadeva bhājanaṁ parāmasīyati,",
  "tika-abh02t1:9_11": "taṁ taṁ rittakaṁyeva parāmasīyati,",
  "tika-abh02t1:9_12": "evaṁ dhuvādibhāvena gahitāni upaparikkhiyamānāni rittakāneva etāni dissantīti.",
  "tika-abh02t1:9_13": "Cakkhādidvāresu abhijjhādomanassuppādakabhāvena rūpādīni cakkhādīnaṁ abhighātakānīti vuttāni.",
  "tika-abh02t1:9_14": "Ahisusumārapakkhikukkurasiṅgālamakkaṭā cha pāṇakā.",
  "tika-abh02t1:9_15": "Visamabilākāsagāmasusānavanāni tesaṁ gocarā.",
  "tika-abh02t1:9_16": "Tattha visamādiajjhāsayehi cakkhādīhi visamabhāvabilākāsagāmasusānasannissitasadisupādinnadhammavanabhāvehi abhiramitattā rūpādīnampi visamādisadisatā yojetabbā.",
  "tika-abh02t1:10_0": "Hutvā abhāvaṭṭhenāti idaṁ itaresaṁ catunnaṁ ākārānaṁ saṅgahakattā visuṁ vuttaṁ.",
  "tika-abh02t1:10_1": "Hutvā abhāvākāro eva hi uppādavayattākārādayoti.",
  "tika-abh02t1:10_2": "Tattha hutvāti etena purimantavivittatāpubbakaṁ majjhe vijjamānataṁ dasseti,",
  "tika-abh02t1:10_3": "taṁ vatvā abhāvavacanena majjhe vijjamānatāpubbakaṁ, aparante avijjamānataṁ,",
  "tika-abh02t1:10_4": "ubhayenapi sadā abhāvo aniccalakkhaṇanti dasseti. Sabhāvavijahanaṁ vipariṇāmo,",
  "tika-abh02t1:10_5": "jarābhaṅgehi vā parivattanaṁ, santānavikārāpatti vā.",
  "tika-abh02t1:10_6": "Sadā abhāvepi ciraṭṭhānaṁ siyāti taṁnivāraṇatthaṁ ‘‘tāvakālikato’’ti āha.",
  "tika-abh02t1:10_7": "Uppādavayaññathattarahitaṁ niccaṁ,",
  "tika-abh02t1:10_8": "na itarathāti niccapaṭikkhepato aniccaṁ,",
  "tika-abh02t1:10_9": "niccapaṭipakkhatoti adhippāyo.",
  "tika-abh02t1:11_0": "Jātidhammatādīhi aniṭṭhatā paṭipīḷanaṁ.",
  "tika-abh02t1:11_1": "Paṭipīḷanaṭṭhenāti ca yassa taṁ pavattati, taṁ puggalaṁ paṭipīḷanato,",
  "tika-abh02t1:11_2": "sayaṁ vā jarādīhi paṭipīḷanattāti attho.",
  "tika-abh02t1:11_3": "Parittaṭṭhitikassapi attano vijjamānakkhaṇe uppādādīhi abhiṇhaṁ sampaṭipīḷanattā ‘‘abhiṇhasampaṭipīḷanato’’ti purimaṁ sāmaññalakkhaṇaṁ visesetvā vadati,",
  "tika-abh02t1:11_4": "puggalassa pīḷanato dukkhamaṁ.",
  "tika-abh02t1:11_5": "Sukhapaṭipakkhabhāvato dukkhaṁ sukhaṁ paṭikkhipati nivāreti,",
  "tika-abh02t1:11_6": "dukkhavacanaṁ vā atthato sukhaṁ paṭikkhipatīti āha ‘‘sukhapaṭikkhepato’’ti.",
  "tika-abh02t1:12_0": "Natthi etassa vasavattanako,",
  "tika-abh02t1:12_1": "nāpi idaṁ vasavattanakanti avasavattanakaṁ,",
  "tika-abh02t1:12_2": "attano parasmiṁ parassa ca attani vasavattanabhāvo vā vasavattanakaṁ,",
  "tika-abh02t1:12_3": "taṁ etassa natthīti avasavattanakaṁ,",
  "tika-abh02t1:12_4": "avasavattanakassa avasavattanako vā attho sabhāvo avasavattanakaṭṭho, idañca sāmaññalakkhaṇaṁ.",
  "tika-abh02t1:12_5": "Tenāti parassa attani vasavattanākārena suññaṁ.",
  "tika-abh02t1:12_6": "Imasmiñca atthe suññatoti etasseva visesanaṁ ‘‘assāmikato’’ti.",
  "tika-abh02t1:12_7": "Atha vā ‘‘yasmā vā etaṁ…pe… mā pāpuṇātū’’ti evaṁ cintayamānassa kassaci tīsu ṭhānesu vasavattanabhāvo natthi,",
  "tika-abh02t1:12_8": "suññaṁ taṁ tena attanoyeva vasavattanākārenāti attho. Na idaṁ kassaci kāmakāriyaṁ,",
  "tika-abh02t1:12_9": "nāpi etassa kiñci kāmakāriyaṁ atthīti akāmakāriyaṁ.",
  "tika-abh02t1:12_10": "Etena avasavattanatthaṁ visesetvā dasseti.",
  "tika-abh02t1:13_0": "Vibhavagati vināsagamanaṁ.",
  "tika-abh02t1:13_1": "Santatiyaṁ bhavantaruppattiyeva bhavasaṅkantigamanaṁ.",
  "tika-abh02t1:13_2": "Santatiyā yathāpavattākāravijahanaṁ pakatibhāvavijahanaṁ.",
  "tika-abh02t1:13_3": "‘‘Cakkhu anicca’’nti vutte cakkhuanicca-saddānaṁ ekatthattā aniccānaṁ sesadhammānampi cakkhubhāvo āpajjatīti etissā codanāya nivāraṇatthaṁ visesasāmaññalakkhaṇavācakānañca saddānaṁ ekadesasamudāyabodhanavisesaṁ dīpetuṁ ‘‘apicā’’tiādimāha.",
  "tika-abh02t1:14_0": "Kiṁ dassitanti vipassanācāraṁ kathentena kiṁ lakkhaṇaṁ dassitanti adhippāyo. ‘‘Katamā cānanda, anattasaññā? Idhānanda,",
  "tika-abh02t1:14_1": "bhikkhu araññagato vā rukkhamūlagato vā suññāgāragato vā iti paṭisañcikkhati ‘cakkhu anattā’ti…pe… ‘dhammā anattā’ti.",
  "tika-abh02t1:14_2": "Iti imesu chasu ajjhattikabāhiresu āyatanesu anattānupassī viharatī’’ti (a. ni.",
  "tika-abh02t1:14_3": "10.60) avisesesu āyatanesu anattānupassanā vuttāti kāraṇabhūtānaṁ cakkhādīnaṁ,",
  "tika-abh02t1:14_4": "phalabhūtānañca cakkhuviññāṇādīnaṁ kāraṇaphalamattatāya anattatāya anattalakkhaṇavibhāvanatthāya āyatanadesanāti āha ‘‘dvādasannaṁ…pe… anattalakkhaṇa’’nti.",
  "tika-abh02t1:14_5": "Yadipi aniccadukkhalakkhaṇāni ettha dassitāni,",
  "tika-abh02t1:14_6": "tehi ca anattalakkhaṇameva visesena dassitanti adhippāyo.",
  "tika-abh02t1:14_7": "Veti cāti ettha iti-saddo samāpanattho.",
  "tika-abh02t1:14_8": "Iccassāti ettha iti-saddo yathāsamāpitassa āropetabbadosassa nidassanattho.",
  "tika-abh02t1:14_9": "Evanti ‘‘cakkhu attā’’ti evaṁ vāde satīti attho.",
  "tika-abh02t1:14_10": "Iccassāti vā iti-saddo ‘‘iti vadantassā’’ti paravādissa dosalakkhaṇākāranidassanattho.",
  "tika-abh02t1:14_11": "Evanti dosagamanappakāranidassanattho.",
  "tika-abh02t1:14_12": "Rūpe attani ‘‘evaṁ me rūpaṁ hotū’’ti attaniye viya sāminiddesāpattīti ce? Na, ‘‘mama attā’’ti gahitattā.",
  "tika-abh02t1:14_13": "‘‘Mama attā’’ti hi gahitaṁ rūpaṁ vasavattitāya ‘‘evaṁ me hotū’’ti icchiyamānañca tatheva bhaveyya,",
  "tika-abh02t1:14_14": "icchatopi hi tassa rūpasaṅkhāto attā avasavatti cāti. Ābādhāyāti evaṁ dukkhena. Paññāpananti paresaṁ ñāpanaṁ.",
  "tika-abh02t1:14_15": "Anattalakkhaṇapaññāpanassa aññesaṁ avisayattā anattalakkhaṇadīpakānaṁ aniccadukkhalakkhaṇānañca paññāpanassa avisayatā dassitā hoti.",
  "tika-abh02t1:15_0": "Evaṁ pana duppaññāpanatā etesaṁ durūpaṭṭhānatāya hotīti tesaṁ anupaṭṭhahanakāraṇaṁ pucchanto āha ‘‘imāni panā’’tiādi.",
  "tika-abh02t1:15_1": "Ṭhānādīsu nirantaraṁ pavattamānassa heṭṭhā vuttassa abhiṇhasampaṭipīḷanassa.",
  "tika-abh02t1:15_2": "Dhātumattatāya cakkhādīnaṁ samūhato vinibbhujjanaṁ nānādhātuvinibbhogo.",
  "tika-abh02t1:15_3": "Ghanenāti cattāripi ghanāni ghanabhāvena ekattaṁ upanetvā vadati.",
  "tika-abh02t1:15_4": "Paññāyeva santativikopanāti daṭṭhabbaṁ.",
  "tika-abh02t1:15_5": "Yāthāvasarasatoti aviparītasabhāvato.",
  "tika-abh02t1:15_6": "Sabhāvo hi rasiyamāno aviraddhapaṭivedhena assādiyamāno ‘‘raso’’ti vuccati.",
  "tika-abh02t1:15_7": "Aniccādīhi aniccalakkhaṇādīnaṁ aññattha vacanaṁ ruppanādivasena pavattarūpādiggahaṇato visiṭṭhassa aniccādiggahaṇassa sabbhāvā.",
  "tika-abh02t1:15_8": "Na hi nāmarūpaparicchedamattena kiccasiddhi hoti,",
  "tika-abh02t1:15_9": "aniccādayo ca rūpādīnaṁ ākārā daṭṭhabbā.",
  "tika-abh02t1:15_10": "Te panākārā paramatthato avijjamānā rūpādīnaṁ ākāramattāyevāti katvā aṭṭhasāliniyaṁ (dha. sa. aṭṭha.",
  "tika-abh02t1:15_11": "350) lakkhaṇārammaṇikavipassanāya khandhārammaṇatā vuttāti adhippāyamatte ṭhātuṁ yuttaṁ, nātidhāvituṁ.",
  "tika-abh02t1:15_12": "‘‘Anicca’’nti ca gaṇhanto ‘‘dukkhaṁ anattā’’ti na gaṇhāti,",
  "tika-abh02t1:15_13": "tathā dukkhādiggahaṇe itarassāgahaṇaṁ.",
  "tika-abh02t1:15_14": "Aniccādiggahaṇāni ca niccasaññādinivattanakāni saddhāsamādhipaññindriyādhikāni tividhavimokkhamukhabhūtāni.",
  "tika-abh02t1:15_15": "Tasmā etesaṁ ākārānaṁ pariggayhamānānaṁ aññamaññaṁ viseso ca atthīti tīṇi lakkhaṇāni vuttāni.",
  "tika-abh02t1:16_0": "Suttantabhājanīyavaṇṇanā niṭṭhitā.",
  "tika-abh02t1:17_0": "2. Abhidhammabhājanīyavaṇṇanā",
  "tika-abh02t1:18_0": "167.",
  "tika-abh02t1:18_1": "Nāmarūpaparicchedakathā abhidhammakathāti suttante viya paccayayugaḷavasena akathetvā ajjhattikabāhiravasena abhiññeyyāni āyatanāni abbokārato abhidhammabhājanīye kathitāni.",
  "tika-abh02t1:18_2": "Āgammāti sabbasaṅkhārehi nibbindassa visaṅkhāraninnassa gotrabhunā vivaṭṭitamānasassa maggena sacchikaraṇenāti attho.",
  "tika-abh02t1:18_3": "Sacchikiriyamānañhi taṁ adhigantvā ārammaṇapaccayabhūtañca paṭicca adhipatipaccayabhūte ca tamhi paramassāsabhāvena vinimuttasaṅkhārassa ca gatibhāvena patiṭṭhānabhūte patiṭṭhāya khayasaṅkhāto maggo rāgādayo khepetīti taṁsacchikaraṇābhāve rāgādīnaṁ anuppattinirodhagamanābhāvā ‘‘taṁ āgamma rāgādayo khīyantī’’ti vuttaṁ.",
  "tika-abh02t1:18_4": "Suttato muñcitvāti suttapadāni muñcitvā.",
  "tika-abh02t1:18_5": "Añño suttassa attho ‘‘mātaraṁ pitaraṁ hantvā’’tiādīsu (dha. pa. 294-295) viya āharitabbo,",
  "tika-abh02t1:18_6": "natthi suttapadeheva nīto atthoti attho.",
  "tika-abh02t1:19_0": "Ekaṁ nānanti cuṇṇitaṁ khuddakaṁ vā karaṇaṁ,",
  "tika-abh02t1:19_1": "cuṇṇīkaraṇanti abahumānena vadati.",
  "tika-abh02t1:19_2": "Na tvaṁ ekaṁ nānaṁ jānāsīti kiṁ ettakaṁ tvameva na jānāsīti attho.",
  "tika-abh02t1:19_3": "Nanu ñāteti ‘‘yadipi pubbe na ñātaṁ,",
  "tika-abh02t1:19_4": "adhunāpi ñāte nanu sādhu hotī’’ti attano jānanaṁ paṭicchādetvā vikkhepaṁ karontaṁ nibandhati.",
  "tika-abh02t1:19_5": "Vibhajitvāti akkharatthamatte aṭṭhatvā līnaṁ atthaṁ vibhajitvā uddharitvā nīharitvā kathitanti attho.",
  "tika-abh02t1:19_6": "Rāgādīnaṁ khayo nāma abhāvamatto,",
  "tika-abh02t1:19_7": "na ca abhāvassa bahubhāvo atthi attano abhāvattāti vadantassa vacanapacchindanatthaṁ pucchati ‘‘rāgakkhayo nāma rāgasseva khayo’’tiādi.",
  "tika-abh02t1:19_8": "Yadi hi rāgakkhayo dosādīnaṁ khayo na hoti,",
  "tika-abh02t1:19_9": "dosakkhayādayo ca rāgādīnaṁ khayā,",
  "tika-abh02t1:19_10": "aññamaññavisiṭṭhā bhinnā āpannā hontīti bahunibbānatā āpannā eva hoti,",
  "tika-abh02t1:19_11": "aññamaññaviseso ca nāma nissabhāvassa natthīti sasabhāvatā ca nibbānassa.",
  "tika-abh02t1:19_12": "Nava taṇhāmūlakā ‘‘taṇhaṁ paṭicca pariyesanā’’ti (dī. ni. 2.103; 3.359; a. ni. 9.23; vibha. 963) ādayo,",
  "tika-abh02t1:19_13": "tesu pariyesanādayo ca pariyesanādikarakilesā daṭṭhabbā.",
  "tika-abh02t1:19_14": "Diyaḍḍhakilesasahassaṁ nidānakathāyaṁ vuttaṁ.",
  "tika-abh02t1:20_0": "Oḷārikatāya kāretabboti atisukhumassa nibbānassa oḷārikabhāvadosāpattiyā bodhetabbo, niggahetabbo vā.",
  "tika-abh02t1:20_1": "Vatthunti upādinnakaphoṭṭhabbaṁ methunaṁ.",
  "tika-abh02t1:20_2": "Acchādīnampi nibbānappatti kasmā vuttā,",
  "tika-abh02t1:20_3": "nanu ‘‘kilesānaṁ accantaṁ anuppattinirodho nibbāna’’nti icchantassa kilesānaṁ vināso kañci kālaṁ appavatti nibbānaṁ na hotīti? Na, abhāvasāmaññato.",
  "tika-abh02t1:20_4": "Accantāpavatti hi kañci kālañca appavatti abhāvoyevāti natthi viseso.",
  "tika-abh02t1:20_5": "Savisesaṁ vā vadantassa abhāvatā āpajjatīti.",
  "tika-abh02t1:20_6": "Tiracchānagatehipi pāpuṇitabbattā tesampi pākaṭaṁ piḷandhanaṁ viya oḷārikaṁ thūlaṁ.",
  "tika-abh02t1:20_7": "Kevalaṁ pana kaṇṇe piḷandhituṁ na sakkoti,",
  "tika-abh02t1:20_8": "piḷandhanatopi vā thūlattā na sakkāti uppaṇḍento viya niggaṇhāti.",
  "tika-abh02t1:21_0": "Nibbānārammaṇakaraṇena gotrabhukkhaṇe kilesakkhayappatti panassa āpannāti maññamāno āha ‘‘tvaṁ akhīṇesuyevā’’tiādi.",
  "tika-abh02t1:21_1": "Nanu ārammaṇakaraṇamattena kilesakkhayo anuppattoti na sakkā vattuṁ.",
  "tika-abh02t1:21_2": "Cittañhi atītānāgatādisabbaṁ ālambeti,",
  "tika-abh02t1:21_3": "na nipphannamevāti gotrabhupi maggena kilesānaṁ yā anuppattidhammatā kātabbā, taṁ ārabbha pavattissatīti? Na,",
  "tika-abh02t1:21_4": "appattanibbānassa nibbānārammaṇañāṇābhāvato.",
  "tika-abh02t1:21_5": "Na hi aññadhammā viya nibbānaṁ,",
  "tika-abh02t1:21_6": "taṁ pana atigambhīrattā appattena ālambituṁ na sakkā.",
  "tika-abh02t1:21_7": "Tasmā tena gotrabhunā pattabbena tikālikasabhāvātikkantagambhīrabhāvena bhavitabbaṁ,",
  "tika-abh02t1:21_8": "kilesakkhayamattataṁ vā icchato gotrabhuto puretaraṁ nipphannena kilesakkhayena.",
  "tika-abh02t1:21_9": "Tenāha ‘‘tvaṁ akhīṇesuyeva kilesesu kilesakkhayaṁ nibbānaṁ paññapesī’’ti.",
  "tika-abh02t1:21_10": "Appattakilesakkhayārammaṇakaraṇe hi sati gotrabhuto puretaracittānipi ālambeyyunti.",
  "tika-abh02t1:22_0": "Maggassa kilesakkhayaṁ nibbānanti maggassa ārammaṇabhūtaṁ nibbānaṁ katamanti attho.",
  "tika-abh02t1:22_1": "Maggotiādinā purimapucchādvayameva vivarati.",
  "tika-abh02t1:23_0": "Na ca kiñcīti rūpādīsu nibbānaṁ kiñci na hoti, na ca kadāci hoti,",
  "tika-abh02t1:23_1": "atītādibhāvena na vattabbanti vadanti,",
  "tika-abh02t1:23_2": "taṁ āgamma avijjātaṇhānaṁ kiñci ekadesamattampi na hoti,",
  "tika-abh02t1:23_3": "tadeva taṁ āgamma kadāci na ca hotīti attho yutto.",
  "tika-abh02t1:24_0": "Abhidhammabhājanīyavaṇṇanā niṭṭhitā.",
  "tika-abh02t1:25_0": "3. Pañhapucchakavaṇṇanā",
  "tika-abh02t1:26_0": "168.Na…pe… navattabbadhammārammaṇattāti yathā sārammaṇā parittādibhāvena navattabbaṁ kiñci ārammaṇaṁ karonti,",
  "tika-abh02t1:26_1": "evaṁ kiñci ālambanato na navattabbakoṭṭhāsaṁ bhajatīti attho.",
  "tika-abh02t1:27_0": "Pañhapucchakavaṇṇanā niṭṭhitā.",
  "tika-abh02t1:28_0": "Āyatanavibhaṅgavaṇṇanā niṭṭhitā."
}