{
  "mn11:0.1_0": "Majjhima Nikāya 11 ",
  "mn11:0.2_0": "Cūḷasīhanādasutta ",
  "mn11:1.1_0": "Evaṁ me sutaṁ—",
  "mn11:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn11:1.3_0": "Tatra kho bhagavā bhikkhū āmantesi: ",
  "mn11:1.4_0": "“bhikkhavo”ti. ",
  "mn11:1.5_0": "“Bhadante”ti te bhikkhū bhagavato paccassosuṁ. ",
  "mn11:1.6_0": "Bhagavā etadavoca: ",
  "mn11:2.1_0": "“Idheva, bhikkhave, samaṇo, idha dutiyo samaṇo, idha tatiyo samaṇo, idha catuttho samaṇo; ",
  "mn11:2.2_0": "suññā parappavādā samaṇebhi aññehīti. ",
  "mn11:2.3_0": "Evametaṁ, bhikkhave, sammā sīhanādaṁ nadatha. ",
  "mn11:3.1_0": "Ṭhānaṁ kho panetaṁ, bhikkhave,",
  "mn11:3.1_1": "vijjati yaṁ aññatitthiyā paribbājakā evaṁ vadeyyuṁ:",
  "mn11:3.2_0": "‘ko panāyasmantānaṁ assāso, kiṁ balaṁ,",
  "mn11:3.2_1": "yena tumhe āyasmanto evaṁ vadetha—",
  "mn11:3.3_0": "idheva samaṇo, idha dutiyo samaṇo, idha tatiyo samaṇo, idha catuttho samaṇo; ",
  "mn11:3.4_0": "suññā parappavādā samaṇebhi aññehī’ti? ",
  "mn11:3.5_0": "Evaṁvādino, bhikkhave,",
  "mn11:3.5_1": "aññatitthiyā paribbājakā evamassu vacanīyā:",
  "mn11:3.6_0": "‘atthi kho no, āvuso,",
  "mn11:3.6_1": "tena bhagavatā jānatā passatā arahatā sammāsambuddhena cattāro dhammā akkhātā ye mayaṁ attani sampassamānā evaṁ vadema—",
  "mn11:3.7_0": "idheva samaṇo, idha dutiyo samaṇo, idha tatiyo samaṇo, idha catuttho samaṇo; ",
  "mn11:3.8_0": "suññā parappavādā samaṇebhi aññehīti. ",
  "mn11:3.9_0": "Katame cattāro? ",
  "mn11:3.10_0": "Atthi kho no, āvuso, satthari pasādo, atthi dhamme pasādo, atthi sīlesu paripūrakāritā; ",
  "mn11:3.11_0": "sahadhammikā kho pana piyā manāpā—",
  "mn11:3.12_0": "gahaṭṭhā ceva pabbajitā ca. ",
  "mn11:3.13_0": "Ime kho no, āvuso,",
  "mn11:3.13_1": "tena bhagavatā jānatā passatā arahatā sammāsambuddhena cattāro dhammā akkhātā ye mayaṁ attani sampassamānā evaṁ vadema—",
  "mn11:3.14_0": "idheva samaṇo, idha dutiyo samaṇo, idha tatiyo samaṇo, idha catuttho samaṇo; ",
  "mn11:3.15_0": "suññā parappavādā samaṇebhi aññehī’ti. ",
  "mn11:4.1_0": "Ṭhānaṁ kho panetaṁ, bhikkhave,",
  "mn11:4.1_1": "vijjati yaṁ aññatitthiyā paribbājakā evaṁ vadeyyuṁ:",
  "mn11:4.2_0": "‘amhākampi kho, āvuso,",
  "mn11:4.2_1": "atthi satthari pasādo yo amhākaṁ satthā,",
  "mn11:4.2_2": "amhākampi atthi dhamme pasādo yo amhākaṁ dhammo,",
  "mn11:4.2_3": "mayampi sīlesu paripūrakārino yāni amhākaṁ sīlāni,",
  "mn11:4.3_0": "amhākampi sahadhammikā piyā manāpā—",
  "mn11:4.4_0": "gahaṭṭhā ceva pabbajitā ca. ",
  "mn11:4.5_0": "Idha no, āvuso,",
  "mn11:4.5_1": "ko viseso ko adhippayāso kiṁ nānākaraṇaṁ yadidaṁ tumhākañceva amhākañcā’ti?",
  "mn11:5.1_0": "Evaṁvādino, bhikkhave,",
  "mn11:5.1_1": "aññatitthiyā paribbājakā evamassu vacanīyā:",
  "mn11:5.2_0": "‘kiṁ panāvuso, ekā niṭṭhā, udāhu puthu niṭṭhā’ti? ",
  "mn11:5.3_0": "Sammā byākaramānā, bhikkhave,",
  "mn11:5.3_1": "aññatitthiyā paribbājakā evaṁ byākareyyuṁ:",
  "mn11:5.4_0": "‘ekāvuso, niṭṭhā, na puthu niṭṭhā’ti. ",
  "mn11:5.5_0": "‘Sā panāvuso,",
  "mn11:5.5_1": "niṭṭhā sarāgassa udāhu vītarāgassā’ti?",
  "mn11:5.6_0": "Sammā byākaramānā, bhikkhave,",
  "mn11:5.6_1": "aññatitthiyā paribbājakā evaṁ byākareyyuṁ:",
  "mn11:5.7_0": "‘vītarāgassāvuso, sā niṭṭhā, na sā niṭṭhā sarāgassā’ti. ",
  "mn11:5.8_0": "‘Sā panāvuso,",
  "mn11:5.8_1": "niṭṭhā sadosassa udāhu vītadosassā’ti?",
  "mn11:5.9_0": "Sammā byākaramānā, bhikkhave,",
  "mn11:5.9_1": "aññatitthiyā paribbājakā evaṁ byākareyyuṁ:",
  "mn11:5.10_0": "‘vītadosassāvuso, sā niṭṭhā, na sā niṭṭhā sadosassā’ti. ",
  "mn11:5.11_0": "‘Sā panāvuso,",
  "mn11:5.11_1": "niṭṭhā samohassa udāhu vītamohassā’ti?",
  "mn11:5.12_0": "Sammā byākaramānā, bhikkhave,",
  "mn11:5.12_1": "aññatitthiyā paribbājakā evaṁ byākareyyuṁ:",
  "mn11:5.13_0": "‘vītamohassāvuso, sā niṭṭhā, na sā niṭṭhā samohassā’ti. ",
  "mn11:5.14_0": "‘Sā panāvuso,",
  "mn11:5.14_1": "niṭṭhā sataṇhassa udāhu vītataṇhassā’ti?",
  "mn11:5.15_0": "Sammā byākaramānā, bhikkhave,",
  "mn11:5.15_1": "aññatitthiyā paribbājakā evaṁ byākareyyuṁ:",
  "mn11:5.16_0": "‘vītataṇhassāvuso, sā niṭṭhā, na sā niṭṭhā sataṇhassā’ti. ",
  "mn11:5.17_0": "‘Sā panāvuso,",
  "mn11:5.17_1": "niṭṭhā saupādānassa udāhu anupādānassā’ti?",
  "mn11:5.18_0": "Sammā byākaramānā, bhikkhave,",
  "mn11:5.18_1": "aññatitthiyā paribbājakā evaṁ byākareyyuṁ:",
  "mn11:5.19_0": "‘anupādānassāvuso, sā niṭṭhā, na sā niṭṭhā saupādānassā’ti. ",
  "mn11:5.20_0": "‘Sā panāvuso,",
  "mn11:5.20_1": "niṭṭhā viddasuno udāhu aviddasuno’ti?",
  "mn11:5.21_0": "Sammā byākaramānā, bhikkhave,",
  "mn11:5.21_1": "aññatitthiyā paribbājakā evaṁ byākareyyuṁ:",
  "mn11:5.22_0": "‘viddasuno, āvuso, sā niṭṭhā, na sā niṭṭhā aviddasuno’ti. ",
  "mn11:5.23_0": "‘Sā panāvuso,",
  "mn11:5.23_1": "niṭṭhā anuruddhappaṭiviruddhassa udāhu ananuruddhaappaṭiviruddhassā’ti?",
  "mn11:5.24_0": "Sammā byākaramānā, bhikkhave,",
  "mn11:5.24_1": "aññatitthiyā paribbājakā evaṁ byākareyyuṁ:",
  "mn11:5.25_0": "‘ananuruddhaappaṭiviruddhassāvuso, sā niṭṭhā,",
  "mn11:5.25_1": "na sā niṭṭhā anuruddhappaṭiviruddhassā’ti.",
  "mn11:5.26_0": "‘Sā panāvuso,",
  "mn11:5.26_1": "niṭṭhā papañcārāmassa papañcaratino udāhu nippapañcārāmassa nippapañcaratino’ti?",
  "mn11:5.27_0": "Sammā byākaramānā, bhikkhave,",
  "mn11:5.27_1": "aññatitthiyā paribbājakā evaṁ byākareyyuṁ:",
  "mn11:5.28_0": "‘nippapañcārāmassāvuso, sā niṭṭhā nippapañcaratino,",
  "mn11:5.28_1": "na sā niṭṭhā papañcārāmassa papañcaratino’ti.",
  "mn11:6.1_0": "Dvemā, bhikkhave, diṭṭhiyo—",
  "mn11:6.2_0": "bhavadiṭṭhi ca vibhavadiṭṭhi ca. ",
  "mn11:6.3_0": "Ye hi keci, bhikkhave,",
  "mn11:6.3_1": "samaṇā vā brāhmaṇā vā bhavadiṭṭhiṁ allīnā bhavadiṭṭhiṁ upagatā bhavadiṭṭhiṁ ajjhositā,",
  "mn11:6.3_2": "vibhavadiṭṭhiyā te paṭiviruddhā.",
  "mn11:6.4_0": "Ye hi keci, bhikkhave,",
  "mn11:6.4_1": "samaṇā vā brāhmaṇā vā vibhavadiṭṭhiṁ allīnā vibhavadiṭṭhiṁ upagatā vibhavadiṭṭhiṁ ajjhositā,",
  "mn11:6.4_2": "bhavadiṭṭhiyā te paṭiviruddhā.",
  "mn11:7.1_0": "Ye hi keci, bhikkhave,",
  "mn11:7.1_1": "samaṇā vā brāhmaṇā vā imāsaṁ dvinnaṁ diṭṭhīnaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānanti,",
  "mn11:7.1_2": "‘te sarāgā te sadosā te samohā te sataṇhā te saupādānā te aviddasuno te anuruddhappaṭiviruddhā te papañcārāmā papañcaratino;",
  "mn11:7.2_0": "te na parimuccanti jātiyā jarāya maraṇena sokehi paridevehi dukkhehi domanassehi upāyāsehi; ",
  "mn11:7.3_0": "na parimuccanti dukkhasmā’ti vadāmi. ",
  "mn11:8.1_0": "Ye ca kho keci, bhikkhave,",
  "mn11:8.1_1": "samaṇā vā brāhmaṇā vā imāsaṁ dvinnaṁ diṭṭhīnaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānanti,",
  "mn11:8.1_2": "‘te vītarāgā te vītadosā te vītamohā te vītataṇhā te anupādānā te viddasuno te ananuruddhaappaṭiviruddhā te nippapañcārāmā nippapañcaratino;",
  "mn11:8.2_0": "te parimuccanti jātiyā jarāya maraṇena sokehi paridevehi dukkhehi domanassehi upāyāsehi; ",
  "mn11:8.3_0": "parimuccanti dukkhasmā’ti vadāmi. ",
  "mn11:9.1_0": "Cattārimāni, bhikkhave, upādānāni. ",
  "mn11:9.2_0": "Katamāni cattāri? ",
  "mn11:9.3_0": "Kāmupādānaṁ, diṭṭhupādānaṁ, sīlabbatupādānaṁ, attavādupādānaṁ. ",
  "mn11:10.1_0": "Santi, bhikkhave,",
  "mn11:10.1_1": "eke samaṇabrāhmaṇā sabbupādānapariññāvādā paṭijānamānā.",
  "mn11:10.2_0": "Te na sammā sabbupādānapariññaṁ paññapenti—",
  "mn11:10.3_0": "kāmupādānassa pariññaṁ paññapenti,",
  "mn11:10.3_1": "na diṭṭhupādānassa pariññaṁ paññapenti,",
  "mn11:10.3_2": "na sīlabbatupādānassa pariññaṁ paññapenti,",
  "mn11:10.3_3": "na attavādupādānassa pariññaṁ paññapenti.",
  "mn11:10.4_0": "Taṁ kissa hetu? ",
  "mn11:10.5_0": "Imāni hi te bhonto samaṇabrāhmaṇā tīṇi ṭhānāni yathābhūtaṁ nappajānanti. ",
  "mn11:10.6_0": "Tasmā te bhonto samaṇabrāhmaṇā sabbupādānapariññāvādā paṭijānamānā; ",
  "mn11:10.7_0": "te na sammā sabbupādānapariññaṁ paññapenti—",
  "mn11:10.8_0": "kāmupādānassa pariññaṁ paññapenti,",
  "mn11:10.8_1": "na diṭṭhupādānassa pariññaṁ paññapenti,",
  "mn11:10.8_2": "na sīlabbatupādānassa pariññaṁ paññapenti,",
  "mn11:10.8_3": "na attavādupādānassa pariññaṁ paññapenti.",
  "mn11:11.1_0": "Santi, bhikkhave,",
  "mn11:11.1_1": "eke samaṇabrāhmaṇā sabbupādānapariññāvādā paṭijānamānā.",
  "mn11:11.2_0": "Te na sammā sabbupādānapariññaṁ paññapenti—",
  "mn11:11.3_0": "kāmupādānassa pariññaṁ paññapenti,",
  "mn11:11.3_1": "diṭṭhupādānassa pariññaṁ paññapenti,",
  "mn11:11.3_2": "na sīlabbatupādānassa pariññaṁ paññapenti,",
  "mn11:11.3_3": "na attavādupādānassa pariññaṁ paññapenti.",
  "mn11:11.4_0": "Taṁ kissa hetu? ",
  "mn11:11.5_0": "Imāni hi te bhonto samaṇabrāhmaṇā dve ṭhānāni yathābhūtaṁ nappajānanti. ",
  "mn11:11.6_0": "Tasmā te bhonto samaṇabrāhmaṇā sabbupādānapariññāvādā paṭijānamānā; ",
  "mn11:11.7_0": "te na sammā sabbupādānapariññaṁ paññapenti—",
  "mn11:11.8_0": "kāmupādānassa pariññaṁ paññapenti,",
  "mn11:11.8_1": "diṭṭhupādānassa pariññaṁ paññapenti,",
  "mn11:11.8_2": "na sīlabbatupādānassa pariññaṁ paññapenti,",
  "mn11:11.8_3": "na attavādupādānassa pariññaṁ paññapenti.",
  "mn11:12.1_0": "Santi, bhikkhave,",
  "mn11:12.1_1": "eke samaṇabrāhmaṇā sabbupādānapariññāvādā paṭijānamānā.",
  "mn11:12.2_0": "Te na sammā sabbupādānapariññaṁ paññapenti—",
  "mn11:12.3_0": "kāmupādānassa pariññaṁ paññapenti,",
  "mn11:12.3_1": "diṭṭhupādānassa pariññaṁ paññapenti,",
  "mn11:12.3_2": "sīlabbatupādānassa pariññaṁ paññapenti,",
  "mn11:12.3_3": "na attavādupādānassa pariññaṁ paññapenti.",
  "mn11:12.4_0": "Taṁ kissa hetu? ",
  "mn11:12.5_0": "Imañhi te bhonto samaṇabrāhmaṇā ekaṁ ṭhānaṁ yathābhūtaṁ nappajānanti. ",
  "mn11:12.6_0": "Tasmā te bhonto samaṇabrāhmaṇā sabbupādānapariññāvādā paṭijānamānā; ",
  "mn11:12.7_0": "te na sammā sabbupādānapariññaṁ paññapenti—",
  "mn11:12.8_0": "kāmupādānassa pariññaṁ paññapenti,",
  "mn11:12.8_1": "diṭṭhupādānassa pariññaṁ paññapenti,",
  "mn11:12.8_2": "sīlabbatupādānassa pariññaṁ paññapenti,",
  "mn11:12.8_3": "na attavādupādānassa pariññaṁ paññapenti.",
  "mn11:13.1_0": "Evarūpe kho, bhikkhave,",
  "mn11:13.1_1": "dhammavinaye yo satthari pasādo so na sammaggato akkhāyati;",
  "mn11:13.2_0": "yo dhamme pasādo so na sammaggato akkhāyati; ",
  "mn11:13.3_0": "yā sīlesu paripūrakāritā sā na sammaggatā akkhāyati; ",
  "mn11:13.4_0": "yā sahadhammikesu piyamanāpatā sā na sammaggatā akkhāyati. ",
  "mn11:13.5_0": "Taṁ kissa hetu? ",
  "mn11:13.6_0": "Evañhetaṁ, bhikkhave,",
  "mn11:13.6_1": "hoti yathā taṁ durakkhāte dhammavinaye duppavedite aniyyānike anupasamasaṁvattanike asammāsambuddhappavedite.",
  "mn11:14.1_0": "Tathāgato ca kho, bhikkhave,",
  "mn11:14.1_1": "arahaṁ sammāsambuddho sabbupādānapariññāvādo paṭijānamāno sammā sabbupādānapariññaṁ paññapeti—",
  "mn11:14.2_0": "kāmupādānassa pariññaṁ paññapeti,",
  "mn11:14.2_1": "diṭṭhupādānassa pariññaṁ paññapeti,",
  "mn11:14.2_2": "sīlabbatupādānassa pariññaṁ paññapeti,",
  "mn11:14.2_3": "attavādupādānassa pariññaṁ paññapeti.",
  "mn11:15.1_0": "Evarūpe kho, bhikkhave,",
  "mn11:15.1_1": "dhammavinaye yo satthari pasādo so sammaggato akkhāyati;",
  "mn11:15.2_0": "yo dhamme pasādo so sammaggato akkhāyati; ",
  "mn11:15.3_0": "yā sīlesu paripūrakāritā sā sammaggatā akkhāyati; ",
  "mn11:15.4_0": "yā sahadhammikesu piyamanāpatā sā sammaggatā akkhāyati. ",
  "mn11:15.5_0": "Taṁ kissa hetu? ",
  "mn11:15.6_0": "Evañhetaṁ, bhikkhave,",
  "mn11:15.6_1": "hoti yathā taṁ svākkhāte dhammavinaye suppavedite niyyānike upasamasaṁvattanike sammāsambuddhappavedite.",
  "mn11:16.1_0": "Ime ca, bhikkhave, cattāro upādānā.",
  "mn11:16.1_1": "Kiṁnidānā kiṁsamudayā kiṁjātikā kiṁpabhavā?",
  "mn11:16.2_0": "Ime cattāro upādānā taṇhānidānā taṇhāsamudayā taṇhājātikā taṇhāpabhavā. ",
  "mn11:16.3_0": "Taṇhā cāyaṁ, bhikkhave,",
  "mn11:16.3_1": "kiṁnidānā kiṁsamudayā kiṁjātikā kiṁpabhavā?",
  "mn11:16.4_0": "Taṇhā vedanānidānā vedanāsamudayā vedanājātikā vedanāpabhavā. ",
  "mn11:16.5_0": "Vedanā cāyaṁ, bhikkhave,",
  "mn11:16.5_1": "kiṁnidānā kiṁsamudayā kiṁjātikā kiṁpabhavā?",
  "mn11:16.6_0": "Vedanā phassanidānā phassasamudayā phassajātikā phassapabhavā. ",
  "mn11:16.7_0": "Phasso cāyaṁ, bhikkhave,",
  "mn11:16.7_1": "kiṁnidāno kiṁsamudayo kiṁjātiko kiṁpabhavo?",
  "mn11:16.8_0": "Phasso saḷāyatananidāno saḷāyatanasamudayo saḷāyatanajātiko saḷāyatanapabhavo. ",
  "mn11:16.9_0": "Saḷāyatanañcidaṁ, bhikkhave,",
  "mn11:16.9_1": "kiṁnidānaṁ kiṁsamudayaṁ kiṁjātikaṁ kiṁpabhavaṁ?",
  "mn11:16.10_0": "Saḷāyatanaṁ nāmarūpanidānaṁ nāmarūpasamudayaṁ nāmarūpajātikaṁ nāmarūpapabhavaṁ. ",
  "mn11:16.11_0": "Nāmarūpañcidaṁ, bhikkhave,",
  "mn11:16.11_1": "kiṁnidānaṁ kiṁsamudayaṁ kiṁjātikaṁ kiṁpabhavaṁ?",
  "mn11:16.12_0": "Nāmarūpaṁ viññāṇanidānaṁ viññāṇasamudayaṁ viññāṇajātikaṁ viññāṇapabhavaṁ. ",
  "mn11:16.13_0": "Viññāṇañcidaṁ, bhikkhave,",
  "mn11:16.13_1": "kiṁnidānaṁ kiṁsamudayaṁ kiṁjātikaṁ kiṁpabhavaṁ?",
  "mn11:16.14_0": "Viññāṇaṁ saṅkhāranidānaṁ saṅkhārasamudayaṁ saṅkhārajātikaṁ saṅkhārapabhavaṁ. ",
  "mn11:16.15_0": "Saṅkhārā cime, bhikkhave,",
  "mn11:16.15_1": "kiṁnidānā kiṁsamudayā kiṁjātikā kiṁpabhavā?",
  "mn11:16.16_0": "Saṅkhārā avijjānidānā avijjāsamudayā avijjājātikā avijjāpabhavā. ",
  "mn11:17.1_0": "Yato ca kho, bhikkhave,",
  "mn11:17.1_1": "bhikkhuno avijjā pahīnā hoti vijjā uppannā,",
  "mn11:17.1_2": "so avijjāvirāgā vijjuppādā neva kāmupādānaṁ upādiyati, na diṭṭhupādānaṁ upādiyati,",
  "mn11:17.1_3": "na sīlabbatupādānaṁ upādiyati, na attavādupādānaṁ upādiyati.",
  "mn11:17.2_0": "Anupādiyaṁ na paritassati,",
  "mn11:17.2_1": "aparitassaṁ paccattaññeva parinibbāyati.",
  "mn11:17.3_0": "‘Khīṇā jāti, vusitaṁ brahmacariyaṁ, kataṁ karaṇīyaṁ,",
  "mn11:17.3_1": "nāparaṁ itthattāyā’ti pajānātī”ti.",
  "mn11:17.4_0": "Idamavoca bhagavā. ",
  "mn11:17.5_0": "Attamanā te bhikkhū bhagavato bhāsitaṁ abhinandunti. ",
  "mn11:17.6_0": "Cūḷasīhanādasuttaṁ niṭṭhitaṁ paṭhamaṁ. "
}