{
  "atk-s0103a3:0_0": "4. Aggaññasuttavaṇṇanā",
  "atk-s0103a3:1_0": "Vāseṭṭhabhāradvājavaṇṇanā",
  "atk-s0103a3:2_0": "111.Evaṁme sutanti aggaññasuttaṁ.",
  "atk-s0103a3:2_1": "Tatrāyamanuttānapadavaṇṇanā –",
  "atk-s0103a3:2_2": "pubbārāme migāramātupāsādeti ettha ayaṁ anupubbikathā.",
  "atk-s0103a3:2_3": "Atīte satasahassakappamatthake ekā upāsikā padumuttaraṁ bhagavantaṁ nimantetvā buddhappamukhassa bhikkhusatasahassassa",
  "atk-s0103a3:2_4": "dānaṁ datvā bhagavato pādamūle nipajjitvā “anāgate tumhādisassa buddhassa aggupaṭṭhāyikā homī”ti patthanaṁ akāsi.",
  "atk-s0103a3:2_5": "Sā kappasatasahassaṁ devesu ceva manussesu ca saṁsaritvā amhākaṁ bhagavato kāle bhaddiyanagare meṇḍakaseṭṭhiputtassa",
  "atk-s0103a3:2_6": "dhanañcayaseṭṭhino gehe sumanadeviyā kucchimhi paṭisandhiṁ gaṇhi.",
  "atk-s0103a3:2_7": "Jātakāle tassā visākhāti nāmaṁ akaṁsu.",
  "atk-s0103a3:2_8": "Sā yadā bhagavā bhaddiyanagaraṁ āgamāsi,",
  "atk-s0103a3:2_9": "tadā pañcadāsisatehi saddhiṁ bhagavato paccuggamanaṁ katvā paṭhamadassanamhiyeva sotāpannā ahosi.",
  "atk-s0103a3:3_0": "Aparabhāge sāvatthiyaṁ migāraseṭṭhiputtassa puṇṇavaḍḍhanakumārassa gehaṁ gatā.",
  "atk-s0103a3:3_1": "Tattha naṁ migāraseṭṭhi mātuṭṭhāne ṭhapesi.",
  "atk-s0103a3:3_2": "Tasmā migāramātāti vuccati.",
  "atk-s0103a3:3_3": "Patikulaṁ gacchantiyā cassā pitā mahālatāpiḷandhanaṁ nāma kārāpesi.",
  "atk-s0103a3:3_4": "Tasmiṁ piḷandhane catasso vajiranāḷiyo upayogaṁ agamaṁsu,",
  "atk-s0103a3:3_5": "muttānaṁ ekādasa nāḷiyo,",
  "atk-s0103a3:3_6": "pavāḷassa dvāvīsati nāḷiyo,",
  "atk-s0103a3:3_7": "maṇīnaṁ tettiṁsa nāḷiyo.",
  "atk-s0103a3:3_8": "Iti etehi ca aññehi ca sattahi ratanehi niṭṭhānaṁ agamāsi.",
  "atk-s0103a3:3_9": "Taṁ sīse paṭimukkaṁ yāva pādapiṭṭhiyā bhassati.",
  "atk-s0103a3:3_10": "Pañcannaṁ hatthīnaṁ balaṁ dhārayamānāva naṁ itthī dhāretuṁ sakkoti.",
  "atk-s0103a3:3_11": "Sā aparabhāge dasabalassa aggupaṭṭhāyikā hutvā taṁ pasādhanaṁ vissajjetvā navahi koṭīhi bhagavato vihāraṁ",
  "atk-s0103a3:3_12": "kārayamānā karīsamatte bhūmibhāge pāsādaṁ kāresi.",
  "atk-s0103a3:3_13": "Tassa uparibhūmiyaṁ pañca gabbhasatāni honti,",
  "atk-s0103a3:3_14": "heṭṭhimabhūmiyaṁ pañcāti gabbhasahassappaṭimaṇḍito ahosi.",
  "atk-s0103a3:3_15": "Sā “suddhapāsādova na sobhatī”ti taṁ parivāretvā pañca duvaḍḍhagehasatāni,",
  "atk-s0103a3:3_16": "pañca cūḷapāsādasatāni,",
  "atk-s0103a3:3_17": "pañca dīghasālasatāni ca kārāpesi.",
  "atk-s0103a3:3_18": "Vihāramaho catūhi māsehi niṭṭhānaṁ agamāsi.",
  "atk-s0103a3:4_0": "Mātugāmattabhāve ṭhitāya visākhāya viya aññissā buddhasāsane dhanapariccāgo nāma natthi,",
  "atk-s0103a3:4_1": "purisattabhāve ṭhitassa anāthapiṇḍikassa viya aññassāti.",
  "atk-s0103a3:4_2": "So hi catupaṇṇāsakoṭiyo vissajjetvā sāvatthiyā dakkhiṇabhāge anurādhapurassa mahāvihārasadise ṭhāne jetavanamahāvihāraṁ nāma kāresi.",
  "atk-s0103a3:4_3": "Visākhā sāvatthiyā pācīnabhāge uttaradeviyā vihārasadise ṭhāne pubbārāmaṁ nāma kāresi.",
  "atk-s0103a3:4_4": "Bhagavā imesaṁ dvinnaṁ kulānaṁ anukampāya sāvatthiṁ nissāya viharanto imesu dvīsu vihāresu nibaddhavāsaṁ vasi.",
  "atk-s0103a3:4_5": "Ekaṁ antovassaṁ jetavane vasati,",
  "atk-s0103a3:4_6": "ekaṁ pubbārāme.",
  "atk-s0103a3:4_7": "Tasmiṁ samaye pana bhagavā pubbārāme viharati.",
  "atk-s0103a3:4_8": "Tena vuttaṁ “pubbārāme migāramātupāsāde”ti.",
  "atk-s0103a3:5_0": "Vāseṭṭhabhāradvājāti vāseṭṭho ca sāmaṇero bhāradvājo ca.",
  "atk-s0103a3:5_1": "Bhikkhūsu parivasantīti te neva titthiyaparivāsaṁ vasanti,",
  "atk-s0103a3:5_2": "na āpattiparivāsaṁ.",
  "atk-s0103a3:5_3": "Aparipuṇṇavassattā pana bhikkhubhāvaṁ patthayamānā vasanti.",
  "atk-s0103a3:5_4": "Tenevāha “bhikkhubhāvaṁ ākaṅkhamānā”ti.",
  "atk-s0103a3:5_5": "Ubhopi hete udiccabrāhmaṇamahāsālakule nibbattā,",
  "atk-s0103a3:5_6": "cattālīsa cattālīsa koṭivibhavā tiṇṇaṁ vedānaṁ pāragū majjhimanikāye vāseṭṭhasuttaṁ sutvā saraṇaṁ gatā,",
  "atk-s0103a3:5_7": "tevijjasuttaṁ sutvā pabbajitvā imasmiṁ kāle bhikkhubhāvaṁ ākaṅkhamānā parivasanti.",
  "atk-s0103a3:5_8": "Abbhokāse caṅkamatīti uttaradakkhiṇena āyatassa pāsādassa puratthimadisābhāge pāsādacchāyāyaṁ yantarajjūhi",
  "atk-s0103a3:5_9": "ākaḍḍhiyamānaṁ ratanasatubbedhaṁ suvaṇṇaagghikaṁ viya anilapathe vidhāvantīhi chabbaṇṇāhi buddharasmīhi",
  "atk-s0103a3:5_10": "sobhamāno aparāparaṁ caṅkamati.",
  "atk-s0103a3:6_0": "113.Anucaṅkamiṁsūti añjaliṁ paggayha onatasarīrā hutvā anuvattamānā caṅkamiṁsu.",
  "atk-s0103a3:6_1": "Vāseṭṭhaṁ āmantesīti so tesaṁ paṇḍitataro gahetabbaṁ vissajjetabbañca jānāti,",
  "atk-s0103a3:6_2": "tasmā taṁ āmantesi.",
  "atk-s0103a3:6_3": "Tumhe khvatthāti tumhe kho attha.",
  "atk-s0103a3:6_4": "Brāhmaṇajaccāti,",
  "atk-s0103a3:6_5": "brāhmaṇajātikā.",
  "atk-s0103a3:6_6": "Brāhmaṇakulīnāti brāhmaṇesu kulīnā kulasampannā.",
  "atk-s0103a3:6_7": "Brāhmaṇakulāti brāhmaṇakulato,",
  "atk-s0103a3:6_8": "bhogādisampannaṁ brāhmaṇakulaṁ pahāyāti attho.",
  "atk-s0103a3:6_9": "Na akkosantīti dasavidhena akkosavatthunā na akkosanti.",
  "atk-s0103a3:6_10": "Na paribhāsantīti nānāvidhāya paribhavakathāya na paribhāsantīti attho.",
  "atk-s0103a3:6_11": "Iti bhagavā “brāhmaṇā ime sāmaṇere akkosanti paribhāsantī”ti jānamānova pucchati. Kasmā?",
  "atk-s0103a3:6_12": "Ime mayā apucchitā paṭhamataraṁ na kathessanti,",
  "atk-s0103a3:6_13": "akathite kathā na samuṭṭhātīti kathāsamuṭṭhāpanatthāya.",
  "atk-s0103a3:6_14": "Tagghāti ekaṁsavacane nipāto,",
  "atk-s0103a3:6_15": "ekaṁseneva no, bhante,",
  "atk-s0103a3:6_16": "brāhmaṇā akkosanti paribhāsantīti vuttaṁ hoti.",
  "atk-s0103a3:6_17": "Attarūpāyāti attano anurūpāya.",
  "atk-s0103a3:6_18": "Paripuṇṇāyāti yathāruci padabyañjanāni āropetvā āropetvā paripūritāya.",
  "atk-s0103a3:6_19": "No aparipuṇṇāyāti antarā aṭṭhapitāya nirantaraṁ pavattāya.",
  "atk-s0103a3:7_0": "Kasmā pana brāhmaṇā ime sāmaṇere akkosantīti?",
  "atk-s0103a3:7_1": "Appatiṭṭhatāya.",
  "atk-s0103a3:7_2": "Ime hi sāmaṇerā aggabrāhmaṇānaṁ puttā tiṇṇaṁ vedānaṁ pāragū jambudīpe brāhmaṇānaṁ antare pākaṭā sambhāvitā",
  "atk-s0103a3:7_3": "tesaṁ pabbajitattā aññe brāhmaṇaputtā pabbajiṁsu.",
  "atk-s0103a3:7_4": "Atha kho brāhmaṇā “apatiṭṭhā mayaṁ jātā”ti imāya appatiṭṭhatāya gāmadvārepi antogāmepi te disvā “tumhehi brāhmaṇasamayo bhinno,",
  "atk-s0103a3:7_5": "muṇḍasamaṇakassa pacchato pacchato rasagiddhā hutvā vicarathā”tiādīni ceva pāḷiyaṁ āgatāni “brāhmaṇova seṭṭho vaṇṇo”tiādīni ca vatvā akkosanti.",
  "atk-s0103a3:7_6": "Sāmaṇerā tesu akkosantesupi kopaṁ vā āghātaṁ vā akatvā kevalaṁ bhagavatā puṭṭhā “taggha no, bhante,",
  "atk-s0103a3:7_7": "brāhmaṇā akkosanti paribhāsantī”ti ārocesuṁ.",
  "atk-s0103a3:7_8": "Atha ne bhagavā akkosanākāraṁ pucchanto yathā kathaṁ pana voti pucchati.",
  "atk-s0103a3:7_9": "Te ācikkhantā brāhmaṇā bhantetiādimāhaṁsu.",
  "atk-s0103a3:8_0": "Tattha seṭṭho vaṇṇoti jātigottādīnaṁ paññāpanaṭṭhāne brāhmaṇova seṭṭhoti dassenti.",
  "atk-s0103a3:8_1": "Hīnā aññe vaṇṇāti itare tayo vaṇṇā hīnā lāmakāti vadanti.",
  "atk-s0103a3:8_2": "Sukkoti paṇḍaro.",
  "atk-s0103a3:8_3": "Kaṇhoti kāḷako.",
  "atk-s0103a3:8_4": "Sujjhantīti jātigottādīnaṁ paññāpanaṭṭhāne sujjhanti.",
  "atk-s0103a3:8_5": "Brahmuno puttāti mahābrahmuno puttā.",
  "atk-s0103a3:8_6": "Orasā mukhato jātāti ure vasitvā mukhato nikkhantā,",
  "atk-s0103a3:8_7": "ure katvā saṁvaḍḍhitāti vā orasā.",
  "atk-s0103a3:8_8": "Brahmajāti brahmato nibbattā.",
  "atk-s0103a3:8_9": "Brahmanimmitāti brahmunā nimmitā.",
  "atk-s0103a3:8_10": "Brahmadāyādāti brahmuno dāyādā.",
  "atk-s0103a3:8_11": "Hīnamattha vaṇṇaṁ ajjhupagatāti hīnaṁ vaṇṇaṁ ajjhupagatā attha.",
  "atk-s0103a3:8_12": "Muṇḍakesamaṇaketi nindantā jigucchantā vadanti,",
  "atk-s0103a3:8_13": "na muṇḍakamattañceva samaṇamattañca sandhāya.",
  "atk-s0103a3:8_14": "Ibbheti gahapatike.",
  "atk-s0103a3:8_15": "Kaṇheti kāḷake.",
  "atk-s0103a3:8_16": "Bandhūti mārassa bandhubhūte mārapakkhike.",
  "atk-s0103a3:8_17": "Pādāpacceti mahābrahmuno pādānaṁ apaccabhūte pādato jāteti adhippāyo.",
  "atk-s0103a3:9_0": "114.",
  "atk-s0103a3:9_1": "“Taggha vo, vāseṭṭha,",
  "atk-s0103a3:9_2": "brāhmaṇā porāṇaṁ assarantā evamāhaṁsū”ti ettha voti nipātamattaṁ,",
  "atk-s0103a3:9_3": "sāmivacanaṁ vā,",
  "atk-s0103a3:9_4": "tumhākaṁ brāhmaṇāti attho.",
  "atk-s0103a3:9_5": "Porāṇanti porāṇakaṁ aggaññaṁ lokuppatticariyavaṁsaṁ.",
  "atk-s0103a3:9_6": "Assarantāti assaramānā.",
  "atk-s0103a3:9_7": "Idaṁ vuttaṁ hoti,",
  "atk-s0103a3:9_8": "ekaṁsena vo, vāseṭṭha,",
  "atk-s0103a3:9_9": "brāhmaṇā porāṇaṁ lokuppattiṁ ananussarantā ajānantā evaṁ vadantīti.",
  "atk-s0103a3:9_10": "“Dissanti kho panā”ti evamādi tesaṁ laddhibhindanatthāya vuttaṁ.",
  "atk-s0103a3:9_11": "Tattha brāhmaṇiyoti brāhmaṇānaṁ puttappaṭilābhatthāya āvāhavivāhavasena kulaṁ ānītā brāhmaṇiyo dissanti.",
  "atk-s0103a3:9_12": "Tā kho panetā aparena samayena utuniyopi honti,",
  "atk-s0103a3:9_13": "sañjātapupphāti attho.",
  "atk-s0103a3:9_14": "Gabbhiniyoti sañjātagabbhā.",
  "atk-s0103a3:9_15": "Vijāyamānāti puttadhītaro janayamānā.",
  "atk-s0103a3:9_16": "Pāyamānāti dārake thaññaṁ pāyantiyo.",
  "atk-s0103a3:9_17": "Yonijāva samānāti brāhmaṇīnaṁ passāvamaggena jātā samānā.",
  "atk-s0103a3:9_18": "Evamāhaṁsūti evaṁ vadanti. Kathaṁ?",
  "atk-s0103a3:9_19": "“Brāhmaṇova seṭṭho vaṇṇo…pe…",
  "atk-s0103a3:9_20": "brahmadāyādā”ti.",
  "atk-s0103a3:9_21": "Yadi pana nesaṁ taṁ saccavacanaṁ siyā,",
  "atk-s0103a3:9_22": "brāhmaṇīnaṁ kucchi mahābrahmassa uro bhaveyya,",
  "atk-s0103a3:9_23": "brāhmaṇīnaṁ passāvamaggo mahābrahmuno mukhaṁ bhaveyya,",
  "atk-s0103a3:9_24": "na kho panetaṁ evaṁ daṭṭhabbaṁ.",
  "atk-s0103a3:9_25": "Tenāha “te ca brahmūnañceva abbhācikkhantī”tiādi.",
  "atk-s0103a3:10_0": "Catuvaṇṇasuddhivaṇṇanā",
  "atk-s0103a3:11_0": "Ettāvatā “mayaṁ mahābrahmuno ure vasitvā mukhato nikkhantāti vattuṁ mā labhantū”ti imaṁ mukhacchedakavādaṁ",
  "atk-s0103a3:11_1": "vatvā puna cattāropi vaṇṇā kusale dhamme samādāya vattantāva sujjhantīti dassanatthaṁ cattārome, vāseṭṭha,",
  "atk-s0103a3:11_2": "vaṇṇātiādimāha.",
  "atk-s0103a3:11_3": "Akusalasaṅkhātāti akusalāti saṅkhātā akusalakoṭṭhāsabhūtā vā.",
  "atk-s0103a3:11_4": "Esa nayo sabbattha.",
  "atk-s0103a3:11_5": "Na alamariyāti ariyabhāve asamatthā.",
  "atk-s0103a3:11_6": "Kaṇhāti pakatikāḷakā.",
  "atk-s0103a3:11_7": "Kaṇhavipākāti vipākopi nesaṁ kaṇho dukkhoti attho.",
  "atk-s0103a3:11_8": "Khattiyepi teti khattiyamhipi te.",
  "atk-s0103a3:11_9": "Ekacceti ekasmiṁ.",
  "atk-s0103a3:11_10": "Esa nayo sabbattha.",
  "atk-s0103a3:12_0": "Sukkāti nikkilesabhāvena paṇḍarā. Sukkavipākāti vipākopi nesaṁ sukko sukhoti attho.",
  "atk-s0103a3:13_0": "116.Ubhayavokiṇṇesu vattamānesūti ubhayesu vokiṇṇesu missībhūtesu hutvā vattamānesu.",
  "atk-s0103a3:13_1": "Katamesu ubhayesūti?",
  "atk-s0103a3:13_2": "Kaṇhasukkesu dhammesu viññugarahitesu ceva viññuppasatthesu ca.",
  "atk-s0103a3:13_3": "Yadettha brāhmaṇā evamāhaṁsūti ettha etesu kaṇhasukkadhammesu vattamānāpi brāhmaṇā yadetaṁ evaṁ vadanti “brāhmaṇova seṭṭho vaṇṇo”tiādi.",
  "atk-s0103a3:13_4": "Taṁ nesaṁ viññū nānujānantīti ye loke paṇḍitā,",
  "atk-s0103a3:13_5": "te nānumodanti,",
  "atk-s0103a3:13_6": "na pasaṁsantīti attho.",
  "atk-s0103a3:13_7": "Taṁ kissa hetu?",
  "atk-s0103a3:13_8": "Imesañhi vāseṭṭhātiādimhi ayaṁ saṅkhepattho.",
  "atk-s0103a3:13_9": "Yaṁ vuttaṁ nānujānantīti,",
  "atk-s0103a3:13_10": "taṁ kasmāti ce?",
  "atk-s0103a3:13_11": "Yasmā imesaṁ catunnaṁ vaṇṇānaṁ yo bhikkhu arahaṁ…pe…",
  "atk-s0103a3:13_12": "sammadaññā vimutto,",
  "atk-s0103a3:13_13": "so tesaṁ aggamakkhāyati,",
  "atk-s0103a3:13_14": "te ca na evarūpā.",
  "atk-s0103a3:13_15": "Tasmā nesaṁ viññū nānujānanti.",
  "atk-s0103a3:14_0": "Arahantiādipadesu cettha kilesānaṁ ārakattādīhi kāraṇehi arahaṁ.",
  "atk-s0103a3:14_1": "Āsavānaṁ khīṇattā khīṇāsavo.",
  "atk-s0103a3:14_2": "Satta sekkhā puthujjanakalyāṇakā ca brahmacariyavāsaṁ vasanti nāma.",
  "atk-s0103a3:14_3": "Ayaṁ pana vutthavāsoti vusitavā.",
  "atk-s0103a3:14_4": "Catūhi maggehi catūsu saccesu parijānanādikaraṇīyaṁ kataṁ assāti katakaraṇīyo.",
  "atk-s0103a3:14_5": "Kilesabhāro ca khandhabhāro ca ohito assāti ohitabhāro.",
  "atk-s0103a3:14_6": "Ohitoti ohārito.",
  "atk-s0103a3:14_7": "Sundaro attho,",
  "atk-s0103a3:14_8": "sako vā attho sadattho,",
  "atk-s0103a3:14_9": "anuppatto sadattho etenāti anuppattasadattho.",
  "atk-s0103a3:14_10": "Bhavasaṁyojanaṁ vuccati taṇhā,",
  "atk-s0103a3:14_11": "sā parikkhīṇā assāti parikkhīṇabhavasaṁyojano.",
  "atk-s0103a3:14_12": "Sammadaññā vimuttoti sammā hetunā kāraṇena jānitvā vimutto.",
  "atk-s0103a3:14_13": "Janetasminti jane etasmiṁ,",
  "atk-s0103a3:14_14": "imasmiṁ loketi attho.",
  "atk-s0103a3:14_15": "Diṭṭhe ceva dhamme abhisamparāyañcāti idhattabhāve ca parattabhāve.",
  "atk-s0103a3:15_0": "117.Anantarāti antaravirahitā,",
  "atk-s0103a3:15_1": "attano kulena sadisāti attho.",
  "atk-s0103a3:15_2": "Anuyuttāti vasavattino.",
  "atk-s0103a3:15_3": "Nipaccakāranti mahallakatarā nipaccakāraṁ dassenti.",
  "atk-s0103a3:15_4": "Daharatarā abhivādanādīni karonti.",
  "atk-s0103a3:15_5": "Tattha sāmīcikammanti taṁtaṁvattakaraṇādi anucchavikakammaṁ.",
  "atk-s0103a3:16_0": "118.Niviṭṭhāti abhiniviṭṭhā acalaṭṭhitā.",
  "atk-s0103a3:16_1": "Kassa pana evarūpā saddhā hotīti?",
  "atk-s0103a3:16_2": "Sotāpannassa.",
  "atk-s0103a3:16_3": "So hi niviṭṭhasaddho asinā sīse chejjamānepi buddho abuddhoti vā,",
  "atk-s0103a3:16_4": "dhammo adhammoti vā,",
  "atk-s0103a3:16_5": "saṅgho asaṅghoti vā na vadati.",
  "atk-s0103a3:16_6": "Patiṭṭhitasaddho hoti sūrambaṭṭho viya.",
  "atk-s0103a3:17_0": "So kira satthu dhammadesanaṁ sutvā sotāpanno hutvā gehaṁ agamāsi.",
  "atk-s0103a3:17_1": "Atha māro dvattiṁsavaralakkhaṇappaṭimaṇḍitaṁ buddharūpaṁ māpetvā tassa gharadvāre ṭhatvā “satthā āgato”ti sāsanaṁ pahiṇi.",
  "atk-s0103a3:17_2": "Sūrambaṭṭho cintesi “ahaṁ idāneva satthu santike dhammaṁ sutvā āgato,",
  "atk-s0103a3:17_3": "kiṁ nu kho bhavissatī”ti upasaṅkamitvā satthusaññāya vanditvā aṭṭhāsi.",
  "atk-s0103a3:17_4": "Māro āha –",
  "atk-s0103a3:17_5": "“ambaṭṭha,",
  "atk-s0103a3:17_6": "yaṁ te mayā ‘rūpaṁ aniccaṁ…pe…",
  "atk-s0103a3:17_7": "viññāṇaṁ aniccanti kathitaṁ,",
  "atk-s0103a3:17_8": "taṁ dukkathitaṁ.",
  "atk-s0103a3:17_9": "Anupadhāretvāva hi mayā evaṁ vuttaṁ.",
  "atk-s0103a3:17_10": "Tasmā tvaṁ ‘rūpaṁ niccaṁ…pe…",
  "atk-s0103a3:17_11": "viññāṇaṁ nicca’nti gaṇhāhī”ti.",
  "atk-s0103a3:17_12": "So cintesi –",
  "atk-s0103a3:17_13": "“aṭṭhānametaṁ yaṁ buddhā anupadhāretvā apaccakkhaṁ katvā kiñci katheyyuṁ,",
  "atk-s0103a3:17_14": "addhā ayaṁ mayhaṁ vicchindajananatthaṁ māro āgato”ti.",
  "atk-s0103a3:17_15": "Tato naṁ “tvaṁ mārosī”ti āha.",
  "atk-s0103a3:17_16": "So musāvādaṁ kātuṁ nāsakkhi.",
  "atk-s0103a3:17_17": "“Āma mārosmī”ti paṭijānāti.",
  "atk-s0103a3:17_18": "“Kasmā āgatosī”ti?",
  "atk-s0103a3:17_19": "Tava saddhācālanatthanti āha.",
  "atk-s0103a3:17_20": "“Kaṇha pāpima,",
  "atk-s0103a3:17_21": "tvaṁ tāva eko tiṭṭha,",
  "atk-s0103a3:17_22": "tādisānaṁ mārānaṁ satampi sahassampi satasahassampi mama saddhaṁ cāletuṁ asamatthaṁ,",
  "atk-s0103a3:17_23": "maggena āgatasaddhā nāma thirā silāpathaviyaṁ patiṭṭhitasineru viya acalā hoti,",
  "atk-s0103a3:17_24": "kiṁ tvaṁ etthā”ti accharaṁ pahari.",
  "atk-s0103a3:17_25": "So ṭhātuṁ asakkonto tattheva antaradhāyi.",
  "atk-s0103a3:17_26": "Evarūpaṁ saddhaṁ sandhāyetaṁ vuttaṁ “niviṭṭhā”ti.",
  "atk-s0103a3:18_0": "Mūlajātāpatiṭṭhitāti maggamūlassa sañjātattā tena maggamūlena patiṭṭhitā.",
  "atk-s0103a3:18_1": "Daḷhāti thirā.",
  "atk-s0103a3:18_2": "Asaṁhāriyāti sunikhātaindakhīlo viya kenaci cāletuṁ asakkuṇeyyā.",
  "atk-s0103a3:18_3": "Tassetaṁ kallaṁ vacanāyāti tassa ariyasāvakassa yuttametaṁ vattuṁ. Kinti?",
  "atk-s0103a3:18_4": "“Bhagavatomhi putto oraso”ti evamādi.",
  "atk-s0103a3:18_5": "So hi bhagavantaṁ nissāya ariyabhūmiyaṁ jātoti bhagavato putto.",
  "atk-s0103a3:18_6": "Ure vasitvā mukhato nikkhantadhammaghosavasena maggaphalesu patiṭṭhitattā oraso mukhato jāto.",
  "atk-s0103a3:18_7": "Ariyadhammato jātattā ariyadhammena ca nimmitattā dhammajo dhammanimmito.",
  "atk-s0103a3:18_8": "Navalokuttaradhammadāyajjaṁ arahatīti dhammadāyādo.",
  "atk-s0103a3:18_9": "Taṁ kissa hetūti yadetaṁ “bhagavatomhi putto”ti vatvā “dhammajo dhammanimmito”ti vuttaṁ,",
  "atk-s0103a3:18_10": "taṁ kasmāti ce?",
  "atk-s0103a3:18_11": "Idānissa atthaṁ dassento tathāgatassa hetantiādimāha.",
  "atk-s0103a3:18_12": "Tattha “dhammakāyo itipī”ti kasmā tathāgato “dhammakāyo”ti vutto?",
  "atk-s0103a3:18_13": "Tathāgato hi tepiṭakaṁ buddhavacanaṁ hadayena cintetvā vācāya abhinīhari.",
  "atk-s0103a3:18_14": "Tenassa kāyo dhammamayattā dhammova.",
  "atk-s0103a3:18_15": "Iti dhammo kāyo assāti dhammakāyo.",
  "atk-s0103a3:18_16": "Dhammakāyattā eva brahmakāyo.",
  "atk-s0103a3:18_17": "Dhammo hi seṭṭhatthena brahmāti vuccati.",
  "atk-s0103a3:18_18": "Dhammabhūtoti dhammasabhāvo.",
  "atk-s0103a3:18_19": "Dhammabhūtattā eva brahmabhūto.",
  "atk-s0103a3:19_0": "119.",
  "atk-s0103a3:19_1": "Ettāvatā bhagavā seṭṭhacchedakavādaṁ dassetvā idāni aparenapi nayena seṭṭhacchedakavādameva dassetuṁ hoti kho so, vāseṭṭha,",
  "atk-s0103a3:19_2": "samayotiādimāha.",
  "atk-s0103a3:19_3": "Tattha saṁvaṭṭavivaṭṭakathā brahmajāle vitthāritāva.",
  "atk-s0103a3:19_4": "Itthattaṁ āgacchantīti itthabhāvaṁ manussattaṁ āgacchanti.",
  "atk-s0103a3:19_5": "Tedha honti manomayāti te idha manussaloke nibbattamānāpi opapātikā hutvā maneneva nibbattāti manomayā.",
  "atk-s0103a3:19_6": "Brahmaloke viya idhāpi nesaṁ pītiyeva āhārakiccaṁ sādhetīti pītibhakkhā.",
  "atk-s0103a3:19_7": "Eteneva nayena sayaṁpabhādīnipi veditabbānīti.",
  "atk-s0103a3:20_0": "Rasapathavipātubhāvavaṇṇanā",
  "atk-s0103a3:21_0": "120.Ekodakībhūtanti sabbaṁ cakkavāḷaṁ ekodakameva bhūtaṁ.",
  "atk-s0103a3:21_1": "Andhakāroti tamo.",
  "atk-s0103a3:21_2": "Andhakāratimisāti cakkhuviññāṇuppattinivāraṇena andhabhāvakaraṇaṁ bahalatamaṁ.",
  "atk-s0103a3:21_3": "Samatanīti patiṭṭhahi samantato patthari.",
  "atk-s0103a3:21_4": "Payasotattassāti tattassa khīrassa.",
  "atk-s0103a3:21_5": "Vaṇṇasampannāti vaṇṇena sampannā.",
  "atk-s0103a3:21_6": "Kaṇikārapupphasadiso hissā vaṇṇo ahosi.",
  "atk-s0103a3:21_7": "Gandhasampannāti gandhena sampannā dibbagandhaṁ vāyati.",
  "atk-s0103a3:21_8": "Rasasampannāti rasena sampannā pakkhittadibbojā viya hoti.",
  "atk-s0103a3:21_9": "Khuddamadhunti khuddakamakkhikāhi katamadhuṁ.",
  "atk-s0103a3:21_10": "Aneḷakanti niddosaṁ makkhikaṇḍakavirahitaṁ.",
  "atk-s0103a3:21_11": "Lolajātikoti lolasabhāvo.",
  "atk-s0103a3:21_12": "Atītānantarepi kappe loloyeva.",
  "atk-s0103a3:21_13": "Ambhoti acchariyajāto āha.",
  "atk-s0103a3:21_14": "Kimevidaṁ bhavissatīti vaṇṇopissā manāpo gandhopi,",
  "atk-s0103a3:21_15": "raso panassā kīdiso bhavissatīti attho.",
  "atk-s0103a3:21_16": "Yo tattha uppannalobho,",
  "atk-s0103a3:21_17": "so rasapathaviṁ aṅguliyā sāyi,",
  "atk-s0103a3:21_18": "aṅguliyā gahetvā jivhagge ṭhapesi.",
  "atk-s0103a3:22_0": "Acchādesīti jivhagge ṭhapitamattā satta rasaharaṇīsahassāni pharitvā manāpā hutvā tiṭṭhati.",
  "atk-s0103a3:22_1": "Taṇhā cassa okkamīti tattha cassa taṇhā uppajji.",
  "atk-s0103a3:23_0": "Candimasūriyādipātubhāvavaṇṇanā",
  "atk-s0103a3:24_0": "121.Āluppakārakaṁ upakkamiṁsu paribhuñjitunti ālopaṁ katvā piṇḍe piṇḍe chinditvā paribhuñjituṁ ārabhiṁsu.",
  "atk-s0103a3:24_1": "Candimasūriyāti candimā ca sūriyo ca.",
  "atk-s0103a3:24_2": "Pāturahesunti pātubhaviṁsu.",
  "atk-s0103a3:25_0": "Ko pana tesaṁ paṭhamaṁ pātubhavi,",
  "atk-s0103a3:25_1": "ko kasmiṁ vasati,",
  "atk-s0103a3:25_2": "kassa kiṁ pamāṇaṁ, ko upari,",
  "atk-s0103a3:25_3": "ko sīghaṁ gacchati,",
  "atk-s0103a3:25_4": "kati nesaṁ vīthiyo,",
  "atk-s0103a3:25_5": "kathaṁ caranti,",
  "atk-s0103a3:25_6": "kittake ṭhāne ālokaṁ karontīti?",
  "atk-s0103a3:25_7": "Ubho ekato pātubhavanti.",
  "atk-s0103a3:25_8": "Sūriyo paṭhamataraṁ paññāyati.",
  "atk-s0103a3:25_9": "Tesañhi sattānaṁ sayaṁpabhāya antarahitāya andhakāro ahosi.",
  "atk-s0103a3:25_10": "Te bhītatasitā “bhaddakaṁ vatassa sace āloko pātubhaveyyā”ti cintayiṁsu.",
  "atk-s0103a3:25_11": "Tato mahājanassa sūrabhāvaṁ janayamānaṁ sūriyamaṇḍalaṁ uṭṭhahi.",
  "atk-s0103a3:25_12": "Tenevassa sūriyoti nāmaṁ ahosi.",
  "atk-s0103a3:25_13": "Tasmiṁ divasaṁ ālokaṁ katvā atthaṅgate puna andhakāro ahosi.",
  "atk-s0103a3:25_14": "Te “bhaddakaṁ vatassa sace añño āloko uppajjeyyā”ti cintayiṁsu.",
  "atk-s0103a3:25_15": "Atha nesaṁ chandaṁ ñatvāva candamaṇḍalaṁ uṭṭhahi.",
  "atk-s0103a3:25_16": "Tenevassa candoti nāmaṁ ahosi.",
  "atk-s0103a3:26_0": "Tesu cando antomaṇivimāne vasati.",
  "atk-s0103a3:26_1": "Taṁ bahi rajatena parikkhittaṁ.",
  "atk-s0103a3:26_2": "Ubhayampi sītalameva ahosi.",
  "atk-s0103a3:26_3": "Sūriyo antokanakavimāne vasati.",
  "atk-s0103a3:26_4": "Taṁ bāhiraṁ phalikaparikkhittaṁ hoti.",
  "atk-s0103a3:26_5": "Ubhayampi uṇhameva.",
  "atk-s0103a3:27_0": "Pamāṇato cando ujukaṁ ekūnapaññāsayojano.",
  "atk-s0103a3:27_1": "Parimaṇḍalato tīhi yojanehi ūnadiyaḍḍhasatayojano.",
  "atk-s0103a3:27_2": "Sūriyo ujukaṁ paññāsayojano,",
  "atk-s0103a3:27_3": "parimaṇḍalato diyaḍḍhasatayojano.",
  "atk-s0103a3:28_0": "Cando heṭṭhā,",
  "atk-s0103a3:28_1": "sūriyo upari,",
  "atk-s0103a3:28_2": "antarā nesaṁ yojanaṁ hoti.",
  "atk-s0103a3:28_3": "Candassa heṭṭhimantato sūriyassa uparimantato yojanasataṁ hoti.",
  "atk-s0103a3:29_0": "Cando ujukaṁ saṇikaṁ gacchati,",
  "atk-s0103a3:29_1": "tiriyaṁ sīghaṁ.",
  "atk-s0103a3:29_2": "Dvīsu passesu nakkhattatārakā gacchanti.",
  "atk-s0103a3:29_3": "Cando dhenu viya vacchaṁ taṁ taṁ nakkhattaṁ upasaṅkamati.",
  "atk-s0103a3:29_4": "Nakkhattāni pana attano ṭhānaṁ na vijahanti.",
  "atk-s0103a3:29_5": "Sūriyassa ujukaṁ gamanaṁ sīghaṁ,",
  "atk-s0103a3:29_6": "tiriyaṁ gamanaṁ dandhaṁ.",
  "atk-s0103a3:29_7": "So kāḷapakkhauposathato pāṭipadadivase yojanānaṁ satasahassaṁ candamaṇḍalaṁ ohāya gacchati.",
  "atk-s0103a3:29_8": "Atha cando lekhā viya paññāyati.",
  "atk-s0103a3:29_9": "Pakkhassa dutiyāya satasahassanti evaṁ yāva uposathadivasā satasahassaṁ satasahassaṁ ohāya gacchati.",
  "atk-s0103a3:29_10": "Atha cando anukkamena vaḍḍhitvā uposathadivase paripuṇṇo hoti.",
  "atk-s0103a3:29_11": "Puna pāṭipadadivase yojanānaṁ satasahassaṁ dhāvitvā gaṇhāti.",
  "atk-s0103a3:29_12": "Dutiyāya satasahassanti evaṁ yāva uposathadivasā satasahassaṁ satasahassaṁ dhāvitvā gaṇhāti.",
  "atk-s0103a3:29_13": "Atha cando anukkamena hāyitvā uposathadivase sabbaso na paññāyati.",
  "atk-s0103a3:29_14": "Candaṁ heṭṭhā katvā sūriyo upari hoti.",
  "atk-s0103a3:29_15": "Mahatiyā pātiyā khuddakabhājanaṁ viya candamaṇḍalaṁ pidhīyati.",
  "atk-s0103a3:29_16": "Majjhanhike gehacchāyā viya candassa chāyā na paññāyati.",
  "atk-s0103a3:29_17": "So chāyāya apaññāyamānāya dūre ṭhitānaṁ divā padīpo viya sayampi na paññāyati.",
  "atk-s0103a3:30_0": "Kati nesaṁ vīthiyoti ettha pana ajavīthi,",
  "atk-s0103a3:30_1": "nāgavīthi,",
  "atk-s0103a3:30_2": "govīthīti tisso vīthiyo honti.",
  "atk-s0103a3:30_3": "Tattha ajānaṁ udakaṁ paṭikūlaṁ hoti,",
  "atk-s0103a3:30_4": "hatthināgānaṁ manāpaṁ.",
  "atk-s0103a3:30_5": "Gunnaṁ sītuṇhasamatāya phāsu hoti.",
  "atk-s0103a3:30_6": "Tasmā yaṁ kālaṁ candimasūriyā ajavīthiṁ āruhanti,",
  "atk-s0103a3:30_7": "tadā devo ekabindumpi na vassati.",
  "atk-s0103a3:30_8": "Yadā nāgavīthiṁ ārohanti,",
  "atk-s0103a3:30_9": "tadā bhinnaṁ viya nabhaṁ paggharati.",
  "atk-s0103a3:30_10": "Yadā govīthiṁ ārohanti,",
  "atk-s0103a3:30_11": "tadā utusamatā sampajjati.",
  "atk-s0103a3:30_12": "Candimasūriyā chamāse sineruto bahi nikkhamanti,",
  "atk-s0103a3:30_13": "chamāse anto vicaranti.",
  "atk-s0103a3:30_14": "Te hi āsāḷhamāse sinerusamīpena vicaranti.",
  "atk-s0103a3:30_15": "Tato pare dve māse nikkhamitvā bahi vicarantā paṭhamakattikamāse majjhena gacchanti.",
  "atk-s0103a3:30_16": "Tato cakkavāḷābhimukhā gantvā tayo māse cakkavāḷasamīpena caritvā puna nikkhamitvā citramāse majjhena",
  "atk-s0103a3:30_17": "gantvā tato dve māse sinerubhimukhā pakkhanditvā puna āsāḷhe sinerusamīpena caranti.",
  "atk-s0103a3:31_0": "Kittake ṭhāne ālokaṁ karontīti?",
  "atk-s0103a3:31_1": "Ekappahārena tīsu dīpesu ālokaṁ karonti. Kathaṁ?",
  "atk-s0103a3:31_2": "Imasmiñhi dīpe sūriyuggamanakālo pubbavidehe majjhanhiko hoti,",
  "atk-s0103a3:31_3": "uttarakurūsu atthaṅgamanakālo,",
  "atk-s0103a3:31_4": "aparagoyāne majjhimayāmo.",
  "atk-s0103a3:31_5": "Pubbavidehamhi uggamanakālo uttarakurūsu majjhanhiko,",
  "atk-s0103a3:31_6": "aparagoyāne atthaṅgamanakālo,",
  "atk-s0103a3:31_7": "idha majjhimayāmo.",
  "atk-s0103a3:31_8": "Uttarakurūsu uggamanakālo aparagoyāne majjhanhiko,",
  "atk-s0103a3:31_9": "idha atthaṅgamanakālo,",
  "atk-s0103a3:31_10": "pubbavidehe majjhimayāmo.",
  "atk-s0103a3:31_11": "Aparagoyānadīpe uggamanakālo idha majjhanhiko,",
  "atk-s0103a3:31_12": "pubbavidehe atthaṅgamanakālo,",
  "atk-s0103a3:31_13": "uttarakurūsu majjhimayāmoti.",
  "atk-s0103a3:32_0": "Nakkhattānitārakarūpānīti kattikādinakkhattāni ceva sesatārakarūpāni ca candimasūriyehi saddhiṁyeva pāturahesuṁ.",
  "atk-s0103a3:32_1": "Rattindivāti tato sūriyatthaṅgamanato yāva aruṇuggamanā ratti,",
  "atk-s0103a3:32_2": "aruṇuggamanato yāva sūriyatthaṅgamanā divāti evaṁ rattindivā paññāyiṁsu.",
  "atk-s0103a3:32_3": "Atha pañcadasa rattiyo aḍḍhamāso,",
  "atk-s0103a3:32_4": "dve aḍḍhamāsā māsoti evaṁ māsaḍḍhamāsā paññāyiṁsu.",
  "atk-s0103a3:32_5": "Atha cattāro māsā utu,",
  "atk-s0103a3:32_6": "tayo utū saṁvaccharoti evaṁ utusaṁvaccharā paññāyiṁsu.",
  "atk-s0103a3:33_0": "122.Vaṇṇavevaṇṇatā cāti vaṇṇassa vivaṇṇabhāvo.",
  "atk-s0103a3:33_1": "Tesaṁ vaṇṇātimānapaccayāti tesaṁ vaṇṇaṁ ārabbha uppannaatimānapaccayā.",
  "atk-s0103a3:33_2": "Mānātimānajātikānanti punappunaṁ uppajjamānātimānasabhāvānaṁ.",
  "atk-s0103a3:33_3": "Rasāya pathaviyāti sampannarasattā rasāti laddhanāmāya pathaviyā.",
  "atk-s0103a3:33_4": "Anutthuniṁsūti anubhāsiṁsu.",
  "atk-s0103a3:33_5": "Aho rasanti aho amhākaṁ madhurarasaṁ antarahitaṁ.",
  "atk-s0103a3:33_6": "Aggaññaṁ akkharanti lokuppattivaṁsakathaṁ.",
  "atk-s0103a3:33_7": "Anusarantīti anugacchanti.",
  "atk-s0103a3:34_0": "Bhūmipappaṭakapātubhāvādivaṇṇanā",
  "atk-s0103a3:35_0": "123.Evameva pāturahosīti ediso hutvā uṭṭhahi,",
  "atk-s0103a3:35_1": "antovāpiyaṁ udake chinne sukkhakalalapaṭalaṁ viya ca uṭṭhahi.",
  "atk-s0103a3:36_0": "124.Padālatāti ekā madhurarasā bhaddālatā.",
  "atk-s0103a3:36_1": "Kalambukāti nāḷikā.",
  "atk-s0103a3:36_2": "Ahu vata noti madhurarasā vata no padālatā ahosi.",
  "atk-s0103a3:36_3": "Ahāyi vata noti sā no etarahi antarahitāti.",
  "atk-s0103a3:37_0": "125.Akaṭṭhapākoti akaṭṭheyeva bhūmibhāge uppanno.",
  "atk-s0103a3:37_1": "Akaṇoti nikkuṇḍako.",
  "atk-s0103a3:37_2": "Athusoti nitthuso.",
  "atk-s0103a3:37_3": "Sugandhoti dibbagandhaṁ vāyati.",
  "atk-s0103a3:37_4": "Taṇḍulapphaloti suparisuddhaṁ paṇḍaraṁ taṇḍulameva phalati.",
  "atk-s0103a3:37_5": "Pakkaṁ paṭivirūḷhanti sāyaṁ gahitaṭṭhānaṁ pāto pakkaṁ hoti,",
  "atk-s0103a3:37_6": "puna virūḷhaṁ paṭipākatikameva gahitaṭṭhānaṁ na paññāyati.",
  "atk-s0103a3:37_7": "Nāpadānaṁ paññāyatīti alāyitaṁ hutvā anūnameva paññāyati.",
  "atk-s0103a3:38_0": "Itthipurisaliṅgādipātubhāvavaṇṇanā",
  "atk-s0103a3:39_0": "126.Itthiyā cāti yā pubbe manussakāle itthī,",
  "atk-s0103a3:39_1": "tassa itthiliṅgaṁ pātubhavati,",
  "atk-s0103a3:39_2": "pubbe purisassa purisaliṅgaṁ.",
  "atk-s0103a3:39_3": "Mātugāmo nāma hi purisattabhāvaṁ labhanto anupubbena purisattapaccaye dhamme pūretvā labhati.",
  "atk-s0103a3:39_4": "Puriso itthattabhāvaṁ labhanto kāmesumicchācāraṁ nissāya labhati.",
  "atk-s0103a3:39_5": "Tadā pana pakatiyā mātugāmassa itthiliṅgaṁ,",
  "atk-s0103a3:39_6": "purisassa purisaliṅgaṁ pāturahosi.",
  "atk-s0103a3:39_7": "Upanijjhāyatanti upanijjhāyantānaṁ olokentānaṁ.",
  "atk-s0103a3:39_8": "Pariḷāhoti rāgapariḷāho.",
  "atk-s0103a3:39_9": "Seṭṭhinti chārikaṁ.",
  "atk-s0103a3:39_10": "Nibbuyhamānāyāti niyyamānāya.",
  "atk-s0103a3:40_0": "127.Adhammasammatanti taṁ paṁsukhipanādi adhammoti sammataṁ.",
  "atk-s0103a3:40_1": "Tadetarahi dhammasammatanti taṁ idāni dhammoti sammataṁ,",
  "atk-s0103a3:40_2": "dhammoti taṁ gahetvā vicaranti.",
  "atk-s0103a3:40_3": "Tathā hi ekaccesu jānapadesu kalahaṁ kurumānā itthiyo “tvaṁ kasmā kathesi?",
  "atk-s0103a3:40_4": "Yā gomayapiṇḍamattampi nālatthā”ti vadanti.",
  "atk-s0103a3:40_5": "Pātabyatanti sevitabbataṁ.",
  "atk-s0103a3:40_6": "Sannidhikārakanti sannidhiṁ katvā.",
  "atk-s0103a3:40_7": "Apadānaṁ paññāyitthāti chinnaṭṭhānaṁ ūnameva hutvā paññāyittha.",
  "atk-s0103a3:40_8": "Saṇḍasaṇḍāti ekekasmiṁ ṭhāne kalāpabandhā viya gumbagumbā hutvā.",
  "atk-s0103a3:41_0": "128.Mariyādaṁṭhapeyyāmāti sīmaṁ ṭhapeyyāma.",
  "atk-s0103a3:41_1": "Yatra hi nāmāti yo hi nāma.",
  "atk-s0103a3:41_2": "Pāṇinā pahariṁsūti tayo vāre vacanaṁ agaṇhantaṁ pāṇinā pahariṁsu.",
  "atk-s0103a3:41_3": "Tadagge khoti taṁ aggaṁ katvā.",
  "atk-s0103a3:42_0": "Mahāsammatarājavaṇṇanā",
  "atk-s0103a3:43_0": "130.Khīyitabbaṁ khīyeyyāti pakāsetabbaṁ pakāseyya khipitabbaṁ khipeyya,",
  "atk-s0103a3:43_1": "hāretabbaṁ hāreyyāti vuttaṁ hoti.",
  "atk-s0103a3:43_2": "Yo nesaṁ sattoti yo tesaṁ satto.",
  "atk-s0103a3:43_3": "Ko pana soti?",
  "atk-s0103a3:43_4": "Amhākaṁ bodhisatto.",
  "atk-s0103a3:43_5": "Sālīnaṁ bhāgaṁ anupadassāmāti mayaṁ ekekassa khettato ambaṇambaṇaṁ āharitvā tuyhaṁ sālibhāgaṁ dassāma,",
  "atk-s0103a3:43_6": "tayā kiñci kammaṁ na kātabbaṁ,",
  "atk-s0103a3:43_7": "tvaṁ amhākaṁ jeṭṭhakaṭṭhāne tiṭṭhāti.",
  "atk-s0103a3:44_0": "131.Akkharaṁ upanibbattanti saṅkhā samaññā paññatti vohāro uppanno.",
  "atk-s0103a3:44_1": "Khattiyo khattiyotveva dutiyaṁ akkharanti na kevalaṁ akkharameva,",
  "atk-s0103a3:44_2": "te panassa khettasāmino tīhi saṅkhehi abhisekampi akaṁsu.",
  "atk-s0103a3:44_3": "Rañjetīti sukheti pineti.",
  "atk-s0103a3:44_4": "Aggaññenāti agganti ñātena,",
  "atk-s0103a3:44_5": "agge vā ñātena lokuppattisamaye uppannena abhinibbatti ahosīti.",
  "atk-s0103a3:45_0": "Brāhmaṇamaṇḍalādivaṇṇanā",
  "atk-s0103a3:46_0": "132.Vītaṅgārāvītadhūmāti pacitvā khāditabbābhāvato vigatadhūmaṅgārā.",
  "atk-s0103a3:46_1": "Pannamusalāti koṭṭetvā pacitabbābhāvato patitamusalā.",
  "atk-s0103a3:46_2": "Ghāsamesamānāti bhikkhācariyavasena yāgubhattaṁ pariyesantā.",
  "atk-s0103a3:46_3": "Tamenaṁ manussā disvāti te ete manussā passitvā.",
  "atk-s0103a3:46_4": "Anabhisambhuṇamānāti asahamānā asakkontā.",
  "atk-s0103a3:46_5": "Ganthe karontāti tayo vede abhisaṅkharontā ceva vācentā ca.",
  "atk-s0103a3:46_6": "Acchantīti vasanti,",
  "atk-s0103a3:46_7": "“acchentī”tipi pāṭho.",
  "atk-s0103a3:46_8": "Esevattho.",
  "atk-s0103a3:46_9": "Hīnasammatanti “mante dhārenti mante vācentī”ti kho, vāseṭṭha,",
  "atk-s0103a3:46_10": "idaṁ tena samayena hīnasammataṁ.",
  "atk-s0103a3:46_11": "Tadetarahi seṭṭhasammatanti taṁ idāni “ettake mante dhārenti ettake mante vācentī”ti seṭṭhasammataṁ jātaṁ.",
  "atk-s0103a3:46_12": "Brāhmaṇamaṇḍalassāti brāhmaṇagaṇassa.",
  "atk-s0103a3:47_0": "133.Methunaṁ dhammaṁ samādāyāti methunadhammaṁ samādiyitvā.",
  "atk-s0103a3:47_1": "Visukammantepayojesunti gorakkha vāṇijakammādike vissute uggate kammante payojesuṁ.",
  "atk-s0103a3:48_0": "134.Suddā suddāti tena luddācārakammakhuddācārakammunā suddaṁ suddaṁ lahuṁ lahuṁ kucchitaṁ gacchanti,",
  "atk-s0103a3:48_1": "vinassantīti attho.",
  "atk-s0103a3:48_2": "Ahu khoti hoti kho.",
  "atk-s0103a3:49_0": "135.Sakaṁdhammaṁ garahamānoti na setacchattaṁ ussāpanamattena sujjhituṁ sakkāti evaṁ attano khattiyadhammaṁ nindamāno.",
  "atk-s0103a3:49_1": "Esa nayo sabbattha.",
  "atk-s0103a3:49_2": "“Imehi kho, vāseṭṭha,",
  "atk-s0103a3:49_3": "catūhi maṇḍalehī”ti iminā imaṁ dasseti “samaṇamaṇḍalaṁ nāma visuṁ natthi,",
  "atk-s0103a3:49_4": "yasmā pana na sakkā jātiyā sujjhituṁ,",
  "atk-s0103a3:49_5": "attano attano sammāpaṭipattiyā visuddhi hoti.",
  "atk-s0103a3:49_6": "Tasmā imehi catūhi maṇḍalehi samaṇamaṇḍalassa abhinibbatti hoti.",
  "atk-s0103a3:49_7": "Imāni maṇḍalāni samaṇamaṇḍalaṁ anuvattanti,",
  "atk-s0103a3:49_8": "anuvattantāni ca dhammeneva anuvattanti,",
  "atk-s0103a3:49_9": "no adhammena.",
  "atk-s0103a3:49_10": "Samaṇamaṇḍalañhi āgamma sammāpaṭipattiṁ pūretvā suddhiṁ pāpuṇantī”ti.",
  "atk-s0103a3:50_0": "Duccaritādikathāvaṇṇanā",
  "atk-s0103a3:51_0": "136.",
  "atk-s0103a3:51_1": "Idāni yathājātiyā na sakkā sujjhituṁ,",
  "atk-s0103a3:51_2": "sammāpaṭipattiyāva sujjhanti,",
  "atk-s0103a3:51_3": "tamatthaṁ pākaṭaṁ karonto khattiyopi kho,",
  "atk-s0103a3:51_4": "vāseṭṭhāti desanaṁ ārabhi.",
  "atk-s0103a3:51_5": "Tattha micchādiṭṭhikammasamādānahetūti micchādiṭṭhivasena samādinnakammahetu,",
  "atk-s0103a3:51_6": "micchādiṭṭhikammassa vā samādānahetu.",
  "atk-s0103a3:52_0": "137.Dvayakārīti kālena kusalaṁ karoti,",
  "atk-s0103a3:52_1": "kālena akusalanti evaṁ ubhayakārī.",
  "atk-s0103a3:52_2": "Sukhadukkhappaṭisaṁvedī hotīti ekakkhaṇe ubhayavipākadānaṭṭhānaṁ nāma natthi.",
  "atk-s0103a3:52_3": "Yena pana akusalaṁ bahuṁ kataṁ hoti,",
  "atk-s0103a3:52_4": "kusalaṁ mandaṁ,",
  "atk-s0103a3:52_5": "so taṁ kusalaṁ nissāya khattiyakule vā brāhmaṇakule vā nibbattati.",
  "atk-s0103a3:52_6": "Atha naṁ akusalakammaṁ kāṇampi karoti khujjampi pīṭhasappimpi.",
  "atk-s0103a3:52_7": "So rajjassa vā anaraho hoti,",
  "atk-s0103a3:52_8": "abhisittakāle vā evaṁbhūto bhoge paribhuñjituṁ na sakkoti.",
  "atk-s0103a3:52_9": "Aparassa maraṇakāle dve balavamallā viya te dvepi kusalākusalakammāni upaṭṭhahanti.",
  "atk-s0103a3:52_10": "Tesu akusalaṁ balavataraṁ hoti,",
  "atk-s0103a3:52_11": "taṁ kusalaṁ paṭibāhitvā tiracchānayoniyaṁ nibbattāpeti.",
  "atk-s0103a3:52_12": "Kusalakammampi pavattivedanīyaṁ hoti.",
  "atk-s0103a3:52_13": "Tamenaṁ maṅgalahatthiṁ vā karonti maṅgalaassaṁ vā maṅgalausabhaṁ vā.",
  "atk-s0103a3:52_14": "So sampattiṁ anubhavati.",
  "atk-s0103a3:52_15": "Idaṁ sandhāya vuttaṁ “sukhadukkhappaṭisaṁvedī hotī”ti.",
  "atk-s0103a3:53_0": "Bodhipakkhiyabhāvanāvaṇṇanā",
  "atk-s0103a3:54_0": "138.Sattannaṁ bodhipakkhiyānanti “cattāro satipaṭṭhānā”ti ādikoṭṭhāsavasena sattannaṁ,",
  "atk-s0103a3:54_1": "paṭipāṭiyā pana sattatiṁsāya bodhipakkhiyānaṁ dhammānaṁ.",
  "atk-s0103a3:54_2": "Bhāvanamanvāyāti bhāvanaṁ anugantvā,",
  "atk-s0103a3:54_3": "paṭipajjitvāti attho.",
  "atk-s0103a3:54_4": "Parinibbāyatīti kilesaparinibbānena parinibbāyati.",
  "atk-s0103a3:54_5": "Iti bhagavā cattāro vaṇṇe dassetvā vinivattetvā paṭividdhacatusaccaṁ khīṇāsavameva devamanussesu seṭṭhaṁ katvā dassesi.",
  "atk-s0103a3:55_0": "140.",
  "atk-s0103a3:55_1": "Idāni tamevatthaṁ lokasammatassa brahmunopi vacanadassanānusārena daḷhaṁ katvā dassento imesañhi vāseṭṭha catunnaṁ vaṇṇānantiādimāha.",
  "atk-s0103a3:55_2": "“Brahmunāpesā”tiādi ambaṭṭhasutte vitthāritaṁ.",
  "atk-s0103a3:55_3": "Iti bhagavā ettakena iminā kathāmaggena seṭṭhacchedakavādameva dassetvā suttantaṁ vinivattetvā arahattanikūṭena desanaṁ niṭṭhāpesi.",
  "atk-s0103a3:55_4": "Attamanā vāseṭṭhabhāradvājāti vāseṭṭhabhāradvāja sāmaṇerāpi hi sakamanā tuṭṭhamanā “sādhu,",
  "atk-s0103a3:55_5": "sādhū”ti bhagavato bhāsitaṁ abhinandiṁsu.",
  "atk-s0103a3:55_6": "Idameva suttantaṁ āvajjantā anumajjantā saha paṭisambhidāhi arahattaṁ pāpuṇiṁsūti.",
  "atk-s0103a3:56_0": "Sumaṅgalavilāsiniyā dīghanikāyaṭṭhakathāya",
  "atk-s0103a3:57_0": "Aggaññasuttavaṇṇanā niṭṭhitā."
}