{
  "tika-vin08t21:0_0": "21. Pavāraṇāvinicchayakathā",
  "tika-vin08t21:1_0": "116.",
  "tika-vin08t21:1_1": "Evaṁ paṭiggahaṇavinicchayaṁ kathetvā idāni pavāraṇāvinicchayaṁ kathetuṁ “paṭikkhepapavāraṇā”tiādimāha.",
  "tika-vin08t21:1_2": "Tattha paṭikkhipanaṁ paṭikkhepo,",
  "tika-vin08t21:1_3": "asampaṭicchananti attho.",
  "tika-vin08t21:1_4": "Pavāriyate pavāraṇā,",
  "tika-vin08t21:1_5": "paṭisedhanantyattho.",
  "tika-vin08t21:1_6": "Paṭikkhepasaṅkhātā pavāraṇā paṭikkhepapavāraṇā.",
  "tika-vin08t21:1_7": "Atha vā paṭikkhepavasena pavāraṇā paṭikkhepapavāraṇā.",
  "tika-vin08t21:1_8": "Pañcannaṁ bhojanānaṁ aññataraṁ bhuñjantassa aññasmiṁ bhojane abhihaṭe paṭikkhepasaṅkhātā pavāraṇāti sambandho.",
  "tika-vin08t21:2_0": "117.Yaṁ asnātīti yaṁ bhuñjati.",
  "tika-vin08t21:2_1": "Ambilapāyāsādīsūti ādi-saddena khīrapāyāsādiṁ saṅgaṇhāti.",
  "tika-vin08t21:2_2": "Tattha ambilapāyāsaggahaṇena takkādiambilasaṁyuttā ghanayāgu vuttā.",
  "tika-vin08t21:2_3": "Khīrapāyāsaggahaṇena khīrasaṁyuttā yāgu saṅgayhati.",
  "tika-vin08t21:2_4": "Pavāraṇaṁ janetīti anatirittabhojanāpattinibandhanaṁ paṭikkhepaṁ sādheti.",
  "tika-vin08t21:2_5": "Katopi paṭikkhepo anatirittabhojanāpattinibandhano na hoti,",
  "tika-vin08t21:2_6": "akataṭṭhāneyeva tiṭṭhatīti āha “pavāraṇaṁ na janetī”ti.",
  "tika-vin08t21:3_0": "“Yāgu-saddassa pavāraṇajanakayāguyāpi sādhāraṇattā ‘yāguṁ gaṇhathā’ti vuttepi pavāraṇā hotīti pavāraṇaṁ",
  "tika-vin08t21:3_1": "janetiyevāti vutta”nti tīsupi gaṇṭhipadesu vuttaṁ.",
  "tika-vin08t21:3_2": "Taṁ parato tattheva “bhattamissakaṁ yāguṁ āharitvā”ti ettha vuttakāraṇena na sameti.",
  "tika-vin08t21:3_3": "Vuttañhi tattha –",
  "tika-vin08t21:3_4": "heṭṭhā ayāguke nimantane udakakañjikakhīrādīhi saddhiṁ madditaṁ bhattameva sandhāya “yāguṁ gaṇhathā”ti vuttattā pavāraṇā hoti.",
  "tika-vin08t21:3_5": "“Bhattamissakaṁ yāguṁ āharitvā”ti ettha pana visuṁ yāguyā vijjamānattā pavāraṇā na hotīti.",
  "tika-vin08t21:3_6": "Tasmā tattha vuttanayeneva khīrādīhi saddhiṁ madditaṁ bhattameva sandhāya “yāguṁ gaṇhathā”ti vuttattā",
  "tika-vin08t21:3_7": "yāguyāva tattha abhāvato pavāraṇā hotīti evamettha kāraṇaṁ vattabbaṁ.",
  "tika-vin08t21:3_8": "Evañhi sati parato “yenāpucchito,",
  "tika-vin08t21:3_9": "tassa atthitāyā”ti aṭṭhakathāya vuttakāraṇenapi saṁsandati,",
  "tika-vin08t21:3_10": "aññathā gaṇṭhipadesuyeva pubbāparavirodho āpajjati,",
  "tika-vin08t21:3_11": "aṭṭhakathāya ca na sametīti. Sace…pe…",
  "tika-vin08t21:3_12": "paññāyatīti iminā vuttappamāṇassa macchamaṁsakhaṇḍassa nahāruno vā sabbhāvamattaṁ dasseti.",
  "tika-vin08t21:3_13": "Tāhīti puthukāhi.",
  "tika-vin08t21:4_0": "Sālivīhiyavehi katasattūti yebhuyyanayena vuttaṁ,",
  "tika-vin08t21:4_1": "satta dhaññāni pana bhajjitvā katopi sattuyeva.",
  "tika-vin08t21:4_2": "Tenevāha “kaṅguvaraka…pe…",
  "tika-vin08t21:4_3": "sattusaṅgahameva gacchatī”ti.",
  "tika-vin08t21:4_4": "Sattumodakoti sattuyo piṇḍetvā kato apakko sattuguḷo.",
  "tika-vin08t21:4_5": "Vimativinodaniyaṁ pana “sattumodakoti sattuṁ temetvā kato apakko,",
  "tika-vin08t21:4_6": "sattuṁ pana pisitvā piṭṭhaṁ katvā temetvā pūvaṁ katvā pacanti,",
  "tika-vin08t21:4_7": "taṁ na pavāretī”ti vuttaṁ.",
  "tika-vin08t21:5_0": "Pañcannaṁ bhojanānaṁ aññataravasena vippakatabhojanabhāvassa upacchinnattā “mukhe sāsapamattampi…pe…",
  "tika-vin08t21:5_1": "na pavāretī”ti vuttaṁ.",
  "tika-vin08t21:5_2": "“Akappiyamaṁsaṁ paṭikkhipati,",
  "tika-vin08t21:5_3": "na pavāretī”ti vacanato sace saṅghikaṁ lābhaṁ attano apāpuṇantaṁ jānitvā vā ajānitvā vā paṭikkhipati,",
  "tika-vin08t21:5_4": "na pavāreti paṭikkhipitabbasseva paṭikkhittattā,",
  "tika-vin08t21:5_5": "alajjisantakaṁ paṭikkhipantopi na pavāreti.",
  "tika-vin08t21:5_6": "Avatthutāyāti anatirittāpattisādhikāya pavāraṇāya avatthubhāvato.",
  "tika-vin08t21:5_7": "Etena paṭikkhipitabbasseva paṭikkhittabhāvaṁ dīpeti.",
  "tika-vin08t21:5_8": "Yañhi paṭikkhipitabbaṁ hoti,",
  "tika-vin08t21:5_9": "tassa paṭikkhepo āpattiyā aṅgaṁ na hotīti taṁ pavāraṇāya avatthūti vuccati.",
  "tika-vin08t21:6_0": "118.Āsannataraṁ aṅganti hatthapāsato bahi ṭhatvā onamitvā dentassa sīsaṁ āsannataraṁ hoti,",
  "tika-vin08t21:6_1": "tassa orimantena paricchinditabbaṁ.",
  "tika-vin08t21:7_0": "Upanāmetīti iminā kāyābhihāraṁ dasseti.",
  "tika-vin08t21:7_1": "Apanāmetvāti abhimukhaṁ haritvā.",
  "tika-vin08t21:7_2": "Idaṁ bhattaṁ gaṇhāti vadatīti kiñci apanāmetvā vadati.",
  "tika-vin08t21:7_3": "Kevalaṁ vācābhihārassa anadhippetattā gaṇhathāti gahetuṁ āraddhaṁ.",
  "tika-vin08t21:7_4": "Hatthapāsato bahi ṭhitassa satipi dātukāmatābhihāre paṭikkhipantassa dūrabhāveneva pavāraṇāya abhāvato",
  "tika-vin08t21:7_5": "therassapi dūrabhāvamattaṁ gahetvā pavāraṇāya abhāvaṁ dassento “therassa dūrabhāvato”tiādimāha,",
  "tika-vin08t21:7_6": "na pana therassa abhihārasambhavato.",
  "tika-vin08t21:7_7": "Sacepi gahetvā gato hatthapāse ṭhito hoti,",
  "tika-vin08t21:7_8": "kiñci pana avatvā ādhāraṭṭhāne ṭhitattā abhihāro nāma na hotīti “dūtassa ca anabhiharaṇato”ti vuttaṁ.",
  "tika-vin08t21:7_9": "“Gahetvā āgatena ‘bhattaṁ gaṇhathā’ti vutte abhihāro nāma hotīti ‘sace pana gahetvā āgato bhikkhu…pe…",
  "tika-vin08t21:7_10": "pavāraṇā hotī’ti vutta”nti tīsupi gaṇṭhipadesu vuttaṁ.",
  "tika-vin08t21:7_11": "Keci pana “pattaṁ kiñcipi upanāmetvā ‘imaṁ bhattaṁ gaṇhathā’ti vuttanti gahetabba”nti vadanti,",
  "tika-vin08t21:7_12": "taṁ yuttaṁ viya dissati vācābhihārassa idha anadhippetattā.",
  "tika-vin08t21:8_0": "Parivesanāyāti bhattagge.",
  "tika-vin08t21:8_1": "Abhihaṭāva hotīti parivesakeneva abhihaṭā hoti.",
  "tika-vin08t21:8_2": "Tatodātukāmatāya gaṇhantaṁ paṭikkhipantassa pavāraṇā hotīti ettha aggaṇhantampi paṭikkhipato pavāraṇā hotiyeva. Kasmā?",
  "tika-vin08t21:8_3": "Dātukāmatāya abhihaṭattā,",
  "tika-vin08t21:8_4": "“tasmā sā abhihaṭāva hotī”ti hi vuttaṁ.",
  "tika-vin08t21:8_5": "Teneva tīsupi gaṇṭhipadesu “dātukāmābhihāre sati kevalaṁ ‘dassāmī’ti gahaṇameva abhihāro na hoti,",
  "tika-vin08t21:8_6": "‘dassāmī’ti gaṇhantepi agaṇhantepi dātukāmatābhihārova abhihāro hoti,",
  "tika-vin08t21:8_7": "tasmā gahaṇasamaye vā aggahaṇasamaye vā taṁ paṭikkhipato pavāraṇā hotī”ti vuttaṁ.",
  "tika-vin08t21:8_8": "Idāni tassa asati dātukāmatābhihāre gahaṇasamayepi paṭikkhipato pavāraṇā na hotīti dassetuṁ “sace panā”tiādi vuttaṁ.",
  "tika-vin08t21:8_9": "Kaṭacchunā anukkhittampi pubbe eva abhihaṭattā pavāraṇā hotīti “abhihaṭāva hotī”ti vuttaṁ.",
  "tika-vin08t21:8_10": "Uddhaṭamatteti bhājanato viyojitamatte.",
  "tika-vin08t21:8_11": "Dvinnaṁ samabhārepīti parivesakassa ca aññassa ca bhattapacchibhāraggahaṇe sambhūtepīti attho.",
  "tika-vin08t21:9_0": "119.Rasaṁ gaṇhathāti ettha kevalaṁ maṁsarasassa apavāraṇājanakassa nāmena vuttattā paṭikkhipato pavāraṇā na hoti.",
  "tika-vin08t21:9_1": "Maccharasantiādīsu maccho ca rasañcāti atthasambhavato,",
  "tika-vin08t21:9_2": "vatthunopi tādisattā pavāraṇā hoti.",
  "tika-vin08t21:9_3": "“Idaṁ gaṇhathā”tipi avatvā tuṇhībhūtena abhihaṭaṁ paṭikkhipatopi hoti eva.",
  "tika-vin08t21:10_0": "Karambakoti missakādhivacanametaṁ.",
  "tika-vin08t21:10_1": "Yañhi bahūhi missetvā karonti,",
  "tika-vin08t21:10_2": "so “karambako”ti vuccati,",
  "tika-vin08t21:10_3": "so sacepi maṁsena missetvā kato hoti,",
  "tika-vin08t21:10_4": "“karambakaṁ gaṇhathā”ti apavāraṇārahassa nāmena vuttattā paṭikkhipato pavāraṇā na hoti.",
  "tika-vin08t21:10_5": "“Maṁsakarambakaṁ gaṇhathā”ti vutte pana “maṁsamissakaṁ gaṇhathā”ti vuttaṁ hoti,",
  "tika-vin08t21:10_6": "tasmā pavāraṇāva hoti.",
  "tika-vin08t21:11_0": "120.“Uddissakata”nti maññamānoti ettha “vatthuno kappiyattā akappiyasaññāya paṭikkhepatopi acittakattā imassa sikkhāpadassa pavāraṇā hotī”ti vadanti.",
  "tika-vin08t21:11_1": "“Heṭṭhā ayāguke nimantane udakakañjikakhīrādīhi saddhiṁ madditaṁ bhattameva sandhāya ‘yāguṁ gaṇhathā’ti vuttattā pavāraṇā hoti,",
  "tika-vin08t21:11_2": "‘bhattamissakaṁ yāguṁ āharitvā’ti ettha pana visuṁ yāguyā vijjamānattā pavāraṇā na hotī”ti vadanti.",
  "tika-vin08t21:11_3": "Ayamettha adhippāyoti “yenāpucchito”tiādinā vuttamevatthaṁ sandhāya vadati.",
  "tika-vin08t21:11_4": "Kāraṇaṁ panettha duddasanti ettha eke tāva vadanti “yasmā yāgumissakaṁ nāma bhattameva na hoti,",
  "tika-vin08t21:11_5": "khīrādikampi hotiyeva,",
  "tika-vin08t21:11_6": "tasmā karambake viya pavāraṇāya na bhavitabbaṁ,",
  "tika-vin08t21:11_7": "evañca sati ‘yāgu bahutarā vā hoti samasamā vā,",
  "tika-vin08t21:11_8": "na pavāreti,",
  "tika-vin08t21:11_9": "yāgu mandā,",
  "tika-vin08t21:11_10": "bhattaṁ bahutaraṁ,",
  "tika-vin08t21:11_11": "pavāretī’ti ettha kāraṇaṁ duddasa”nti.",
  "tika-vin08t21:11_12": "Keci pana vadanti “yāgumissakaṁ nāma bhattaṁ,",
  "tika-vin08t21:11_13": "tasmā taṁ paṭikkhipato pavāraṇāya eva bhavitabbaṁ,",
  "tika-vin08t21:11_14": "evañca sati ‘idha pavāraṇā hoti,",
  "tika-vin08t21:11_15": "na hotī’ti ettha kāraṇaṁ duddasa”nti.",
  "tika-vin08t21:12_0": "Yathā cettha kāraṇaṁ duddasaṁ,",
  "tika-vin08t21:12_1": "evaṁ parato “missakaṁ gaṇhathā”ti etthāpi kāraṇaṁ duddasamevāti veditabbaṁ.",
  "tika-vin08t21:12_2": "Na hi pavāraṇappahonakassa appabahubhāvo pavāraṇāya bhāvābhāvanimittaṁ,",
  "tika-vin08t21:12_3": "kiñcarahi pavāraṇājanakassa nāma gahaṇamevettha pamāṇaṁ,",
  "tika-vin08t21:12_4": "tasmā “idañca karambakena na samānetabba”ntiādinā yampi kāraṇaṁ vuttaṁ,",
  "tika-vin08t21:12_5": "tampi pubbe vuttena saṁsandiyamānaṁ na sameti.",
  "tika-vin08t21:12_6": "Yadi hi missakanti bhattamissakeyeva ruḷhaṁ siyā,",
  "tika-vin08t21:12_7": "evaṁ sati yathā “bhattamissakaṁ gaṇhathā”ti vutte bhattaṁ bahutaraṁ vā samaṁ vā appataraṁ vā hoti,",
  "tika-vin08t21:12_8": "pavāretiyeva,",
  "tika-vin08t21:12_9": "evaṁ “missakaṁ gaṇhathā”ti vuttepi appatarepi bhatte pavāraṇāya bhavitabbaṁ “missaka”nti bhattamissakeyeva ruḷhattā.",
  "tika-vin08t21:12_10": "Tathā hi “missakanti bhattamissakeyeva ruḷhavohārattā idaṁ pana bhattamissakamevāti vutta”nti tīsupi gaṇṭhipadesu vuttaṁ.",
  "tika-vin08t21:12_11": "Atha missakanti bhattamissake ruḷhaṁ na hoti,",
  "tika-vin08t21:12_12": "missakabhattaṁ pana sandhāya “missakaṁ gaṇhathā”ti vuttanti.",
  "tika-vin08t21:12_13": "Evampi yathā ayāguke nimantane khīrādīhi sammadditaṁ bhattameva sandhāya “yāguṁ gaṇhathā”ti vutte pavāraṇā hoti,",
  "tika-vin08t21:12_14": "evamidhāpi missakabhattameva sandhāya “missakaṁ gaṇhathā”ti vutte bhattaṁ appaṁ vā hotu, bahu vā,",
  "tika-vin08t21:12_15": "pavāraṇā eva siyā,",
  "tika-vin08t21:12_16": "tasmā missakanti bhattamissake ruḷhaṁ vā hotu,",
  "tika-vin08t21:12_17": "missakaṁ sandhāya bhāsitaṁ vā,",
  "tika-vin08t21:12_18": "ubhayathāpi pubbenāparaṁ na sametīti kimettha kāraṇacintāya.",
  "tika-vin08t21:12_19": "Īdisesu pana ṭhānesu aṭṭhakathāpamāṇeneva gantabbanti ayaṁ amhākaṁ khanti.",
  "tika-vin08t21:13_0": "Vimativinodaniyaṁ pana “uddissakatanti maññamānoti ettha vatthuno kappiyattā ‘pavāritova hotī’ti vuttaṁ.",
  "tika-vin08t21:13_1": "Tañce uddissakatameva hoti,",
  "tika-vin08t21:13_2": "paṭikkhepo natthi.",
  "tika-vin08t21:13_3": "Ayametthādhippāyoti ‘yenāpucchito’tiādinā vuttamevatthaṁ sandhāya vadati.",
  "tika-vin08t21:13_4": "Kāraṇaṁ panettha duddasanti bhattassa bahutarabhāve pavāraṇāya sambhavakāraṇaṁ duddasaṁ,",
  "tika-vin08t21:13_5": "aññathā karambakepi macchādibahubhāve pavāraṇā bhaveyyāti adhippāyo.",
  "tika-vin08t21:13_6": "Yathā cettha kāraṇaṁ duddasaṁ,",
  "tika-vin08t21:13_7": "evaṁ parato ‘missakaṁ gaṇhathā’ti etthāpi kāraṇaṁ duddasamevāti daṭṭhabbaṁ.",
  "tika-vin08t21:13_8": "Yañca ‘idaṁ pana bhattamissakamevā’tiādi kāraṇaṁ vuttaṁ,",
  "tika-vin08t21:13_9": "tampi ‘appataraṁ na pavāretī’ti vacanena na sametī”ti ettakameva vuttaṁ.",
  "tika-vin08t21:14_0": "“Visuṁ katvā detīti bhattassa upari ṭhitaṁ rasādiṁ visuṁ gahetvā detī”ti tīsupi gaṇṭhipadesu vuttaṁ.",
  "tika-vin08t21:14_1": "Kehici pana “yathā bhattasitthaṁ na patati,",
  "tika-vin08t21:14_2": "tathā gāḷhaṁ hatthena pīḷetvā parissāvetvā detī”ti vuttaṁ.",
  "tika-vin08t21:14_3": "Tatthāpi kāraṇaṁ na dissati.",
  "tika-vin08t21:14_4": "Yathā hi bhattamissakaṁ yāguṁ āharitvā “yāguṁ gaṇhathā”ti vatvā yāgumissakaṁ bhattampi dentaṁ paṭikkhipato pavāraṇā na hoti,",
  "tika-vin08t21:14_5": "evamidhāpi bahukhīrarasādīsu bhattesu “khīraṁ gaṇhathā”tiādīni vatvā dinnāni khīrādīni vā detu khīrādimissakaṁ bhattaṁ vā,",
  "tika-vin08t21:14_6": "ubhayathāpi pavāraṇāya na bhavitabbaṁ,",
  "tika-vin08t21:14_7": "tasmā “visuṁ katvā detī”ti tenākārena dentaṁ sandhāya vuttaṁ,",
  "tika-vin08t21:14_8": "na pana bhattamissakaṁ katvā dīyamānaṁ paṭikkhipato pavāraṇā hotīti dassanatthanti gahetabbaṁ.",
  "tika-vin08t21:14_9": "Yadi pana bhattamissakaṁ katvā dīyamāne pavāraṇā hotīti adhippāyena aṭṭhakathāyaṁ “visuṁ katvā detī”ti vuttaṁ,",
  "tika-vin08t21:14_10": "evaṁ sati aṭṭhakathāyevettha pamāṇanti gahetabbaṁ,",
  "tika-vin08t21:14_11": "na pana kāraṇantaraṁ gavesitabbaṁ.",
  "tika-vin08t21:14_12": "Vimativinodaniyaṁ pana “visuṁ katvā detīti ‘rasaṁ gaṇhathā’tiādinā vācāya visuṁ katvā detīti attho gahetabbo,",
  "tika-vin08t21:14_13": "na pana kāyena rasādiṁ viyojetvāti tathā aviyojitepi paṭikkhipato pavāraṇāya asambhavato apavāraṇāpahonakassa",
  "tika-vin08t21:14_14": "nāmena vuttattā bhattamissakayāguṁ āharitvā ‘yāguṁ gaṇhathā’ti vuttaṭṭhānādīsu viya,",
  "tika-vin08t21:14_15": "aññathā ettha yathā pubbāparaṁ na virujjhati,",
  "tika-vin08t21:14_16": "tathā adhippāyo gahetabbo”ti vuttaṁ.",
  "tika-vin08t21:15_0": "Nāvā vā setu vātiādimhi nāvādiabhiruhanādikkhaṇe kiñci ṭhatvāpi abhiruhanādikātabbattepi gamanatapparatāya ṭhānaṁ nāma na hoti,",
  "tika-vin08t21:15_1": "janasammaddena pana anokāsādibhāvena ṭhātuṁ na vaṭṭati.",
  "tika-vin08t21:15_2": "Acāletvāti vuttaṭṭhānato aññasmiṁ pīṭhappadese vā uddhaṁ vā apelletvā,",
  "tika-vin08t21:15_3": "tasmiṁ eva pana ṭhāne parivattetuṁ labhati.",
  "tika-vin08t21:15_4": "Tenāha “yena passenā”tiādi.",
  "tika-vin08t21:15_5": "Sace ukkuṭikaṁ nisinno pāde amuñcitvāpi bhūmiyaṁ nisīdati,",
  "tika-vin08t21:15_6": "iriyāpathaṁ vikopento nāma hotīti ukkuṭikāsanaṁ avikopetvā sukhena nisīdituṁ “tassa pana heṭṭhā…pe…",
  "tika-vin08t21:15_7": "nisīdanakaṁ dātabba”nti vuttaṁ.",
  "tika-vin08t21:15_8": "“Āsanaṁ acāletvāti pīṭhe phuṭṭhokāsato ānisadamaṁsaṁ amocetvā anuṭṭhahitvāti vuttaṁ hoti.",
  "tika-vin08t21:15_9": "Adinnādāne viya ṭhānācāvanaṁ na gahetabba”nti tīsupi gaṇṭhipadesu vuttaṁ.",
  "tika-vin08t21:16_0": "121.Akappiyakatanti ettha akappiyakatasseva anatirittabhāvato kappiyaṁ akārāpetvā tasmiṁ patte pakkhittaṁ mūlaphalādiyeva atirittaṁ na hoti,",
  "tika-vin08t21:16_1": "akappiyabhojanaṁ vā kuladūsanādinā uppannaṁ.",
  "tika-vin08t21:16_2": "Sesaṁ pana pattapariyāpannaṁ atirittameva hoti,",
  "tika-vin08t21:16_3": "paribhuñjituṁ vaṭṭati,",
  "tika-vin08t21:16_4": "taṁ pana mūlaphalādiṁ paribhuñjitukāmena tato nīharitvā kappiyaṁ kārāpetvā aññasmiṁ bhājane ṭhapetvā atirittaṁ kārāpetvā paribhuñjitabbaṁ.",
  "tika-vin08t21:17_0": "122.So puna kātuṁ na labhatīti tasmiṁyeva bhājane kariyamānaṁ paṭhamaṁ katena saddhiṁ kataṁ hotīti puna soyeva kātuṁ na labhati,",
  "tika-vin08t21:17_1": "añño labhati.",
  "tika-vin08t21:17_2": "Aññasmiṁ pana bhājane tena vā aññena vā kātuṁ vaṭṭati.",
  "tika-vin08t21:17_3": "Tenāha “yena akataṁ,",
  "tika-vin08t21:17_4": "tena kātabbaṁ,",
  "tika-vin08t21:17_5": "yañca akataṁ,",
  "tika-vin08t21:17_6": "taṁ kātabba”nti.",
  "tika-vin08t21:17_7": "Tenāpīti ettha pi-saddo na kevalaṁ aññenevāti imamatthaṁ dīpeti.",
  "tika-vin08t21:17_8": "Evaṁ katanti aññasmiṁ bhājane kataṁ.",
  "tika-vin08t21:18_0": "Pesetvāti anupasampannassa hatthe pesetvā.",
  "tika-vin08t21:18_1": "Imassa vinayakammabhāvato “anupasampannassa hatthe ṭhitaṁ na kātabba”nti vuttaṁ.",
  "tika-vin08t21:19_0": "Sace pana āmisasaṁsaṭṭhānīti ettha sace mukhagatenāpi anatirittena āmisena saṁsaṭṭhāni honti,",
  "tika-vin08t21:19_1": "pācittiyamevāti veditabbaṁ,",
  "tika-vin08t21:19_2": "tasmā pavāritena bhojanaṁ atirittaṁ kārāpetvā bhuñjantenapi yathā akatena missaṁ na hoti,",
  "tika-vin08t21:19_3": "evaṁ mukhañca hatthañca suddhaṁ katvā bhuñjitabbaṁ.",
  "tika-vin08t21:19_4": "Kiñcāpi apavāritassa purebhattaṁ yāmakālikādīni āhāratthāya paribhuñjatopi anāpatti,",
  "tika-vin08t21:19_5": "pavāritassa pana pavāraṇamūlakaṁ dukkaṭaṁ hotiyevāti “yāmakālikaṁ…pe…",
  "tika-vin08t21:19_6": "ajjhohāre ajjhohāre āpatti dukkaṭassā”ti pāḷiyaṁ vuttaṁ.",
  "tika-vin08t21:20_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t21:21_0": "Paṭikkhepapavāraṇāvinicchayakathālaṅkāro nāma",
  "tika-vin08t21:22_0": "Ekavīsatimo paricchedo."
}