{
  "pli-tv-bi-vb-pc17:0.1_0": "Theravāda Vinaya",
  "pli-tv-bi-vb-pc17:0.2_0": "Bhikkhunivibhaṅga",
  "pli-tv-bi-vb-pc17:0.3_0": "Pācittiyakaṇḍa",
  "pli-tv-bi-vb-pc17:0.4_0": "Rattandhakāravagga",
  "pli-tv-bi-vb-pc17:0.5_0": "17. Anāpucchāsantharaṇasikkhāpada",
  "pli-tv-bi-vb-pc17:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc17:1.2_0": "Tena kho pana samayena sambahulā bhikkhuniyo kosalesu janapade sāvatthiṁ gacchantiyo sāyaṁ aññataraṁ gāmaṁ upagantvā aññataraṁ brāhmaṇakulaṁ upasaṅkamitvā okāsaṁ yāciṁsu.",
  "pli-tv-bi-vb-pc17:1.3_0": "Atha kho sā brāhmaṇī tā bhikkhuniyo etadavoca—",
  "pli-tv-bi-vb-pc17:1.4_0": "“āgametha, ayye, yāva brāhmaṇo āgacchatī”ti.",
  "pli-tv-bi-vb-pc17:1.5_0": "Bhikkhuniyo—",
  "pli-tv-bi-vb-pc17:1.6_0": "“yāva brāhmaṇo āgacchatī”ti seyyaṁ santharitvā ekaccā nisīdiṁsu ekaccā nipajjiṁsu.",
  "pli-tv-bi-vb-pc17:1.7_0": "Atha kho so brāhmaṇo rattiṁ āgantvā taṁ brāhmaṇiṁ etadavoca—",
  "pli-tv-bi-vb-pc17:1.8_0": "“kā imā”ti?",
  "pli-tv-bi-vb-pc17:1.9_0": "“Bhikkhuniyo, ayyā”ti.",
  "pli-tv-bi-vb-pc17:1.10_0": "“Nikkaḍḍhatha imā muṇḍā bandhakiniyo”ti, gharato nikkaḍḍhāpesi.",
  "pli-tv-bi-vb-pc17:1.11_0": "Atha kho tā bhikkhuniyo sāvatthiṁ gantvā bhikkhunīnaṁ etamatthaṁ ārocesuṁ.",
  "pli-tv-bi-vb-pc17:1.12_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc17:1.13_0": "“kathañhi nāma bhikkhuniyo vikāle kulāni upasaṅkamitvā sāmike anāpucchā seyyaṁ santharitvā abhinisīdissantipi abhinipajjissantipī”ti …pe…",
  "pli-tv-bi-vb-pc17:1.14_0": "“saccaṁ kira, bhikkhave,",
  "pli-tv-bi-vb-pc17:1.14_1": "bhikkhuniyo vikāle kulāni upasaṅkamitvā sāmike anāpucchā seyyaṁ santharitvā abhinisīdantipi abhinipajjantipī”ti?",
  "pli-tv-bi-vb-pc17:1.15_0": "“Saccaṁ, bhagavā”ti.",
  "pli-tv-bi-vb-pc17:1.16_0": "Vigarahi buddho bhagavā …pe…",
  "pli-tv-bi-vb-pc17:1.17_0": "kathañhi nāma, bhikkhave,",
  "pli-tv-bi-vb-pc17:1.17_1": "bhikkhuniyo vikāle kulāni upasaṅkamitvā sāmike anāpucchā seyyaṁ santharitvā abhinisīdissantipi abhinipajjissantipi.",
  "pli-tv-bi-vb-pc17:1.18_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc17:1.19_0": "evañca pana, bhikkhave,",
  "pli-tv-bi-vb-pc17:1.19_1": "bhikkhuniyo imaṁ sikkhāpadaṁ uddisantu—",
  "pli-tv-bi-vb-pc17:1.20.1_0": "“Yā pana bhikkhunī vikāle kulāni upasaṅkamitvā sāmike anāpucchā seyyaṁ santharitvā vā santharāpetvā vā abhinisīdeyya vā abhinipajjeyya vā, pācittiyan”ti.",
  "pli-tv-bi-vb-pc17:2.1.1_0": "Yā panāti",
  "pli-tv-bi-vb-pc17:2.1.2_0": "yā yādisā …pe…",
  "pli-tv-bi-vb-pc17:2.1.3_0": "bhikkhunīti",
  "pli-tv-bi-vb-pc17:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc17:2.1.5_0": "Vikālo nāma",
  "pli-tv-bi-vb-pc17:2.1.6_0": "atthaṅgate sūriye yāva aruṇuggamanā.",
  "pli-tv-bi-vb-pc17:2.1.7_0": "Kulaṁ nāma",
  "pli-tv-bi-vb-pc17:2.1.8_0": "cattāri kulāni— khattiyakulaṁ, brāhmaṇakulaṁ, vessakulaṁ suddakulaṁ.",
  "pli-tv-bi-vb-pc17:2.1.9_0": "Upasaṅkamitvāti",
  "pli-tv-bi-vb-pc17:2.1.10_0": "tattha gantvā.",
  "pli-tv-bi-vb-pc17:2.1.11_0": "Sāmike anāpucchāti",
  "pli-tv-bi-vb-pc17:2.1.12_0": "yo tasmiṁ kule manusso sāmiko dātuṁ, taṁ anāpucchā.",
  "pli-tv-bi-vb-pc17:2.1.13_0": "Seyyaṁ nāma",
  "pli-tv-bi-vb-pc17:2.1.14_0": "antamaso paṇṇasanthāropi.",
  "pli-tv-bi-vb-pc17:2.1.15_0": "Santharitvāti",
  "pli-tv-bi-vb-pc17:2.1.16_0": "sayaṁ santharitvā.",
  "pli-tv-bi-vb-pc17:2.1.17_0": "Santharāpetvāti",
  "pli-tv-bi-vb-pc17:2.1.18_0": "aññaṁ santharāpetvā.",
  "pli-tv-bi-vb-pc17:2.1.19_0": "Abhinisīdeyyāti",
  "pli-tv-bi-vb-pc17:2.1.20_0": "tasmiṁ abhinisīdati, āpatti pācittiyassa.",
  "pli-tv-bi-vb-pc17:2.1.21_0": "Abhinipajjeyyāti",
  "pli-tv-bi-vb-pc17:2.1.22_0": "tasmiṁ abhinipajjati, āpatti pācittiyassa.",
  "pli-tv-bi-vb-pc17:2.2.1_0": "Anāpucchite anāpucchitasaññā seyyaṁ santharitvā vā santharāpetvā vā abhinisīdati vā abhinipajjati vā, āpatti pācittiyassa.",
  "pli-tv-bi-vb-pc17:2.2.2_0": "Anāpucchite vematikā seyyaṁ santharitvā vā santharāpetvā vā abhinisīdati vā abhinipajjati vā, āpatti pācittiyassa.",
  "pli-tv-bi-vb-pc17:2.2.3_0": "Anāpucchite āpucchitasaññā seyyaṁ santharitvā vā santharāpetvā vā abhinisīdati vā abhinipajjati vā, āpatti pācittiyassa.",
  "pli-tv-bi-vb-pc17:2.2.4_0": "Āpucchite anāpucchitasaññā, āpatti dukkaṭassa.",
  "pli-tv-bi-vb-pc17:2.2.5_0": "Āpucchite vematikā, āpatti dukkaṭassa.",
  "pli-tv-bi-vb-pc17:2.2.6_0": "Āpucchite āpucchitasaññā, anāpatti.",
  "pli-tv-bi-vb-pc17:2.3.1_0": "Anāpatti—",
  "pli-tv-bi-vb-pc17:2.3.2_0": "āpucchā seyyaṁ santharitvā vā santharāpetvā vā abhinisīdati vā abhinipajjati vā,",
  "pli-tv-bi-vb-pc17:2.3.3_0": "gilānāya,",
  "pli-tv-bi-vb-pc17:2.3.4_0": "āpadāsu,",
  "pli-tv-bi-vb-pc17:2.3.5_0": "ummattikāya,",
  "pli-tv-bi-vb-pc17:2.3.6_0": "ādikammikāyāti.",
  "pli-tv-bi-vb-pc17:2.3.7_0": "Sattamasikkhāpadaṁ niṭṭhitaṁ."
}