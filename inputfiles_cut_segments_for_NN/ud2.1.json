{
  "ud2.1:0.1_0": "Udāna 2.1",
  "ud2.1:0.2_0": "Mucalindasutta",
  "ud2.1:1.1_0": "Evaṁ me sutaṁ—",
  "ud2.1:1.2_0": " ekaṁ samayaṁ bhagavā uruvelāyaṁ viharati najjā nerañjarāya tīre mucalindamūle paṭhamābhisambuddho.",
  "ud2.1:1.3_0": "Tena kho pana samayena bhagavā sattāhaṁ ekapallaṅkena nisinno hoti vimuttisukhapaṭisaṁvedī.",
  "ud2.1:2.1_0": "Tena kho pana samayena mahā akālamegho udapādi sattāhavaddalikā sītavātaduddinī.",
  "ud2.1:2.2_0": "Atha kho mucalindo nāgarājā sakabhavanā nikkhamitvā bhagavato kāyaṁ sattakkhattuṁ bhogehi parikkhipitvā uparimuddhani mahantaṁ phaṇaṁ vihacca aṭṭhāsi:",
  "ud2.1:2.3_0": "“mā bhagavantaṁ sītaṁ, mā bhagavantaṁ uṇhaṁ,",
  "ud2.1:2.3_1": "mā bhagavantaṁ ḍaṁsamakasavātātapasarīsapasamphasso”ti.",
  "ud2.1:3.1_0": "Atha kho bhagavā tassa sattāhassa accayena tamhā samādhimhā vuṭṭhāsi.",
  "ud2.1:3.2_0": "Atha kho mucalindo nāgarājā viddhaṁ vigatavalāhakaṁ devaṁ viditvā bhagavato kāyā bhoge viniveṭhetvā sakavaṇṇaṁ paṭisaṁharitvā māṇavakavaṇṇaṁ abhinimminitvā bhagavato purato aṭṭhāsi pañjaliko bhagavantaṁ namassamāno.",
  "ud2.1:4.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud2.1:5.1_0": "“Sukho viveko tuṭṭhassa,",
  "ud2.1:5.2_0": "sutadhammassa passato;",
  "ud2.1:5.3_0": "Abyāpajjaṁ sukhaṁ loke,",
  "ud2.1:5.4_0": "pāṇabhūtesu saṁyamo.",
  "ud2.1:6.1_0": "Sukhā virāgatā loke,",
  "ud2.1:6.2_0": "kāmānaṁ samatikkamo;",
  "ud2.1:6.3_0": "Asmimānassa yo vinayo,",
  "ud2.1:6.4_0": "etaṁ ve paramaṁ sukhan”ti.",
  "ud2.1:6.5_0": "Paṭhamaṁ."
}