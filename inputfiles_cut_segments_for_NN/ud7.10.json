{
  "ud7.10:0.1_0": "Udāna 7.10",
  "ud7.10:0.2_0": "Utenasutta",
  "ud7.10:1.1_0": "Evaṁ me sutaṁ—",
  "ud7.10:1.2_0": " ekaṁ samayaṁ bhagavā kosambiyaṁ viharati ghositārāme.",
  "ud7.10:1.3_0": "Tena kho pana samayena rañño utenassa uyyānagatassa antepuraṁ daḍḍhaṁ hoti,",
  "ud7.10:1.3_1": "pañca ca itthisatāni kālaṅkatāni honti sāmāvatīpamukhāni.",
  "ud7.10:2.1_0": "Atha kho sambahulā bhikkhū pubbaṇhasamayaṁ nivāsetvā pattacīvaramādāya kosambiṁ piṇḍāya pāvisiṁsu.",
  "ud7.10:2.2_0": "Kosambiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu;",
  "ud7.10:2.2_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "ud7.10:2.3_0": "Ekamantaṁ nisinnā kho te bhikkhū bhagavantaṁ etadavocuṁ:",
  "ud7.10:2.4_0": "“idha, bhante,",
  "ud7.10:2.4_1": "rañño utenassa uyyānagatassa antepuraṁ daḍḍhaṁ,",
  "ud7.10:2.4_2": "pañca ca itthisatāni kālaṅkatāni sāmāvatīpamukhāni.",
  "ud7.10:2.5_0": "Tāsaṁ, bhante,",
  "ud7.10:2.5_1": "upāsikānaṁ kā gati ko abhisamparāyo”ti?",
  "ud7.10:3.1_0": "“Santettha, bhikkhave, upāsikāyo sotāpannā, santi sakadāgāminiyo, santi anāgāminiyo.",
  "ud7.10:3.2_0": "Sabbā tā, bhikkhave,",
  "ud7.10:3.2_1": "upāsikāyo anipphalā kālaṅkatā”ti.",
  "ud7.10:4.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud7.10:5.1_0": "“Mohasambandhano loko,",
  "ud7.10:5.2_0": "bhabbarūpova dissati;",
  "ud7.10:5.3_0": "Upadhibandhano bālo,",
  "ud7.10:5.4_0": "tamasā parivārito;",
  "ud7.10:5.5_0": "Sassatoriva khāyati,",
  "ud7.10:5.6_0": "passato natthi kiñcanan”ti.",
  "ud7.10:5.7_0": "Dasamaṁ.",
  "ud7.10:6.0_0": "Tassuddānaṁ",
  "ud7.10:6.1_0": "Dve bhaddiyā dve ca sattā,",
  "ud7.10:6.2_0": "lakuṇḍako taṇhākkhayo;",
  "ud7.10:6.3_0": "Papañcakhayo ca kaccāno,",
  "ud7.10:6.4_0": "udapānañca utenoti.",
  "ud7.10:6.5_0": "Cūḷavaggo sattamo."
}