{
  "tika-vin02t12:0_0": "4. Pavāraṇakkhandhakaṁ",
  "tika-vin02t12:1_0": "Aphāsukavihārakathāvaṇṇanā",
  "tika-vin02t12:2_0": "209.",
  "tika-vin02t12:2_1": "Pavāraṇakkhandhake ādito lāpo ālāpo,",
  "tika-vin02t12:2_2": "vacanapaṭivacanavasena samaṁ lāpo sallāpo.",
  "tika-vin02t12:2_3": "Piṇḍāya paṭikkameyyāti gāme piṇḍāya caritvā paccāgaccheyya.",
  "tika-vin02t12:2_4": "Avakkārapātiṁ dhovitvā upaṭṭhāpeyyāti atirekapiṇḍapātaṁ apanetvā ṭhapanatthāya ekaṁ samuggapātiṁ dhovitvā ṭhapeyya.",
  "tika-vin02t12:2_5": "Samuggapāti nāma samuggapuṭasadisā pāti.",
  "tika-vin02t12:2_6": "Appahariteti aparūḷhaharite,",
  "tika-vin02t12:2_7": "yasmiṁ ṭhāne piṇḍapātajjhottharaṇena vinassanadhammāni tiṇāni natthi,",
  "tika-vin02t12:2_8": "tasminti attho.",
  "tika-vin02t12:2_9": "Tena nittiṇañca mahātiṇagahanañca yattha sakaṭenapi chaḍḍite piṇḍapāte tiṇāni na vinassanti,",
  "tika-vin02t12:2_10": "tañca ṭhānaṁ pariggahitaṁ hoti.",
  "tika-vin02t12:2_11": "Bhūtagāmasikkhāpadassa hi avikopanatthametaṁ vuttaṁ.",
  "tika-vin02t12:2_12": "Appāṇaketi nippāṇake,",
  "tika-vin02t12:2_13": "piṇḍapātajjhottharaṇena maritabbapāṇakarahite vā mahāudakakkhandhe.",
  "tika-vin02t12:2_14": "Parittodake eva hi bhattapakkhepena āluḷite sukhumapāṇakā maranti,",
  "tika-vin02t12:2_15": "na mahātaḷākādīsūti.",
  "tika-vin02t12:2_16": "Pāṇakānurakkhaṇatthañhi etaṁ vuttaṁ.",
  "tika-vin02t12:2_17": "Opilāpeyyāti nimujjāpeyya.",
  "tika-vin02t12:3_0": "Vaccaghaṭanti ācamanakumbhī.",
  "tika-vin02t12:3_1": "Rittanti rittakaṁ.",
  "tika-vin02t12:3_2": "Tucchanti tasseva vevacanaṁ.",
  "tika-vin02t12:3_3": "Avisayhanti ukkhipituṁ asakkuṇeyyaṁ atibhārikaṁ.",
  "tika-vin02t12:3_4": "Hatthavikārenāti hatthasaññāya.",
  "tika-vin02t12:3_5": "Hatthehi ukkhipanaṁ hatthavilaṅghanaṁ.",
  "tika-vin02t12:3_6": "Tenāha “hatthukkhepakenā”ti.",
  "tika-vin02t12:3_7": "Atha vā vilaṅgheti desantaraṁ pāpeti etenāti vilaṅghako,",
  "tika-vin02t12:3_8": "hattho eva vilaṅghako hatthavilaṅghako,",
  "tika-vin02t12:3_9": "tena hatthavilaṅghakena,",
  "tika-vin02t12:3_10": "aññamaññaṁ saṁsibbitahatthenāti vuttaṁ hoti.",
  "tika-vin02t12:3_11": "Dve hi janā hatthena hatthaṁ saṁsibbetvā dvīsu hatthesu ṭhapetvā uṭṭhapentā hatthavilaṅghakena uṭṭhapenti nāma.",
  "tika-vin02t12:3_12": "Titthiyasamādānanti titthiyehi samādātabbaṁ.",
  "tika-vin02t12:4_0": "Aphāsukavihārakathāvaṇṇanā niṭṭhitā.",
  "tika-vin02t12:5_0": "Pavāraṇābhedakathāvaṇṇanā",
  "tika-vin02t12:6_0": "212.Dvemā,",
  "tika-vin02t12:6_1": "bhikkhave,",
  "tika-vin02t12:6_2": "pavāraṇā cātuddasikā ca pannarasikā cāti ettha purimavassaṁvutthānaṁ pubbakattikapuṇṇamā,",
  "tika-vin02t12:6_3": "tesaṁyeva sace bhaṇḍanakārakehi upaddutā pavāraṇaṁ paccukkaḍḍhanti,",
  "tika-vin02t12:6_4": "atha kattikamāsassa kāḷapakkhacātuddaso vā pacchimakattikapuṇṇamā vā,",
  "tika-vin02t12:6_5": "pacchimavassaṁvutthānañca pacchimakattikapuṇṇamā eva vāti ime tayo pavāraṇadivasāti veditabbā.",
  "tika-vin02t12:6_6": "Idañca pakaticārittavasena vuttaṁ,",
  "tika-vin02t12:6_7": "tathārūpapaccaye pana sati dvinnaṁ kattikapuṇṇamānaṁ purimesu cātuddasesupi pavāraṇaṁ kātuṁ vaṭṭati,",
  "tika-vin02t12:6_8": "teneva mahāvihāre bhikkhū cātuddasiyā pavāretvā pannarasiyā kāyasāmaggiṁ denti,",
  "tika-vin02t12:6_9": "cetiyagirimahadassanatthampi aṭṭhamiyā gacchanti,",
  "tika-vin02t12:6_10": "tampi cātuddasiyaṁ pavāretukāmānaññeva hoti.",
  "tika-vin02t12:7_0": "Pavāraṇādānānujānanakathāvaṇṇanā",
  "tika-vin02t12:8_0": "213.Sace pana vuḍḍhataro hotīti sace pavāraṇadāyako bhikkhu vuḍḍhataro hoti.",
  "tika-vin02t12:8_1": "Tena ca bhikkhunāti pavāraṇadāyakena bhikkhunā.",
  "tika-vin02t12:9_0": "Anāpattipannarasakakathāvaṇṇanā",
  "tika-vin02t12:10_0": "222.",
  "tika-vin02t12:10_1": "Pannarasakesu pavāritamatteti pavāritasamanantaraṁ.",
  "tika-vin02t12:10_2": "Avuṭṭhitāya parisāyāti pavāretvā pacchā aññamaññaṁ kathentiyā.",
  "tika-vin02t12:10_3": "Ekaccāya vuṭṭhitāyāti ekaccesu yathānisinnesu ekaccesu sakasakaṭṭhānaṁ gatesu.",
  "tika-vin02t12:10_4": "Puna pavāritabbanti punapi sabbehi samāgantvā pavāretabbaṁ.",
  "tika-vin02t12:10_5": "Āgacchanti samasamā,",
  "tika-vin02t12:10_6": "tesaṁ santike pavāretabbanti gate anānetvā nisinnānaññeva santike pavāretabbaṁ.",
  "tika-vin02t12:10_7": "Sabbāya vuṭṭhitāya parisāya āgacchanti samasamā,",
  "tika-vin02t12:10_8": "tesaṁ santike pavāretabbanti yadi sabbe vuṭṭhahitvā gatā sannipātetuñca na sakkā,",
  "tika-vin02t12:10_9": "ekacce sannipātetvā pavāretuṁ vaṭṭati,",
  "tika-vin02t12:10_10": "ñattiṁ ṭhapetvā kattabbasaṅghakammābhāvā vaggaṁ na hoti.",
  "tika-vin02t12:10_11": "Uposathepi eseva nayo.",
  "tika-vin02t12:11_0": "Pavāraṇāṭhapanakathāvaṇṇanā",
  "tika-vin02t12:12_0": "237.",
  "tika-vin02t12:12_1": "“Natthi dinna”ntiādinayappavattā dasavatthukā micchādiṭṭhi.",
  "tika-vin02t12:12_2": "“Hoti tathāgato paraṁ maraṇā,",
  "tika-vin02t12:12_3": "na hoti tathāgato paraṁ maraṇā”tiādinā sassatucchedasaṅkhātaṁ antaṁ gaṇhātīti antaggāhikā.",
  "tika-vin02t12:13_0": "Bhaṇḍanakārakavatthukathāvaṇṇanā",
  "tika-vin02t12:14_0": "240.Catutthekate suṇantīti catutthe pannarasikuposathe kate amhākaṁ pavāraṇaṁ ṭhapessantīti suṇanti.",
  "tika-vin02t12:14_1": "Evampi dve cātuddasikā hontīti tatiyena saddhiṁ dve cātuddasikā honti.",
  "tika-vin02t12:15_0": "Pavāraṇāsaṅgahakathāvaṇṇanā",
  "tika-vin02t12:16_0": "241.",
  "tika-vin02t12:16_1": "Ayaṁ pavāraṇāsaṅgaho ekassa dinnopi sabbesaṁ dinnova hotīti āha “ekassapi vasena dātabbo”ti.",
  "tika-vin02t12:16_2": "Āgantukā tesaṁ senāsanaṁ gahetuṁ na labhantīti sacepi saṭṭhivassabhikkhū āgacchanti,",
  "tika-vin02t12:16_3": "tesaṁ senāsanaṁ gahetuṁ na labhanti.",
  "tika-vin02t12:16_4": "Pavāretvā pana antarāpi cārikaṁ pakkamituṁ labhantīti pavāraṇāsaṅgahe kate antarā pakkamitukāmā saṅghaṁ sannipātāpetvā pavāretuṁ labhanti.",
  "tika-vin02t12:16_5": "Sesamettha pāḷito aṭṭhakathāto ca suviññeyyameva.",
  "tika-vin02t12:17_0": "Pavāraṇakkhandhakavaṇṇanā niṭṭhitā."
}