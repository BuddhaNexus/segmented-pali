{
  "atk-s0402a39:0_0": "4. Cakkavaggo",
  "atk-s0402a39:1_0": "1. Cakkasuttavaṇṇanā",
  "atk-s0402a39:2_0": "31.",
  "atk-s0402a39:2_1": "Catutthassa paṭhame cakkānīti sampattiyo.",
  "atk-s0402a39:2_2": "Catucakkaṁ vattatīti cattāri sampatticakkāni vattanti ghaṭiyantiyevāti attho.",
  "atk-s0402a39:2_3": "Patirūpadesavāsoti yattha catasso parisā sandissanti,",
  "atk-s0402a39:2_4": "evarūpe anucchavike dese vāso.",
  "atk-s0402a39:2_5": "Sappurisāvassayoti buddhādīnaṁ sappurisānaṁ avassayanaṁ sevanaṁ bhajanaṁ,",
  "atk-s0402a39:2_6": "na rājānaṁ.",
  "atk-s0402a39:2_7": "Attasammāpaṇidhīti attano sammā ṭhapanaṁ,",
  "atk-s0402a39:2_8": "sace pubbe assaddhādīhi samannāgato hoti,",
  "atk-s0402a39:2_9": "tāni pahāya saddhādīsu patiṭṭhāpanaṁ.",
  "atk-s0402a39:2_10": "Pubbe ca katapuññatāti pubbe upacitakusalatā.",
  "atk-s0402a39:2_11": "Idameva cettha pamāṇaṁ.",
  "atk-s0402a39:2_12": "Yena hi ñāṇasampayuttacittena kusalakammaṁ kataṁ hoti,",
  "atk-s0402a39:2_13": "tadeva kusalaṁ taṁ purisaṁ patirūpadese upaneti,",
  "atk-s0402a39:2_14": "sappurise bhajāpeti,",
  "atk-s0402a39:2_15": "so eva ca puggalo attānaṁ sammā ṭhapeti.",
  "atk-s0402a39:2_16": "Puññakatoti katapuñño.",
  "atk-s0402a39:2_17": "Sukhañcetaṁdhivattatīti sukhañca etaṁ puggalaṁ adhivattati,",
  "atk-s0402a39:2_18": "avattharatīti attho.",
  "atk-s0402a39:3_0": "2. Saṅgahasuttavaṇṇanā",
  "atk-s0402a39:4_0": "32.",
  "atk-s0402a39:4_1": "Dutiye saṅgahavatthūnīti saṅgaṇhanakāraṇāni.",
  "atk-s0402a39:4_2": "Dānañcātiādīsu ekacco hi dāneneva saṅgaṇhitabbo hoti,",
  "atk-s0402a39:4_3": "tassa dānameva dātabbaṁ.",
  "atk-s0402a39:4_4": "Peyyavajjanti piyavacanaṁ.",
  "atk-s0402a39:4_5": "Ekacco hi “ayaṁ dātabbaṁ nāma deti,",
  "atk-s0402a39:4_6": "ekekena pana vacanena sabbaṁ makkhetvā nāseti,",
  "atk-s0402a39:4_7": "kiṁ tassa dāna”nti vattā hoti.",
  "atk-s0402a39:4_8": "Ekacco “ayaṁ kiñcāpi dānaṁ na deti,",
  "atk-s0402a39:4_9": "kathento pana telena viya makkheti.",
  "atk-s0402a39:4_10": "Esa detu vā mā vā,",
  "atk-s0402a39:4_11": "vacanamevassa sahassaṁ agghatī”ti vattā hoti.",
  "atk-s0402a39:4_12": "Evarūpo puggalo dānaṁ na paccāsīsati,",
  "atk-s0402a39:4_13": "piyavacanameva paccāsīsati.",
  "atk-s0402a39:4_14": "Tassa piyavacanameva vattabbaṁ.",
  "atk-s0402a39:4_15": "Atthacariyāti atthavaḍḍhanakathā.",
  "atk-s0402a39:4_16": "Ekacco hi neva dānaṁ,",
  "atk-s0402a39:4_17": "na piyavacanaṁ paccāsīsati,",
  "atk-s0402a39:4_18": "attano hitakathaṁ vaḍḍhikathameva paccāsīsati.",
  "atk-s0402a39:4_19": "Evarūpassa puggalassa “idaṁ te kātabbaṁ,",
  "atk-s0402a39:4_20": "idaṁ na kātabbaṁ,",
  "atk-s0402a39:4_21": "evarūpo puggalo sevitabbo,",
  "atk-s0402a39:4_22": "evarūpo na sevitabbo”ti evaṁ atthacariyakathāva kathetabbā.",
  "atk-s0402a39:4_23": "Samānattatāti samānasukhadukkhabhāvo.",
  "atk-s0402a39:4_24": "Ekacco hi dānādīsu ekampi na paccāsīsati,",
  "atk-s0402a39:4_25": "ekāsane nisajjaṁ,",
  "atk-s0402a39:4_26": "ekapallaṅke sayanaṁ,",
  "atk-s0402a39:4_27": "ekato bhojananti evaṁ samānasukhadukkhataṁ paccāsīsati.",
  "atk-s0402a39:4_28": "So sace gahaṭṭhassa jātiyā pabbajitassa sīlena sadiso hoti,",
  "atk-s0402a39:4_29": "tassāyaṁ samānattatā kātabbā.",
  "atk-s0402a39:4_30": "Tattha tattha yathārahanti tesu tesu dhammesu yathānucchavikaṁ samānattatāti attho.",
  "atk-s0402a39:4_31": "Rathassāṇīva yāyatoti yathā rathassa gacchato āṇi saṅgaho nāma hoti,",
  "atk-s0402a39:4_32": "sā rathaṁ saṅgaṇhāti,",
  "atk-s0402a39:4_33": "evamime saṅgahā lokaṁ saṅgaṇhanti.",
  "atk-s0402a39:4_34": "Na mātā puttakāraṇāti yadi mātā ete saṅgahe puttassa na kareyya,",
  "atk-s0402a39:4_35": "puttakāraṇā mānaṁ vā pūjaṁ vā na labheyya.",
  "atk-s0402a39:4_36": "Saṅgahāeteti upayogavacane paccattaṁ.",
  "atk-s0402a39:4_37": "Saṅgahe eteti vā pāṭho.",
  "atk-s0402a39:4_38": "Samavekkhantīti sammā pekkhanti.",
  "atk-s0402a39:4_39": "Pāsaṁsā ca bhavantīti pasaṁsanīyā ca bhavanti.",
  "atk-s0402a39:5_0": "3. Sīhasuttavaṇṇanā",
  "atk-s0402a39:6_0": "33.",
  "atk-s0402a39:6_1": "Tatiye sīhoti cattāro sīhā – tiṇasīho, kāḷasīho,",
  "atk-s0402a39:6_2": "paṇḍusīho,",
  "atk-s0402a39:6_3": "kesarasīhoti.",
  "atk-s0402a39:6_4": "Tesu tiṇasīho kapotavaṇṇagāvisadiso tiṇabhakkho ca hoti.",
  "atk-s0402a39:6_5": "Kāḷasīho kāḷagāvisadiso tiṇabhakkhoyeva.",
  "atk-s0402a39:6_6": "Paṇḍusīho paṇḍupalāsavaṇṇagāvisadiso maṁsabhakkho.",
  "atk-s0402a39:6_7": "Kesarasīho lākhāparikammakateneva mukhena agganaṅguṭṭhena catūhi ca pādapariyantehi samannāgato,",
  "atk-s0402a39:6_8": "matthakatopissa paṭṭhāya lākhātūlikāya katā viya tisso rājiyo piṭṭhimajjhena gantvā antarasatthimhi dakkhiṇāvattā hutvā ṭhitā.",
  "atk-s0402a39:6_9": "Khandhe panassa satasahassagghanikakambalaparikkhepo viya kesarabhāro hoti,",
  "atk-s0402a39:6_10": "avasesaṭṭhānaṁ parisuddhasālipiṇḍasaṅkhacuṇṇapiṇḍavaṇṇaṁ hoti.",
  "atk-s0402a39:6_11": "Imesu catūsu sīhesu ayaṁ kesarasīho idha adhippeto.",
  "atk-s0402a39:7_0": "Migarājāti sabbamigagaṇassa rājā.",
  "atk-s0402a39:7_1": "Āsayāti vasanaṭṭhānato,",
  "atk-s0402a39:7_2": "suvaṇṇaguhato vā rajatamaṇiphalikamanosilāguhato vā nikkhamatīti vuttaṁ hoti.",
  "atk-s0402a39:7_3": "Nikkhamamāno panesa catūhi kāraṇehi nikkhamati andhakārapīḷito vā ālokatthāya,",
  "atk-s0402a39:7_4": "uccārapassāvapīḷito vā tesaṁ vissajjanatthāya,",
  "atk-s0402a39:7_5": "jighacchāpīḷito vā gocaratthāya,",
  "atk-s0402a39:7_6": "sambhavapīḷito vā assaddhammapaṭisevanatthāya.",
  "atk-s0402a39:7_7": "Idha pana gocaratthāya nikkhamanto adhippeto.",
  "atk-s0402a39:8_0": "Vijambhatīti suvaṇṇatale vā rajatamaṇiphalikamanosilātalānaṁ vā aññatarasmiṁ dve pacchimapāde samaṁ patiṭṭhāpetvā",
  "atk-s0402a39:8_1": "purimapāde purato pasāretvā sarīrassa pacchābhāgaṁ ākaḍḍhitvā purimabhāgaṁ abhiharitvā piṭṭhiṁ nāmetvā",
  "atk-s0402a39:8_2": "gīvaṁ ukkhipitvā asanisaddaṁ karonto viya nāsapuṭāni pothetvā sarīralaggaṁ rajaṁ vidhunanto vijambhati.",
  "atk-s0402a39:8_3": "Vijambhanabhūmiyañca pana taruṇavacchako viya aparāparaṁ javati,",
  "atk-s0402a39:8_4": "javato panassa sarīraṁ andhakāre paribbhamantaṁ alātaṁ viya khāyati.",
  "atk-s0402a39:9_0": "Anuviloketīti kasmā anuviloketi?",
  "atk-s0402a39:9_1": "Parānuddayatāya.",
  "atk-s0402a39:9_2": "Tasmiṁ kira sīhanādaṁ nadante papātāvāṭādīsu visamaṭṭhānesu carantā hatthigokaṇṇamahiṁsādayo pāṇā papātepi āvāṭepi patanti,",
  "atk-s0402a39:9_3": "tesaṁ anuddayāya anuviloketi.",
  "atk-s0402a39:9_4": "Kiṁ panassa luddassa paramaṁsakhādino anuddayā nāma atthīti?",
  "atk-s0402a39:9_5": "Āma atthi.",
  "atk-s0402a39:9_6": "Tathā hi “kiṁ me bahūhi ghātitehī”ti attano gocaratthāyāpi khuddake pāṇe na gaṇhāti.",
  "atk-s0402a39:9_7": "Evaṁ anuddayaṁ karoti,",
  "atk-s0402a39:9_8": "vuttampi cetaṁ –",
  "atk-s0402a39:9_9": "“māhaṁ khuddake pāṇe visamagate saṅghātaṁ āpādesi”nti.",
  "atk-s0402a39:10_0": "Sīhanādaṁ nadatīti tikkhattuṁ tāva abhītanādaṁ nadati.",
  "atk-s0402a39:10_1": "Evañca panassa vijambhanabhūmiyaṁ ṭhatvā nadantassa saddo samantā tiyojanapadesaṁ ekaninnādaṁ karoti,",
  "atk-s0402a39:10_2": "tamassa ninnādaṁ sutvā tiyojanabbhantaragatā dvipadacatuppadagaṇā yathāṭhāne ṭhātuṁ na sakkonti.",
  "atk-s0402a39:10_3": "Gocarāya pakkamatīti āhāratthāya gacchati. Kathaṁ?",
  "atk-s0402a39:10_4": "So hi vijambhanabhūmiyaṁ ṭhatvā dakkhiṇato vā vāmato vā uppatanto usabhamattaṁ ṭhānaṁ gaṇhāti,",
  "atk-s0402a39:10_5": "uddhaṁ uppatanto cattāripi aṭṭhapi usabhaṭṭhānāni uppatati,",
  "atk-s0402a39:10_6": "same ṭhāne ujukaṁ pakkhandanto soḷasausabhamattampi vīsatiusabhamattampi ṭhānaṁ pakkhandati,",
  "atk-s0402a39:10_7": "thalā vā pabbatā vā pakkhandanto saṭṭhiusabhamattampi asītiusabhamattampi ṭhānaṁ pakkhandati,",
  "atk-s0402a39:10_8": "antarāmagge rukkhaṁ vā pabbataṁ vā disvā taṁ pariharanto vāmato vā dakkhiṇato vā uddhaṁ vā usabhamattaṁ apakkamati.",
  "atk-s0402a39:10_9": "Tatiyaṁ pana sīhanādaṁ naditvā teneva saddhiṁ tiyojane ṭhāne paññāyati,",
  "atk-s0402a39:10_10": "tiyojanaṁ gantvā nivattitvā ṭhito attanova nādassa anunādaṁ suṇāti.",
  "atk-s0402a39:10_11": "Evaṁ sīghena javena pakkamati.",
  "atk-s0402a39:11_0": "Yebhuyyenāti pāyena.",
  "atk-s0402a39:11_1": "Bhayaṁ santāsaṁ saṁveganti sabbaṁ cittutrāsasseva nāmaṁ.",
  "atk-s0402a39:11_2": "Sīhassa hi saddaṁ sutvā bahū bhāyanti,",
  "atk-s0402a39:11_3": "appakā na bhāyanti.",
  "atk-s0402a39:11_4": "Ke pana teti?",
  "atk-s0402a39:11_5": "Samasīho hatthājānīyo assājānīyo usabhājānīyo purisājānīyo khīṇāsavoti.",
  "atk-s0402a39:11_6": "Kasmā panete na bhāyantīti?",
  "atk-s0402a39:11_7": "Samasīho tāva “jātigottakulasūrabhāvehi samānosmī”ti na bhāyati,",
  "atk-s0402a39:11_8": "hatthājānīyādayo attano sakkāyadiṭṭhibalavatāya na bhāyanti,",
  "atk-s0402a39:11_9": "khīṇāsavo sakkāyadiṭṭhiyā pahīnattā na bhāyati.",
  "atk-s0402a39:12_0": "Bilāsayāti bile sayantā bilavāsino ahinakulagodhādayo.",
  "atk-s0402a39:12_1": "Udakāsayāti udakavāsino macchakacchapādayo.",
  "atk-s0402a39:12_2": "Vanāsayāti vanavāsino hatthiassagokaṇṇamigādayo.",
  "atk-s0402a39:12_3": "Pavisantīti “idāni āgantvā gaṇhissatī”ti maggaṁ oloketvā pavisanti.",
  "atk-s0402a39:12_4": "Daḷhehīti thirehi.",
  "atk-s0402a39:12_5": "Varattehīti cammarajjūhi.",
  "atk-s0402a39:12_6": "Mahiddhikotiādīsu vijambhanabhūmiyaṁ ṭhatvā dakkhiṇapassādīhi usabhamattaṁ,",
  "atk-s0402a39:12_7": "ujuṁ vīsatiusabhamattādilaṅghanavasena mahiddhikatā,",
  "atk-s0402a39:12_8": "sesamigānaṁ adhipatibhāvena mahesakkhatā,",
  "atk-s0402a39:12_9": "samantā tiyojanaṭṭhāne saddaṁ sutvā palāyantānaṁ vasena mahānubhāvatā veditabbā.",
  "atk-s0402a39:13_0": "Evameva khoti bhagavā tesu tesu suttantesu tathā tathā attānaṁ kathesi.",
  "atk-s0402a39:13_1": "“Sīhoti kho,",
  "atk-s0402a39:13_2": "bhikkhave,",
  "atk-s0402a39:13_3": "tathāgatassetaṁ adhivacanaṁ arahato sammāsambuddhassā”ti imasmiṁ tāva sutte sīhasadisaṁ attānaṁ kathesi.",
  "atk-s0402a39:13_4": "“Bhisakko sallakattoti kho,",
  "atk-s0402a39:13_5": "sunakkhatta,",
  "atk-s0402a39:13_6": "tathāgatassetaṁ adhivacana”nti imasmiṁ vejjasadisaṁ,",
  "atk-s0402a39:13_7": "“brāhmaṇoti kho,",
  "atk-s0402a39:13_8": "bhikkhave,",
  "atk-s0402a39:13_9": "tathāgatassetaṁ adhivacana”nti imasmiṁ brāhmaṇasadisaṁ,",
  "atk-s0402a39:13_10": "“puriso maggakusaloti kho, tissa,",
  "atk-s0402a39:13_11": "tathāgatassetaṁ adhivacana”nti imasmiṁ maggadesakapurisasadisaṁ,",
  "atk-s0402a39:13_12": "“rājāhamasmi,",
  "atk-s0402a39:13_13": "selā”ti imasmiṁ rājasadisaṁ.",
  "atk-s0402a39:13_14": "Imasmiṁ pana sutte sīhasadisameva katvā attānaṁ kathento evamāha.",
  "atk-s0402a39:14_0": "Tatrāyaṁ sadisatā –",
  "atk-s0402a39:14_1": "sīhassa kañcanaguhādīsu vasanakālo viya hi tathāgatassa dīpaṅkarapādamūle katābhinīhārassa aparimitakālaṁ",
  "atk-s0402a39:14_2": "pāramiyo pūretvā pacchimabhave paṭisandhiggahaṇena ceva mātukucchito nikkhamanena ca dasasahassilokadhātuṁ",
  "atk-s0402a39:14_3": "kampetvā vuddhimanvāya dibbasampattisadisaṁ sampattiṁ anubhavamānassa tīsu pāsādesu nivāsakālo daṭṭhabbo.",
  "atk-s0402a39:14_4": "Sīhassa kañcanaguhādito nikkhantakālo viya tathāgatassa ekūnatiṁsasaṁvacchare vivaṭena dvārena kaṇḍakaṁ",
  "atk-s0402a39:14_5": "āruyha channasahāyassa nikkhamitvā tīṇi rajjāni atikkamitvā anomānadītīre brahmunā dinnāni kāsāyāni paridahitvā",
  "atk-s0402a39:14_6": "pabbajitassa sattame divase rājagahaṁ gantvā tattha piṇḍāya caritvā paṇḍavagiripabbhāre katabhattakiccassa",
  "atk-s0402a39:14_7": "sammāsambodhiṁ patvā paṭhamameva magadharaṭṭhaṁ āgamanatthāya yāva rañño paṭiññādānakālo.",
  "atk-s0402a39:15_0": "Sīhassa vijambhanakālo viya tathāgatassa dinnapaṭiññassa āḷārakālāmaupasaṅkamanaṁ ādiṁ katvā yāva sujātāya",
  "atk-s0402a39:15_1": "dinnapāyāsassa ekūnapaṇṇāsāya piṇḍehi paribhuttakālo veditabbo.",
  "atk-s0402a39:15_2": "Sīhassa sarīravidhunanaṁ viya sāyanhasamaye sottiyena dinnā aṭṭha tiṇamuṭṭhiyo gahetvā dasasahassacakkavāḷadevatāhi",
  "atk-s0402a39:15_3": "thomiyamānassa gandhādīhi pūjiyamānassa tikkhattuṁ bodhiṁ padakkhiṇaṁ katvā bodhimaṇḍaṁ āruyha cuddasahatthubbedhe",
  "atk-s0402a39:15_4": "ṭhāne tiṇasantharaṁ attharitvā caturaṅgavīriyaṁ adhiṭṭhāya nisinnassa taṁkhaṇaññeva mārabalaṁ vidhametvā",
  "atk-s0402a39:15_5": "tīsu yāmesu tisso vijjā visodhetvā anulomappaṭilomaṁ paṭiccasamuppādamahāsamuddaṁ yamakañāṇamanthanena",
  "atk-s0402a39:15_6": "manthentassa sabbaññutaññāṇe paṭividdhe tadanubhāvena dasasahassilokadhātukampanaṁ veditabbaṁ.",
  "atk-s0402a39:16_0": "Sīhassa catudisāvilokanaṁ viya paṭividdhasabbaññutaññāṇassa sattasattāhaṁ bodhimaṇḍe viharitvā paribhuttamadhupiṇḍikāhārassa",
  "atk-s0402a39:16_1": "ajapālanigrodhamūle mahābrahmuno dhammadesanāyācanaṁ paṭiggahetvā tattha viharantassa ekādasame divase",
  "atk-s0402a39:16_2": "“sve āsāḷhipuṇṇamā bhavissatī”ti paccūsasamaye “kassa nu kho ahaṁ paṭhamaṁ dhammaṁ deseyya”nti āḷārudakānaṁ",
  "atk-s0402a39:16_3": "kālakatabhāvaṁ ñatvā dhammadesanatthāya pañcavaggiyānaṁ olokanaṁ daṭṭhabbaṁ.",
  "atk-s0402a39:16_4": "Sīhassa gocaratthāya tiyojanaṁ gamanakālo viya attano pattacīvaraṁ ādāya “pañcavaggiyānaṁ dhammacakkaṁ",
  "atk-s0402a39:16_5": "pavattessāmī”ti pacchābhatte ajapālanigrodhato vuṭṭhitassa aṭṭhārasayojanamaggaṁ gamanakālo.",
  "atk-s0402a39:17_0": "Sīhassa sīhanādakālo viya tathāgatassa aṭṭhārasayojanamaggaṁ gantvā pañcavaggiye saññāpetvā acalapallaṅke",
  "atk-s0402a39:17_1": "nisinnassa dasahi cakkavāḷasahassehi sannipatitena devagaṇena parivutassa “dveme,",
  "atk-s0402a39:17_2": "bhikkhave,",
  "atk-s0402a39:17_3": "antā pabbajitena na sevitabbā”tiādinā nayena dhammacakkappavattanakālo veditabbo.",
  "atk-s0402a39:17_4": "Imasmiṁ ca pana pade desiyamāne tathāgatasīhassa dhammaghoso heṭṭhā avīciṁ upari bhavaggaṁ gahetvā dasasahassilokadhātuṁ paṭicchādesi.",
  "atk-s0402a39:17_5": "Sīhassa saddena khuddakapāṇānaṁ santāsāpajjanakālo viya tathāgatassa tīṇi lakkhaṇāni dīpetvā cattāri",
  "atk-s0402a39:17_6": "saccāni soḷasahākārehi saṭṭhiyā ca nayasahassehi vibhajitvā dhammaṁ kathentassa dīghāyukānaṁ devānaṁ",
  "atk-s0402a39:17_7": "ñāṇasantāsassa uppattikālo veditabbo.",
  "atk-s0402a39:18_0": "Aparo nayo –",
  "atk-s0402a39:18_1": "sīho viya sabbaññutaṁ patto tathāgato,",
  "atk-s0402a39:18_2": "āsayabhūtāya kanakaguhāya nikkhamanaṁ viya gandhakuṭito nikkhamanakālo,",
  "atk-s0402a39:18_3": "vijambhanaṁ viya dhammasabhaṁ upasaṅkamanakālo,",
  "atk-s0402a39:18_4": "disāvilokanaṁ viya parisāvilokanaṁ,",
  "atk-s0402a39:18_5": "sīhanādanadanaṁ viya dhammadesanākālo,",
  "atk-s0402a39:18_6": "gocarāya pakkamanaṁ viya paravādanimmaddanatthāya gamanaṁ.",
  "atk-s0402a39:19_0": "Aparo nayo –",
  "atk-s0402a39:19_1": "sīho viya tathāgato,",
  "atk-s0402a39:19_2": "himavantanissitāya kañcanaguhāya nikkhamanaṁ viya ārammaṇavasena nibbānanissitāya phalasamāpattiyā vuṭṭhānaṁ,",
  "atk-s0402a39:19_3": "vijambhanaṁ viya paccavekkhaṇañāṇaṁ,",
  "atk-s0402a39:19_4": "disāvilokanaṁ viya veneyyasattavilokanaṁ,",
  "atk-s0402a39:19_5": "sīhanādo viya sampattaparisāya dhammadesanā,",
  "atk-s0402a39:19_6": "gocarāya pakkamanaṁ viya asampattānaṁ veneyyasattānaṁ santikūpasaṅkamanaṁ veditabbaṁ.",
  "atk-s0402a39:20_0": "Yadāti yasmiṁ kāle.",
  "atk-s0402a39:20_1": "Tathāgatoti heṭṭhā vuttehi aṭṭhahi kāraṇehi tathāgato.",
  "atk-s0402a39:20_2": "Loketi sattaloke.",
  "atk-s0402a39:20_3": "Uppajjatīti abhinīhārato paṭṭhāya yāva bodhipallaṅkā vā arahattamaggañāṇā vā uppajjati nāma,",
  "atk-s0402a39:20_4": "arahattaphale pana patte uppanno nāma.",
  "atk-s0402a39:20_5": "Arahaṁ sammāsambuddhotiādīni visuddhimagge buddhānussatiniddese vitthāritāni.",
  "atk-s0402a39:21_0": "Iti sakkāyoti ayaṁ sakkāyo,",
  "atk-s0402a39:21_1": "ettako sakkāyo,",
  "atk-s0402a39:21_2": "na ito bhiyyo sakkāyo atthīti.",
  "atk-s0402a39:21_3": "Ettāvatā sabhāvato sarasato pariyantato paricchedato parivaṭumato sabbepi pañcupādānakkhandhā dassitā honti.",
  "atk-s0402a39:21_4": "Iti sakkāyasamudayoti ayaṁ sakkāyassa samudayo nāma.",
  "atk-s0402a39:21_5": "Ettāvatā “āhārasamudayā rūpasamudayo”tiādi sabbaṁ dassitaṁ hoti.",
  "atk-s0402a39:21_6": "Iti sakkāyassa atthaṅgamoti ayaṁ sakkāyassa atthaṅgamo.",
  "atk-s0402a39:21_7": "Imināpi “āhāranirodhā rūpanirodho”tiādi sabbaṁ dassitaṁ hoti.",
  "atk-s0402a39:22_0": "Vaṇṇavantoti sarīravaṇṇena vaṇṇavanto.",
  "atk-s0402a39:22_1": "Dhammadesanaṁ sutvāti pañcasu khandhesu paṇṇāsalakkhaṇappaṭimaṇḍitaṁ tathāgatassa dhammadesanaṁ sutvā.",
  "atk-s0402a39:22_2": "Yebhuyyenāti idha ke ṭhapeti?",
  "atk-s0402a39:22_3": "Ariyasāvake deve.",
  "atk-s0402a39:22_4": "Tesaṁ hi khīṇāsavattā cittutrāsabhayampi na uppajjati,",
  "atk-s0402a39:22_5": "saṁviggassa yoniso padhānena pattabbaṁ pattatāya ñāṇasaṁvegopi.",
  "atk-s0402a39:22_6": "Itarāsaṁ pana devatānaṁ “tāso heso,",
  "atk-s0402a39:22_7": "bhikkhave,",
  "atk-s0402a39:22_8": "anicca”nti manasikarontānaṁ cittutrāsabhayampi,",
  "atk-s0402a39:22_9": "balavavipassanākāle ñāṇabhayampi uppajjati.",
  "atk-s0402a39:22_10": "Bhoti dhammālapanamattametaṁ.",
  "atk-s0402a39:22_11": "Sakkāyapariyāpannāti pañcakkhandhapariyāpannā.",
  "atk-s0402a39:22_12": "Iti tesaṁ sammāsambuddhe vaṭṭadosaṁ dassetvā tilakkhaṇāhataṁ katvā dhammaṁ desente ñāṇabhayaṁ nāma okkamati.",
  "atk-s0402a39:23_0": "Abhiññāyāti jānitvā.",
  "atk-s0402a39:23_1": "Dhammacakkanti paṭivedhañāṇampi desanāñāṇampi.",
  "atk-s0402a39:23_2": "Paṭivedhañāṇaṁ nāma yena ñāṇena bodhipallaṅke nisinno cattāri saccāni soḷasahākārehi saṭṭhiyā ca nayasahassehi paṭivijjhi.",
  "atk-s0402a39:23_3": "Desanāñāṇaṁ nāma yena ñāṇena tiparivaṭṭaṁ dvādasākāraṁ dhammacakkaṁ pavattesi.",
  "atk-s0402a39:23_4": "Ubhayampetaṁ dasabalassa ure jātañāṇameva.",
  "atk-s0402a39:23_5": "Tesu dhammadesanāñāṇaṁ gahetabbaṁ.",
  "atk-s0402a39:23_6": "Taṁ panesa yāva aṭṭhārasabrahmakoṭīhi saddhiṁ aññākoṇḍaññattherassa sotāpattiphalaṁ na uppajjati,",
  "atk-s0402a39:23_7": "tāva pavatteti nāma.",
  "atk-s0402a39:23_8": "Tasmiṁ uppanne pavattitaṁ nāma hotīti veditabbaṁ.",
  "atk-s0402a39:23_9": "Appaṭipuggaloti sadisapuggalarahito.",
  "atk-s0402a39:23_10": "Yasassinoti parivārasampannā.",
  "atk-s0402a39:23_11": "Tādinoti lābhālābhādīhi ekasadisassa.",
  "atk-s0402a39:24_0": "4. Pasādasuttavaṇṇanā",
  "atk-s0402a39:25_0": "34.",
  "atk-s0402a39:25_1": "Catutthe aggesu pasādā,",
  "atk-s0402a39:25_2": "aggā vā pasādāti aggappasādā.",
  "atk-s0402a39:25_3": "Yāvatāti yattakā.",
  "atk-s0402a39:25_4": "Apadāti nippadā ahimacchādayo.",
  "atk-s0402a39:25_5": "Dvipadāti manussapakkhiādayo.",
  "atk-s0402a39:25_6": "Catuppadāti hatthiassādayo.",
  "atk-s0402a39:25_7": "Bahuppadāti satapadiādayo.",
  "atk-s0402a39:25_8": "Nevasaññināsaññinoti bhavagge nibbattasattā.",
  "atk-s0402a39:25_9": "Aggamakkhāyatīti guṇehi aggo uttamo seṭṭhoti akkhāyati.",
  "atk-s0402a39:25_10": "Asaṅkhatāti nibbānameva gahetvā vuttaṁ.",
  "atk-s0402a39:25_11": "Virāgotiādīni nibbānasseva nāmāni.",
  "atk-s0402a39:25_12": "Tañhi āgamma sabbakilesā virajjanti,",
  "atk-s0402a39:25_13": "sabbe rāgamadādayo madā nimmadā honti,",
  "atk-s0402a39:25_14": "abhāvaṁ gacchanti,",
  "atk-s0402a39:25_15": "sabbā pipāsā vinayaṁ upenti,",
  "atk-s0402a39:25_16": "sabbe ālayā samugghātaṁ gacchanti,",
  "atk-s0402a39:25_17": "vaṭṭāni upacchijjanti,",
  "atk-s0402a39:25_18": "taṇhā khīyanti,",
  "atk-s0402a39:25_19": "vaṭṭadukkhā nirujjhanti,",
  "atk-s0402a39:25_20": "sabbe pariḷāhā nibbāyanti.",
  "atk-s0402a39:25_21": "Tasmā etāni nāmāni labhati.",
  "atk-s0402a39:25_22": "Sesamettha uttānatthamevāti.",
  "atk-s0402a39:26_0": "5. Vassakārasuttavaṇṇanā",
  "atk-s0402a39:27_0": "35.",
  "atk-s0402a39:27_1": "Pañcame anussaritāti anugantvā saritā,",
  "atk-s0402a39:27_2": "aparāparaṁ sarituṁ samatthoti attho.",
  "atk-s0402a39:27_3": "Dakkhoti cheko.",
  "atk-s0402a39:27_4": "Tatrupāyāyāti “imasmiṁ kāle imaṁ nāma kattabba”nti evaṁ tattha tattha upāyabhūtāya paññāya samannāgato.",
  "atk-s0402a39:27_5": "Anumoditabbanti abhinanditabbaṁ.",
  "atk-s0402a39:27_6": "Paṭikkositabbanti paṭikkhipitabbaṁ.",
  "atk-s0402a39:27_7": "Neva kho tyāhanti neva kho te ahaṁ.",
  "atk-s0402a39:27_8": "Kasmā panetaṁ bhagavā nābhinandati,",
  "atk-s0402a39:27_9": "nappaṭikkhipatīti?",
  "atk-s0402a39:27_10": "Lokiyattā nābhinandati,",
  "atk-s0402a39:27_11": "lokiyaṁ atthaṁ gahetvā ṭhitattā nappaṭikkosati.",
  "atk-s0402a39:27_12": "Bahussa janatāti bahu assa janatā.",
  "atk-s0402a39:27_13": "Idañca karaṇatthe sāmivacanaṁ veditabbaṁ.",
  "atk-s0402a39:27_14": "Ariye ñāyeti sahavipassanake magge.",
  "atk-s0402a39:27_15": "Kalyāṇadhammatā kusaladhammatātipi tasseva nāmāni.",
  "atk-s0402a39:27_16": "Yaṁ vitakkanti nekkhammavitakkādīsu aññataraṁ.",
  "atk-s0402a39:27_17": "Na taṁ vitakkaṁ vitakketīti kāmavitakkādīsu ekampi na vitakketi.",
  "atk-s0402a39:27_18": "Itaraṁ tasseva vevacanaṁ.",
  "atk-s0402a39:27_19": "Vitakkapatheti ettha vitakkoyeva vitakkapatho.",
  "atk-s0402a39:27_20": "Ahañhi brāhmaṇātiādīsu paṭhamanayena khīṇāsavassa sīlañceva bāhusaccañca kathitaṁ,",
  "atk-s0402a39:27_21": "dutiyatatiyehi khīṇāsavassa kiriyavitakkāni ceva kiriyajjhānāni ca,",
  "atk-s0402a39:27_22": "catutthena khīṇāsavabhāvo kathitoti veditabbo.",
  "atk-s0402a39:28_0": "Maccupāsappamocananti maccupāsā pamocanakaṁ maggaṁ.",
  "atk-s0402a39:28_1": "Ñāyaṁ dhammanti sahavipassanakaṁ maggaṁ.",
  "atk-s0402a39:28_2": "Disvā ca sutvā cāti ñāṇeneva passitvā ca suṇitvā ca.",
  "atk-s0402a39:28_3": "Sesamettha uttānameva.",
  "atk-s0402a39:29_0": "6. Doṇasuttavaṇṇanā",
  "atk-s0402a39:30_0": "36.",
  "atk-s0402a39:30_1": "Chaṭṭhe antarā ca ukkaṭṭhaṁ antarā ca setabyanti ettha ukkaṭṭhāti ukkāhi dhārīyamānāhi māpitattā evaṁladdhavohāraṁ nagaraṁ.",
  "atk-s0402a39:30_2": "Setabyanti atīte kassapasammāsambuddhassa jātanagaraṁ.",
  "atk-s0402a39:30_3": "Antarāsaddo pana kāraṇakhaṇacittavemajjhavivarādīsu vattati.",
  "atk-s0402a39:30_4": "“Tadantaraṁ ko jāneyya aññatra tathāgatā”ti ca,",
  "atk-s0402a39:30_5": "“janā saṅgamma mantenti,",
  "atk-s0402a39:30_6": "mañca tañca kimantara”nti ca ādīsu kāraṇe.",
  "atk-s0402a39:30_7": "“Addasā maṁ, bhante,",
  "atk-s0402a39:30_8": "aññatarā itthī vijjantarikāya bhājanaṁ dhovantī”tiādīsu khaṇe.",
  "atk-s0402a39:30_9": "“Yassantarato na santi kopā”tiādīsu citte.",
  "atk-s0402a39:30_10": "“Antarāvosānamāpādī”tiādīsu vemajjhe.",
  "atk-s0402a39:30_11": "“Apicāyaṁ tapodā dvinnaṁ mahānirayānaṁ antarikāya āgacchatī”tiādīsu vivare.",
  "atk-s0402a39:30_12": "Svāyamidha vivare vattati.",
  "atk-s0402a39:30_13": "Tasmā ukkaṭṭhāya ca setabyassa ca vivareti evamettha attho daṭṭhabbo.",
  "atk-s0402a39:30_14": "Antarāsaddena pana yuttattā upayogavacanaṁ kataṁ.",
  "atk-s0402a39:30_15": "Īdisesu ca ṭhānesu akkharacintakā “antarā gāmañca nadiñca yātī”ti evaṁ ekameva antarāsaddaṁ payuñjanti,",
  "atk-s0402a39:30_16": "so dutiyapadenapi yojetabbo hoti,",
  "atk-s0402a39:30_17": "ayojiyamāne upayogavacanaṁ na pāpuṇāti.",
  "atk-s0402a39:30_18": "Idha pana yojetvā eva vutto.",
  "atk-s0402a39:31_0": "Addhānamaggappaṭipanno hotīti addhānasaṅkhātaṁ maggaṁ paṭipanno hoti,",
  "atk-s0402a39:31_1": "dīghamagganti attho.",
  "atk-s0402a39:31_2": "Kasmā paṭipannoti?",
  "atk-s0402a39:31_3": "Taṁ divasaṁ kira bhagavā idaṁ addasa “mayi taṁ maggaṁ paṭipanne doṇo brāhmaṇo mama padacetiyāni passitvā",
  "atk-s0402a39:31_4": "padānupadiko hutvā mama nisinnaṭṭhānaṁ āgantvā pañhaṁ pucchissati.",
  "atk-s0402a39:31_5": "Athassāhaṁ ekaṁ saccadhammaṁ desessāmi.",
  "atk-s0402a39:31_6": "Brāhmaṇo tīṇi sāmaññaphalāni paṭivijjhitvā dvādasapadasahassaparimāṇaṁ doṇagajjitaṁ nāma vaṇṇaṁ vatvā",
  "atk-s0402a39:31_7": "mayi parinibbute sakalajambudīpe uppannaṁ mahākalahaṁ vūpasametvā dhātuyo bhājessatī”ti.",
  "atk-s0402a39:31_8": "Iminā kāraṇena paṭipanno.",
  "atk-s0402a39:31_9": "Doṇopi sudaṁ brāhmaṇoti doṇo brāhmaṇopi tayo vede paguṇe katvā pañcasate māṇavake sippaṁ vācento taṁdivasaṁ",
  "atk-s0402a39:31_10": "pātova uṭṭhāya sarīrapaṭijagganaṁ katvā satagghanakaṁ nivāsetvā pañcasatagghanakaṁ ekaṁsavaragataṁ katvā",
  "atk-s0402a39:31_11": "āmuttayaññasutto rattavaṭṭikā upāhanā ārohitvā pañcasatamāṇavakaparivāro tameva maggaṁ paṭipajji.",
  "atk-s0402a39:31_12": "Taṁ sandhāyetaṁ vuttaṁ.",
  "atk-s0402a39:32_0": "Pādesūti pādehi akkantaṭṭhānesu.",
  "atk-s0402a39:32_1": "Cakkānīti lakkhaṇacakkāni.",
  "atk-s0402a39:32_2": "Kiṁ pana bhagavato gacchantassa akkantaṭṭhāne padaṁ paññāyatīti?",
  "atk-s0402a39:32_3": "Na paññāyati. Kasmā?",
  "atk-s0402a39:32_4": "Sukhumattā mahābalattā mahājanānuggahena ca.",
  "atk-s0402a39:32_5": "Buddhānañhi sukhumacchavitāya akkantaṭṭhānaṁ tūlapicuno patiṭṭhitaṭṭhānaṁ viya hoti,",
  "atk-s0402a39:32_6": "padavaḷañjo na paññāyati.",
  "atk-s0402a39:32_7": "Yathā ca balavato vātajavasindhavassa paduminipattepi akkantamattameva hoti,",
  "atk-s0402a39:32_8": "evaṁ mahābalatāya tathāgatena akkantaṭṭhānaṁ akkantamattameva hoti,",
  "atk-s0402a39:32_9": "na tattha padavaḷañjo paññāyati.",
  "atk-s0402a39:32_10": "Buddhānañca anupadaṁ mahājanakāyo gacchati,",
  "atk-s0402a39:32_11": "tassa satthu padavaḷañjaṁ disvā maddituṁ avisahantassa gamanavicchedo bhaveyya.",
  "atk-s0402a39:32_12": "Tasmā akkantaakkantaṭṭhāne yopi padavaḷañjo bhaveyya,",
  "atk-s0402a39:32_13": "so antaradhāyateva.",
  "atk-s0402a39:32_14": "Doṇo pana brāhmaṇo tathāgatassa adhiṭṭhānavasena passi.",
  "atk-s0402a39:32_15": "Bhagavā hi yassa padacetiyaṁ dassetukāmo hoti,",
  "atk-s0402a39:32_16": "taṁ ārabbha “asuko nāma passatū”ti adhiṭṭhāti.",
  "atk-s0402a39:32_17": "Tasmā māgaṇḍiyabrāhmaṇo viya ayampi brāhmaṇo tathāgatassa adhiṭṭhānavasena addasa.",
  "atk-s0402a39:33_0": "Pāsādikanti pasādajanakaṁ.",
  "atk-s0402a39:33_1": "Itaraṁ tasseva vevacanaṁ.",
  "atk-s0402a39:33_2": "Uttamadamathasamathamanuppattanti ettha uttamadamatho nāma arahattamaggo,",
  "atk-s0402a39:33_3": "uttamasamatho nāma arahattamaggasamādhi,",
  "atk-s0402a39:33_4": "tadubhayaṁ pattanti attho.",
  "atk-s0402a39:33_5": "Dantanti nibbisevanaṁ.",
  "atk-s0402a39:33_6": "Guttanti gopitaṁ.",
  "atk-s0402a39:33_7": "Saṁyatindriyanti rakkhitindriyaṁ.",
  "atk-s0402a39:33_8": "Nāganti chandādīhi agacchanato,",
  "atk-s0402a39:33_9": "pahīnakilese puna anāgacchanato,",
  "atk-s0402a39:33_10": "āguṁ akaraṇato,",
  "atk-s0402a39:33_11": "balavantaṭṭhenāti catūhi kāraṇehi nāgaṁ.",
  "atk-s0402a39:34_0": "Devo no bhavaṁ bhavissatīti ettha “devo no bhava”nti ettāvatāpi pucchā niṭṭhitā bhaveyya,",
  "atk-s0402a39:34_1": "ayaṁ pana brāhmaṇo “anāgate mahesakkho eko devarājā bhavissatī”ti anāgatavasena pucchāsabhāgeneva kathento evamāha.",
  "atk-s0402a39:34_2": "Bhagavāpissa pucchāsabhāgeneva kathento na kho ahaṁ, brāhmaṇa,",
  "atk-s0402a39:34_3": "devo bhavissāmīti āha.",
  "atk-s0402a39:34_4": "Esa nayo sabbattha.",
  "atk-s0402a39:34_5": "Āsavānanti kāmāsavādīnaṁ catunnaṁ.",
  "atk-s0402a39:34_6": "Pahīnāti bodhipallaṅke sabbaññutaññāṇādhigameneva pahīnā.",
  "atk-s0402a39:34_7": "Anupalitto lokenāti taṇhādiṭṭhilepānaṁ pahīnattā saṅkhāralokena anupalitto.",
  "atk-s0402a39:34_8": "Buddhoti catunnaṁ saccānaṁ buddhattā buddho iti maṁ dhārehi.",
  "atk-s0402a39:35_0": "Yenāti yena āsavena.",
  "atk-s0402a39:35_1": "Devūpapatyassāti devūpapatti assa mayhaṁ bhaveyya.",
  "atk-s0402a39:35_2": "Vihaṅgamoti ākāsacaro gandhabbakāyikadevo.",
  "atk-s0402a39:35_3": "Viddhastāti vidhamitā.",
  "atk-s0402a39:35_4": "Vinaḷīkatāti vigatanaḷā vigatabandhanā katā.",
  "atk-s0402a39:35_5": "Vaggūti sundaraṁ.",
  "atk-s0402a39:35_6": "Toyena nupalippatīti udakato ratanamattaṁ accuggamma ṭhitaṁ saraṁ sobhayamānaṁ bhamaragaṇaṁ hāsayamānaṁ toyena na lippati.",
  "atk-s0402a39:35_7": "Tasmā buddhosmi brāhmaṇāti desanāpariyosāne tīṇi maggaphalāni pāpuṇitvā dvādasahi padasahassehi doṇagajjitaṁ nāma vaṇṇaṁ kathesi,",
  "atk-s0402a39:35_8": "tathāgate ca parinibbute jambudīpatale uppannaṁ mahākalahaṁ vūpasametvā dhātuyo bhājesīti.",
  "atk-s0402a39:36_0": "7. Aparihāniyasuttavaṇṇanā",
  "atk-s0402a39:37_0": "37.",
  "atk-s0402a39:37_1": "Sattame nibbānasseva santiketi nibbānasantikeyeva carati.",
  "atk-s0402a39:37_2": "Sīle patiṭṭhitoti pātimokkhasīle patiṭṭhito.",
  "atk-s0402a39:37_3": "Evaṁvihārīti evaṁ viharanto.",
  "atk-s0402a39:37_4": "Ātāpīti ātāpena vīriyena samannāgato.",
  "atk-s0402a39:37_5": "Yogakkhemassāti catūhi yogehi khemassa nibbānassa.",
  "atk-s0402a39:37_6": "Pamāde bhayadassivāti pamādaṁ bhayato passanto.",
  "atk-s0402a39:38_0": "8. Patilīnasuttavaṇṇanā",
  "atk-s0402a39:39_0": "38.",
  "atk-s0402a39:39_1": "Aṭṭhame panuṇṇapaccekasaccoti “idameva dassanaṁ saccaṁ,",
  "atk-s0402a39:39_2": "idameva sacca”nti evaṁ pāṭiekkaṁ gahitattā paccekasaṅkhātāni diṭṭhisaccāni panuṇṇāni nīhaṭāni pahīnāni assāti panuṇṇapaccekasacco.",
  "atk-s0402a39:39_3": "Samavayasaṭṭhesanoti ettha avayāti anūnā,",
  "atk-s0402a39:39_4": "saṭṭhāti vissaṭṭhā,",
  "atk-s0402a39:39_5": "sammā avayā saṭṭhā esanā assāti samavayasaṭṭhesano,",
  "atk-s0402a39:39_6": "sammā vissaṭṭhasabbaesanoti attho.",
  "atk-s0402a39:39_7": "Patilīnoti nilīno ekībhāvaṁ upagato.",
  "atk-s0402a39:39_8": "Puthusamaṇabrāhmaṇānanti bahūnaṁ samaṇabrāhmaṇānaṁ.",
  "atk-s0402a39:39_9": "Ettha ca samaṇāti pabbajjūpagatā,",
  "atk-s0402a39:39_10": "brāhmaṇāti bhovādino.",
  "atk-s0402a39:39_11": "Puthupaccekasaccānīti bahūni pāṭekkasaccāni.",
  "atk-s0402a39:39_12": "Nuṇṇānīti nīhaṭāni.",
  "atk-s0402a39:39_13": "Panuṇṇānīti suṭṭhu nīhaṭāni.",
  "atk-s0402a39:39_14": "Cattānīti vissaṭṭhāni.",
  "atk-s0402a39:39_15": "Vantānīti vamitāni.",
  "atk-s0402a39:39_16": "Muttānīti chinnabandhanāni katāni.",
  "atk-s0402a39:39_17": "Pahīnānīti pajahitāni.",
  "atk-s0402a39:39_18": "Paṭinissaṭṭhānīti yathā na puna cittaṁ ārohanti,",
  "atk-s0402a39:39_19": "evaṁ paṭinissajjitāni.",
  "atk-s0402a39:39_20": "Sabbānevetāni gahitagahaṇassa vissaṭṭhabhāvavevacanāni.",
  "atk-s0402a39:40_0": "Kāmesanā pahīnā hotīti anāgāmimaggena pahīnā.",
  "atk-s0402a39:40_1": "Bhavesanā pana arahattamaggena pahīyati.",
  "atk-s0402a39:40_2": "“Brahmacariyaṁ esissāmi gavesissāmī”ti evaṁ pavattajjhāsayasaṅkhātā brahmacariyesanāpi arahattamaggeneva paṭippassaddhiṁ vūpasamaṁ gacchati.",
  "atk-s0402a39:40_3": "Diṭṭhibrahmacariyesanā pana sotāpattimaggeneva paṭippasambhatīti veditabbā. Evaṁ kho,",
  "atk-s0402a39:40_4": "bhikkhaveti evaṁ catutthajjhānena passaddhakāyasaṅkhāro vūpasantaassāsapassāso nāma hoti.",
  "atk-s0402a39:40_5": "Asmimānoti asmīti uppajjanako navavidhamāno.",
  "atk-s0402a39:41_0": "Gāthāsu kāmesanā bhavesanāti etā dve esanā,",
  "atk-s0402a39:41_1": "brahmacariyesanā sahāti tāhiyeva saha brahmacariyesanāti tissopi etā.",
  "atk-s0402a39:41_2": "Idha ṭhatvā esanā paṭinissaṭṭhāti iminā padena saddhiṁ yojanā kātabbā.",
  "atk-s0402a39:41_3": "Iti saccaparāmāso,",
  "atk-s0402a39:41_4": "diṭṭhiṭṭhānā samussayāti “iti saccaṁ iti sacca”nti gahaṇaparāmāso ca diṭṭhisaṅkhātāyeva diṭṭhiṭṭhānā",
  "atk-s0402a39:41_5": "ca ye samussitattā uggantvā ṭhitattā samussayāti vuccanti,",
  "atk-s0402a39:41_6": "te sabbepi.",
  "atk-s0402a39:41_7": "Idha ṭhatvā diṭṭhiṭṭhānā samūhatāti iminā padena saddhiṁ yojanā kātabbā.",
  "atk-s0402a39:41_8": "Kassa pana etā esanā paṭinissaṭṭhā,",
  "atk-s0402a39:41_9": "ete ca diṭṭhiṭṭhānā samūhatāti?",
  "atk-s0402a39:41_10": "Sabbarāgavirattassa taṇhākkhayavimuttino.",
  "atk-s0402a39:41_11": "Yo hi sabbarāgehipi viratto,",
  "atk-s0402a39:41_12": "taṇhākkhaye ca nibbāne pavattāya arahattaphalavimuttiyā samannāgato,",
  "atk-s0402a39:41_13": "etassa esanā paṭinissaṭṭhā,",
  "atk-s0402a39:41_14": "diṭṭhiṭṭhānā ca samūhatā.",
  "atk-s0402a39:41_15": "Sa ve santoti so evarūpo kilesasantatāya santo.",
  "atk-s0402a39:41_16": "Passaddhoti dvīhi kāyacittapassaddhīhi passaddho.",
  "atk-s0402a39:41_17": "Aparājitoti sabbakilese jinitvā ṭhitattā kenaci aparājito.",
  "atk-s0402a39:41_18": "Mānābhisamayāti mānassa pahānābhisamayena.",
  "atk-s0402a39:41_19": "Buddhoti cattāri saccāni bujjhitvā ṭhito.",
  "atk-s0402a39:41_20": "Iti imasmiṁ suttepi gāthāsupi khīṇāsavova kathitoti.",
  "atk-s0402a39:42_0": "9. Ujjayasuttavaṇṇanā",
  "atk-s0402a39:43_0": "39.",
  "atk-s0402a39:43_1": "Navame saṅghātaṁ āpajjantīti vadhaṁ maraṇaṁ āpajjanti.",
  "atk-s0402a39:43_2": "Niccadānanti salākabhattaṁ.",
  "atk-s0402a39:43_3": "Anukulayaññanti amhākaṁ pitūhi pitāmahehi dinnattā evaṁ kulānukulavasena yajitabbaṁ,",
  "atk-s0402a39:43_4": "dātabbanti attho.",
  "atk-s0402a39:43_5": "Assamedhantiādīsu assamettha medhantīti assamedho,",
  "atk-s0402a39:43_6": "dvīhi pariyaññehi yajitabbassa ekavīsatiyūpassa ṭhapetvā bhūmiñca purise ca avasesasabbavibhavadakkhiṇassa yaññassetaṁ adhivacanaṁ.",
  "atk-s0402a39:43_7": "Purisamettha medhantīti purisamedho,",
  "atk-s0402a39:43_8": "catūhi pariyaññehi yajitabbassa saddhiṁ bhūmiyā assamedhe vuttavibhavadakkhiṇassa yaññassetaṁ adhivacanaṁ.",
  "atk-s0402a39:43_9": "Sammamettha pāsantīti sammāpāso,",
  "atk-s0402a39:43_10": "divase divase sammaṁ khipitvā tassa patitokāse vediṁ katvā saṁhārimehi yūpādīhi sarassatinadiyā nimuggokāsato",
  "atk-s0402a39:43_11": "pabhuti paṭilomaṁ gacchantena yajitabbassa sabbayāgassetaṁ adhivacanaṁ.",
  "atk-s0402a39:43_12": "Vājamettha pivantīti vājapeyyaṁ,",
  "atk-s0402a39:43_13": "ekena pariyaññena sattarasahi pasūhi yajitabbassa beluvayūpassa sattarasakadakkhiṇassa yaññassetaṁ adhivacanaṁ.",
  "atk-s0402a39:43_14": "Natthi ettha aggaḷāti niraggaḷo.",
  "atk-s0402a39:43_15": "Navahi pariyaññehi yajitabbassa saddhiṁ bhūmiyā purisehi ca assamedhe vuttavibhavadakkhiṇassa sabbamedhapariyāyanāmassa",
  "atk-s0402a39:43_16": "assamedhavikappassetaṁ adhivacanaṁ.",
  "atk-s0402a39:43_17": "Mahārambhāti mahākiccā mahākaraṇīyā.",
  "atk-s0402a39:43_18": "Apica pāṇātipātasamārambhassa mahantatāyapi mahārambhāyeva.",
  "atk-s0402a39:43_19": "Na te honti mahapphalāti ettha niravasesatthe sāvasesarūpanaṁ kataṁ.",
  "atk-s0402a39:43_20": "Tasmā iṭṭhaphalena nipphalāva hontīti attho.",
  "atk-s0402a39:43_21": "Idañca pāṇātipātasamārambhameva sandhāya vuttaṁ.",
  "atk-s0402a39:43_22": "Yaṁ pana tattha antarantarā dānaṁ diyyati,",
  "atk-s0402a39:43_23": "taṁ iminā samārambhena upahatattā mahapphalaṁ na hoti,",
  "atk-s0402a39:43_24": "mandaphalaṁ hotīti attho.",
  "atk-s0402a39:43_25": "Haññareti haññanti.",
  "atk-s0402a39:43_26": "Yajanti anukulaṁ sadāti ye aññe anukulaṁ yajanti,",
  "atk-s0402a39:43_27": "pubbapurisehi yiṭṭhattā pacchimapurisāpi yajantīti attho.",
  "atk-s0402a39:43_28": "Seyyo hotīti visesova hoti.",
  "atk-s0402a39:43_29": "Na pāpiyoti pāpaṁ kiñci na hoti.",
  "atk-s0402a39:44_0": "10. Udāyisuttavaṇṇanā",
  "atk-s0402a39:45_0": "40.",
  "atk-s0402a39:45_1": "Dasame abhisaṅkhatanti rāsikataṁ.",
  "atk-s0402a39:45_2": "Nirārambhanti pāṇasamārambharahitaṁ.",
  "atk-s0402a39:45_3": "Yaññanti deyyadhammaṁ.",
  "atk-s0402a39:45_4": "Tañhi yajitabbattā yaññanti vuccati.",
  "atk-s0402a39:45_5": "Kālenāti yuttappattakālena.",
  "atk-s0402a39:45_6": "Upasaṁyantīti upagacchanti.",
  "atk-s0402a39:45_7": "Kulaṁ gatinti vaṭṭakulañceva vaṭṭagatiñca atikkantā.",
  "atk-s0402a39:45_8": "Yaññassakovidāti catubhūmakayaññe kusalā.",
  "atk-s0402a39:45_9": "Yaññeti pakatidāne.",
  "atk-s0402a39:45_10": "Saddheti matakadāne.",
  "atk-s0402a39:45_11": "Habyaṁ katvāti hunitabbaṁ deyyadhammaṁ upakappetvā.",
  "atk-s0402a39:45_12": "Sukhette brahmacārisūti brahmacārisaṅkhāte sukhettamhīti attho.",
  "atk-s0402a39:45_13": "Suppattanti suṭṭhu pattaṁ.",
  "atk-s0402a39:45_14": "Dakkhiṇeyyesu yaṁ katanti yaṁ dakkhiṇāya anucchavikesu upakappitaṁ,",
  "atk-s0402a39:45_15": "taṁ suhutaṁ suyiṭṭhaṁ suppattanti attho.",
  "atk-s0402a39:45_16": "Saddhoti buddhadhammasaṅghaguṇānaṁ saddahanatāya saddho.",
  "atk-s0402a39:45_17": "Muttena cetasāti vissaṭṭhena cittena.",
  "atk-s0402a39:45_18": "Imināssa muttacāgaṁ dīpetīti.",
  "atk-s0402a39:46_0": "Cakkavaggo catuttho."
}