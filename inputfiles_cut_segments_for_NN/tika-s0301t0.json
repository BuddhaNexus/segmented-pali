{
  "tika-s0301t0:0_0": " Namo tassa bhagavato arahato sammāsambuddhassa",
  "tika-s0301t0:1_0": "Saṁyuttanikāye",
  "tika-s0301t0:2_0": "Sagāthāvaggaṭīkā",
  "tika-s0301t0:3_0": "Ganthārambhakathāvaṇṇanā",
  "tika-s0301t0:4_0": "1.",
  "tika-s0301t0:4_1": "Saṁvaṇṇanārambhe ratanattayavandanā saṁvaṇṇetabbassa dhammassa pabhavanissayavisuddhipaṭivedanatthaṁ,",
  "tika-s0301t0:4_2": "taṁ pana dhammasaṁvaṇṇanāsu viññūnaṁ bahumānuppādanatthaṁ,",
  "tika-s0301t0:4_3": "taṁ sammadeva tesaṁ uggahaṇadhāraṇādikkamaladdhabbāya sammāpaṭipattiyā sabbahitasukhanipphādanatthanti.",
  "tika-s0301t0:4_4": "Atha vā maṅgalabhāvato,",
  "tika-s0301t0:4_5": "sabbakiriyāsu pubbakiccabhāvato,",
  "tika-s0301t0:4_6": "paṇḍitehi samācaritabhāvato,",
  "tika-s0301t0:4_7": "āyatiṁ paresaṁ diṭṭhānugatiāpajjanato ca saṁvaṇṇanāyaṁ ratanattayapaṇāmakiriyāti.",
  "tika-s0301t0:4_8": "Atha vā ratanattayapaṇāmakaraṇaṁ pūjanīyapūjāpuññavisesanibbattanatthaṁ,",
  "tika-s0301t0:4_9": "taṁ attano yathāladdhasampattinimittakassa kammassa balānuppadānatthaṁ,",
  "tika-s0301t0:4_10": "antarā ca tassa asaṁkocāpanatthaṁ,",
  "tika-s0301t0:4_11": "tadubhayaṁ anantarāyena aṭṭhakathāya parisamāpanatthanti idameva ca payojanaṁ ācariyena idhādhippetaṁ.",
  "tika-s0301t0:4_12": "Tathā hi vakkhati ‘‘iti me pasannamatino…pe…",
  "tika-s0301t0:4_13": "tassānubhāvenā’’ti.",
  "tika-s0301t0:4_14": "Vatthuttayapūjā hi niratisayapuññakkhettasaṁbuddhiyā aparimeyyapabhāvo puññātisayoti bahuvidhantarāyepi",
  "tika-s0301t0:4_15": "lokasannivāse antarāyanibandhanasakalasaṁkilesaviddhaṁsanāya pahoti,",
  "tika-s0301t0:4_16": "bhayādiupaddavañca nivāreti.",
  "tika-s0301t0:4_17": "Yathāha ‘‘pūjārahe pūjayato’’tiādi (dha. pa. 195; apa.",
  "tika-s0301t0:4_18": "thera 1.10.1),",
  "tika-s0301t0:4_19": "tathā ‘‘ye,",
  "tika-s0301t0:4_20": "bhikkhave,",
  "tika-s0301t0:4_21": "buddhe pasannā,",
  "tika-s0301t0:4_22": "agge te pasannā,",
  "tika-s0301t0:4_23": "agge kho pana pasannānaṁ aggo vipāko hotī’’tiādi (itivu. 90).",
  "tika-s0301t0:5_0": "‘‘Buddhoti kittayantassa, kāye bhavati yā pīti;",
  "tika-s0301t0:6_0": "Varameva hi sā pīti, kasiṇenapi jambudīpassa;",
  "tika-s0301t0:7_0": "Dhammoti…pe…, saṅghoti…pe…, jambudīpassā’’ti. (dī. ni. aṭṭha. 1.6);",
  "tika-s0301t0:8_0": "Tathā ‘‘yasmiṁ, mahānāma,",
  "tika-s0301t0:8_1": "samaye ariyasāvako tathāgataṁ anussarati,",
  "tika-s0301t0:8_2": "nevassa tasmiṁ samaye rāgapariyuṭṭhitaṁ cittaṁ hoti,",
  "tika-s0301t0:8_3": "na dosa…pe…",
  "tika-s0301t0:8_4": "na mohapariyuṭṭhitaṁ cittaṁ hotī’’tiādi (a. ni. 6.10; 11.11).",
  "tika-s0301t0:8_5": "‘‘Araññe rukkhamūle vā…pe…",
  "tika-s0301t0:8_6": "bhayaṁ vā chambhitattaṁ vā lomahaṁso na hessatī’’ti (saṁ. ni.",
  "tika-s0301t0:8_7": "1.249) ca.",
  "tika-s0301t0:9_0": "Tattha yassa vatthuttayassa vandanaṁ kattukāmo,",
  "tika-s0301t0:9_1": "tassa guṇātisayayogasandassanatthaṁ ‘‘karuṇāsītalahadaya’’ntiādinā gāthattayamāha.",
  "tika-s0301t0:9_2": "Guṇātisayayogena hi vandanārahabhāvo,",
  "tika-s0301t0:9_3": "vandanārahe ca katā vandanā yathādhippetaṁ payojanaṁ sādhetīti.",
  "tika-s0301t0:9_4": "Tattha yassā desanāya saṁvaṇṇanaṁ kattukāmo,",
  "tika-s0301t0:9_5": "sā na vinayadesanā viya karuṇāppadhānā,",
  "tika-s0301t0:9_6": "nāpi abhidhammadesanā viya paññāppadhānā,",
  "tika-s0301t0:9_7": "atha kho karuṇāpaññāppadhānāti tadubhayappadhānameva tāva sammāsambuddhassa thomanaṁ kātuṁ tammūlakattā",
  "tika-s0301t0:9_8": "sesaratanānaṁ ‘‘karuṇāsītalahadaya’’ntiādi vuttaṁ.",
  "tika-s0301t0:9_9": "Tattha kiratīti karuṇā,",
  "tika-s0301t0:9_10": "paradukkhaṁ vikkhipati apanetīti attho.",
  "tika-s0301t0:9_11": "Atha vā kiṇātīti karuṇā,",
  "tika-s0301t0:9_12": "paradukkhe sati kāruṇikaṁ hiṁsati vibādhatīti attho.",
  "tika-s0301t0:9_13": "Paradukkhe sati sādhūnaṁ kampanaṁ hadayakhedaṁ karotīti vā karuṇā.",
  "tika-s0301t0:9_14": "Atha vā kamiti sukhaṁ,",
  "tika-s0301t0:9_15": "taṁ rundhatīti karuṇā.",
  "tika-s0301t0:9_16": "Esā hi paradukkhāpanayanakāmatālakkhaṇā attasukhanirapekkhatāya kāruṇikānaṁ sukhaṁ rundhati vibandhatīti attho.",
  "tika-s0301t0:9_17": "Karuṇāya sītalaṁ karuṇāsītalaṁ,",
  "tika-s0301t0:9_18": "karuṇāsītalaṁ hadayaṁ assāti karuṇāsītalahadayo,",
  "tika-s0301t0:9_19": "taṁ karuṇāsītalahadayaṁ.",
  "tika-s0301t0:10_0": "Tattha kiñcāpi paresaṁ hitopasaṁhārasukhādiaparihānicchanasabhāvatāya,",
  "tika-s0301t0:10_1": "byāpādāratīnaṁ ujuvipaccanīkatāya ca sattasantānagatasantāpavicchedanākārapavattiyā mettāmuditānampi cittasītalabhāvakāraṇatā upalabbhati,",
  "tika-s0301t0:10_2": "tathāpi paradukkhāpanayanākārappavattiyā parūpatāpāsahanarasā avihiṁsābhūtā karuṇāva visesena bhagavato",
  "tika-s0301t0:10_3": "cittassa cittapassaddhi viya sītibhāvanimittanti vuttaṁ ‘‘karuṇāsītalahadaya’’nti.",
  "tika-s0301t0:10_4": "Karuṇāmukhena vā mettāmuditānampi hadayasītalabhāvakāraṇatā vuttāti daṭṭhabbā .",
  "tika-s0301t0:11_0": "Atha vā chaasādhāraṇañāṇavisesanibandhanabhūtā sātisayaṁ niravasesañca sabbaññutaññāṇaṁ viya savisayabyāpitāya",
  "tika-s0301t0:11_1": "mahākaruṇābhāvamupagatā karuṇāva bhagavato abhisayena hadayasītalabhāvahetūti āha ‘‘karuṇāsītalahadaya’’nti.",
  "tika-s0301t0:12_0": "Atha vā satipi mettāmuditānaṁ sātisaye hadayasītibhāvanibandhanatte sakalabuddhaguṇavisesakāraṇatāya",
  "tika-s0301t0:12_1": "tāsampi kāraṇanti karuṇāva bhagavato ‘‘hadayasītalabhāvakāraṇa’’nti vuttā.",
  "tika-s0301t0:12_2": "Karuṇānidānā hi sabbepi buddhaguṇā,",
  "tika-s0301t0:12_3": "karuṇānubhāvanibbāpiyamānasaṁsāradukkhasantāpassa hi bhagavato paradukkhāpanayanakāmatāya anekānipi asaṅkhyeyyāni",
  "tika-s0301t0:12_4": "kappānaṁ akilantarūpasseva niravasesabuddhakaradhammasambharaṇaniyatassa samadhigatadhammādhipateyyassa",
  "tika-s0301t0:12_5": "ca sannihitesupi sattasaṅghāṭasamupanītahadayūpatāpanimittesu na īsakampi cittasītibhāvassa aññathattamahosīti.",
  "tika-s0301t0:12_6": "Etasmiñca atthavikappe tīsupi avatthāsu bhagavato karuṇā saṅgahitāti daṭṭhabbā.",
  "tika-s0301t0:13_0": "Pajānātīti paññā,",
  "tika-s0301t0:13_1": "yathāsabhāvaṁ pakārehi paṭivijjhatīti attho.",
  "tika-s0301t0:13_2": "Paññāva ñeyyāvaraṇappahānato pakārehi dhammasabhāvajotanaṭṭhena pajjototi paññāpajjoto.",
  "tika-s0301t0:13_3": "Savāsanappahānato visesena hataṁ samugghāṭitaṁ vihataṁ.",
  "tika-s0301t0:13_4": "Paññāpajjotena vihataṁ paññāpajjotavihataṁ.",
  "tika-s0301t0:13_5": "Muyhanti tena,",
  "tika-s0301t0:13_6": "sayaṁ vā muyhati,",
  "tika-s0301t0:13_7": "mohanamattameva vā tanti moho, avijjā.",
  "tika-s0301t0:13_8": "Sveva visayasabhāvapaṭicchādanakaraṇato andhakārasarikkhatāya tamo viyāti tamo.",
  "tika-s0301t0:13_9": "Paññāpajjotavihato mohatamo etassāti paññāpajjotavihatamohatamo,",
  "tika-s0301t0:13_10": "taṁ paññāpajjotavihatamohatamaṁ.",
  "tika-s0301t0:13_11": "Sabbesampi hi khīṇāsavānaṁ satipi paññāpajjotena avijjandhakārassa vihatabhāve saddhādhimuttehi viya",
  "tika-s0301t0:13_12": "diṭṭhippattānaṁ sāvakehi paccekasambuddhehi ca savāsanappahānena sammāsambuddhānaṁ kilesappahānassa viseso",
  "tika-s0301t0:13_13": "vijjatīti sātisayena avijjāppahānena bhagavantaṁ thomento āha ‘‘paññāpajjotavihatamohatama’’nti.",
  "tika-s0301t0:14_0": "Atha vā antarena paropadesaṁ attano santāne accantaṁ avijjandhakāravigamassa nibbattitattā,",
  "tika-s0301t0:14_1": "tathā sabbaññutāya balesu ca vasībhāvassa samadhigatattā,",
  "tika-s0301t0:14_2": "parasantatiyañca dhammadesanātisayānubhāvena sammadeva tassa pavattitattā bhagavāva visesato mohatamavigamena",
  "tika-s0301t0:14_3": "thometabboti āha ‘‘paññāpajjotavihatamohatama’’nti.",
  "tika-s0301t0:14_4": "Imasmiñca atthavikappe ‘‘paññāpajjoto’’ti padena bhagavato paṭivedhapaññā viya desanāpaññāpi sāmaññaniddesena,",
  "tika-s0301t0:14_5": "ekasesanayena vā saṅgahitāti daṭṭhabbā.",
  "tika-s0301t0:15_0": "Atha vā bhagavato ñāṇassa ñeyyapariyantikattā sakalañeyyadhammasabhāvāvabodhanasamatthena anāvaraṇañāṇasaṅkhātena",
  "tika-s0301t0:15_1": "paññāpajjotena sabbañeyyadhammasabhāvacchādakassa mohandhakārassa vidhamitattā anaññasādhāraṇo bhagavato",
  "tika-s0301t0:15_2": "mohatamavināsoti katvā vuttaṁ ‘‘paññāpajjotavihatamohatama’’nti.",
  "tika-s0301t0:15_3": "Ettha ca mohatamavidhamanante adhigatattā anāvaraṇañāṇaṁ kāraṇūpacārena sasantāne mohatamavidhamananti daṭṭhabbaṁ.",
  "tika-s0301t0:15_4": "Abhinīhārasampattiyā savāsanappahānameva hi kilesānaṁ ñeyyāvaraṇapahānanti,",
  "tika-s0301t0:15_5": "parasantāne pana mohatamavidhamanassa kāraṇabhāvato phalūpacārena anāvaraṇañāṇaṁ ‘‘mohatamavidhamana’’nti vuccatīti.",
  "tika-s0301t0:16_0": "Kiṁ pana kāraṇaṁ avijjāsamugghātoyeveko pahānasampattivasena bhagavato thomanānimittaṁ gayhati,",
  "tika-s0301t0:16_1": "na pana sātisayaṁ niravasesakilesapahānanti?",
  "tika-s0301t0:16_2": "Tappahānavacaneneva tadekaṭṭhatāya sakalasaṁkilesagaṇasamugghātassa jotitabhāvato.",
  "tika-s0301t0:16_3": "Na hi so tādiso kileso atthi,",
  "tika-s0301t0:16_4": "yo niravasesaavijjāppahānena na pahīyatīti.",
  "tika-s0301t0:17_0": "Atha vā vijjā viya sakalakusaladhammasamuppattiyā niravasesākusaladhammanibbattiyā saṁsārappavattiyā",
  "tika-s0301t0:17_1": "ca avijjā padhānakāraṇanti tabbighātavacanena sakalasaṁkilesagaṇasamugghāto vutto eva hotīti vuttaṁ ‘‘paññāpajjotavihatamohatama’’nti.",
  "tika-s0301t0:18_0": "Narā ca amarā ca narāmarā,",
  "tika-s0301t0:18_1": "saha narāmarehīti sanarāmaro,",
  "tika-s0301t0:18_2": "sanarāmaro ca so loko cāti sanarāmaraloko,",
  "tika-s0301t0:18_3": "tassa garūti sanarāmaralokagaru,",
  "tika-s0301t0:18_4": "taṁ sanarāmaralokagaruṁ.",
  "tika-s0301t0:18_5": "Etena devamanussānaṁ viya tadavasiṭṭhasattānampi yathārahaṁ guṇavisesāvahatāya bhagavato upakārataṁ dasseti.",
  "tika-s0301t0:18_6": "Na cettha padhānāppadhānabhāvo codetabbo.",
  "tika-s0301t0:18_7": "Añño hi saddakkamo,",
  "tika-s0301t0:18_8": "añño atthakkamo.",
  "tika-s0301t0:18_9": "Edisesu hi samāsapadesu padhānampi appadhānaṁ viya niddisīyati yathā ‘‘sarājikāya parisāyā’’ti (apa. aṭṭha. 1.1.82).",
  "tika-s0301t0:18_10": "Kāmañcettha sattasaṅkhārokāsavasena tividho loko,",
  "tika-s0301t0:18_11": "garubhāvassa pana adhippetattā garukaraṇasamatthasseva sattalokassa vasena attho gahetabbo.",
  "tika-s0301t0:18_12": "So hi lokīyanti ettha puññapāpāni tabbipāko cāti ‘‘loko’’ti vuccati.",
  "tika-s0301t0:18_13": "Amaraggahaṇena cettha upapattidevā adhippetā.",
  "tika-s0301t0:19_0": "Atha vā samūhattho loka-saddo samudāyavasena lokīyati paññāpīyatīti.",
  "tika-s0301t0:19_1": "Saha narehīti sanarā,",
  "tika-s0301t0:19_2": "sanarā ca te amarā cāti sanarāmarā,",
  "tika-s0301t0:19_3": "tesaṁ lokoti sanarāmaralokoti purimanayeneva yojetabbaṁ.",
  "tika-s0301t0:19_4": "Amara-saddena cettha visuddhidevāpi saṅgayhanti.",
  "tika-s0301t0:19_5": "Te hi maraṇābhāvato paramatthato amarā,",
  "tika-s0301t0:19_6": "narāmarānaṁyeva gahaṇaṁ ukkaṭṭhaniddesavasena yathā ‘‘satthā devamanussāna’’nti (dī. ni. 1.157).",
  "tika-s0301t0:19_7": "Tathā hi sabbānatthapariharaṇapubbaṅgamāya niravasesahitasukhavidhānatapparāya niratisayāya payogasampattiyā",
  "tika-s0301t0:19_8": "sadevamanussāya pajāya accantamupakāritāya aparimitanirupamappabhāvaguṇavisesasamaṅgitāya ca sabbasattuttamo",
  "tika-s0301t0:19_9": "bhagavā aparimāṇāsu lokadhātūsu aparimāṇānaṁ sattānaṁ uttamaṁ gāravaṭṭhānaṁ.",
  "tika-s0301t0:19_10": "Tena vuttaṁ ‘‘sanarāmaralokagaru’’nti.",
  "tika-s0301t0:20_0": "Sobhanaṁ gataṁ gamanaṁ etassāti sugato.",
  "tika-s0301t0:20_1": "Bhagavato hi veneyyajanupasaṅkamanaṁ ekantena tesaṁ hitasukhanipphādanato sobhanaṁ,",
  "tika-s0301t0:20_2": "tathā lakkhaṇānubyañjanapaṭimaṇḍitarūpakāyatāya dutavilambitakhalitānukaḍḍhananippīḷanukkuṭikakuṭilākulatādi-",
  "tika-s0301t0:20_3": "dosarahitamavahasitarājahaṁsavasabhavāraṇamigarājagamanaṁ kāyagamanaṁ ñāṇagamanañca vipulanimmalakaruṇāsativīriyādiguṇavisesasahitamabhinīhārato",
  "tika-s0301t0:20_4": "yāva mahābodhi niravajjatāya sobhanamevāti.",
  "tika-s0301t0:21_0": "Atha vā sayambhūñāṇena sakalamapi lokaṁ pariññābhisamayavasena parijānanto ñāṇena sammā gato avagatoti sugato,",
  "tika-s0301t0:21_1": "tathā lokasamudayaṁ pahānābhisamayavasena pajahanto anuppattidhammataṁ āpādento sammā gato atītoti sugato,",
  "tika-s0301t0:21_2": "lokanirodhaṁ nibbānaṁ sacchikiriyābhisamayavasena sammā gato adhigatoti sugato,",
  "tika-s0301t0:21_3": "lokanirodhagāminiṁ paṭipadaṁ bhāvanābhisamayavasena sammā gato paṭipannoti sugato.",
  "tika-s0301t0:21_4": "‘‘Sotāpattimaggena ye kilesā pahīnā,",
  "tika-s0301t0:21_5": "te kilese na puneti na pacceti na paccāgacchatīti sugato’’tiādinā nayena (mahāni.",
  "tika-s0301t0:21_6": "38) ayamattho vibhāvetabboti.",
  "tika-s0301t0:22_0": "Atha vā sundaraṁ ṭhānaṁ sammāsambodhiṁ,",
  "tika-s0301t0:22_1": "nibbānameva vā gato adhigatoti sugato.",
  "tika-s0301t0:22_2": "Yasmā vā bhūtaṁ tacchaṁ atthasaṁhitaṁ veneyyānaṁ yathārahaṁ kālayuttameva ca dhammaṁ bhāsati,",
  "tika-s0301t0:22_3": "tasmā sammā gadati vadatīti sugato da-kārassa ta-kāraṁ katvā.",
  "tika-s0301t0:22_4": "Iti sobhanagamanatādīhi sugato,",
  "tika-s0301t0:22_5": "taṁ sugataṁ.",
  "tika-s0301t0:23_0": "Puññapāpakehi upapajjanavasena gantabbato gatiyo,",
  "tika-s0301t0:23_1": "upapattibhavavisesā.",
  "tika-s0301t0:23_2": "Tā pana nirayādivasena pañcavidhā.",
  "tika-s0301t0:23_3": "Tā hi sakalassapi bhavagāmikammassa ariyamaggādhigamena avipākārahabhāvakaraṇena nivattitattā bhagavā",
  "tika-s0301t0:23_4": "pañcahipi gatīhi suṭṭhu mutto visaṁyuttoti āha ‘‘gativimutta’’nti.",
  "tika-s0301t0:23_5": "Etena bhagavato katthacipi apariyāpannataṁ dasseti,",
  "tika-s0301t0:23_6": "yato bhagavā ‘‘devātidevo’’ti vuccati. Tenāha –",
  "tika-s0301t0:24_0": "‘‘Yena devūpapatyassa, gandhabbo vā vihaṅgamo;",
  "tika-s0301t0:25_0": "Yakkhattaṁ yena gaccheyyaṁ, manussattañca abbaje;",
  "tika-s0301t0:26_0": "Te mayhaṁ āsavā khīṇā, viddhastā vinaḷīkatā’’ti. (a. ni. 4.36);",
  "tika-s0301t0:27_0": "Taṁtaṁgatisaṁvattanakānañhi kammakilesānaṁ aggamaggena bodhimūleyeva suppahīnattā natthi bhagavato gatipariyāpannatāti",
  "tika-s0301t0:27_1": "accantameva bhagavā sabbabhavayonigativiññāṇaṭṭhitisattāvāsasattanikāyehi suparimutto.",
  "tika-s0301t0:27_2": "Taṁ gativimuttaṁ.",
  "tika-s0301t0:27_3": "Vandeti namāmi,",
  "tika-s0301t0:27_4": "thomemīti vā attho.",
  "tika-s0301t0:28_0": "Atha vā gativimuttanti anupādisesanibbānadhātuppattiyā bhagavantaṁ thometi.",
  "tika-s0301t0:28_1": "Ettha hi dvīhi ākārehi bhagavato thomanā veditabbā attahitasampattito parahitapaṭipattito ca.",
  "tika-s0301t0:28_2": "Tesu attahitasampatti anāvaraṇañāṇādhigamato,",
  "tika-s0301t0:28_3": "savāsanānaṁ sabbesaṁ kilesānaṁ accantapahānato,",
  "tika-s0301t0:28_4": "anupādisesanibbānappattito ca veditabbā.",
  "tika-s0301t0:28_5": "Parahitapaṭipatti lābhasakkārādinirapekkhacittassa sabbadukkhaniyyānikadhammadesanato,",
  "tika-s0301t0:28_6": "viruddhesupi niccaṁ hitajjhāsayavasena ñāṇaparipākakālāgamanato ca.",
  "tika-s0301t0:28_7": "Sā panettha āsayato payogato ca duvidhā parahitapaṭipatti,",
  "tika-s0301t0:28_8": "tividhā ca attahitasampatti pakāsitā hoti, kathaṁ?",
  "tika-s0301t0:28_9": "‘‘Karuṇāsītalahadaya’’nti etena āsayato parahitapaṭipatti,",
  "tika-s0301t0:28_10": "sammāgadanatthena sugata-saddena payogato parahitapaṭipatti,",
  "tika-s0301t0:28_11": "‘‘paññāpajjotavihatamohatamaṁ gativimutta’’nti etehi catusaccapaṭivedhatthena ca sugata-saddena tividhāpi attahitasampatti,",
  "tika-s0301t0:28_12": "avasiṭṭhatthena tena ‘‘paññāpajjotavihatamohatama’’nti etena ca sabbāpi attahitasampatti parahitapaṭipatti pakāsitā hotīti.",
  "tika-s0301t0:29_0": "Atha vā tīhi ākārehi bhagavato thomanā veditabbā –",
  "tika-s0301t0:29_1": "hetuto phalato upakārato ca.",
  "tika-s0301t0:29_2": "Tattha hetu mahākaruṇā,",
  "tika-s0301t0:29_3": "sā paṭhamapadena dassitā.",
  "tika-s0301t0:29_4": "Phalaṁ catubbidhaṁ ñāṇasampadā pahānasampadā ānubhāvasampadā rūpakāyasampadā cāti.",
  "tika-s0301t0:29_5": "Tāsu ñāṇapahānasampadā dutiyapadena saccapaṭivedhatthena ca sugata-saddena pakāsitā honti,",
  "tika-s0301t0:29_6": "ānubhāvasampadā pana tatiyapadena,",
  "tika-s0301t0:29_7": "rūpakāyasampadā yathāvuttakāyagamanasobhanatthena sugata-saddena lakkhaṇānubyañjanapāripūriyā vinā tadabhāvato .",
  "tika-s0301t0:29_8": "Upakāro anantaraṁ abāhiraṁ karitvā tividhayānamukhena vimuttidhammadesanā.",
  "tika-s0301t0:29_9": "So sammāgadanatthena sugata-saddena pakāsito hotīti veditabbaṁ.",
  "tika-s0301t0:30_0": "Tattha ‘‘karuṇāsītalahadaya’’nti etena sammāsambodhiyā mūlaṁ dasseti.",
  "tika-s0301t0:30_1": "Mahākaruṇāya sañcoditamānaso hi bhagavā saṁsārapaṅkato sattānaṁ samuddharaṇatthaṁ katābhinīhāro anupubbena",
  "tika-s0301t0:30_2": "pāramiyo pūretvā anuttaraṁ sammāsambodhiṁ adhigatoti karuṇā sammāsambodhiyā mūlaṁ.",
  "tika-s0301t0:30_3": "‘‘Paññāpajjotavihatamohatama’’nti etena sammāsambodhiṁ dasseti.",
  "tika-s0301t0:30_4": "Anāvaraṇañāṇapadaṭṭhānañhi maggañāṇaṁ,",
  "tika-s0301t0:30_5": "maggañāṇapadaṭṭhānañca anāvaraṇañāṇaṁ sammāsambodhīti vuccatīti.",
  "tika-s0301t0:30_6": "Sammāgamanatthena sugata-saddena sammāsambodhiyā paṭipattiṁ dasseti līnuddhaccapatiṭṭhānāyūhanakāmasukhallikattakilamathānuyoga-sassatucchedābhinivesādi-antadvayarahitāya",
  "tika-s0301t0:30_7": "karuṇāpaññāpariggahitāya majjhimāya paṭipattiyā pakāsanato sugata-saddassa.",
  "tika-s0301t0:30_8": "Itarehi sammāsambodhiyā padhānāppadhānabhedaṁ payojanaṁ dasseti.",
  "tika-s0301t0:30_9": "Saṁsāramahoghato sattasantāraṇañhettha padhānaṁ payojanaṁ,",
  "tika-s0301t0:30_10": "tadaññamappadhānaṁ.",
  "tika-s0301t0:30_11": "Tesu padhānena parahitapaṭipattiṁ dasseti,",
  "tika-s0301t0:30_12": "itarena attahitasampattiṁ,",
  "tika-s0301t0:30_13": "tadubhayena attahitāya paṭipannādīsu catūsu puggalesu bhagavato catutthapuggalabhāvaṁ dasseti.",
  "tika-s0301t0:30_14": "Tena ca anuttaradakkhiṇeyyabhāvaṁ,",
  "tika-s0301t0:30_15": "uttamavandanīyabhāvaṁ,",
  "tika-s0301t0:30_16": "attano ca vandanakiriyāya khettaṅgatabhāvaṁ dasseti.",
  "tika-s0301t0:31_0": "Ettha ca karuṇāgahaṇena lokiyesu mahaggatabhāvappattāsādhāraṇaguṇadīpanato bhagavato sabbalokiyaguṇasampatti dassitā hoti,",
  "tika-s0301t0:31_1": "paññāgahaṇena sabbaññutaññāṇapadaṭṭhānamaggañāṇadīpanato sabbalokuttaraguṇasampatti.",
  "tika-s0301t0:31_2": "Tadubhayaggahaṇasiddho hi attho ‘‘sanarāmaralokagaru’’ntiādinā vipañcīyatīti.",
  "tika-s0301t0:31_3": "Karuṇāgahaṇena ca upagamanaṁ nirupakkilesaṁ dasseti,",
  "tika-s0301t0:31_4": "paññāgahaṇena apagamanaṁ.",
  "tika-s0301t0:31_5": "Tathā karuṇāgahaṇena lokasamaññānurūpaṁ bhagavato pavattiṁ dasseti lokavohāravisayattā karuṇāya,",
  "tika-s0301t0:31_6": "paññāgahaṇena samaññāya anatidhāvanaṁ.",
  "tika-s0301t0:31_7": "Sabhāvānavabodhena hi dhammānaṁ samaññaṁ atidhāvitvā sattādiparāmasanaṁ hotīti.",
  "tika-s0301t0:31_8": "Tathā karuṇāgahaṇena mahākaruṇāsamāpattivihāraṁ dasseti,",
  "tika-s0301t0:31_9": "paññāgahaṇena tīsu kālesu appaṭihatañāṇaṁ catusaccañāṇaṁ catupaṭisambhidāñāṇaṁ catuvesārajjañāṇaṁ,",
  "tika-s0301t0:31_10": "karuṇāgahaṇena mahākaruṇāsamāpattiñāṇassa gahitattā sesādhāraṇañāṇāni cha abhiññā aṭṭhasu parisāsu akampanañāṇāni",
  "tika-s0301t0:31_11": "dasa balāni cuddasa buddhañāṇāni soḷasa ñāṇacariyā aṭṭhārasa buddhadhammā catucattālīsa ñāṇavatthūni",
  "tika-s0301t0:31_12": "sattasattati ñāṇavatthūnīti evamādīnaṁ anekesaṁ paññāpabhedānaṁ vasena ñāṇacāraṁ dasseti.",
  "tika-s0301t0:31_13": "Tathā karuṇāgahaṇena caraṇasampattiṁ,",
  "tika-s0301t0:31_14": "paññāgahaṇena vijjāsampattiṁ.",
  "tika-s0301t0:31_15": "Karuṇāgahaṇena attādhipatitā,",
  "tika-s0301t0:31_16": "paññāgahaṇena dhammādhipatitā.",
  "tika-s0301t0:31_17": "Karuṇāgahaṇena lokanāthabhāvo,",
  "tika-s0301t0:31_18": "paññāgahaṇena attanāthabhāvo.",
  "tika-s0301t0:31_19": "Tathā karuṇāgahaṇena pubbakāribhāvo,",
  "tika-s0301t0:31_20": "paññāgahaṇena kataññutā.",
  "tika-s0301t0:31_21": "Karuṇāgahaṇena aparantapatā,",
  "tika-s0301t0:31_22": "paññāgahaṇena anattantapatā.",
  "tika-s0301t0:31_23": "Karuṇāgahaṇena vā buddhakaradhammasiddhi,",
  "tika-s0301t0:31_24": "paññāgahaṇena buddhabhāvasiddhi.",
  "tika-s0301t0:31_25": "Tathā karuṇāgahaṇena paresaṁ tāraṇaṁ,",
  "tika-s0301t0:31_26": "paññāgahaṇena sayaṁ tāraṇaṁ.",
  "tika-s0301t0:31_27": "Tathā karuṇāgahaṇena sabbasattesu anuggahacittatā,",
  "tika-s0301t0:31_28": "paññāgahaṇena sabbadhammesu virattacittatā dassitā hoti.",
  "tika-s0301t0:32_0": "Sabbesañca buddhaguṇānaṁ karuṇā ādi tannidānabhāvato,",
  "tika-s0301t0:32_1": "paññā pariyosānaṁ tato uttari karaṇīyābhāvato.",
  "tika-s0301t0:32_2": "Iti ādipariyosānadassanena sabbe buddhaguṇā dassitā honti.",
  "tika-s0301t0:32_3": "Tathā karuṇāgahaṇena sīlakkhandhapubbaṅgamo samādhikkhandho dassito hoti.",
  "tika-s0301t0:32_4": "Karuṇānidānañhi sīlaṁ tato pāṇātipātādiviratippavattito,",
  "tika-s0301t0:32_5": "sā ca jhānattayasampayoginīti.",
  "tika-s0301t0:32_6": "Paññāvacanena paññākkhandho.",
  "tika-s0301t0:32_7": "Sīlañca sabbabuddhaguṇānaṁ ādi,",
  "tika-s0301t0:32_8": "samādhi majjhe,",
  "tika-s0301t0:32_9": "paññā pariyosānanti evampi ādimajjhapariyosānakalyāṇadassanena sabbe buddhaguṇā dassitā honti nayato dassitattā.",
  "tika-s0301t0:32_10": "Eso eva hi niravasesato buddhaguṇānaṁ dassanupāyo,",
  "tika-s0301t0:32_11": "yadidaṁ nayaggahaṇaṁ,",
  "tika-s0301t0:32_12": "aññathā ko nāma samattho bhagavato guṇe anupadaṁ niravasesato dassetuṁ.",
  "tika-s0301t0:32_13": "Tenevāha –",
  "tika-s0301t0:33_0": "‘‘Buddhopi buddhassa bhaṇeyya vaṇṇaṁ,",
  "tika-s0301t0:34_0": "Kappampi ce aññamabhāsamāno;",
  "tika-s0301t0:35_0": "Khīyetha kappo ciradīghamantare,",
  "tika-s0301t0:36_0": "Vaṇṇo na khīyetha tathāgatassā’’ti. (dī. ni. aṭṭha. 1.304; 3.141; ma. ni. aṭṭha. 3.425; udā. 53; bu. vaṁ. aṭṭha. 4.5; cariyā. aṭṭha.",
  "tika-s0301t0:36_1": "nidānakathā,",
  "tika-s0301t0:36_2": "pakiṇṇakakathā; apa. 2.7.20) –",
  "tika-s0301t0:37_0": "Teneva ca āyasmatā sāriputtattherenapi buddaguṇaparicchedanaṁ pati anuyuttena ‘‘no hetaṁ,",
  "tika-s0301t0:37_1": "bhante’’ti paṭikkhipitvā ‘‘api ca me, bhante,",
  "tika-s0301t0:37_2": "dhammanvayo vidito’’ti (dī. ni.",
  "tika-s0301t0:37_3": "2.146) vuttaṁ.",
  "tika-s0301t0:38_0": "2.",
  "tika-s0301t0:38_1": "Evaṁ saṅkhepena sakalasabbaññuguṇehi bhagavantaṁ abhitthavitvā idāni saddhammaṁ thometuṁ ‘‘buddhopī’’tiādimāha.",
  "tika-s0301t0:38_2": "Tattha buddhoti kattuniddeso.",
  "tika-s0301t0:38_3": "Buddhabhāvanti kammaniddeso.",
  "tika-s0301t0:38_4": "Bhāvetvā sacchikatvāti ca pubbakālakiriyāniddeso.",
  "tika-s0301t0:38_5": "Yanti aniyamato kammaniddeso.",
  "tika-s0301t0:38_6": "Upagatoti aparakālakiriyāniddeso.",
  "tika-s0301t0:38_7": "Vandeti kiriyāniddeso.",
  "tika-s0301t0:38_8": "Tanti niyamanaṁ.",
  "tika-s0301t0:38_9": "Dhammanti vandanakiriyāya kammaniddeso.",
  "tika-s0301t0:38_10": "Gatamalaṁ anuttaranti ca tabbisesanaṁ.",
  "tika-s0301t0:39_0": "Tattha buddhasaddassa tāva –",
  "tika-s0301t0:39_1": "‘‘bujjhitā saccānīti buddho,",
  "tika-s0301t0:39_2": "bodhetā pajāyāti buddho’’tiādinā niddesanayena (mahāni. 192; cūḷani.",
  "tika-s0301t0:39_3": "pārāyanatthutigāthāniddesa 97) attho veditabbo.",
  "tika-s0301t0:39_4": "Atha vā savāsanāya aññāṇaniddāya accantavigamato,",
  "tika-s0301t0:39_5": "buddhiyā vā vikasitabhāvato buddhavāti buddho jāgaraṇavikasanatthavasena.",
  "tika-s0301t0:39_6": "Atha vā kassacipi ñeyyadhammassa anavabuddhassa abhāvena ñeyyavisesassa kammabhāvena aggahaṇato kammavacanicchāya",
  "tika-s0301t0:39_7": "abhāvena avagamanatthavaseneva kattuniddeso labbhatīti buddhavāti buddho yathā ‘‘dikkhito na dadātī’’ti.",
  "tika-s0301t0:39_8": "Atthato pana pāramitāparibhāvito sayambhūñāṇena saha vāsanāya vihataviddhastaniravasesakileso mahākaruṇā",
  "tika-s0301t0:39_9": "sabbaññutaññāṇādiaparimeyyaguṇagaṇādhāro khandhasantāno buddho. Yathāha –",
  "tika-s0301t0:39_10": "‘‘buddhoti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi.",
  "tika-s0301t0:39_11": "Tattha ca sabbaññutaṁ patto balesu ca vasībhāva’’nti (mahāni. 192).",
  "tika-s0301t0:39_12": "Api-saddo sambhāvane.",
  "tika-s0301t0:39_13": "Tena ‘‘evaṁ guṇavisesayutto sopi nāma bhagavā’’ti vakkhamānaguṇe dhamme sambhāvanaṁ dīpeti.",
  "tika-s0301t0:39_14": "Buddhabhāvanti sammāsambodhiṁ.",
  "tika-s0301t0:39_15": "Bhāvetvāti uppādetvā vaḍḍhetvā ca.",
  "tika-s0301t0:39_16": "Sacchikatvāti paccakkhaṁ katvā.",
  "tika-s0301t0:39_17": "Upagatoti patto,",
  "tika-s0301t0:39_18": "adhigatoti attho.",
  "tika-s0301t0:39_19": "Etassa ‘‘buddhabhāva’’nti etena sambandho.",
  "tika-s0301t0:39_20": "Gatamalanti vigatamalaṁ,",
  "tika-s0301t0:39_21": "niddosanti attho.",
  "tika-s0301t0:39_22": "Vandeti paṇamāmi,",
  "tika-s0301t0:39_23": "thomemi vā.",
  "tika-s0301t0:39_24": "Anuttaranti uttararahitaṁ,",
  "tika-s0301t0:39_25": "lokuttaranti attho.",
  "tika-s0301t0:39_26": "Dhammanti yathānusiṭṭhaṁ paṭipajjamāne apāyato saṁsārato ca apatamāne dhāretīti dhammo.",
  "tika-s0301t0:40_0": "Ayañhettha saṅkhepattho –",
  "tika-s0301t0:40_1": "evaṁ vividhaguṇagaṇasamannāgato buddhopi bhagavā yaṁ ariyamaggasaṅkhātaṁ dhammaṁ bhāvetvā phalanibbānasaṅkhātaṁ",
  "tika-s0301t0:40_2": "pana dhammaṁ sacchikatvā anuttaraṁ sammāsambodhiṁ adhigato,",
  "tika-s0301t0:40_3": "tametaṁ buddhānampi buddhabhāvahetubhūtaṁ sabbadosamalarahitaṁ attano uttaritarābhāvena anuttaraṁ paṭivedhasaddhammaṁ namāmīti.",
  "tika-s0301t0:40_4": "Pariyattisaddhammassapi tappakāsanattā idha saṅgaho daṭṭhabbo.",
  "tika-s0301t0:40_5": "Atha vā ‘‘abhidhammanayasamuddaṁ adhigacchi,",
  "tika-s0301t0:40_6": "tīṇi piṭakāni sammasī’’ti ca aṭṭhakathāyaṁ vuttattā pariyattidhammassapi sacchikiriyasammasanapariyāyo labbhatīti sopi idha vutto evāti daṭṭhabbaṁ.",
  "tika-s0301t0:41_0": "Tathā ‘‘yaṁ dhammaṁ bhāvetvā sacchikatvā’’ti ca vuttattā buddhakaradhammabhūtāhi pāramitāhi saha pubbabhāge",
  "tika-s0301t0:41_1": "adhisīlasikkhādayopi idha dhamma-saddena saṅgahitāti veditabbaṁ.",
  "tika-s0301t0:41_2": "Tāpi hi malapaṭipakkhatāya gatamalā anaññasādhāraṇatāya anuttarā cāti.",
  "tika-s0301t0:41_3": "Tathā hi sattānaṁ sakalavaṭṭadukkhanissaraṇatthāya katamahābhinīhāro mahākaruṇādhivāsapesalajjhāsayo",
  "tika-s0301t0:41_4": "paññāvisesaparidhotanimmalānaṁ dānadamasaññamādīnaṁ uttamadhammānaṁ satasahassādhikāni kappānaṁ cattāri",
  "tika-s0301t0:41_5": "asaṅkhyeyyāni sakkaccaṁ nirantaraṁ niravasesānaṁ bhāvanāpaccakkhakaraṇehi kammādīsu adhigatavasibhāvo",
  "tika-s0301t0:41_6": "acchariyācinteyyamahānubhāvo adhisīlādhicittānaṁ paramukkaṁsapāramippatto bhagavā paccayākāre catuvīsatikoṭisatasahassamukhena",
  "tika-s0301t0:41_7": "mahāvajirañāṇaṁ pesetvā anuttaraṁ sammāsambodhiṁ abhisambuddhoti.",
  "tika-s0301t0:42_0": "Ettha ca ‘‘bhāvetvā’’ti etena vijjāsampadāya dhammaṁ thometi,",
  "tika-s0301t0:42_1": "‘‘sacchikatvā’’ti etena vimuttisampadāya.",
  "tika-s0301t0:42_2": "Tathā paṭhamena jhānasampadāya,",
  "tika-s0301t0:42_3": "dutiyena vimokkhasampadāya.",
  "tika-s0301t0:42_4": "Paṭhamena vā samādhisampadāya,",
  "tika-s0301t0:42_5": "dutiyena samāpattisampadāya.",
  "tika-s0301t0:42_6": "Atha vā paṭhamena khayeñāṇabhāvena,",
  "tika-s0301t0:42_7": "dutiyena anuppādeñāṇabhāvena.",
  "tika-s0301t0:42_8": "Purimena vā vijjūpamatāya,",
  "tika-s0301t0:42_9": "dutiyena vajirupamatāya.",
  "tika-s0301t0:42_10": "Purimena vā virāgasampattiyā,",
  "tika-s0301t0:42_11": "dutiyena nirodhasampattiyā.",
  "tika-s0301t0:42_12": "Tathā paṭhamena niyyānabhāvena,",
  "tika-s0301t0:42_13": "dutiyena nissaraṇabhāvena.",
  "tika-s0301t0:42_14": "Paṭhamena vā hetubhāvena,",
  "tika-s0301t0:42_15": "dutiyena asaṅkhatabhāvena.",
  "tika-s0301t0:42_16": "Paṭhamena vā dassanabhāvena,",
  "tika-s0301t0:42_17": "dutiyena vivekabhāvena.",
  "tika-s0301t0:42_18": "Paṭhamena vā adhipatibhāvena,",
  "tika-s0301t0:42_19": "dutiyena amatabhāvena dhammaṁ thometi.",
  "tika-s0301t0:42_20": "Atha vā ‘‘yaṁ dhammaṁ bhāvetvā buddhabhāvaṁ upagato’’ti etena svākkhātatāya dhammaṁ thometi,",
  "tika-s0301t0:42_21": "‘‘sacchikatvā’’ti etena sandiṭṭhikatāya.",
  "tika-s0301t0:42_22": "Tathā purimena akālikatāya,",
  "tika-s0301t0:42_23": "pacchimena ehipassikatāya.",
  "tika-s0301t0:42_24": "Purimena vā opaneyyikatāya,",
  "tika-s0301t0:42_25": "pacchimena paccattaṁ veditabbatāya dhammaṁ thometi.",
  "tika-s0301t0:42_26": "‘‘Gatamala’’nti iminā saṁkilesābhāvadīpanena dhammassa parisuddhataṁ dasseti.",
  "tika-s0301t0:42_27": "‘‘Anuttara’’nti etena aññassa visiṭṭhassa abhāvadīpanena vipulaparipuṇṇataṁ.",
  "tika-s0301t0:42_28": "Paṭhamena vā pahānasampadaṁ dhammassa dasseti,",
  "tika-s0301t0:42_29": "dutiyena sabhāvasampadaṁ.",
  "tika-s0301t0:42_30": "Bhāvetabbatāya vā dhammassa gatamalabhāvo yojetabbo.",
  "tika-s0301t0:42_31": "Bhāvanābalena hi so dosānaṁ samugghātako hotīti.",
  "tika-s0301t0:42_32": "Sacchikātabbabhāvena anuttarabhāvo yojetabbo.",
  "tika-s0301t0:42_33": "Sacchikiriyānibbattito hi tatuttarikaraṇīyābhāvato anaññasādhāraṇatāya anuttaroti.",
  "tika-s0301t0:42_34": "Tathā ‘‘bhāvetvā’’ti etena saha pubbabhāgasīlādīhi sekkhā sīlasamādhipaññākkhandhā dassitā honti.",
  "tika-s0301t0:42_35": "‘‘Sacchikatvā’’ti etena saha asaṅkhatāya dhātuyā asekkhā sīlasamādhipaññākkhandhā dassitā hontīti.",
  "tika-s0301t0:43_0": "3.",
  "tika-s0301t0:43_1": "Evaṁ saṅkhepeneva sabbadhammaguṇehi saddhammaṁ abhitthavitvā idāni ariyasaṅghaṁ thometuṁ ‘‘sugatassā’’tiādimāha.",
  "tika-s0301t0:43_2": "Tattha sugatassāti sambandhaniddeso .",
  "tika-s0301t0:43_3": "Tassa ‘‘puttāna’’nti etena sambandho .",
  "tika-s0301t0:43_4": "Orasānanti puttavisesanaṁ.",
  "tika-s0301t0:43_5": "Mārasenamathanānanti orasaputtabhāve kāraṇaniddeso.",
  "tika-s0301t0:43_6": "Tena kilesapahānameva bhagavato orasaputtabhāve kāraṇaṁ anujānātīti dasseti.",
  "tika-s0301t0:43_7": "Aṭṭhannanti gaṇanaparicchedaniddeso.",
  "tika-s0301t0:43_8": "Tena ca satipi tesaṁ sattavisesabhāvena anekasahassasaṅkhābhāve imaṁ gaṇanaparicchedaṁ nātivattantīti dasseti maggaṭṭhaphalaṭṭhabhāvānativattanato.",
  "tika-s0301t0:43_9": "Samūhanti samudāyaniddeso.",
  "tika-s0301t0:43_10": "Ariyasaṅghanti guṇavisiṭṭhasaṅghātabhāvaniddeso.",
  "tika-s0301t0:43_11": "Tena asatipi ariyapuggalānaṁ kāyasāmaggiyaṁ ariyasaṅghabhāvaṁ dasseti diṭṭhisīlasāmaññena saṁhatabhāvato.",
  "tika-s0301t0:44_0": "Tattha urasi bhavā jātā saṁbaddhā ca orasā.",
  "tika-s0301t0:44_1": "Yathā hi sattānaṁ orasaputtā attajātatāya pitu santakassa dāyajjassa visesena bhāgino honti,",
  "tika-s0301t0:44_2": "evametepi ariyapuggalā sammāsambuddhassa dhammassavanante ariyāya jātiyā jātatāya bhagavato santakassa",
  "tika-s0301t0:44_3": "vimuttisukhassa ariyadhammaratanassa ca ekantabhāginoti orasā viya orasā.",
  "tika-s0301t0:44_4": "Atha vā bhagavato dhammadesanānubhāveneva ariyabhūmiṁ okkamamānā okkantā ca ariyasāvakā bhagavato urena",
  "tika-s0301t0:44_5": "vāyāmajanitābhijātitāya nippariyāyena orasā puttāti vattabbataṁ arahanti.",
  "tika-s0301t0:44_6": "Sāvakehi pavattiyamānāpi hi dhammadesanā ‘‘bhagavato dhammadesanā’’icceva vuccati tammūlikattā lakkhaṇādivisesābhāvato ca.",
  "tika-s0301t0:45_0": "Yadipi ariyasāvakānaṁ ariyamaggādhigamasamaye bhagavato viya tadantarāyakaraṇatthaṁ devaputtamāro,",
  "tika-s0301t0:45_1": "māravāhinī vā na ekantena apasādeti,",
  "tika-s0301t0:45_2": "tehi pana apasādetabbatāya kāraṇe vimathite tepi vimathitā eva nāma hontīti āha ‘‘mārasenamathanāna’’nti.",
  "tika-s0301t0:45_3": "Imasmiṁ panatthe ‘‘māramārasenamathanāna’’nti vattabbe mārasenamathanānanti ekadesasarūpekaseso katoti daṭṭhabbaṁ.",
  "tika-s0301t0:45_4": "Atha vā khandhābhisaṅkhāramārānaṁ viya devaputtamārassapi guṇamāraṇe sahāyabhāvūpagamanato kilesabalakāyo ‘‘senā’’ti vuccati.",
  "tika-s0301t0:45_5": "Yathāha ‘‘kāmā te paṭhamā senā’’tiādi (su. ni. 438).",
  "tika-s0301t0:45_6": "Sā ca tehi diyaḍḍhasahassabhedā,",
  "tika-s0301t0:45_7": "anantabhedā vā kilesavāhinī satidhammavicayavīriyasamathādiguṇapaharaṇehi odhiso vimathitā vihatā viddhastā cāti mārasenamathanā,",
  "tika-s0301t0:45_8": "ariyasāvakā.",
  "tika-s0301t0:45_9": "Etena tesaṁ bhagavato anujātaputtataṁ dasseti.",
  "tika-s0301t0:46_0": "Ārakattā kilesehi,",
  "tika-s0301t0:46_1": "anaye na iriyanato,",
  "tika-s0301t0:46_2": "aye ca iriyanato ariyā niruttinayena.",
  "tika-s0301t0:46_3": "Atha vā sadevakena lokena saraṇanti araṇīyato upagantabbato,",
  "tika-s0301t0:46_4": "upagatānañca tadatthasiddhito ariyā.",
  "tika-s0301t0:46_5": "Ariyānaṁ saṅghoti ariyasaṅgho.",
  "tika-s0301t0:46_6": "Ariyo ca so saṅgho cāti vā ariyasaṅgho.",
  "tika-s0301t0:46_7": "Bhagavato aparabhāge buddhadhammaratanānampi samadhigamo saṅgharatanādhīnoti assa ariyasaṅghassa bahūpakārataṁ",
  "tika-s0301t0:46_8": "dassetuṁ idheva ‘‘sirasā vande’’ti vuttanti daṭṭhabbaṁ.",
  "tika-s0301t0:47_0": "Ettha ca ‘‘sugatassa orasānaṁ puttāna’’nti etena ariyasaṅghassa pabhavasampadaṁ dasseti,",
  "tika-s0301t0:47_1": "‘‘mārasenamathanāna’’nti etena pahānasampadaṁ sakalasaṁkilesapahānadīpanato,",
  "tika-s0301t0:47_2": "‘‘aṭṭhannampi samūha’’nti etena ñāṇasampadaṁ maggaṭṭhaphalaṭṭhabhāvadīpanato.",
  "tika-s0301t0:47_3": "‘‘Ariyasaṅgha’’nti etena pabhavasampadaṁ dasseti sabbasaṅghānaṁ aggabhāvadīpanato.",
  "tika-s0301t0:47_4": "Atha vā sugatassa orasānaṁ puttānanti ariyasaṅghassa visuddhanissayabhāvadīpanaṁ.",
  "tika-s0301t0:47_5": "Mārasenamathanānanti sammāujuñāyasāmīcippaṭipannabhāvadīpanaṁ.",
  "tika-s0301t0:47_6": "Aṭṭhannampi samūhanti āhuneyyādibhāvadīpanaṁ.",
  "tika-s0301t0:47_7": "Ariyasaṅghanti anuttarapuññakhettabhāvadīpanaṁ.",
  "tika-s0301t0:47_8": "Tathā ‘‘sugatassa orasānaṁ puttāna’’nti etena ariyasaṅghassa lokuttarasaraṇagamanasabhāvaṁ dīpeti.",
  "tika-s0301t0:47_9": "Lokuttarasaraṇagamanena hi te bhagavato orasaputtā jātā.",
  "tika-s0301t0:47_10": "‘‘Mārasenamathanāna’’nti etena abhinīhārasampadāya siddhaṁ pubbabhāge sammāpaṭipattiṁ dasseti.",
  "tika-s0301t0:47_11": "Katābhinīhārā hi sammāpaṭipannā māraṁ māraparisaṁ vā abhivijinanti.",
  "tika-s0301t0:47_12": "‘‘Aṭṭhannampi samūha’’nti etena paṭividdhastavipakkhe sekkhāsekkhadhamme dasseti puggalādhiṭṭhānena maggaphaladhammānaṁ pakāsitattā.",
  "tika-s0301t0:47_13": "‘‘Ariyasaṅgha’’nti aggadakkhiṇeyyabhāvaṁ dasseti.",
  "tika-s0301t0:47_14": "Saraṇagamanañca sāvakānaṁ sabbaguṇānaṁ ādi,",
  "tika-s0301t0:47_15": "sapubbabhāgapaṭipadā sekkhā sīlakkhandhādayo majjhe,",
  "tika-s0301t0:47_16": "asekkhā sīlakkhandhādayo pariyosānanti ādimajjhapariyosānakalyāṇā saṅkhepato sabbe ariyasaṅghaguṇā pakāsitā honti.",
  "tika-s0301t0:48_0": "4.",
  "tika-s0301t0:48_1": "Evaṁ gāthāttayena saṅkhepato sakalaguṇasaṁkittanamukhena ratanattayassa paṇāmaṁ katvā idāni taṁ nipaccakāraṁ",
  "tika-s0301t0:48_2": "yathādhippete payojane pariṇāmento ‘‘iti me’’tiādimāha.",
  "tika-s0301t0:48_3": "Tattha ratijananaṭṭhena ratanaṁ,",
  "tika-s0301t0:48_4": "buddhadhammasaṅghā.",
  "tika-s0301t0:48_5": "Tesañhi ‘‘itipi so bhagavā’’tiādinā yathābhūtaguṇe āvajjentassa amatādhigamahetubhūtaṁ anappakaṁ pītipāmojjaṁ uppajjati. Yathāha –",
  "tika-s0301t0:49_0": "‘‘Yasmiṁ, mahānāma,",
  "tika-s0301t0:49_1": "samaye ariyasāvako tathāgataṁ anussarati,",
  "tika-s0301t0:49_2": "nevassa tasmiṁ samaye rāgapariyuṭṭhitaṁ cittaṁ hoti,",
  "tika-s0301t0:49_3": "na dosapariyuṭṭhitaṁ cittaṁ hoti,",
  "tika-s0301t0:49_4": "na mohapariyuṭṭhitaṁ cittaṁ hoti,",
  "tika-s0301t0:49_5": "ujugatamevassa tasmiṁ samaye cittaṁ hoti tathāgataṁ ārabbha.",
  "tika-s0301t0:49_6": "Ujugatacitto kho pana, mahānāma,",
  "tika-s0301t0:49_7": "ariyasāvako labhati atthavedaṁ,",
  "tika-s0301t0:49_8": "labhati dhammavedaṁ,",
  "tika-s0301t0:49_9": "labhati dhammūpasaṁhitaṁ pāmojjaṁ,",
  "tika-s0301t0:49_10": "pamuditassa pīti jāyatī’’tiādi (a. ni. 6.10; 11.11).",
  "tika-s0301t0:50_0": "Cittīkatādibhāvo vā ratanaṭṭho. Vuttañhetaṁ –",
  "tika-s0301t0:51_0": "‘‘Cittīkataṁ mahagghañca, atulaṁ dullabhadassanaṁ;",
  "tika-s0301t0:52_0": "Anomasattaparibhogaṁ,",
  "tika-s0301t0:52_1": "ratanaṁ tena vuccatī’’ti. (dī. ni. aṭṭha. 2.33; khu. pā. aṭṭha. 6.3; su. ni. aṭṭha. 226; mahāni. aṭṭha. 50) –",
  "tika-s0301t0:53_0": "Cittīkatabhāvādayo ca anaññasādhāraṇā buddhādīsu eva labbhantīti.",
  "tika-s0301t0:54_0": "Vandanāva vandanāmayaṁ yathā ‘‘dānamayaṁ sīlamaya’’nti.",
  "tika-s0301t0:54_1": "Vandanā cettha kāyavācācittehi tiṇṇaṁ ratanānaṁ guṇaninnatā,",
  "tika-s0301t0:54_2": "thomanā vā.",
  "tika-s0301t0:54_3": "Pujjabhavaphalanibbattanato puññaṁ,",
  "tika-s0301t0:54_4": "attano santānaṁ punātīti vā.",
  "tika-s0301t0:54_5": "Suvihatantarāyoti.",
  "tika-s0301t0:54_6": "Suṭṭhu vihatantarāyo.",
  "tika-s0301t0:54_7": "Etena attano pasādasampattiyā,",
  "tika-s0301t0:54_8": "ratanattayassa ca khettabhāvasampattiyā taṁ puññaṁ atthappakāsanassa upaghātakaupaddavānaṁ vihanane samatthanti dasseti.",
  "tika-s0301t0:54_9": "Hutvāti pubbakālakiriyā.",
  "tika-s0301t0:54_10": "Tassa ‘‘atthaṁ pakāsayissāmī’’ti etena sambandho.",
  "tika-s0301t0:54_11": "Tassāti yaṁ ratanattayavandanāmayaṁ puññaṁ, tassa.",
  "tika-s0301t0:54_12": "Ānubhāvenāti balena.",
  "tika-s0301t0:55_0": "5.",
  "tika-s0301t0:55_1": "Evaṁ ratanattayassa nipaccakāre payojanaṁ dassetvā idāni yassā dhammadesanāya atthaṁ saṁvaṇṇetukāmo,",
  "tika-s0301t0:55_2": "tassā tāva guṇābhitthavanavasena upaññāpanatthaṁ ‘‘saṁyuttavaggapaṭimaṇḍitassā’’tiādi vuttaṁ,",
  "tika-s0301t0:55_3": "devatāsaṁyuttādisaṁyuttehi ceva naḷavaggādivaggehi ca vibhūsitassāti attho.",
  "tika-s0301t0:55_4": "Tattha ‘‘saṁyutta’’nti ‘‘saṁyogo’’ti ca atthato ekaṁ.",
  "tika-s0301t0:55_5": "Kesaṁ saṁyuttaṁ?",
  "tika-s0301t0:55_6": "Suttavaggānaṁ.",
  "tika-s0301t0:55_7": "Yathā hi byañjanasamudāyo padaṁ,",
  "tika-s0301t0:55_8": "evaṁ atthesu ca katāvadhiko padasamudāyo vākyaṁ,",
  "tika-s0301t0:55_9": "vākyasamudāyo suttaṁ,",
  "tika-s0301t0:55_10": "suttasamudāye vaggoti samaññā,",
  "tika-s0301t0:55_11": "tathā suttavaggasamudāye saṁyuttasamaññā.",
  "tika-s0301t0:55_12": "Saṁyujjantīti ettha suttavaggāti saṁyuttaṁ.",
  "tika-s0301t0:55_13": "Yadipi avayavavinimutto samudāyo nāma paramatthato natthi,",
  "tika-s0301t0:55_14": "avayave eva taṁtaṁsannivesavisiṭṭhe upādāya padādisamaññā viya suttavaggasamaññā saṁyuttasamaññā āgamasamaññā ca,",
  "tika-s0301t0:55_15": "tathāpi paramatthato avijjamānopi samudāyo buddhiparikappitarūpena vijjamāno viya gayhamāno avayavānaṁ",
  "tika-s0301t0:55_16": "adhiṭṭhānabhāvena voharīyati yathā ‘‘rukkhe sākhā’’ti,",
  "tika-s0301t0:55_17": "tasmā vuttaṁ ‘‘saṁyuttavaggapaṭimaṇḍitassā’’ti.",
  "tika-s0301t0:56_0": "Nanu saṁyuttavaggo eva āgamo,",
  "tika-s0301t0:56_1": "tassa pana kehi maṇḍananti?",
  "tika-s0301t0:56_2": "Na codetabbametaṁ.",
  "tika-s0301t0:56_3": "Bhavati hi abhinnepi vatthusmiṁ yathādhippetavisesāvabodhanato bhedakasamudācāro yathā ‘‘silāputtakassa sarīra’’nti.",
  "tika-s0301t0:56_4": "Āgamissanti ettha, etena,",
  "tika-s0301t0:56_5": "etasmā vā attatthaparatthādayoti āgamo,",
  "tika-s0301t0:56_6": "ādikalyāṇādiguṇasampattiyā uttamaṭṭhena taṁtaṁabhipatthitasamiddhihetutāya paṇḍitehi varitabbato varo,",
  "tika-s0301t0:56_7": "āgamo ca so varo cāti āgamavaro.",
  "tika-s0301t0:56_8": "Āgamasammatehi vā varoti āgamavaro,",
  "tika-s0301t0:56_9": "saṁyutto ca so āgamavaro cāti saṁyuttāgamavaro, tassa.",
  "tika-s0301t0:56_10": "Buddhānaṁ anubuddhā buddhānubuddhā,",
  "tika-s0301t0:56_11": "buddhānaṁ saccapaṭivedhaṁ anugamma paṭividdhasaccā aggasāvakādayo ariyā.",
  "tika-s0301t0:56_12": "Tehi atthasaṁvaṇṇanāguṇasaṁvaṇṇanānaṁ vasena saṁvaṇṇitassa.",
  "tika-s0301t0:57_0": "Atha vā buddhā ca anubuddhā ca buddhānubuddhāti yojetabbaṁ.",
  "tika-s0301t0:57_1": "Sammāsambuddheneva hi vinayasuttaabhidhammānaṁ pakiṇṇakadesanādivasena yo paṭhamaṁ attho vibhatto,",
  "tika-s0301t0:57_2": "so eva pacchā tesaṁ atthavaṇṇanāvasena saṅgītikārehi saṅgahaṁ āropitoti.",
  "tika-s0301t0:57_3": "Ettha ca saṁyuttānaṁ vaggā samūhāti saṁyuttavaggā,",
  "tika-s0301t0:57_4": "sagāthāvaggādayo.",
  "tika-s0301t0:57_5": "Tappariyāpannatāya saṁyuttesu vaggā saṁyuttavaggā,",
  "tika-s0301t0:57_6": "naḷavaggādayo.",
  "tika-s0301t0:57_7": "Saṁyuttāva vaggā saṁyuttavaggā.",
  "tika-s0301t0:57_8": "Tividhepi te ekasesanayena gahetvā vuttaṁ ‘‘saṁyuttavaggapaṭimaṇḍitassā’’ti.",
  "tika-s0301t0:58_0": "Tattha sagāthāvagge tāva ekādasa saṁyuttāni aṭṭhatiṁsa vaggā.",
  "tika-s0301t0:58_1": "Nidānavagge nava saṁyuttāni ekūnacattālīsa vaggā.",
  "tika-s0301t0:58_2": "Khandhavagge ekādasa saṁyuttāni ekūnasaṭṭhi vaggā.",
  "tika-s0301t0:58_3": "Saḷāyatanavagge nava saṁyuttāni aṭṭhatiṁsa vaggā.",
  "tika-s0301t0:58_4": "Mahāvagge dvādasa saṁyuttāni aṭṭhacattālīsa vaggā.",
  "tika-s0301t0:58_5": "Idamettha saṁyuttantaravaggānaṁ parimāṇaṁ.",
  "tika-s0301t0:59_0": "Ñāṇappabhedajananassāti paṭiccasamuppādakhandhāyatanādikathābahulatāya gambhīrañāṇacariyāvibhāvanato paññāvibhāgasamuppādakassa.",
  "tika-s0301t0:59_1": "Idha pana ‘‘paññāppabhedajananassā’’ti svāyamāgamo thomito,",
  "tika-s0301t0:59_2": "saṁvaṇṇanāsu cāyaṁ ācariyassa pakati,",
  "tika-s0301t0:59_3": "yadidaṁ taṁtaṁsaṁvaṇṇanānaṁ ādito tassa tassa saṁvaṇṇetabbassa dhammassa visesaguṇakittanena thomanā.",
  "tika-s0301t0:59_4": "Tathā hi sumaṅgalavilāsinīpapañcasūdanīmanorathapūraṇīaṭṭhasālinīādīsu ca yathākkamaṁ ‘‘saddhāvahaguṇassa,",
  "tika-s0301t0:59_5": "paravādamathanassa,",
  "tika-s0301t0:59_6": "dhammakathikapuṅgavānaṁ vicittapaṭibhānajananassa,",
  "tika-s0301t0:59_7": "tassa gambhīrañāṇehi ogāḷhassa abhiṇhaso nānānayavicittassa abhidhammassā’’tiādinā thomanā katā.",
  "tika-s0301t0:60_0": "6.",
  "tika-s0301t0:60_1": "Attho kathīyati etāyāti atthakathā,",
  "tika-s0301t0:60_2": "atthakathāva aṭṭhakathā ttha-kārassa ṭṭha-kāraṁ katvā yathā ‘‘dukkhassa pīḷanaṭṭho’’ti.",
  "tika-s0301t0:60_3": "Āditoti ādimhi paṭhamasaṅgītiyaṁ.",
  "tika-s0301t0:60_4": "Chaḷabhiññatāya paramena cittavasibhāvena samannāgatattā jhānādīsu pañcavidhavasitāsambhāvato ca vasino,",
  "tika-s0301t0:60_5": "therā mahākassapādayo .",
  "tika-s0301t0:60_6": "Tesaṁ satehi pañcahi.",
  "tika-s0301t0:60_7": "Yāti yā aṭṭhakathā.",
  "tika-s0301t0:60_8": "Saṅgītāti atthaṁ kathetuṁ yuttaṭṭhāne ‘‘ayaṁ etassa attho,",
  "tika-s0301t0:60_9": "ayaṁ etassa attho’’ti saṅgahetvā vuttā.",
  "tika-s0301t0:60_10": "Anusaṅgītā ca yasattherādīhi pacchāpi dutiyatatiyasaṅgītīsu.",
  "tika-s0301t0:60_11": "Iminā attano saṁvaṇṇanāya āgamanavisuddhiṁ dasseti.",
  "tika-s0301t0:61_0": "7.",
  "tika-s0301t0:61_1": "Sīhassa lānato gahaṇato sīhaḷo,",
  "tika-s0301t0:61_2": "sīhakumāro,",
  "tika-s0301t0:61_3": "tabbaṁsajātatāya tambapaṇṇidīpe khattiyā,",
  "tika-s0301t0:61_4": "tesaṁ nivāsatāya tambapaṇṇidīpassa ca sīhaḷabhāvo veditabbo.",
  "tika-s0301t0:61_5": "Ābhatāti jambudīpato ānītā.",
  "tika-s0301t0:61_6": "Athāti pacchā.",
  "tika-s0301t0:61_7": "Aparabhāge hi nikāyantaraladdhīhi asaṅkaratthaṁ sīhaḷabhāsāya aṭṭhakathā ṭhapitāti.",
  "tika-s0301t0:61_8": "Tena mūlaṭṭhakathā sabbasādhāraṇā na hotīti idaṁ atthappakāsanaṁ ekantena karaṇīyanti dasseti.",
  "tika-s0301t0:61_9": "Tenevāha ‘‘dīpavāsīnamatthāyā’’ti.",
  "tika-s0301t0:61_10": "Ettha dīpavāsīnanti jambudīpavāsīnaṁ,",
  "tika-s0301t0:61_11": "sīhaḷadīpavāsīnaṁ vā atthāya sīhaḷabhāsāya ṭhapitāti yojanā.",
  "tika-s0301t0:62_0": "8.Apanetvāti kañcukasadisaṁ sīhaḷabhāsaṁ apanetvā.",
  "tika-s0301t0:62_1": "Tatoti aṭṭhakathāto.",
  "tika-s0301t0:62_2": "Ahanti attānaṁ niddisati.",
  "tika-s0301t0:62_3": "Manoramaṁ bhāsanti māgadhabhāsaṁ.",
  "tika-s0301t0:62_4": "Sā hi sabhāvaniruttibhūtā paṇḍitamanaṁ ramayati.",
  "tika-s0301t0:62_5": "Tenevāha ‘‘tantinayānucchavika’’nti,",
  "tika-s0301t0:62_6": "pāḷigatiyā anulomikaṁ pāḷichāyānuvidhāyininti attho.",
  "tika-s0301t0:62_7": "Vigatadosanti asabhāvaniruttibhāsantararahitaṁ.",
  "tika-s0301t0:63_0": "9.Samayaṁ avilomentoti siddhantaṁ avirodhento.",
  "tika-s0301t0:63_1": "Etena atthadosābhāvamāha.",
  "tika-s0301t0:63_2": "Aviruddhattā eva hi theravādāpi idha pakāsīyissanti.",
  "tika-s0301t0:63_3": "Theravaṁsadīpānanti thirehi sīlakkhandhādīhi samannāgatattā therā,",
  "tika-s0301t0:63_4": "mahākassapādayo.",
  "tika-s0301t0:63_5": "Tehi āgatā ācariyaparamparā theravaṁso,",
  "tika-s0301t0:63_6": "tappariyāpannā hutvā āgamādhigamasampannattā paññāpajjotena tassa samujjalanato theravaṁsadīpā,",
  "tika-s0301t0:63_7": "mahāvihāravāsino, tesaṁ.",
  "tika-s0301t0:63_8": "Vividhehi ākārehi nicchīyatīti vinicchayo,",
  "tika-s0301t0:63_9": "gaṇṭhiṭṭhānesu khilamaddanākārena pavattā vimaticchedanī kathā.",
  "tika-s0301t0:63_10": "Suṭṭhunipuṇo saṇho vinicchayo etesanti sunipuṇavinicchayā.",
  "tika-s0301t0:63_11": "Atha vā vinicchinotīti vinicchayo vuttappakāravisayaṁ ñāṇaṁ.",
  "tika-s0301t0:63_12": "Suṭṭhu nipuṇo cheko vinicchayo etesanti yojetabbaṁ.",
  "tika-s0301t0:63_13": "Etena mahākassapāditheraparamparāgato,",
  "tika-s0301t0:63_14": "tato eva ca aviparīto saṇho sukhumo mahāvihāravāsīnaṁ vinicchayo,",
  "tika-s0301t0:63_15": "tassa pamāṇabhūtataṁ dasseti.",
  "tika-s0301t0:64_0": "10.Sujanassa cāti ca-saddo sampiṇḍanattho.",
  "tika-s0301t0:64_1": "Tena ‘‘na kevalaṁ jambudīpavāsīnameva atthāya ,",
  "tika-s0301t0:64_2": "atha kho sādhujanatosanatthañcā’’ti dasseti.",
  "tika-s0301t0:64_3": "Tena ca ‘‘tambapaṇṇidīpavāsīnampi atthāyā’’ti ayamattho siddho hoti uggahaṇādisukaratāya tesampi bahukārattā.",
  "tika-s0301t0:64_4": "Ciraṭṭhitatthanti ciraṭṭhitiatthaṁ,",
  "tika-s0301t0:64_5": "cirakālappavattanāyāti attho.",
  "tika-s0301t0:64_6": "Idañhi atthappakāsanaṁ aviparītapadabyañjanasunikkhepassa atthasunayassa ca upāyabhāvato saddhammassa ciraṭṭhitiyā pavattati.",
  "tika-s0301t0:64_7": "Vuttañhetaṁ bhagavatā ‘‘dveme,",
  "tika-s0301t0:64_8": "bhikkhave,",
  "tika-s0301t0:64_9": "dhammā saddhammassa ṭhitiyā asammosāya anantaradhānāya saṁvattanti.",
  "tika-s0301t0:64_10": "Katame dve?",
  "tika-s0301t0:64_11": "Sunikkhittañca padabyañjanaṁ attho ca sunīto’’ti (a. ni. 2.20).",
  "tika-s0301t0:65_0": "11-12.",
  "tika-s0301t0:65_1": "Yaṁ atthavaṇṇanaṁ kattukāmo,",
  "tika-s0301t0:65_2": "tassā mahattaṁ pariharituṁ ‘‘sāvatthipabhūtīna’’ntiādi vuttaṁ.",
  "tika-s0301t0:65_3": "Tenevāha –",
  "tika-s0301t0:65_4": "‘‘na idha bhiyyo vitthārakathaṁ karissāmi,",
  "tika-s0301t0:65_5": "na taṁ idha vicārayissāmī’’ti ca.",
  "tika-s0301t0:65_6": "Saṅgītīnaṁ dvinnanti dīghamajjhimanikāyānaṁ.",
  "tika-s0301t0:66_0": "13.",
  "tika-s0301t0:66_1": "‘‘Na idha bhiyyo vitthārakathaṁ karissāmī’’ti sāmaññato vuttassa atthassa avassayaṁ dassetuṁ ‘‘suttānaṁ panā’’tiādi vuttaṁ.",
  "tika-s0301t0:67_0": "14.",
  "tika-s0301t0:67_1": "Yaṁ aṭṭhakathaṁ kattukāmo,",
  "tika-s0301t0:67_2": "tadekadesabhāvena visuddhimaggo gahetabboti kathikānaṁ upadesaṁ karonto tatta vicāritadhamme uddesavasena dasseti ‘‘sīlakathā’’tiādinā.",
  "tika-s0301t0:67_3": "Tattha sīlakathāti cārittavārittādivasena sīlassa vitthārakathā.",
  "tika-s0301t0:67_4": "Dhutadhammāti piṇḍapātikaṅgādayo terasa kilesadhunanakadhammā.",
  "tika-s0301t0:67_5": "Kammaṭṭhānāni sabbānīti pāḷiyaṁ āgatāni aṭṭhattiṁsa,",
  "tika-s0301t0:67_6": "aṭṭhakathāyaṁ dveti niravasesāni yogakammassa bhāvanāya pavattiṭṭhānāni.",
  "tika-s0301t0:67_7": "Cariyāvidhānasahitoti rāgacariyādīnaṁ sabhāgādividhānena sahito.",
  "tika-s0301t0:67_8": "Jhānāni cattāri rūpāvacarajjhānāni,",
  "tika-s0301t0:67_9": "samāpattiyo catasso arūpasamāpattiyo.",
  "tika-s0301t0:67_10": "Aṭṭhapi vā paṭiladdhamattāni jhānāni,",
  "tika-s0301t0:67_11": "samāpajjanavasibhāvappattiyā samāpattiyo.",
  "tika-s0301t0:67_12": "Jhānāni vā rūpārūpāvacarajjhānāni,",
  "tika-s0301t0:67_13": "samāpattiyo phalasamāpattinirodhasamāpattiyo.",
  "tika-s0301t0:68_0": "15.",
  "tika-s0301t0:68_1": "Lokiyalokuttarabhedā cha abhiññāyo sabbā abhiññāyo.",
  "tika-s0301t0:68_2": "Ñāṇavibhaṅgādīsu āgatanayena ekavidhādinā paññāya saṅkaletvā sampiṇḍetvā nicchayo paññāsaṅkalananicchayo.",
  "tika-s0301t0:69_0": "16.",
  "tika-s0301t0:69_1": "Paccayadhammānaṁ hetuādīnaṁ paccayuppannadhammānaṁ hetupaccayādibhāvo paccayākāro,",
  "tika-s0301t0:69_2": "tassa desanā paccayākāradesanā,",
  "tika-s0301t0:69_3": "paṭiccasamuppādakathāti attho.",
  "tika-s0301t0:69_4": "Sā pana nikāyantaraladdhisaṅkararahitatāya suṭṭhuparisuddhā,",
  "tika-s0301t0:69_5": "ghanavinibbhogassa ca sudukkaratāya nipuṇā saṇhasukhumā,",
  "tika-s0301t0:69_6": "ekattanayādisahitā ca tattha vicāritāti āha ‘‘suparisuddhanipuṇanayā’’ti.",
  "tika-s0301t0:69_7": "Paṭisambhidādīsu āgatanayaṁ avisajjetvāva vicāritattā avimuttatantimaggā.",
  "tika-s0301t0:70_0": "17.Iti pana sabbanti iti-saddo parisamāpane,",
  "tika-s0301t0:70_1": "pana-saddo vacanālaṅkāre,",
  "tika-s0301t0:70_2": "etaṁ sabbanti attho.",
  "tika-s0301t0:70_3": "Idhāti imissā aṭṭhakathāya.",
  "tika-s0301t0:70_4": "Na taṁ vicārayissāmi punaruttibhāvatoti adhippāyo.",
  "tika-s0301t0:71_0": "18.",
  "tika-s0301t0:71_1": "Idāni tasseva avicāraṇassa ekantakāraṇaṁ niddhārento ‘‘majjhe visuddhimaggo’’tiādimāha.",
  "tika-s0301t0:71_2": "Tattha ‘‘majjhe ṭhatvā’’ti etena majjhaṭṭhabhāvadīpanena visesato catunnaṁ āgamānaṁ sādhāraṇaṭṭhakathā visuddhimaggo,",
  "tika-s0301t0:71_3": "na sumaṅgalavilāsiniādayo viya asādhāraṇaṭṭhakathāti dasseti.",
  "tika-s0301t0:71_4": "‘‘Visesato’’ti ca idaṁ vinayābhidhammānampi visuddhimaggo yathārahaṁ atthavaṇṇanā hoti evāti katvā vuttaṁ.",
  "tika-s0301t0:72_0": "19.Iccevāti iti eva. Tampīti visuddhimaggampi. Etāyāti sāratthappakāsiniyā.",
  "tika-s0301t0:73_0": "Ettha ca ‘‘sīhaḷadīpaṁ ābhatā’’tiādinā aṭṭhakathākaraṇassa nimittaṁ dasseti,",
  "tika-s0301t0:73_1": "‘‘dīpavāsīnamatthāya sujanassa ca tuṭṭhatthaṁ ciraṭṭhitatthañca dhammassā’’ti etehi payojanaṁ,",
  "tika-s0301t0:73_2": "‘‘saṁyuttāgamavarassa atthaṁ pakāsayissāmī’’ti etena piṇḍatthaṁ,",
  "tika-s0301t0:73_3": "‘‘apanetvāna tatohaṁ sīhaḷabhāsa’’ntiādinā ‘‘sāvatthipabhūtīna’’ntiādinā ‘‘sīlakathā’’tiādinā ca karaṇappakāraṁ.",
  "tika-s0301t0:73_4": "Heṭṭhimanikāyesu visuddhimagge ca vicāritānaṁ atthānaṁ avicāraṇampi hi idha karaṇappakāro evāti.",
  "tika-s0301t0:74_0": "Ganthārambhakathāvaṇṇanā niṭṭhitā."
}