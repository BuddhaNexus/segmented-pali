{
  "atk-s0511a8:0_0": "8. Sobhitabuddhavaṁsavaṇṇanā",
  "atk-s0511a8:1_0": "Tassa pana aparabhāge tassa sāsanepi antarahite sobhito nāma bodhisatto kappasatasahassādhikāni cattāri",
  "atk-s0511a8:1_1": "asaṅkhyeyyāni pāramiyo pūretvā tusitapure nibbattitvā tattha yāvatāyukaṁ ṭhatvā devehi āyācito tusitapurato",
  "atk-s0511a8:1_2": "cavitvā sudhammanagare sudhammarājassa kule sudhammāya nāma deviyā kucchismiṁ paṭisandhiṁ aggahesi.",
  "atk-s0511a8:1_3": "So dasannaṁ māsānaṁ accayena sudhammuyyāne mātukucchito parisuddhavirājitaghanameghapaṭalato puṇṇacando viya nikkhami.",
  "atk-s0511a8:1_4": "Tassa paṭisandhiyaṁ jātiyañca pāṭihāriyāni pubbe vuttappakārāni.",
  "atk-s0511a8:2_0": "So dasavassasahassāni agāraṁ ajjhāvasitvā sattattiṁsanāṭakitthisahassānaṁ aggāya aggamahesiyā makhiladeviyā",
  "atk-s0511a8:2_1": "kucchismiṁ sīhakumāre nāma putte uppanne cattāri nimittāni disvā sañjātasaṁvego pāsādeyeva pabbajitvā",
  "atk-s0511a8:2_2": "tattheva ānāpānassatisamādhiṁ bhāvetvā cattāri jhānāni paṭilabhitvā sattāhaṁ tattheva padhānacariyamacari.",
  "atk-s0511a8:2_3": "Tato makhilamahādeviyā dinnaṁ paramamadhuraṁ madhupāyāsaṁ paribhuñjitvā abhinikkhamanatthāya cittamuppādesi –",
  "atk-s0511a8:2_4": "“ayaṁ pāsādo alaṅkatapaṭiyatto mahājanassa passantasseva ākāsena gantvā bodhirukkhaṁ majjhekatvā pathaviyaṁ otaratu,",
  "atk-s0511a8:2_5": "imā ca itthiyo mayi bodhimūle nisinne avuttā sayameva pāsādato nikkhamantū”ti.",
  "atk-s0511a8:2_6": "Sahacittuppādā pāsādo ca sudhammarājabhavanato uppatitvā asitañjanasaṅkāsamākāsamabbhuggañchi.",
  "atk-s0511a8:2_7": "So samosaritasurabhikusumadāmasamalaṅkatapāsādatalo sakalampi gaganatalaṁ samalaṅkurumāno viya kanakarasadhārāsadisarucirakaranikaro",
  "atk-s0511a8:2_8": "divasakaro viya ca saradasamayarajanikaro viya ca virocamāno vilambamānavividhavicittakiṅkiṇikajālo yassa",
  "atk-s0511a8:2_9": "kira vāteritassa sukusalajanavāditassa pañcaṅgikassa turiyassa viya saddo vaggu ca rajanīyo ca kamanīyo ca ahosi.",
  "atk-s0511a8:3_0": "Dūrato paṭṭhāya suyyamānena madhurena sarena sattānaṁ sotāni odahamāno gharacaccaracatukkavīthiādīsu",
  "atk-s0511a8:3_1": "ṭhatvā pavattitakathāsallāpesu manussesu nātinīcena nātiuccena taruvaravanamatthakāvidūrenākāsena palobhayamāno",
  "atk-s0511a8:3_2": "viya taruvarasākhānānāratanajutivisarasamujjalena vaṇṇena jananayanāni ākaḍḍhento viya ca puññānubhāvaṁ",
  "atk-s0511a8:3_3": "samugghosayanto viya ca gaganatalaṁ paṭipajji.",
  "atk-s0511a8:3_4": "Tattha nāṭakitthiyopi pañcaṅgikassa varaturiyassa madhurena sarena upagāyiṁsu ceva vilapiṁsu ca.",
  "atk-s0511a8:3_5": "Caturaṅginī kirassa senāpi alaṅkāra-kāyābharaṇa-juti-samudaya-samujjotanānāvirāga-surabhikusumavasanābharaṇasobhitā",
  "atk-s0511a8:3_6": "amaravarasenā viya paramaruciradassanā dharaṇī viya gaganatalena pāsādaṁ parivāretvā agamāsi.",
  "atk-s0511a8:4_0": "Tato pāsādo gantvā aṭṭhāsītihatthubbedhaṁ ujuvipulavaṭṭakkhandhaṁ kusumapallavamakulasamalaṅkataṁ nāgarukkhaṁ",
  "atk-s0511a8:4_1": "majjhekatvā otaritvā bhūmiyaṁ patiṭṭhahi.",
  "atk-s0511a8:4_2": "Nāṭakitthiyo ca kenaci avuttāva tato pāsādato otaritvā pakkamiṁsu.",
  "atk-s0511a8:4_3": "Anekaguṇasobhito kira sobhitopi mahāpuriso mahājanakataparivāroyeva rattiyā tīsu yāmesu tisso vijjāyo uppādesi.",
  "atk-s0511a8:4_4": "Mārabalaṁ panassa dhammatābaleneva yathāgatamagamāsi.",
  "atk-s0511a8:4_5": "Pāsādo pana tattheva aṭṭhāsi.",
  "atk-s0511a8:4_6": "Sobhito pana bhagavatā sambodhiṁ patvā –",
  "atk-s0511a8:4_7": "“anekajātisaṁsāraṁ…pe…",
  "atk-s0511a8:4_8": "taṇhānaṁ khayamajjhagā”ti udānaṁ udānetvā bodhisamīpeyeva sattasattāhaṁ vītināmetvā brahmuno dhammajjhesanaṁ paṭijānitvā –",
  "atk-s0511a8:4_9": "“kassa nu kho paṭhamaṁ dhammaṁ deseyya”nti buddhacakkhunā olokento attano vemātike kaniṭṭhabhātike asamakumārañca sunettakumārañca disvā –",
  "atk-s0511a8:4_10": "“ime dve kumārā upanissayasampannā gambhīraṁ nipuṇaṁ dhammaṁ paṭivijjhituṁ samatthā,",
  "atk-s0511a8:4_11": "handāhaṁ imesaṁ dhammaṁ deseyya”nti ākāsenāgantvā sudhammuyyāne otaritvā dvepi kumāre uyyānapālena pakkosāpetvā",
  "atk-s0511a8:4_12": "tehi saparivārehi parivuto mahājanamajjhe dhammacakkaṁ pavattesi.",
  "atk-s0511a8:4_13": "Tena vuttaṁ –",
  "atk-s0511a8:5_0": "1.",
  "atk-s0511a8:6_0": "“Revatassa aparena, sobhito nāma nāyako;",
  "atk-s0511a8:7_0": "Samāhito santacitto, asamo appaṭipuggalo.",
  "atk-s0511a8:8_0": "2.",
  "atk-s0511a8:9_0": "“So jino sakagehamhi, mānasaṁ vinivattayi;",
  "atk-s0511a8:10_0": "Patvāna kevalaṁ bodhiṁ, dhammacakkaṁ pavattayi.",
  "atk-s0511a8:11_0": "3.",
  "atk-s0511a8:12_0": "“Yāva heṭṭhā avīcito, bhavaggā cāpi uddhato;",
  "atk-s0511a8:13_0": "Etthantare ekaparisā, ahosi dhammadesane.",
  "atk-s0511a8:14_0": "4.",
  "atk-s0511a8:15_0": "“Tāya parisāya sambuddho, dhammacakkaṁ pavattayi;",
  "atk-s0511a8:16_0": "Gaṇanāya na vattabbo, paṭhamābhisamayo ahū”ti.",
  "atk-s0511a8:17_0": "Tattha sakagehamhīti attano bhavaneyeva,",
  "atk-s0511a8:17_1": "antopāsādataleyevāti attho.",
  "atk-s0511a8:17_2": "Mānasaṁ vinivattayīti cittaṁ parivattesi,",
  "atk-s0511a8:17_3": "sakagehe ṭhatvā sattadivasabbhantareyeva puthujjanabhāvato cittaṁ vinivattetvā buddhattaṁ pāpuṇīti attho.",
  "atk-s0511a8:17_4": "Heṭṭhāti heṭṭhato.",
  "atk-s0511a8:17_5": "Bhavaggāti akaniṭṭhabhavanato.",
  "atk-s0511a8:17_6": "Tāya parisāyāti tassā parisāya majjhe.",
  "atk-s0511a8:17_7": "Gaṇanāya na vattabboti gaṇanapathamatītāti attho.",
  "atk-s0511a8:17_8": "Paṭhamābhisamayoti paṭhamo dhammābhisamayo.",
  "atk-s0511a8:17_9": "Ahūti gaṇanāya na vattabbā parisā ahosīti attho.",
  "atk-s0511a8:17_10": "“Paṭhame abhisamiṁsuyevā”tipi pāṭho,",
  "atk-s0511a8:17_11": "tassa paṭhamadhammadesane abhisamiṁsu ye janā,",
  "atk-s0511a8:17_12": "te gaṇanāya na vattabbāti attho.",
  "atk-s0511a8:18_0": "Athāparena samayena sudassananagaradvāre cittapāṭaliyā mūle yamakapāṭihāriyaṁ katvā navakanakamaṇimayabhavane",
  "atk-s0511a8:18_1": "tāvatiṁsabhavane pāricchattakamūle paṇḍukambalasilātale nisīditvā abhidhammaṁ desesi.",
  "atk-s0511a8:18_2": "Desanāpariyosāne navutikoṭisahassānaṁ dhammābhisamayo ahosi.",
  "atk-s0511a8:18_3": "Ayaṁ dutiyo abhisamayo ahosi.",
  "atk-s0511a8:18_4": "Tena vuttaṁ –",
  "atk-s0511a8:19_0": "5.",
  "atk-s0511a8:20_0": "“Tato parampi desente, marūnañca samāgame;",
  "atk-s0511a8:21_0": "Navutikoṭisahassānaṁ, dutiyābhisamayo ahū”ti.",
  "atk-s0511a8:22_0": "Athāparena samayena sudassananagare jayaseno nāma rājakumāro yojanappamāṇaṁ vihāraṁ kāretvā asokassakaṇṇacampakanāgapunnāgavakulasurabhicūtapanasāsanasālakunda-",
  "atk-s0511a8:22_1": "sahakārakaravīrāditaruvaranirantaraṁ ārāmaṁ ropetvā buddhappamukhassa bhikkhusaṅghassa niyyātesi.",
  "atk-s0511a8:22_2": "Dānānumodanaṁ katvā yāgaṁ vaṇṇetvā bhagavā dhammaṁ desesi.",
  "atk-s0511a8:22_3": "Tadā koṭisatasahassasattanikāyassa dhammābhisamayo ahosi.",
  "atk-s0511a8:22_4": "Ayaṁ tatiyābhisamayo ahosi.",
  "atk-s0511a8:22_5": "Tena vuttaṁ –",
  "atk-s0511a8:23_0": "6.",
  "atk-s0511a8:24_0": "“Punāparaṁ rājaputto, jayaseno nāma khattiyo;",
  "atk-s0511a8:25_0": "Ārāmaṁ ropayitvāna, buddhe niyyātayī tadā.",
  "atk-s0511a8:26_0": "7.",
  "atk-s0511a8:27_0": "“Tassa yāgaṁ pakittento, dhammaṁ desesi cakkhumā;",
  "atk-s0511a8:28_0": "Tadā koṭisahassānaṁ, tatiyābhisamayo ahū”ti.",
  "atk-s0511a8:29_0": "Puna uggato nāma rājā sunandanagare sunandaṁ nāma vihāraṁ kāretvā buddhappamukhassa bhikkhusaṅghassa adāsi.",
  "atk-s0511a8:29_1": "Tasmiṁ dāne ehibhikkhupabbajjāya pabbajitānaṁ koṭisataṁ arahantānaṁ sannipāto,",
  "atk-s0511a8:29_2": "tesaṁ majjhe sobhito bhagavā pātimokkhaṁ uddisi.",
  "atk-s0511a8:29_3": "Ayaṁ paṭhamo sannipāto ahosi.",
  "atk-s0511a8:29_4": "Puna mekhalānagare dhammagaṇo dhammagaṇārāmaṁ nāma pavarārāmaṁ mahāvihāraṁ kāretvā buddhappamukhassa",
  "atk-s0511a8:29_5": "bhikkhusaṅghassa datvā saha sabbaparikkhārehi dānaṁ adāsi.",
  "atk-s0511a8:29_6": "Tasmiṁ samāgame ehibhikkhubhāvena pabbajitānaṁ navutiyā arahantakoṭīnaṁ sannipāte pātimokkhaṁ uddisi.",
  "atk-s0511a8:29_7": "Ayaṁ dutiyo sannipāto ahosi.",
  "atk-s0511a8:29_8": "Yadā pana bhagavā dasasatanayanapure vassaṁ vasitvā pavāraṇāya suravaraparivuto otari,",
  "atk-s0511a8:29_9": "tadā asītiyā arahantakoṭīhi saddhiṁ caturaṅgike sannipāte pavāresi.",
  "atk-s0511a8:29_10": "Ayaṁ tatiyo sannipāto ahosi.",
  "atk-s0511a8:29_11": "Tena vuttaṁ –",
  "atk-s0511a8:30_0": "8.",
  "atk-s0511a8:31_0": "“Sannipātā tayo āsuṁ, sobhitassa mahesino;",
  "atk-s0511a8:32_0": "Khīṇāsavānaṁ vimalānaṁ, santacittāna tādinaṁ.",
  "atk-s0511a8:33_0": "9.",
  "atk-s0511a8:34_0": "“Uggato nāma so rājā, dānaṁ deti naruttame;",
  "atk-s0511a8:35_0": "Tamhi dāne samāgañchuṁ, arahantā satakoṭiyo.",
  "atk-s0511a8:36_0": "10.",
  "atk-s0511a8:37_0": "“Punāparaṁ puragaṇo, deti dānaṁ naruttame;",
  "atk-s0511a8:38_0": "Tadā navutikoṭīnaṁ, dutiyo āsi samāgamo.",
  "atk-s0511a8:39_0": "11.",
  "atk-s0511a8:40_0": "“Devaloke vasitvāna, yadā orohatī jino;",
  "atk-s0511a8:41_0": "Tadā asītikoṭīnaṁ, tatiyo āsi samāgamo”ti.",
  "atk-s0511a8:42_0": "Tadā kira amhākaṁ bodhisatto rammavatīnagare ubhato sujāto ‘sujāto’ nāma brāhmaṇo hutvā sobhitassa bhagavato",
  "atk-s0511a8:42_1": "dhammadesanaṁ sutvā saraṇesu patiṭṭhāya buddhappamukhassa bhikkhusaṅghassa temāsaṁ mahādānamadāsi.",
  "atk-s0511a8:42_2": "Sopi naṁ “anāgate gotamo nāma buddho bhavissatī”ti byākāsi.",
  "atk-s0511a8:42_3": "Tena vuttaṁ –",
  "atk-s0511a8:43_0": "12.",
  "atk-s0511a8:44_0": "“Ahaṁ tena samayena, sujāto nāma brāhmaṇo;",
  "atk-s0511a8:45_0": "Tadā sasāvakaṁ buddhaṁ, annapānena tappayiṁ.",
  "atk-s0511a8:46_0": "13.",
  "atk-s0511a8:47_0": "“Sopi maṁ buddho byākāsi, sobhito lokanāyako;",
  "atk-s0511a8:48_0": "Aparimeyyito kappe, ayaṁ buddho bhavissati.",
  "atk-s0511a8:49_0": "14.",
  "atk-s0511a8:50_0": "“Padhānaṁ padahitvāna…pe… hessāma sammukhā imaṁ.",
  "atk-s0511a8:51_0": "15.",
  "atk-s0511a8:52_0": "“Tassāpi vacanaṁ sutvā, haṭṭho saṁviggamānaso;",
  "atk-s0511a8:53_0": "Tamevatthamanuppattiyā, uggaṁ dhitimakāsaha”nti.",
  "atk-s0511a8:54_0": "Tattha tamevatthamanuppattiyāti tassa buddhattassa anuppattiatthaṁ,",
  "atk-s0511a8:54_1": "tassa pana sobhitabuddhassa –",
  "atk-s0511a8:54_2": "“anāgate ayaṁ gotamo nāma buddho bhavissatī”ti vacanaṁ sutvā “avitathavacanā hi buddhā”ti buddhattappattiatthanti attho.",
  "atk-s0511a8:54_3": "Ugganti tibbaṁ ghoraṁ.",
  "atk-s0511a8:54_4": "Dhitinti vīriyaṁ.",
  "atk-s0511a8:54_5": "Akāsahanti akāsiṁ ahaṁ.",
  "atk-s0511a8:55_0": "Tassa pana sobhitassa bhagavato sudhammaṁ nāma nagaraṁ ahosi,",
  "atk-s0511a8:55_1": "pitā sudhammo nāma rājā,",
  "atk-s0511a8:55_2": "mātā sudhammā nāma devī,",
  "atk-s0511a8:55_3": "asamo ca sunetto ca dve aggasāvakā,",
  "atk-s0511a8:55_4": "anomo nāmupaṭṭhāko,",
  "atk-s0511a8:55_5": "nakulā ca sujātā ca dve aggasāvikā,",
  "atk-s0511a8:55_6": "nāgarukkho bodhi,",
  "atk-s0511a8:55_7": "aṭṭhapaṇṇāsahatthubbedhaṁ sarīraṁ ahosi,",
  "atk-s0511a8:55_8": "navutivassasahassāni āyuppamāṇaṁ,",
  "atk-s0511a8:55_9": "makhilā nāmassa mahādevī,",
  "atk-s0511a8:55_10": "sīhakumāro nāma atrajo,",
  "atk-s0511a8:55_11": "nāṭakitthīnaṁ sattattiṁsasahassāni navavassasahassāni agāraṁ ajjhāvasi.",
  "atk-s0511a8:55_12": "Pāsādena abhinikkhami.",
  "atk-s0511a8:55_13": "Jayaseno nāma rājā upaṭṭhāko.",
  "atk-s0511a8:55_14": "Setārāme kira vasīti.",
  "atk-s0511a8:55_15": "Tena vuttaṁ –",
  "atk-s0511a8:56_0": "16.",
  "atk-s0511a8:57_0": "“Sudhammaṁ nāma nagaraṁ, sudhammo nāma khattiyo;",
  "atk-s0511a8:58_0": "Sudhammā nāma janikā, sobhitassa mahesino.",
  "atk-s0511a8:59_0": "21.",
  "atk-s0511a8:60_0": "“Asamo ca sunetto ca, ahesuṁ aggasāvakā;",
  "atk-s0511a8:61_0": "Anomo nāmupaṭṭhāko, sobhitassa mahesino.",
  "atk-s0511a8:62_0": "22.",
  "atk-s0511a8:63_0": "“Nakulā ca sujātā ca, ahesuṁ aggasāvikā;",
  "atk-s0511a8:64_0": "Bujjhamāno ca so buddho, nāgamūle abujjhatha.",
  "atk-s0511a8:65_0": "24.",
  "atk-s0511a8:66_0": "“Aṭṭhapaṇṇāsaratanaṁ, accuggato mahāmuni;",
  "atk-s0511a8:67_0": "Obhāseti disā sabbā, sataraṁsīva uggato.",
  "atk-s0511a8:68_0": "25.",
  "atk-s0511a8:69_0": "“Tathā suphullaṁ pavanaṁ, nānāgandhehi dhūpitaṁ;",
  "atk-s0511a8:70_0": "Tatheva tassa pāvacanaṁ, sīlagandhehi dhūpitaṁ.",
  "atk-s0511a8:71_0": "26.",
  "atk-s0511a8:72_0": "“Yathāpi sāgaro nāma, dassanena atappiyo;",
  "atk-s0511a8:73_0": "Tatheva tassa pāvacanaṁ, savanena atappiyaṁ.",
  "atk-s0511a8:74_0": "27.",
  "atk-s0511a8:75_0": "“Navutivassasahassāni, āyu vijjati tāvade;",
  "atk-s0511a8:76_0": "Tāvatā tiṭṭhamāno so, tāresi janataṁ bahuṁ.",
  "atk-s0511a8:77_0": "28.",
  "atk-s0511a8:78_0": "“Ovādaṁ anusiṭṭhiñca, datvāna sesake jane;",
  "atk-s0511a8:79_0": "Hutāsanova tāpetvā, nibbuto so sasāvako.",
  "atk-s0511a8:80_0": "29.",
  "atk-s0511a8:81_0": "“So ca buddho asamasamo, tepi sāvakā balappattā;",
  "atk-s0511a8:82_0": "Sabbaṁ tamantarahitaṁ, nanu rittā sabbasaṅkhārā”ti.",
  "atk-s0511a8:83_0": "Tattha sataraṁsīvātiādicco viya,",
  "atk-s0511a8:83_1": "sabbā disā obhāsetīti attho.",
  "atk-s0511a8:83_2": "Pavananti mahāvanaṁ.",
  "atk-s0511a8:83_3": "Dhūpitanti vāsitaṁ gandhitaṁ.",
  "atk-s0511a8:83_4": "Atappiyoti atittikaro,",
  "atk-s0511a8:83_5": "atittijanano vā.",
  "atk-s0511a8:83_6": "Tāvadeti tasmiṁ kāle,",
  "atk-s0511a8:83_7": "tāvatakaṁ kālanti attho.",
  "atk-s0511a8:83_8": "Tāresīti tārayī.",
  "atk-s0511a8:83_9": "Ovādanti sakiṁ vādo ovādo nāma.",
  "atk-s0511a8:83_10": "Anusiṭṭhinti punappunaṁ vacanaṁ anusiṭṭhi nāma.",
  "atk-s0511a8:83_11": "Sesake janeti saccappaṭivedhaṁ appattassa sesajanassa,",
  "atk-s0511a8:83_12": "sāmiatthe bhummavacanaṁ.",
  "atk-s0511a8:83_13": "Hutāsanova tāpetvāti aggi viya tappetvā.",
  "atk-s0511a8:83_14": "Ayameva vā pāṭho,",
  "atk-s0511a8:83_15": "upādānakkhayā bhagavā parinibbutoti attho.",
  "atk-s0511a8:83_16": "Sesagāthāsu sabbattha uttānamevāti.",
  "atk-s0511a8:84_0": "Sobhitabuddhavaṁsavaṇṇanā niṭṭhitā.",
  "atk-s0511a8:85_0": "Niṭṭhito chaṭṭho buddhavaṁso."
}