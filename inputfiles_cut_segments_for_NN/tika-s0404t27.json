{
  "tika-s0404t27:0_0": "2. Anussativaggo",
  "tika-s0404t27:1_0": "1-4. Paṭhamamahānāmasuttādivaṇṇanā",
  "tika-s0404t27:2_0": "11-14.",
  "tika-s0404t27:2_1": "Dutiyassa paṭhamādīni uttānatthāni.",
  "tika-s0404t27:2_2": "Tatiye kabaḷīkārāhārabhakkhānanti kabaḷīkārāhārūpajīvīnaṁ. Ko pana devānaṁ āhāro, kā āhāravelāti?",
  "tika-s0404t27:2_3": "Sabbesampi kāmāvacaradevānaṁ sudhā āhāro.",
  "tika-s0404t27:2_4": "Sā heṭṭhimehi heṭṭhimehi uparimānaṁ uparimānaṁ paṇītatamā hoti,",
  "tika-s0404t27:2_5": "taṁ yathāsakaṁ divasavaseneva divase divase bhuñjanti.",
  "tika-s0404t27:2_6": "Keci pana ‘‘biḷārapadappamāṇaṁ sudhāhāraṁ bhuñjanti,",
  "tika-s0404t27:2_7": "so jivhāya ṭhapitamatto yāva kesagganakhaggā kāyaṁ pharati,",
  "tika-s0404t27:2_8": "tesaṁyeva divasavasena satta divase yāpanasamattho hotī’’ti vadanti.",
  "tika-s0404t27:2_9": "Asamayavimuttiyā vimuttoti maggavimokkhena vimutto.",
  "tika-s0404t27:2_10": "Aṭṭhannañhi samāpattīnaṁ samāpajjanassa samayopi atthi tassa asamayopi,",
  "tika-s0404t27:2_11": "maggavimokkhena pana vimuccanassa samayo vā asamayo vā natthi. Yassa saddhā balavatī, vipassanā ca āraddhā,",
  "tika-s0404t27:2_12": "tassa gacchantassa tiṭṭhantassa nisīdantassa nipajjantassa khādantassa bhuñjantassa ca maggaphalappaṭivedho nāma na hotīti na vattabbaṁ.",
  "tika-s0404t27:2_13": "Iti maggavimokkhena vimuccantassa samayo vā asamayo vā natthīti maggavimokkho asamayavimutti nāma. Catutthe natthi vattabbaṁ.",
  "tika-s0404t27:3_0": "Paṭhamamahānāmasuttādivaṇṇanā niṭṭhitā.",
  "tika-s0404t27:4_0": "5. Mettāsuttavaṇṇanā",
  "tika-s0404t27:5_0": "15.",
  "tika-s0404t27:5_1": "Pañcame sesajanāti mettāya cetovimuttiyā alābhino.",
  "tika-s0404t27:5_2": "Samparivattamānāti dakkhiṇeneva passena asayitvā sabbaso parivattamānā.",
  "tika-s0404t27:5_3": "Kākacchamānāti ghurughurupassāsavasena vissaraṁ karontā.",
  "tika-s0404t27:5_4": "Sukhaṁ supatīti ettha duvidhā supanā sayane piṭṭhippasāraṇalakkhaṇā kiriyāmayacittehi avokiṇṇabhavaṅgappavattilakkhaṇā ca.",
  "tika-s0404t27:5_5": "Tatthāyaṁ ubhayatthāpi sukhameva supati.",
  "tika-s0404t27:5_6": "Yasmā saṇikaṁ nipajjitvā aṅgapaccaṅgāni samodhāya pāsādikena ākārena sayati,",
  "tika-s0404t27:5_7": "niddokkamanepi jhānaṁ samāpanno viya hoti.",
  "tika-s0404t27:5_8": "Tenāha ‘‘evaṁ asupitvā’’tiādi.",
  "tika-s0404t27:6_0": "Niddākāle sukhaṁ alabhitvā dukkhena suttattā eva paṭibujjhanakāle sarīrakhedena nitthunanaṁ vijambhanaṁ ito cito ca viparivattanañca hotīti āha ‘‘nitthunantā vijambhantā samparivattantā dukkhaṁ paṭibujjhantī’’ti.",
  "tika-s0404t27:6_1": "Ayaṁ pana sukhena suttattā sarīrakhedābhāvato nitthunanādivirahitova paṭibujjhati.",
  "tika-s0404t27:6_2": "Tena vuttaṁ ‘‘evaṁ appaṭibujjhitvā’’tiādi.",
  "tika-s0404t27:6_3": "Sukhappaṭibodho ca sarīravikārābhāvenāti āha ‘‘sukhaṁ nibbikāra’’nti.",
  "tika-s0404t27:7_0": "Bhaddakameva supinaṁ passatīti idaṁ anubhūtapubbavasena devatūpasaṁhāravasena cassa bhaddakameva supinaṁ hoti, na pāpakanti katvā vuttaṁ.",
  "tika-s0404t27:7_1": "Tenāha ‘‘cetiyaṁ vandanto viyā’’tiādi.",
  "tika-s0404t27:7_2": "Dhātukkhobhahetukampi cassa bahulaṁ bhaddakameva siyā yebhuyyena cittajarūpānuguṇatāya utuāhārajarūpānaṁ.",
  "tika-s0404t27:8_0": "Ureāmukkamuttāhāro viyāti gīvāya bandhitvā ure lambitamuttāhāro viyāti kehici taṁ ekāvalivasena vuttaṁ siyā,",
  "tika-s0404t27:8_1": "anekaratanāvalisamūhabhūto pana muttāhāro aṁsappadesato paṭṭhāya yāva kaṭippadesassa heṭṭhābhāgā palambanto ure āmukkoyeva nāma hoti.",
  "tika-s0404t27:9_0": "Visākhatthero viyāti (visuddhi.",
  "tika-s0404t27:9_1": "1.258) so kira pāṭaliputte kuṭumbiyo ahosi.",
  "tika-s0404t27:9_2": "So tattheva vasamāno assosi ‘‘tambapaṇṇidīpo kira cetiyamālālaṅkato kāsāvapajjoto,",
  "tika-s0404t27:9_3": "icchiticchitaṭṭhāneyevettha sakkā nisīdituṁ vā nipajjituṁ vā,",
  "tika-s0404t27:9_4": "utusappāyaṁ senāsanasappāyaṁ puggalasappāyaṁ dhammassavanasappāyanti sabbamettha sulabha’’nti.",
  "tika-s0404t27:9_5": "So attano bhogakkhandhaṁ puttadārassa niyyātetvā dussante baddhena ekakahāpaṇeneva gharā nikkhamitvā samuddatīre nāvaṁ udikkhamāno ekaṁ māsaṁ vasi.",
  "tika-s0404t27:9_6": "So vohārakusalatāya imasmiṁ ṭhāne bhaṇḍaṁ kiṇitvā asukasmiṁ vikkiṇanto dhammikāya vaṇijjāya tenevantaramāsena sahassaṁ abhisaṁhari.",
  "tika-s0404t27:9_7": "Iti anupubbena mahāvihāraṁ gantvā pabbajjaṁ yācati.",
  "tika-s0404t27:9_8": "So pabbājanatthāya sīmaṁ nīto taṁ sahassatthavikaṁ ovaṭṭikantarena bhūmiyaṁ pātesi.",
  "tika-s0404t27:9_9": "‘‘Kimeta’’nti ca vutte ‘‘kahāpaṇasahassaṁ, bhante’’ti vatvā, ‘‘upāsaka,",
  "tika-s0404t27:9_10": "pabbajitakālato paṭṭhāya na sakkā vicāretuṁ,",
  "tika-s0404t27:9_11": "idāneva naṁ vicārehī’’ti vutte ‘‘visākhassa pabbajjaṭṭhānaṁ āgatā mā rittahatthā gamiṁsū’’ti muñcitvā sīmāmāḷake vikkiritvā pabbajitvā upasampanno.",
  "tika-s0404t27:9_12": "So pañcavasso hutvā dvemātikā paguṇā katvā attano sappāyaṁ kammaṭṭhānaṁ gahetvā ekekasmiṁ vihāre cattāro cattāro māse samapavattavāsaṁ vasamāno cari. Evaṁ caramāno –",
  "tika-s0404t27:10_0": "‘‘Vanantare ṭhito thero, visākho gajjamānako;",
  "tika-s0404t27:11_0": "Attano guṇamesanto, imamatthaṁ abhāsatha.",
  "tika-s0404t27:12_0": "‘‘Yāvatā upasampanno, yāvatā idha māgato;",
  "tika-s0404t27:13_0": "Etthantare khalitaṁ natthi, aho lābho te mārisā’’ti. (visuddhi. 1.258);",
  "tika-s0404t27:14_0": "So cittalapabbatavihāraṁ gacchanto dvedhāpathaṁ patvā ‘‘ayaṁ nu kho maggo,",
  "tika-s0404t27:14_1": "udāhu aya’’nti cintayanto aṭṭhāsi.",
  "tika-s0404t27:14_2": "Athassa pabbate adhivatthā devatā hatthaṁ pasāretvā ‘‘eso maggo’’ti dasseti.",
  "tika-s0404t27:14_3": "So cittalapabbatavihāraṁ gantvā tattha cattāro māse vasitvā ‘‘paccūse gamissāmī’’ti cintetvā nipajji.",
  "tika-s0404t27:14_4": "Caṅkamasīse maṇilarukkhe adhivatthā devatā sopānaphalake nisīditvā parodi. Thero ‘‘ko eso’’ti āha. Ahaṁ, bhante, maṇiliyāti. Kissa rodasīti? Tumhākaṁ gamanaṁ paṭiccāti.",
  "tika-s0404t27:14_5": "Mayi idha vasante tumhākaṁ ko guṇoti? Tumhesu, bhante,",
  "tika-s0404t27:14_6": "idha vasantesu amanussā aññamaññaṁ mettaṁ paṭilabhanti,",
  "tika-s0404t27:14_7": "te dāni tumhesu gatesu kalahaṁ karissanti, duṭṭhullampi kathayissantīti.",
  "tika-s0404t27:14_8": "Thero ‘‘sace mayi idha vasante tumhākaṁ phāsuvihāro hoti,",
  "tika-s0404t27:14_9": "sundara’’nti vatvā aññepi cattāro māse tattheva vasitvā puna tatheva gamanacittaṁ uppādesi. Devatāpi puna tatheva parodi.",
  "tika-s0404t27:14_10": "Eteneva upāyena thero tattheva vasitvā tattheva parinibbāyīti.",
  "tika-s0404t27:14_11": "Evaṁ dhamattāvihārī bhikkhu amanussānaṁ piyo hoti.",
  "tika-s0404t27:15_0": "Balavapiyacittatāyāti iminā balavapiyacittatāmattenapi satthaṁ na kamati,",
  "tika-s0404t27:15_1": "pageva mettāya cetovimuttiyāti dasseti.",
  "tika-s0404t27:15_2": "Khippameva cittaṁ samādhiyati,",
  "tika-s0404t27:15_3": "kenaci paripanthena parihīnajjhānassa byāpādassa dūrasamussāritabhāvato khippameva samādhiyati, ‘‘āsavānaṁ khayāyā’’ti keci. Sesaṁ suviññeyyameva.",
  "tika-s0404t27:15_4": "Ettha ca kiñcāpi ito aññakammaṭṭhānavasena adhigatajjhānānampi sukhasupanādayo ānisaṁsā labbhanti. Yathāha –",
  "tika-s0404t27:16_0": "‘‘Sukhaṁ supanti munayo, ajjhattaṁ susamāhitā;",
  "tika-s0404t27:17_0": "Suppabuddhaṁ pabujjhanti, sadā gotamasāvakā’’ti. (visuddhi. mahāṭī. 1.258); Ca ādi –",
  "tika-s0404t27:18_0": "Tathāpime ānisaṁsā brahmavihāralābhino anavasesā labbhanti byāpādādīnaṁ ujuvipaccanīkabhāvato brahmavihārānaṁ. Tenevāha ‘‘nissaraṇaṁ hetaṁ, āvuso, byāpādassa,",
  "tika-s0404t27:18_1": "yadidaṁ mettācetovimuttī’’tiādi (dī. ni. 3.326; a. ni. 6.13).",
  "tika-s0404t27:18_2": "Byāpādādivasena ca sattānaṁ dukkhasupanādayoti tappaṭipakkhabhūtesu brahmavihāresu siddhesu sukhasupanādayo hatthagatā eva hontīti.",
  "tika-s0404t27:19_0": "Mettāsuttavaṇṇanā niṭṭhitā.",
  "tika-s0404t27:20_0": "6. Aṭṭhakanāgarasuttavaṇṇanā",
  "tika-s0404t27:21_0": "16.",
  "tika-s0404t27:21_1": "Chaṭṭhe beluvagāmaketi vesāliyā dakkhiṇapasse avidūre beluvagāmako nāma atthi,",
  "tika-s0404t27:21_2": "taṁ gocaragāmaṁ katvāti attho.",
  "tika-s0404t27:21_3": "Sārappattakulagaṇanāyāti mahāsāramahappattakulagaṇanāya.",
  "tika-s0404t27:21_4": "Dasame ṭhāneti aññe aññeti dasagaṇanaṭṭhāne.",
  "tika-s0404t27:21_5": "Aṭṭhakanagare jāto bhavoti aṭṭhakanāgaro.",
  "tika-s0404t27:21_6": "Kukkuṭārāmoti pāṭaliputte kukkuṭārāmo, na kosambiyaṁ.",
  "tika-s0404t27:22_0": "Pakatatthappaṭiniddeso ta-saddoti tassa ‘‘bhagavatā’’tiādīhi padehi samānādhikaraṇabhāvena vuttassa yena abhisambuddhabhāvena bhagavā pakato adhigato supākaṭo ca,",
  "tika-s0404t27:22_1": "taṁ abhisambuddhabhāvaṁ saddhiṁ āgamanīyapaṭipadāya atthabhāveneva dassento ‘‘yo so…pe… abhisambuddho’’ti āha.",
  "tika-s0404t27:22_2": "Satipi ñāṇadassanasaddānaṁ idha paññāvevacanabhāve tena tena visesena nesaṁ visayavisese pavattidassanatthaṁ asādhāraṇañāṇavisesavasena, vijjāttayavasena, vijjābhiññānāvaraṇavasena,",
  "tika-s0404t27:22_3": "sabbaññutaññāṇamaṁsacakkhuvasena paṭivedhadesanāñāṇavasena ca tadatthaṁ yojetvā dassento ‘‘tesaṁ tesa’’ntiādimāha.",
  "tika-s0404t27:22_4": "Tattha āsayānusayaṁ jānatā āsayānusayañāṇena,",
  "tika-s0404t27:22_5": "sabbañeyyadhammaṁ passatā sabbaññutānāvaraṇañāṇehi.",
  "tika-s0404t27:22_6": "Pubbenivāsādīhīti pubbenivāsāsavakkhayañāṇehi.",
  "tika-s0404t27:22_7": "Paṭivedhapaññāyāti ariyamaggapaññāya.",
  "tika-s0404t27:22_8": "Desanāpaññāya passatāti desetabbadhammānaṁ desetabbappakāraṁ bodhaneyyapuggalānañca āsayānusayacaritādhimuttiādibhedaṁ dhammaṁ desanāpaññāya yāthāvato passatā. Arīnanti kilesārīnaṁ,",
  "tika-s0404t27:22_9": "pañcavidhamārānaṁ vā sāsanassa vā paccatthikānaṁ aññatitthiyānaṁ.",
  "tika-s0404t27:22_10": "Tesaṁ pana hananaṁ pāṭihāriyehi abhibhavanaṁ appaṭibhānatākaraṇaṁ ajjhupekkhaṇañca.",
  "tika-s0404t27:22_11": "Kesivinayasuttañcettha nidassanaṁ. Tathā ṭhānāṭṭhānādīni jānatā. Yathākammūpage satte passatā.",
  "tika-s0404t27:22_12": "Savāsanānamāsavānaṁ khīṇattā arahatā.",
  "tika-s0404t27:22_13": "Abhiññeyyādibhede dhamme abhiññeyyādito aviparītāvabodhato sammāsambuddhena.",
  "tika-s0404t27:23_0": "Atha vā tīsu kālesu appaṭihatañāṇatāya jānatā.",
  "tika-s0404t27:23_1": "Kāyakammādivasena tiṇṇampi kammānaṁ ñāṇānuparivattito nisammakāritāya passatā.",
  "tika-s0404t27:23_2": "Davādīnampi abhāvasādhikāya pahānasampadāya arahatā.",
  "tika-s0404t27:23_3": "Chandādīnaṁ ahānihetubhūtāya akkhayapaṭibhānasādhikāya sabbaññutāya sammāsambuddhenāti evaṁ dasabalaaṭṭhārasaāveṇikabuddhadhammavasenapi yojanā kātabbā.",
  "tika-s0404t27:24_0": "Abhisaṅkhatanti attano paccayehi abhisammukhabhāvena samecca sambhuyya kataṁ.",
  "tika-s0404t27:24_1": "Svāssa katabhāvo uppādanena veditabbo,",
  "tika-s0404t27:24_2": "na uppannassa paṭisaṅkharaṇenāti āha ‘‘uppādita’’nti.",
  "tika-s0404t27:24_3": "Te cassa paccayā cetanāpadhānāti dassetuṁ pāḷiyaṁ ‘‘abhisaṅkhataṁ abhisañcetayita’’nti vuttanti ‘‘cetayitaṁ kappayita’’nti atthamāha.",
  "tika-s0404t27:24_4": "Abhisaṅkhataṁ abhisañcetayitanti ca jhānassa pātubhāvadassanamukhena viddhaṁsanabhāvaṁ ulliṅgeti. Yañhi ahutvā sambhavati, taṁ hutvā paṭiveti.",
  "tika-s0404t27:24_5": "Tenāha pāḷiyaṁ ‘‘yaṁ kho panā’’tiādi.",
  "tika-s0404t27:24_6": "Samathavipassanādhamme ṭhitoti ettha samathadhamme ṭhitattā samāhito vipassanaṁ paṭṭhapetvā aniccānupassanādīhi niccasaññādayo pajahanto anukkamena taṁ anulomañāṇaṁ pāpetā hutvā vipassannādhamme ṭhito.",
  "tika-s0404t27:24_7": "Samathavipassanāsaṅkhātesu dhammesu rañjanaṭṭhena rāgo. Nandanaṭṭhena nandī. Tattha sukhumā apekkhā vuttā. Yā nikantīti vuccati.",
  "tika-s0404t27:25_0": "Evaṁ santeti evaṁ yathārutavaseneva imassa suttapadassa atthe gahetabbe sati.",
  "tika-s0404t27:25_1": "Samathavipassanāsu chandarāgo kattabboti anāgāmiphalaṁ anibbattetvā tadatthāya samathavipassanāpi anibbattetvā kevalaṁ tattha chandarāgo kattabbo bhavissati. Kasmā?",
  "tika-s0404t27:25_2": "Tesu samathavipassanāsaṅkhātesu dhammesu chandarāgamattena anāgāminā laddhabbassa aladdhaanāgāmiphalenapi laddhabbattā.",
  "tika-s0404t27:25_3": "Tathā sati tena anāgāmiphalampi laddhabbameva hoti.",
  "tika-s0404t27:25_4": "Tenāha ‘‘anāgāmiphalaṁ paṭiladdhaṁ bhavissatī’’ti.",
  "tika-s0404t27:25_5": "Sabhāvato rasitabbattā aviparīto attho eva attharaso.",
  "tika-s0404t27:26_0": "Aññāpi kāci sugatiyoti vinipātike sandhāyāha.",
  "tika-s0404t27:26_1": "Aññāpi kāci duggatiyoti asurakāyamāha.",
  "tika-s0404t27:27_0": "Appaṁ yācitena bahuṁ dentena uḷārapurisena viya ekaṁ dhammaṁ pucchitena ‘‘ayampi ekadhammo’’ti kathitattā ekādasapi dhammā pucchāvasena ekadhammo nāma jāto paccekaṁ vākyaparisamāpanañāyena.",
  "tika-s0404t27:27_1": "Pucchāvasenāti ‘‘atthi nu kho, bhante ānanda,",
  "tika-s0404t27:27_2": "tena…pe… sammāsambuddhena ekadhammo sammadakkhāto’’ti evaṁ pavattapucchāvasena.",
  "tika-s0404t27:27_3": "Amatuppattiatthenāti amatabhāvassa uppattihetutāya,",
  "tika-s0404t27:27_4": "sabbānipi kammaṭṭhānāni ekarasāpi amatādhigamassa paṭipattiyāti attho.",
  "tika-s0404t27:27_5": "Evamettha aggaphalabhūmi anāgāmiphalabhūmīti dveva bhūmiyo sarūpato āgatā,",
  "tika-s0404t27:27_6": "nānantariyatāya pana heṭṭhimāpi dve bhūmiyo atthato āgatā evāti daṭṭhabbāti.",
  "tika-s0404t27:27_7": "Pañca satāni aggho etassāti pañcasataṁ. Sesamettha uttānameva.",
  "tika-s0404t27:28_0": "Aṭṭhakanāgarasuttavaṇṇanā niṭṭhitā.",
  "tika-s0404t27:29_0": "7. Gopālasuttavaṇṇanā",
  "tika-s0404t27:30_0": "17.",
  "tika-s0404t27:30_1": "Sattame tisso kathāti tisso aṭṭhakathā,",
  "tika-s0404t27:30_2": "tividhā suttassa atthavaṇṇanāti attho.",
  "tika-s0404t27:30_3": "Ekekaṁ padaṁ nāḷaṁ mūlaṁ etissāti evaṁsaññitā ekanāḷikā.",
  "tika-s0404t27:30_4": "Ekekaṁ vā padaṁ nāḷaṁ atthaniggamanamaggo etissāti ekanāḷikā.",
  "tika-s0404t27:30_5": "Tenāha ‘‘ekekassa padassa atthakathana’’nti.",
  "tika-s0404t27:30_6": "Cattāro aṁsā bhāgā atthasallakkhaṇūpāyā etissāti caturassā.",
  "tika-s0404t27:30_7": "Tenāha ‘‘catukkaṁ bandhitvā kathana’’nti.",
  "tika-s0404t27:30_8": "Niyamato nisinnassa āraddhassa vatto saṁvatto etissā atthīti nisinnavattikā,",
  "tika-s0404t27:30_9": "yathāraddhassa atthassa visuṁ visuṁ pariyosāpikāti attho.",
  "tika-s0404t27:30_10": "Tenāha ‘‘paṇḍitagopālakaṁ dassetvā’’tiādi.",
  "tika-s0404t27:30_11": "Ekekassapi padassa piṇḍatthadassanavasena bahūnaṁ padānaṁ ekajjhaṁ atthaṁ akathetvā ekamekassa padassa atthavaṇṇanā ayaṁ sabbattha labbhati.",
  "tika-s0404t27:30_12": "Catukkaṁ bandhitvāti kaṇhapakkhe upamopameyyadvayaṁ,",
  "tika-s0404t27:30_13": "tathā sukkapakkheti idaṁ catukkaṁ yojetvā.",
  "tika-s0404t27:30_14": "Ayaṁ edisesu eva suttesu labbhati.",
  "tika-s0404t27:30_15": "Pariyosānagamananti keci tāva āhu ‘‘kaṇhapakkhe upamaṁ dassetvā upamā ca nāma yāvadeva upameyyasampaṭipādanatthāti upameyyatthaṁ āharitvā saṁkilesapakkhaniddeso ca vodānapakkhavibhāvanatthāyāti sukkapakkhampi upamopameyyavibhāgena āharitvā suttatthassa pariyosāpanaṁ.",
  "tika-s0404t27:30_16": "Kaṇhapakkhe upameyyaṁ dassetvā pariyosānagamanādīsupi eseva nayo’’ti. Apare pana ‘‘kaṇhapakkhe,",
  "tika-s0404t27:30_17": "sukkapakkhe ca taṁtaṁupamūpameyyatthānaṁ visuṁ visuṁ pariyosāpetvāva kathanaṁ pariyosānagamana’’nti vadanti. Ayanti nisinnavattikā. Idhāti imasmiṁ gopālakasutte.",
  "tika-s0404t27:30_18": "Sabbācariyānaṁ āciṇṇāti sabbehipi pubbācariyehi ācaritā saṁvaṇṇitā, tathā ceva pāḷi pavattāti.",
  "tika-s0404t27:31_0": "Aṅgīyanti avayavabhāvena ñāyantīti aṅgāni, koṭṭhāsā.",
  "tika-s0404t27:31_1": "Tāni panettha yasmā sāvajjasabhāvāni,",
  "tika-s0404t27:31_2": "tasmā āha ‘‘aṅgehīti aguṇakoṭṭhāsehī’’ti. Gomaṇḍalanti gosamūhaṁ. Pariharitunti rakkhituṁ.",
  "tika-s0404t27:31_3": "Taṁ pana pariharaṇaṁ pariggahetvā vicaraṇanti āha ‘‘pariggahetvā vicaritu’’nti.",
  "tika-s0404t27:31_4": "Vaḍḍhinti gunnaṁ bahubhāvaṁ bahugorasatāsaṅkhātaṁ parivuddhiṁ.",
  "tika-s0404t27:31_5": "‘‘Ettakamida’’nti rūpīyatīti rūpaṁ,",
  "tika-s0404t27:31_6": "parimāṇaparicchedopi sarīrarūpampīti āha ‘‘gaṇanato vā vaṇṇato vā’’ti.",
  "tika-s0404t27:31_7": "Na pariyesati vinaṭṭhabhāvasseva ajānanato.",
  "tika-s0404t27:31_8": "Nīlāti ettha iti-saddo ādiattho.",
  "tika-s0404t27:31_9": "Tena setasabalādivaṇṇaṁ saṅgaṇhāti.",
  "tika-s0404t27:32_0": "Dhanusattisūlādīti ettha issāsācariyānaṁ gāvīsu kataṁ dhanulakkhaṇaṁ.",
  "tika-s0404t27:32_1": "Kumārabhattigaṇānaṁ gāvīsu kataṁ sattilakkhaṇaṁ.",
  "tika-s0404t27:32_2": "Issarabhattigaṇānaṁ gāvīsu kataṁ sūlalakkhaṇanti yojanā.",
  "tika-s0404t27:32_3": "Ādi-saddena rāmavāsudevagaṇādīnaṁ gāvīsu kataṁ pharasucakkādilakkhaṇaṁ saṅgaṇhāti.",
  "tika-s0404t27:33_0": "Nīlamakkhikāti piṅgalamakkhikā, khuddakamakkhikā eva vā.",
  "tika-s0404t27:33_1": "Saṭati rujati etāyāti sāṭikā, saṁvaḍḍhā sāṭikā āsāṭikā. Tenāha ‘‘vaḍḍhantī’’tiādi. Hāretāti apanetā.",
  "tika-s0404t27:34_0": "Vākenāti vākapaṭṭena. Cīrakenāti pilotikena.",
  "tika-s0404t27:34_1": "Antovasseti vassakālassa abbhantare.",
  "tika-s0404t27:34_2": "Niggāhanti susumārādiggāharahitaṁ. Pītanti pānīyassa pītabhāvaṁ.",
  "tika-s0404t27:34_3": "Sīhabyagghādiparissayena sāsaṅko sappaṭibhayo.",
  "tika-s0404t27:35_0": "Pañca ahāni ekassāti pañcāhiko, so eva vāroti, pañcāhikavāro.",
  "tika-s0404t27:35_1": "Evaṁ sattāhikavāropi veditabbo.",
  "tika-s0404t27:35_2": "Ciṇṇaṭṭhānanti caritaṭṭhānaṁ gocaraggahitaṭṭhānaṁ.",
  "tika-s0404t27:36_0": "Pitiṭṭhānanti pitarā kātabbaṭṭhānaṁ, pitarā kātabbakiccanti attho.",
  "tika-s0404t27:36_1": "Yathāruciṁ gahetvā gacchantīti gunnaṁ rucianurūpaṁ gocarabhūmiṁ vā nadipāraṁ vā gahetvā gacchanti.",
  "tika-s0404t27:36_2": "Gobhattanti kappāsaṭṭhikādimissaṁ gobhuñjitabbaṁ bhattaṁ.",
  "tika-s0404t27:36_3": "Bhattaggahaṇeneva yāgupi saṅgahitā.",
  "tika-s0404t27:37_0": "Dvīhākārehīti vuttaṁ ākāradvayaṁ dassetuṁ ‘‘gaṇanato vā samuṭṭhānato vā’’ti vuttaṁ.",
  "tika-s0404t27:37_1": "Evaṁ pāḷiyaṁ āgatāti ‘‘upacayo santatī’’ti jātiṁ dvidhā bhinditvā hadayavatthuṁ aggahetvā dasāyatanāni pañcadasa sukhumarūpānīti evaṁ rūpakaṇḍapāḷiyaṁ (dha. sa. 666) āgatā.",
  "tika-s0404t27:37_2": "Pañcavīsati rūpakoṭṭhāsāti salakkhaṇato aññamaññasaṅkarābhāvato rūpabhāgā.",
  "tika-s0404t27:37_3": "Rūpakoṭṭhāsāti vā visuṁ visuṁ appavattitvā kalāpabhāveneva pavattanato rūpakalāpā.",
  "tika-s0404t27:37_4": "Koṭṭhāsāti ca aṁsā avayavāti attho. Koṭṭhanti vā sarīraṁ,",
  "tika-s0404t27:37_5": "tassa aṁsā kesādayo koṭṭhāsāti aññepi avayavā koṭṭhāsā viya koṭṭhāsā.",
  "tika-s0404t27:38_0": "Seyyathāpītiādi upamāsaṁsandanaṁ.",
  "tika-s0404t27:38_1": "Tattha rūpaṁ pariggahetvāti yathāvuttaṁ rūpaṁ salakkhaṇato ñāṇena pariggaṇhitvā.",
  "tika-s0404t27:38_2": "Arūpaṁ vavatthapetvāti taṁ rūpaṁ nissāya ārammaṇañca katvā pavattamāne vedanādike cattāro khandhe arūpanti vavatthapetvā.",
  "tika-s0404t27:38_3": "Rūpārūpaṁ pariggahetvāti puna tattha yaṁ rūppanalakkhaṇaṁ, taṁ rūpaṁ. Tadaññaṁ arūpaṁ.",
  "tika-s0404t27:38_4": "Ubhayavinimuttaṁ kiñci natthi attā vā attaniyaṁ vāti evaṁ rūpārūpaṁ pariggahetvā.",
  "tika-s0404t27:38_5": "Tadubhayañca avijjādinā paccayena sapaccayanti paccayaṁ sallakkhetvā,",
  "tika-s0404t27:38_6": "aniccatādilakkhaṇaṁ āropetvā yo kalāpasammasanādikkamena kammaṭṭhānaṁ matthakaṁ pāpetuṁ na sakkoti, so na vaḍḍhatīti yojanā.",
  "tika-s0404t27:39_0": "Ettakaṁ rūpaṁ ekasamuṭṭhānanti cakkhāyatanaṁ, sotāyatanaṁ, ghānāyatanaṁ, jivhāyatanaṁ, kāyāyatanaṁ, itthindriyaṁ, purisindriyaṁ,",
  "tika-s0404t27:39_1": "jīvitindriyanti aṭṭhavidhaṁ kammavasena; kāyaviññatti,",
  "tika-s0404t27:39_2": "vacīviññattīti idaṁ dvayaṁ cittavasenāti ettakaṁ rūpaṁ ekasamuṭṭhānaṁ.",
  "tika-s0404t27:39_3": "Saddāyatanamekaṁ utucittavasena dvisamuṭṭhānaṁ. Rūpassa lahutā, mudutā,",
  "tika-s0404t27:39_4": "kammaññatāti ettakaṁ rūpaṁ utucittāhāravasena tisamuṭṭhānaṁ. Rūpāyatanaṁ, gandhāyatanaṁ, rasāyatanaṁ, phoṭṭhabbāyatanaṁ, ākāsadhātu, āpodhātu,",
  "tika-s0404t27:39_5": "kabaḷīkāro āhāroti ettakaṁ rūpaṁ utucittāhārakammavasena catusamuṭṭhānaṁ. Upacayo, santati, jaratā,",
  "tika-s0404t27:39_6": "rūpassa aniccatāti ettakaṁ rūpaṁ na kutoci samuṭṭhātīti na jānāti.",
  "tika-s0404t27:39_7": "Samuṭṭhānato rūpaṁ ajānantotiādīsu vattabbaṁ ‘‘gaṇanato rūpaṁ ajānanto’’tiādīsu vuttanayeneva veditabbaṁ.",
  "tika-s0404t27:40_0": "Kammalakkhaṇoti attanā kataṁ duccaritakammaṁ lakkhaṇaṁ etassāti kammalakkhaṇo, bālo. Vuttañhetaṁ – ‘‘tīṇimāni, bhikkhave, bālassa bālalakkhaṇāni. Katamāni tīṇi? Duccintitacintī hoti, dubbhāsitabhāsī, dukkaṭakammakārī .",
  "tika-s0404t27:40_1": "Imāni kho…pe… lakkhaṇānī’’ti (ma. ni. 3.246; a. ni. 3.3).",
  "tika-s0404t27:40_2": "Attanā kataṁ sucaritakammaṁ lakkhaṇaṁ etassāti kammalakkhaṇo, paṇḍito. Vuttampi cetaṁ ‘‘tīṇimāni, bhikkhave, paṇḍitassa paṇḍitalakkhaṇāni. Katamāni tīṇi? Sucintitacintī hoti, subhāsitabhāsī, sukatakammakārī.",
  "tika-s0404t27:40_3": "Imāni kho…pe… paṇḍitalakkhaṇānī’’ti (ma. ni. 3.253; a. ni. 3.3).",
  "tika-s0404t27:40_4": "Tenāha ‘‘kusalākusalakammaṁ paṇḍitabālalakkhaṇa’’nti.",
  "tika-s0404t27:41_0": "Bāle vajjetvā paṇḍite na sevatīti yaṁ bālapuggale vajjetvā paṇḍitasevanaṁ atthakāmena kātabbaṁ, taṁ na karoti.",
  "tika-s0404t27:41_1": "Tathābhūtassa ca ayamādīnavoti dassetuṁ puna ‘‘bāle vajjetvā’’tiādi vuttaṁ.",
  "tika-s0404t27:41_2": "Tattha yaṁ bhagavatā ‘‘idaṁ vo kappatī’’ti anuññātaṁ, tadanulomañce, taṁ kappiyaṁ.",
  "tika-s0404t27:41_3": "Yaṁ ‘‘idaṁ vo na kappatī’’ti paṭikkhittaṁ, tadanulomañce, taṁ akappiyaṁ. Yaṁ kosallasambhūtaṁ, taṁ kusalaṁ, tappaṭipakkhaṁ akusalaṁ. Tadeva sāvajjaṁ, kusalaṁ anavajjaṁ.",
  "tika-s0404t27:41_4": "Āpattito ādito dve āpattikkhandhā garukaṁ, tadaññaṁ lahukaṁ.",
  "tika-s0404t27:41_5": "Dhammato mahāsāvajjaṁ garukaṁ, appasāvajjaṁ lahukaṁ. Sappaṭikāraṁ satekicchaṁ, appaṭikāraṁ atekicchaṁ. Dhammatānugataṁ kāraṇaṁ, itaraṁ akāraṇaṁ.",
  "tika-s0404t27:41_6": "Taṁ ajānantoti kappiyākappiyaṁ, garuka-lahukaṁ,",
  "tika-s0404t27:41_7": "satekicchātekicchaṁ ajānanto suvisuddhaṁ katvā sīlaṁ rakkhituṁ na sakkoti. Kusalākusalaṁ, sāvajjānavajjaṁ,",
  "tika-s0404t27:41_8": "kāraṇākāraṇaṁ ajānanto khandhādīsu akusalatāya rūpārūpapariggahampi kātuṁ na sakkoti,",
  "tika-s0404t27:41_9": "kuto tassa kammaṭṭhānaṁ gahetvā vaḍḍhanā.",
  "tika-s0404t27:41_10": "Tenāha ‘‘kammaṭṭhānaṁ gahetvā vaḍḍhetuṁ na sakkotī’’ti.",
  "tika-s0404t27:42_0": "Govaṇasadise attabhāve uppajjitvā tattha dukkhuppattihetuto micchāvitakkā āsāṭikā viyāti āsāṭikāti āha ‘‘akusalavitakkaṁ āsāṭikaṁ ahāretvā’’ti.",
  "tika-s0404t27:43_0": "‘‘Gaṇḍoti kho, bhikkhave,",
  "tika-s0404t27:43_1": "pañcannetaṁ upādānakkhandhānaṁ adhivacana’’nti (saṁ. ni. 4.103; a. ni. 8.56;",
  "tika-s0404t27:43_2": "9.15) vacanato chahi vaṇamukhehi vissandamānayūso gaṇḍo viya pilotikākhaṇḍena chadvārehi vissandamānakilesāsuci attabhāvavaṇo satisaṁvarena pidahitabbo,",
  "tika-s0404t27:43_3": "ayaṁ pana evaṁ na karotīti āha ‘‘yathā so gopālako vaṇaṁ na paṭicchādeti,",
  "tika-s0404t27:43_4": "evaṁ saṁvaraṁ na sampādetī’’ti.",
  "tika-s0404t27:44_0": "Yathā dhūmo indhanaṁ nissāya uppajjamāno saṇho sukhumo,",
  "tika-s0404t27:44_1": "taṁ taṁ vivaraṁ anupavissa byāpento sattānaṁ ḍaṁsamakasādiparissayaṁ vinodeti,",
  "tika-s0404t27:44_2": "aggijālāsamuṭṭhānassa pubbaṅgamo hoti,",
  "tika-s0404t27:44_3": "evaṁ dhammadesanāñāṇassa indhanabhūtaṁ rūpārūpadhammajātaṁ nissāya uppajjamānā saṇhā sukhumā taṁ taṁ khandhantaraṁ āyatanantarañca anupavissa byāpeti,",
  "tika-s0404t27:44_4": "sattānaṁ micchāvitakkādiparissayaṁ vinodeti,",
  "tika-s0404t27:44_5": "ñāṇaggijālāsamuṭṭhāpanassa pubbaṅgamo hoti,",
  "tika-s0404t27:44_6": "tasmā dhūmo viyāti dhūmoti āha ‘‘gopālako dhūmaṁ viya dhammadesanādhūmaṁ na karotī’’ti.",
  "tika-s0404t27:44_7": "Attano santikaṁ upagantvā nisinnassa kātabbā tadanucchavikā dhammakathā upanisinnakakathā.",
  "tika-s0404t27:44_8": "Katassa dānādipuññassa anumodanakathā anumodanā.",
  "tika-s0404t27:44_9": "Tatoti dhammakathādīnaṁ akaraṇato.",
  "tika-s0404t27:44_10": "‘‘Bahussuto guṇavāti na jānantī’’ti kasmā vuttaṁ?",
  "tika-s0404t27:44_11": "Nanu attano jānāpanatthaṁ dhammakathādi na kātabbamevāti? Saccaṁ na kātabbameva,",
  "tika-s0404t27:44_12": "suddhāsayena pana dhamme kathite tassa guṇajānanaṁ sandhāyetaṁ vuttaṁ. Tenāha bhagavā –",
  "tika-s0404t27:45_0": "‘‘Nābhāsamānaṁ jānanti, missaṁ bālehi paṇḍitaṁ;",
  "tika-s0404t27:46_0": "Bhāsaye jotaye dhammaṁ, paggaṇhe isinaṁ dhaja’’nti.",
  "tika-s0404t27:47_0": "Taranti otaranti etthāti titthaṁ,",
  "tika-s0404t27:47_1": "naditaḷākādīnaṁ nahānapānādiatthaṁ otaraṇaṭṭhānaṁ.",
  "tika-s0404t27:47_2": "Yathā pana taṁ udakena otiṇṇasattānaṁ sarīramalaṁ pavāheti, parissamaṁ vinodeti, visuddhiṁ uppādeti,",
  "tika-s0404t27:47_3": "evaṁ bahussutā attano samīpaṁ otiṇṇasattānaṁ dhammodakena cittamalaṁ pavāhenti, parissamaṁ vinodenti, visuddhiṁ uppādenti,",
  "tika-s0404t27:47_4": "tasmā te titthaṁ viyāti titthaṁ.",
  "tika-s0404t27:47_5": "Tenāha ‘‘titthabhūte bahussutabhikkhū’’ti.",
  "tika-s0404t27:47_6": "Byañjanaṁ kathaṁ ropetabbanti, bhante,",
  "tika-s0404t27:47_7": "idaṁ byañjanaṁ ayaṁ saddo kathaṁ imasmiṁ atthe ropetabbo,",
  "tika-s0404t27:47_8": "kena pakārena imassa atthassa vācako jāto. ‘‘Nirūpetabba’’nti vā pāṭho,",
  "tika-s0404t27:47_9": "nirūpetabbaṁ ayaṁ sabhāvanirutti kathamettha nirūḷhāti adhippāyo.",
  "tika-s0404t27:47_10": "Imassa bhāsitassa ko atthoti saddatthaṁ pucchati.",
  "tika-s0404t27:47_11": "Imasmiṁ ṭhāneti imasmiṁ pāḷippadese.",
  "tika-s0404t27:47_12": "Pāḷi kiṁ vadatīti bhāvatthaṁ pucchati.",
  "tika-s0404t27:47_13": "Attho kiṁ dīpetīti bhāvatthaṁ vā? Saṅketatthaṁ vā.",
  "tika-s0404t27:47_14": "Na paripucchatīti vimaticchedanapucchāvasena sabbaso pucchaṁ na karoti.",
  "tika-s0404t27:47_15": "Na paripañhatīti pari pari attano ñātuṁ icchaṁ na ācikkhati, na vibhāveti. Tenāha ‘‘na jānāpetī’’ti. Teti bahussutabhikkhū.",
  "tika-s0404t27:47_16": "Vivaraṇaṁ nāma atthassa vibhajitvā kathananti āha ‘‘bhājetvā na desentī’’ti.",
  "tika-s0404t27:47_17": "Anuttānīkatanti ñāṇena apākaṭīkataṁ guyhaṁ paṭicchannaṁ.",
  "tika-s0404t27:47_18": "Na uttāniṁ karontīti sinerupādamūle vālikaṁ uddharanto viya pathavīsandhārodakaṁ vivaritvā dassento viya ca uttānaṁ na karonti.",
  "tika-s0404t27:48_0": "Evaṁ yassa dhammassa vasena bahussutā ‘‘tittha’’nti vuttā pariyāyato.",
  "tika-s0404t27:48_1": "Idāni tameva dhammaṁ nippariyāyato ‘‘tittha’’nti dassetuṁ ‘‘yathā vā’’tiādi vuttaṁ.",
  "tika-s0404t27:48_2": "Dhammo hi taranti otaranti etena nibbānaṁ nāma taḷākanti ‘‘tittha’’nti vuccati. Tenāha bhagavā sumedhabhūto –",
  "tika-s0404t27:49_0": "‘‘Evaṁ kilesamaladhovaṁ, vijjante amatantaḷe;",
  "tika-s0404t27:50_0": "Na gavesati taṁ taḷākaṁ, na doso amatantaḷe’’ti. (bu. vaṁ. 2.14) –",
  "tika-s0404t27:51_0": "Dhammasseva nibbānassotaraṇatitthabhūtassa otaraṇākāraṁ ajānanto ‘‘dhammatitthaṁ na jānātī’’ti vutto.",
  "tika-s0404t27:52_0": "Pītāpītanti gogaṇe pītaṁ apītañca gorūpaṁ na jānāti, na vindati.",
  "tika-s0404t27:52_1": "Avindanto hi ‘‘na labhatī’’ti vutto.",
  "tika-s0404t27:52_2": "‘‘Ānisaṁsaṁ na vindatī’’ti vatvā tassa avindanākāraṁ dassento ‘‘dhammassavanaggaṁ gantvā’’tiādimāha.",
  "tika-s0404t27:53_0": "Ayaṁ lokuttaroti padaṁ sandhāyāha ‘‘ariya’’nti.",
  "tika-s0404t27:53_1": "Paccāsattiñāyena anantarassa hi vippaṭisedho vā.",
  "tika-s0404t27:53_2": "Ariyasaddo vā niddosapariyāyo daṭṭhabbo.",
  "tika-s0404t27:53_3": "Aṭṭhaṅgikanti ca visuṁ ekajjhañca aṭṭhaṅgikaṁ upādāya gahetabbaṁ, aṭṭhaṅgatā bāhullato ca.",
  "tika-s0404t27:53_4": "Evañca katvā sattaṅgassapi ariyamaggassa saṅgaho siddho hoti.",
  "tika-s0404t27:54_0": "Cattāro satipaṭṭhānetiādīsu avisesena satipaṭṭhānā vuttā.",
  "tika-s0404t27:54_1": "Tattha kāyavedanācittadhammārammaṇā satipaṭṭhānā lokiyā,",
  "tika-s0404t27:54_2": "tattha sammohaviddhaṁsanavasena pavattā nibbānārammaṇā lokuttarāti evaṁ ‘‘ime lokiyā,",
  "tika-s0404t27:54_3": "ime lokuttarā’’ti yathābhūtaṁ nappajānāti.",
  "tika-s0404t27:55_0": "Anavasesaṁ duhatīti paṭiggahaṇe mattaṁ ajānanto kismiñci dāyake saddhāhāniyā,",
  "tika-s0404t27:55_1": "kismiñci paccayahāniyā anavasesaṁ duhati. Vācāya abhihāro vācābhihāro.",
  "tika-s0404t27:55_2": "Paccayānaṁ abhihāro paccayābhihāro.",
  "tika-s0404t27:56_0": "‘‘Imeamhesu garucittīkāraṁ na karontī’’ti iminā navakānaṁ bhikkhūnaṁ sammāpaṭipattiyā abhāvaṁ dasseti ācariyupajjhāyesu pitupemassa anupaṭṭhāpanato,",
  "tika-s0404t27:56_1": "tena ca sikkhāgāravatābhāvadīpanena saṅgahassa abhājanabhāvaṁ,",
  "tika-s0404t27:56_2": "tena therānaṁ tesu anuggahābhāvaṁ.",
  "tika-s0404t27:56_3": "Na hi sīlādiguṇehi sāsane thirabhāvappattā ananuggahetabbe sabrahmacārī anuggaṇhanti,",
  "tika-s0404t27:56_4": "niratthakaṁ vā anuggahaṁ karonti.",
  "tika-s0404t27:56_5": "Tenāha ‘‘navake bhikkhū’’tiādi.",
  "tika-s0404t27:56_6": "Dhammakathābandhanti paveṇiāgataṁ pakiṇṇakadhammakathāmaggaṁ.",
  "tika-s0404t27:56_7": "Saccasattappaṭisandhipaccayākārappaṭisaṁyuttaṁ suññatādīpanaṁ guḷhaganthaṁ.",
  "tika-s0404t27:56_8": "Vuttavipallāsavasenāti ‘‘na rūpaññū’’tiādīsu vuttassa paṭisedhassa paṭikkhepavasena aggahaṇavasena.",
  "tika-s0404t27:56_9": "Yojetvāti ‘‘rūpaññū hotīti gaṇanato vā vaṇṇato vā rūpaṁ jānātī’’tiādinā,",
  "tika-s0404t27:56_10": "‘‘tassa gogaṇopi na parihāyati,",
  "tika-s0404t27:56_11": "pañcagorasaparibhogatopi na paribāhiro hotī’’tiādinā ca atthaṁ yojetvā.",
  "tika-s0404t27:56_12": "Veditabboti tasmiṁ tasmiṁ pade yathārahaṁ attho veditabbo. Sesaṁ sabbattha uttānamevāti.",
  "tika-s0404t27:57_0": "Gopālasuttavaṇṇanā niṭṭhitā.",
  "tika-s0404t27:58_0": "Iti manorathapūraṇiyā aṅguttaranikāya-aṭṭhakathāya",
  "tika-s0404t27:59_0": "Ekādasakanipātavaṇṇanāya anuttānatthadīpanā samattā.",
  "tika-s0404t27:60_0": "Niṭṭhitā ca manorathapūraṇiyā aṅguttaranikāya-aṭṭhakathāya",
  "tika-s0404t27:61_0": "Anuttānatthapadavaṇṇanā.",
  "tika-s0404t27:62_0": "Nigamanakathāvaṇṇanā",
  "tika-s0404t27:63_0": "Mahāaṭṭhakathāyasāranti aṅguttaramahāaṭṭhakathāya sāraṁ.",
  "tika-s0404t27:63_1": "Ekūnasaṭṭhimattoti thokaṁ ūnabhāvato mattasaddaggahaṇaṁ.",
  "tika-s0404t27:63_2": "Mūlaṭṭhakathāsāranti pubbe vuttaaṅguttaramahāaṭṭhakathāya sārameva anunigamavasena vadati.",
  "tika-s0404t27:63_3": "Atha vā mūlaṭṭhakathāsāranti porāṇaṭṭhakathāsu atthasāraṁ.",
  "tika-s0404t27:63_4": "Tenedaṁ dasseti – aṅguttaramahāaṭṭhakathāya atthasāraṁ ādāya imaṁ manorathapūraṇiṁ karonto sesamahānikāyānampi mūlaṭṭhakathāsu idha viniyogakkhamaṁ atthasāraṁ ādāya evamakāsinti.",
  "tika-s0404t27:63_5": "Mahāvihārādhivāsīnanti ca idaṁ purimapacchimapadehi saddhiṁ sambandhitabbaṁ ‘‘mahāvihārādhivāsīnaṁ samayaṁ pakāsayantī,",
  "tika-s0404t27:63_6": "mahāvihārādhivāsīnaṁ mūlaṭṭhakathāsāraṁ ādāyā’’ti. Tenāti puññena.",
  "tika-s0404t27:63_7": "Hotu sabbo sukhī lokoti kāmāvacarādivibhāgo sabbo sattaloko yathārahaṁ bodhittayādhigamavasena sampattena nibbānasukhena sukhī sukhito hotūti sadevakassa lokassa accantaṁ sukhādhigamāya attano puññaṁ pariṇāmeti.",
  "tika-s0404t27:64_0": "Ettāvatā samattāva, sabbaso vaṇṇanā ayaṁ;",
  "tika-s0404t27:65_0": "Vīsatiyā sahassehi, ganthehi parimāṇato.",
  "tika-s0404t27:66_0": "Porāṇānaṁ kathāmagga-sāramettha yato ṭhitaṁ;",
  "tika-s0404t27:67_0": "Tasmā sāratthamañjūsā, iti nāmena vissutā.",
  "tika-s0404t27:68_0": "Ajjhesito narindena, sohaṁ parakkamabāhunā;",
  "tika-s0404t27:69_0": "Saddhammaṭṭhitikāmena, sāsanujjotakārinā.",
  "tika-s0404t27:70_0": "Teneva kārite ramme, pāsādasatamaṇḍite;",
  "tika-s0404t27:71_0": "Nānādumagaṇākiṇṇe, bhāvanābhiratālaye.",
  "tika-s0404t27:72_0": "Sītalūdakasampanne , vasaṁ jetavane imaṁ;",
  "tika-s0404t27:73_0": "Atthabyañjanasampannaṁ, akāsiṁ sādhusammataṁ.",
  "tika-s0404t27:74_0": "Yaṁ siddhaṁ iminā puññaṁ, yaṁ caññaṁ pasutaṁ mayā;",
  "tika-s0404t27:75_0": "Etena puññakammena, dutiye attasambhave.",
  "tika-s0404t27:76_0": "Tāvatiṁse pamodento, sīlācāraguṇe rato;",
  "tika-s0404t27:77_0": "Alaggo pañcakāmesu, patvāna paṭhamaṁ phalaṁ.",
  "tika-s0404t27:78_0": "Antime attabhāvamhi, metteyyaṁ munipuṅgavaṁ;",
  "tika-s0404t27:79_0": "Lokaggapuggalaṁ nāthaṁ, sabbasattahite rataṁ.",
  "tika-s0404t27:80_0": "Disvāna tassa dhīrassa, sutvā saddhammadesanaṁ;",
  "tika-s0404t27:81_0": "Adhigantvā phalaṁ aggaṁ, sobheyyaṁ jinasāsanaṁ.",
  "tika-s0404t27:82_0": "Sadā rakkhantu rājāno, dhammeneva imaṁ pajaṁ;",
  "tika-s0404t27:83_0": "Niratā puññakammesu, jotentu jinasāsanaṁ.",
  "tika-s0404t27:84_0": "Ime ca pāṇino sabbe, sabbadā nirupaddavā;",
  "tika-s0404t27:85_0": "Niccaṁ kalyāṇasaṅkappā, pappontu amataṁ padanti.",
  "tika-s0404t27:86_0": "Aṅguttaraṭīkā samattā."
}