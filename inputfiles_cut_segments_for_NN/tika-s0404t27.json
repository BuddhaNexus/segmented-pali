{
  "tika-s0404t27:0_0": "2. Anussativaggo",
  "tika-s0404t27:1_0": "1-4. Paṭhamamahānāmasuttādivaṇṇanā",
  "tika-s0404t27:2_0": "11-14.",
  "tika-s0404t27:2_1": "Dutiyassa paṭhamādīni uttānatthāni.",
  "tika-s0404t27:2_2": "Tatiye kabaḷīkārāhārabhakkhānanti kabaḷīkārāhārūpajīvīnaṁ.",
  "tika-s0404t27:2_3": "Ko pana devānaṁ āhāro,",
  "tika-s0404t27:2_4": "kā āhāravelāti?",
  "tika-s0404t27:2_5": "Sabbesampi kāmāvacaradevānaṁ sudhā āhāro.",
  "tika-s0404t27:2_6": "Sā heṭṭhimehi heṭṭhimehi uparimānaṁ uparimānaṁ paṇītatamā hoti,",
  "tika-s0404t27:2_7": "taṁ yathāsakaṁ divasavaseneva divase divase bhuñjanti.",
  "tika-s0404t27:2_8": "Keci pana “biḷārapadappamāṇaṁ sudhāhāraṁ bhuñjanti,",
  "tika-s0404t27:2_9": "so jivhāya ṭhapitamatto yāva kesagganakhaggā kāyaṁ pharati,",
  "tika-s0404t27:2_10": "tesaṁyeva divasavasena satta divase yāpanasamattho hotī”ti vadanti.",
  "tika-s0404t27:2_11": "Asamayavimuttiyā vimuttoti maggavimokkhena vimutto.",
  "tika-s0404t27:2_12": "Aṭṭhannañhi samāpattīnaṁ samāpajjanassa samayopi atthi tassa asamayopi,",
  "tika-s0404t27:2_13": "maggavimokkhena pana vimuccanassa samayo vā asamayo vā natthi.",
  "tika-s0404t27:2_14": "Yassa saddhā balavatī,",
  "tika-s0404t27:2_15": "vipassanā ca āraddhā,",
  "tika-s0404t27:2_16": "tassa gacchantassa tiṭṭhantassa nisīdantassa nipajjantassa khādantassa bhuñjantassa ca maggaphalappaṭivedho nāma na hotīti na vattabbaṁ.",
  "tika-s0404t27:2_17": "Iti maggavimokkhena vimuccantassa samayo vā asamayo vā natthīti maggavimokkho asamayavimutti nāma.",
  "tika-s0404t27:2_18": "Catutthe natthi vattabbaṁ.",
  "tika-s0404t27:3_0": "Paṭhamamahānāmasuttādivaṇṇanā niṭṭhitā.",
  "tika-s0404t27:4_0": "5. Mettāsuttavaṇṇanā",
  "tika-s0404t27:5_0": "15.",
  "tika-s0404t27:5_1": "Pañcame sesajanāti mettāya cetovimuttiyā alābhino.",
  "tika-s0404t27:5_2": "Samparivattamānāti dakkhiṇeneva passena asayitvā sabbaso parivattamānā.",
  "tika-s0404t27:5_3": "Kākacchamānāti ghurughurupassāsavasena vissaraṁ karontā.",
  "tika-s0404t27:5_4": "Sukhaṁ supatīti ettha duvidhā supanā sayane piṭṭhippasāraṇalakkhaṇā kiriyāmayacittehi avokiṇṇabhavaṅgappavattilakkhaṇā ca.",
  "tika-s0404t27:5_5": "Tatthāyaṁ ubhayatthāpi sukhameva supati.",
  "tika-s0404t27:5_6": "Yasmā saṇikaṁ nipajjitvā aṅgapaccaṅgāni samodhāya pāsādikena ākārena sayati,",
  "tika-s0404t27:5_7": "niddokkamanepi jhānaṁ samāpanno viya hoti.",
  "tika-s0404t27:5_8": "Tenāha “evaṁ asupitvā”tiādi.",
  "tika-s0404t27:6_0": "Niddākāle sukhaṁ alabhitvā dukkhena suttattā eva paṭibujjhanakāle sarīrakhedena nitthunanaṁ vijambhanaṁ",
  "tika-s0404t27:6_1": "ito cito ca viparivattanañca hotīti āha “nitthunantā vijambhantā samparivattantā dukkhaṁ paṭibujjhantī”ti.",
  "tika-s0404t27:6_2": "Ayaṁ pana sukhena suttattā sarīrakhedābhāvato nitthunanādivirahitova paṭibujjhati.",
  "tika-s0404t27:6_3": "Tena vuttaṁ “evaṁ appaṭibujjhitvā”tiādi.",
  "tika-s0404t27:6_4": "Sukhappaṭibodho ca sarīravikārābhāvenāti āha “sukhaṁ nibbikāra”nti.",
  "tika-s0404t27:7_0": "Bhaddakameva supinaṁ passatīti idaṁ anubhūtapubbavasena devatūpasaṁhāravasena cassa bhaddakameva supinaṁ hoti,",
  "tika-s0404t27:7_1": "na pāpakanti katvā vuttaṁ.",
  "tika-s0404t27:7_2": "Tenāha “cetiyaṁ vandanto viyā”tiādi.",
  "tika-s0404t27:7_3": "Dhātukkhobhahetukampi cassa bahulaṁ bhaddakameva siyā yebhuyyena cittajarūpānuguṇatāya utuāhārajarūpānaṁ.",
  "tika-s0404t27:8_0": "Ureāmukkamuttāhāro viyāti gīvāya bandhitvā ure lambitamuttāhāro viyāti kehici taṁ ekāvalivasena vuttaṁ siyā,",
  "tika-s0404t27:8_1": "anekaratanāvalisamūhabhūto pana muttāhāro aṁsappadesato paṭṭhāya yāva kaṭippadesassa heṭṭhābhāgā palambanto ure āmukkoyeva nāma hoti.",
  "tika-s0404t27:9_0": "Visākhatthero viyāti so kira pāṭaliputte kuṭumbiyo ahosi.",
  "tika-s0404t27:9_1": "So tattheva vasamāno assosi “tambapaṇṇidīpo kira cetiyamālālaṅkato kāsāvapajjoto,",
  "tika-s0404t27:9_2": "icchiticchitaṭṭhāneyevettha sakkā nisīdituṁ vā nipajjituṁ vā,",
  "tika-s0404t27:9_3": "utusappāyaṁ senāsanasappāyaṁ puggalasappāyaṁ dhammassavanasappāyanti sabbamettha sulabha”nti.",
  "tika-s0404t27:9_4": "So attano bhogakkhandhaṁ puttadārassa niyyātetvā dussante baddhena ekakahāpaṇeneva gharā nikkhamitvā samuddatīre nāvaṁ udikkhamāno ekaṁ māsaṁ vasi.",
  "tika-s0404t27:9_5": "So vohārakusalatāya imasmiṁ ṭhāne bhaṇḍaṁ kiṇitvā asukasmiṁ vikkiṇanto dhammikāya vaṇijjāya tenevantaramāsena sahassaṁ abhisaṁhari.",
  "tika-s0404t27:9_6": "Iti anupubbena mahāvihāraṁ gantvā pabbajjaṁ yācati.",
  "tika-s0404t27:9_7": "So pabbājanatthāya sīmaṁ nīto taṁ sahassatthavikaṁ ovaṭṭikantarena bhūmiyaṁ pātesi.",
  "tika-s0404t27:9_8": "“Kimeta”nti ca vutte “kahāpaṇasahassaṁ,",
  "tika-s0404t27:9_9": "bhante”ti vatvā, “upāsaka,",
  "tika-s0404t27:9_10": "pabbajitakālato paṭṭhāya na sakkā vicāretuṁ,",
  "tika-s0404t27:9_11": "idāneva naṁ vicārehī”ti vutte “visākhassa pabbajjaṭṭhānaṁ āgatā mā rittahatthā gamiṁsū”ti muñcitvā sīmāmāḷake vikkiritvā pabbajitvā upasampanno.",
  "tika-s0404t27:9_12": "So pañcavasso hutvā dvemātikā paguṇā katvā attano sappāyaṁ kammaṭṭhānaṁ gahetvā ekekasmiṁ vihāre cattāro cattāro māse samapavattavāsaṁ vasamāno cari.",
  "tika-s0404t27:9_13": "Evaṁ caramāno –",
  "tika-s0404t27:10_0": "“Vanantare ṭhito thero, visākho gajjamānako;",
  "tika-s0404t27:11_0": "Attano guṇamesanto, imamatthaṁ abhāsatha.",
  "tika-s0404t27:12_0": "“Yāvatā upasampanno, yāvatā idha māgato;",
  "tika-s0404t27:13_0": "Etthantare khalitaṁ natthi, aho lābho te mārisā”ti. ;",
  "tika-s0404t27:14_0": "So cittalapabbatavihāraṁ gacchanto dvedhāpathaṁ patvā “ayaṁ nu kho maggo,",
  "tika-s0404t27:14_1": "udāhu aya”nti cintayanto aṭṭhāsi.",
  "tika-s0404t27:14_2": "Athassa pabbate adhivatthā devatā hatthaṁ pasāretvā “eso maggo”ti dasseti.",
  "tika-s0404t27:14_3": "So cittalapabbatavihāraṁ gantvā tattha cattāro māse vasitvā “paccūse gamissāmī”ti cintetvā nipajji.",
  "tika-s0404t27:14_4": "Caṅkamasīse maṇilarukkhe adhivatthā devatā sopānaphalake nisīditvā parodi.",
  "tika-s0404t27:14_5": "Thero “ko eso”ti āha. Ahaṁ, bhante,",
  "tika-s0404t27:14_6": "maṇiliyāti.",
  "tika-s0404t27:14_7": "Kissa rodasīti?",
  "tika-s0404t27:14_8": "Tumhākaṁ gamanaṁ paṭiccāti.",
  "tika-s0404t27:14_9": "Mayi idha vasante tumhākaṁ ko guṇoti? Tumhesu, bhante,",
  "tika-s0404t27:14_10": "idha vasantesu amanussā aññamaññaṁ mettaṁ paṭilabhanti,",
  "tika-s0404t27:14_11": "te dāni tumhesu gatesu kalahaṁ karissanti,",
  "tika-s0404t27:14_12": "duṭṭhullampi kathayissantīti.",
  "tika-s0404t27:14_13": "Thero “sace mayi idha vasante tumhākaṁ phāsuvihāro hoti,",
  "tika-s0404t27:14_14": "sundara”nti vatvā aññepi cattāro māse tattheva vasitvā puna tatheva gamanacittaṁ uppādesi.",
  "tika-s0404t27:14_15": "Devatāpi puna tatheva parodi.",
  "tika-s0404t27:14_16": "Eteneva upāyena thero tattheva vasitvā tattheva parinibbāyīti.",
  "tika-s0404t27:14_17": "Evaṁ dhamattāvihārī bhikkhu amanussānaṁ piyo hoti.",
  "tika-s0404t27:15_0": "Balavapiyacittatāyāti iminā balavapiyacittatāmattenapi satthaṁ na kamati,",
  "tika-s0404t27:15_1": "pageva mettāya cetovimuttiyāti dasseti.",
  "tika-s0404t27:15_2": "Khippameva cittaṁ samādhiyati,",
  "tika-s0404t27:15_3": "kenaci paripanthena parihīnajjhānassa byāpādassa dūrasamussāritabhāvato khippameva samādhiyati,",
  "tika-s0404t27:15_4": "“āsavānaṁ khayāyā”ti keci.",
  "tika-s0404t27:15_5": "Sesaṁ suviññeyyameva.",
  "tika-s0404t27:15_6": "Ettha ca kiñcāpi ito aññakammaṭṭhānavasena adhigatajjhānānampi sukhasupanādayo ānisaṁsā labbhanti. Yathāha –",
  "tika-s0404t27:16_0": "“Sukhaṁ supanti munayo, ajjhattaṁ susamāhitā;",
  "tika-s0404t27:17_0": "Suppabuddhaṁ pabujjhanti, sadā gotamasāvakā”ti. ; Ca ādi –",
  "tika-s0404t27:18_0": "Tathāpime ānisaṁsā brahmavihāralābhino anavasesā labbhanti byāpādādīnaṁ ujuvipaccanīkabhāvato brahmavihārānaṁ.",
  "tika-s0404t27:18_1": "Tenevāha “nissaraṇaṁ hetaṁ, āvuso,",
  "tika-s0404t27:18_2": "byāpādassa,",
  "tika-s0404t27:18_3": "yadidaṁ mettācetovimuttī”tiādi.",
  "tika-s0404t27:18_4": "Byāpādādivasena ca sattānaṁ dukkhasupanādayoti tappaṭipakkhabhūtesu brahmavihāresu siddhesu sukhasupanādayo hatthagatā eva hontīti.",
  "tika-s0404t27:19_0": "Mettāsuttavaṇṇanā niṭṭhitā.",
  "tika-s0404t27:20_0": "6. Aṭṭhakanāgarasuttavaṇṇanā",
  "tika-s0404t27:21_0": "16.",
  "tika-s0404t27:21_1": "Chaṭṭhe beluvagāmaketi vesāliyā dakkhiṇapasse avidūre beluvagāmako nāma atthi,",
  "tika-s0404t27:21_2": "taṁ gocaragāmaṁ katvāti attho.",
  "tika-s0404t27:21_3": "Sārappattakulagaṇanāyāti mahāsāramahappattakulagaṇanāya.",
  "tika-s0404t27:21_4": "Dasame ṭhāneti aññe aññeti dasagaṇanaṭṭhāne.",
  "tika-s0404t27:21_5": "Aṭṭhakanagare jāto bhavoti aṭṭhakanāgaro.",
  "tika-s0404t27:21_6": "Kukkuṭārāmoti pāṭaliputte kukkuṭārāmo,",
  "tika-s0404t27:21_7": "na kosambiyaṁ.",
  "tika-s0404t27:22_0": "Pakatatthappaṭiniddeso ta-saddoti tassa “bhagavatā”tiādīhi padehi samānādhikaraṇabhāvena vuttassa yena",
  "tika-s0404t27:22_1": "abhisambuddhabhāvena bhagavā pakato adhigato supākaṭo ca,",
  "tika-s0404t27:22_2": "taṁ abhisambuddhabhāvaṁ saddhiṁ āgamanīyapaṭipadāya atthabhāveneva dassento “yo so…pe…",
  "tika-s0404t27:22_3": "abhisambuddho”ti āha.",
  "tika-s0404t27:22_4": "Satipi ñāṇadassanasaddānaṁ idha paññāvevacanabhāve tena tena visesena nesaṁ visayavisese pavattidassanatthaṁ asādhāraṇañāṇavisesavasena,",
  "tika-s0404t27:22_5": "vijjāttayavasena,",
  "tika-s0404t27:22_6": "vijjābhiññānāvaraṇavasena,",
  "tika-s0404t27:22_7": "sabbaññutaññāṇamaṁsacakkhuvasena paṭivedhadesanāñāṇavasena ca tadatthaṁ yojetvā dassento “tesaṁ tesa”ntiādimāha.",
  "tika-s0404t27:22_8": "Tattha āsayānusayaṁ jānatā āsayānusayañāṇena,",
  "tika-s0404t27:22_9": "sabbañeyyadhammaṁ passatā sabbaññutānāvaraṇañāṇehi.",
  "tika-s0404t27:22_10": "Pubbenivāsādīhīti pubbenivāsāsavakkhayañāṇehi.",
  "tika-s0404t27:22_11": "Paṭivedhapaññāyāti ariyamaggapaññāya.",
  "tika-s0404t27:22_12": "Desanāpaññāya passatāti desetabbadhammānaṁ desetabbappakāraṁ bodhaneyyapuggalānañca āsayānusayacaritādhimuttiādibhedaṁ",
  "tika-s0404t27:22_13": "dhammaṁ desanāpaññāya yāthāvato passatā.",
  "tika-s0404t27:22_14": "Arīnanti kilesārīnaṁ,",
  "tika-s0404t27:22_15": "pañcavidhamārānaṁ vā sāsanassa vā paccatthikānaṁ aññatitthiyānaṁ.",
  "tika-s0404t27:22_16": "Tesaṁ pana hananaṁ pāṭihāriyehi abhibhavanaṁ appaṭibhānatākaraṇaṁ ajjhupekkhaṇañca.",
  "tika-s0404t27:22_17": "Kesivinayasuttañcettha nidassanaṁ.",
  "tika-s0404t27:22_18": "Tathā ṭhānāṭṭhānādīni jānatā.",
  "tika-s0404t27:22_19": "Yathākammūpage satte passatā.",
  "tika-s0404t27:22_20": "Savāsanānamāsavānaṁ khīṇattā arahatā.",
  "tika-s0404t27:22_21": "Abhiññeyyādibhede dhamme abhiññeyyādito aviparītāvabodhato sammāsambuddhena.",
  "tika-s0404t27:23_0": "Atha vā tīsu kālesu appaṭihatañāṇatāya jānatā.",
  "tika-s0404t27:23_1": "Kāyakammādivasena tiṇṇampi kammānaṁ ñāṇānuparivattito nisammakāritāya passatā.",
  "tika-s0404t27:23_2": "Davādīnampi abhāvasādhikāya pahānasampadāya arahatā.",
  "tika-s0404t27:23_3": "Chandādīnaṁ ahānihetubhūtāya akkhayapaṭibhānasādhikāya sabbaññutāya sammāsambuddhenāti evaṁ dasabalaaṭṭhārasaāveṇikabuddhadhammavasenapi",
  "tika-s0404t27:23_4": "yojanā kātabbā.",
  "tika-s0404t27:24_0": "Abhisaṅkhatanti attano paccayehi abhisammukhabhāvena samecca sambhuyya kataṁ.",
  "tika-s0404t27:24_1": "Svāssa katabhāvo uppādanena veditabbo,",
  "tika-s0404t27:24_2": "na uppannassa paṭisaṅkharaṇenāti āha “uppādita”nti.",
  "tika-s0404t27:24_3": "Te cassa paccayā cetanāpadhānāti dassetuṁ pāḷiyaṁ “abhisaṅkhataṁ abhisañcetayita”nti vuttanti “cetayitaṁ kappayita”nti atthamāha.",
  "tika-s0404t27:24_4": "Abhisaṅkhataṁ abhisañcetayitanti ca jhānassa pātubhāvadassanamukhena viddhaṁsanabhāvaṁ ulliṅgeti.",
  "tika-s0404t27:24_5": "Yañhi ahutvā sambhavati,",
  "tika-s0404t27:24_6": "taṁ hutvā paṭiveti.",
  "tika-s0404t27:24_7": "Tenāha pāḷiyaṁ “yaṁ kho panā”tiādi.",
  "tika-s0404t27:24_8": "Samathavipassanādhamme ṭhitoti ettha samathadhamme ṭhitattā samāhito vipassanaṁ paṭṭhapetvā aniccānupassanādīhi",
  "tika-s0404t27:24_9": "niccasaññādayo pajahanto anukkamena taṁ anulomañāṇaṁ pāpetā hutvā vipassannādhamme ṭhito.",
  "tika-s0404t27:24_10": "Samathavipassanāsaṅkhātesu dhammesu rañjanaṭṭhena rāgo.",
  "tika-s0404t27:24_11": "Nandanaṭṭhena nandī.",
  "tika-s0404t27:24_12": "Tattha sukhumā apekkhā vuttā.",
  "tika-s0404t27:24_13": "Yā nikantīti vuccati.",
  "tika-s0404t27:25_0": "Evaṁ santeti evaṁ yathārutavaseneva imassa suttapadassa atthe gahetabbe sati.",
  "tika-s0404t27:25_1": "Samathavipassanāsu chandarāgo kattabboti anāgāmiphalaṁ anibbattetvā tadatthāya samathavipassanāpi anibbattetvā",
  "tika-s0404t27:25_2": "kevalaṁ tattha chandarāgo kattabbo bhavissati. Kasmā?",
  "tika-s0404t27:25_3": "Tesu samathavipassanāsaṅkhātesu dhammesu chandarāgamattena anāgāminā laddhabbassa aladdhaanāgāmiphalenapi laddhabbattā.",
  "tika-s0404t27:25_4": "Tathā sati tena anāgāmiphalampi laddhabbameva hoti.",
  "tika-s0404t27:25_5": "Tenāha “anāgāmiphalaṁ paṭiladdhaṁ bhavissatī”ti.",
  "tika-s0404t27:25_6": "Sabhāvato rasitabbattā aviparīto attho eva attharaso.",
  "tika-s0404t27:26_0": "Aññāpi kāci sugatiyoti vinipātike sandhāyāha. Aññāpi kāci duggatiyoti asurakāyamāha.",
  "tika-s0404t27:27_0": "Appaṁ yācitena bahuṁ dentena uḷārapurisena viya ekaṁ dhammaṁ pucchitena “ayampi ekadhammo”ti kathitattā",
  "tika-s0404t27:27_1": "ekādasapi dhammā pucchāvasena ekadhammo nāma jāto paccekaṁ vākyaparisamāpanañāyena.",
  "tika-s0404t27:27_2": "Pucchāvasenāti “atthi nu kho,",
  "tika-s0404t27:27_3": "bhante ānanda, tena…pe…",
  "tika-s0404t27:27_4": "sammāsambuddhena ekadhammo sammadakkhāto”ti evaṁ pavattapucchāvasena.",
  "tika-s0404t27:27_5": "Amatuppattiatthenāti amatabhāvassa uppattihetutāya,",
  "tika-s0404t27:27_6": "sabbānipi kammaṭṭhānāni ekarasāpi amatādhigamassa paṭipattiyāti attho.",
  "tika-s0404t27:27_7": "Evamettha aggaphalabhūmi anāgāmiphalabhūmīti dveva bhūmiyo sarūpato āgatā,",
  "tika-s0404t27:27_8": "nānantariyatāya pana heṭṭhimāpi dve bhūmiyo atthato āgatā evāti daṭṭhabbāti.",
  "tika-s0404t27:27_9": "Pañca satāni aggho etassāti pañcasataṁ.",
  "tika-s0404t27:27_10": "Sesamettha uttānameva.",
  "tika-s0404t27:28_0": "Aṭṭhakanāgarasuttavaṇṇanā niṭṭhitā.",
  "tika-s0404t27:29_0": "7. Gopālasuttavaṇṇanā",
  "tika-s0404t27:30_0": "17.",
  "tika-s0404t27:30_1": "Sattame tisso kathāti tisso aṭṭhakathā,",
  "tika-s0404t27:30_2": "tividhā suttassa atthavaṇṇanāti attho.",
  "tika-s0404t27:30_3": "Ekekaṁ padaṁ nāḷaṁ mūlaṁ etissāti evaṁsaññitā ekanāḷikā.",
  "tika-s0404t27:30_4": "Ekekaṁ vā padaṁ nāḷaṁ atthaniggamanamaggo etissāti ekanāḷikā.",
  "tika-s0404t27:30_5": "Tenāha “ekekassa padassa atthakathana”nti.",
  "tika-s0404t27:30_6": "Cattāro aṁsā bhāgā atthasallakkhaṇūpāyā etissāti caturassā.",
  "tika-s0404t27:30_7": "Tenāha “catukkaṁ bandhitvā kathana”nti.",
  "tika-s0404t27:30_8": "Niyamato nisinnassa āraddhassa vatto saṁvatto etissā atthīti nisinnavattikā,",
  "tika-s0404t27:30_9": "yathāraddhassa atthassa visuṁ visuṁ pariyosāpikāti attho.",
  "tika-s0404t27:30_10": "Tenāha “paṇḍitagopālakaṁ dassetvā”tiādi.",
  "tika-s0404t27:30_11": "Ekekassapi padassa piṇḍatthadassanavasena bahūnaṁ padānaṁ ekajjhaṁ atthaṁ akathetvā ekamekassa padassa atthavaṇṇanā ayaṁ sabbattha labbhati.",
  "tika-s0404t27:30_12": "Catukkaṁ bandhitvāti kaṇhapakkhe upamopameyyadvayaṁ,",
  "tika-s0404t27:30_13": "tathā sukkapakkheti idaṁ catukkaṁ yojetvā.",
  "tika-s0404t27:30_14": "Ayaṁ edisesu eva suttesu labbhati.",
  "tika-s0404t27:30_15": "Pariyosānagamananti keci tāva āhu “kaṇhapakkhe upamaṁ dassetvā upamā ca nāma yāvadeva upameyyasampaṭipādanatthāti",
  "tika-s0404t27:30_16": "upameyyatthaṁ āharitvā saṁkilesapakkhaniddeso ca vodānapakkhavibhāvanatthāyāti sukkapakkhampi upamopameyyavibhāgena",
  "tika-s0404t27:30_17": "āharitvā suttatthassa pariyosāpanaṁ.",
  "tika-s0404t27:30_18": "Kaṇhapakkhe upameyyaṁ dassetvā pariyosānagamanādīsupi eseva nayo”ti.",
  "tika-s0404t27:30_19": "Apare pana “kaṇhapakkhe,",
  "tika-s0404t27:30_20": "sukkapakkhe ca taṁtaṁupamūpameyyatthānaṁ visuṁ visuṁ pariyosāpetvāva kathanaṁ pariyosānagamana”nti vadanti.",
  "tika-s0404t27:30_21": "Ayanti nisinnavattikā.",
  "tika-s0404t27:30_22": "Idhāti imasmiṁ gopālakasutte.",
  "tika-s0404t27:30_23": "Sabbācariyānaṁ āciṇṇāti sabbehipi pubbācariyehi ācaritā saṁvaṇṇitā,",
  "tika-s0404t27:30_24": "tathā ceva pāḷi pavattāti.",
  "tika-s0404t27:31_0": "Aṅgīyanti avayavabhāvena ñāyantīti aṅgāni, koṭṭhāsā.",
  "tika-s0404t27:31_1": "Tāni panettha yasmā sāvajjasabhāvāni,",
  "tika-s0404t27:31_2": "tasmā āha “aṅgehīti aguṇakoṭṭhāsehī”ti.",
  "tika-s0404t27:31_3": "Gomaṇḍalanti gosamūhaṁ.",
  "tika-s0404t27:31_4": "Pariharitunti rakkhituṁ.",
  "tika-s0404t27:31_5": "Taṁ pana pariharaṇaṁ pariggahetvā vicaraṇanti āha “pariggahetvā vicaritu”nti.",
  "tika-s0404t27:31_6": "Vaḍḍhinti gunnaṁ bahubhāvaṁ bahugorasatāsaṅkhātaṁ parivuddhiṁ.",
  "tika-s0404t27:31_7": "“Ettakamida”nti rūpīyatīti rūpaṁ,",
  "tika-s0404t27:31_8": "parimāṇaparicchedopi sarīrarūpampīti āha “gaṇanato vā vaṇṇato vā”ti.",
  "tika-s0404t27:31_9": "Na pariyesati vinaṭṭhabhāvasseva ajānanato.",
  "tika-s0404t27:31_10": "Nīlāti ettha iti-saddo ādiattho.",
  "tika-s0404t27:31_11": "Tena setasabalādivaṇṇaṁ saṅgaṇhāti.",
  "tika-s0404t27:32_0": "Dhanusattisūlādīti ettha issāsācariyānaṁ gāvīsu kataṁ dhanulakkhaṇaṁ.",
  "tika-s0404t27:32_1": "Kumārabhattigaṇānaṁ gāvīsu kataṁ sattilakkhaṇaṁ.",
  "tika-s0404t27:32_2": "Issarabhattigaṇānaṁ gāvīsu kataṁ sūlalakkhaṇanti yojanā.",
  "tika-s0404t27:32_3": "Ādi-saddena rāmavāsudevagaṇādīnaṁ gāvīsu kataṁ pharasucakkādilakkhaṇaṁ saṅgaṇhāti.",
  "tika-s0404t27:33_0": "Nīlamakkhikāti piṅgalamakkhikā,",
  "tika-s0404t27:33_1": "khuddakamakkhikā eva vā.",
  "tika-s0404t27:33_2": "Saṭati rujati etāyāti sāṭikā,",
  "tika-s0404t27:33_3": "saṁvaḍḍhā sāṭikā āsāṭikā.",
  "tika-s0404t27:33_4": "Tenāha “vaḍḍhantī”tiādi.",
  "tika-s0404t27:33_5": "Hāretāti apanetā.",
  "tika-s0404t27:34_0": "Vākenāti vākapaṭṭena.",
  "tika-s0404t27:34_1": "Cīrakenāti pilotikena.",
  "tika-s0404t27:34_2": "Antovasseti vassakālassa abbhantare.",
  "tika-s0404t27:34_3": "Niggāhanti susumārādiggāharahitaṁ.",
  "tika-s0404t27:34_4": "Pītanti pānīyassa pītabhāvaṁ.",
  "tika-s0404t27:34_5": "Sīhabyagghādiparissayena sāsaṅko sappaṭibhayo.",
  "tika-s0404t27:35_0": "Pañca ahāni ekassāti pañcāhiko,",
  "tika-s0404t27:35_1": "so eva vāroti,",
  "tika-s0404t27:35_2": "pañcāhikavāro.",
  "tika-s0404t27:35_3": "Evaṁ sattāhikavāropi veditabbo.",
  "tika-s0404t27:35_4": "Ciṇṇaṭṭhānanti caritaṭṭhānaṁ gocaraggahitaṭṭhānaṁ.",
  "tika-s0404t27:36_0": "Pitiṭṭhānanti pitarā kātabbaṭṭhānaṁ,",
  "tika-s0404t27:36_1": "pitarā kātabbakiccanti attho.",
  "tika-s0404t27:36_2": "Yathāruciṁ gahetvā gacchantīti gunnaṁ rucianurūpaṁ gocarabhūmiṁ vā nadipāraṁ vā gahetvā gacchanti.",
  "tika-s0404t27:36_3": "Gobhattanti kappāsaṭṭhikādimissaṁ gobhuñjitabbaṁ bhattaṁ.",
  "tika-s0404t27:36_4": "Bhattaggahaṇeneva yāgupi saṅgahitā.",
  "tika-s0404t27:37_0": "Dvīhākārehīti vuttaṁ ākāradvayaṁ dassetuṁ “gaṇanato vā samuṭṭhānato vā”ti vuttaṁ.",
  "tika-s0404t27:37_1": "Evaṁ pāḷiyaṁ āgatāti “upacayo santatī”ti jātiṁ dvidhā bhinditvā hadayavatthuṁ aggahetvā dasāyatanāni",
  "tika-s0404t27:37_2": "pañcadasa sukhumarūpānīti evaṁ rūpakaṇḍapāḷiyaṁ āgatā.",
  "tika-s0404t27:37_3": "Pañcavīsati rūpakoṭṭhāsāti salakkhaṇato aññamaññasaṅkarābhāvato rūpabhāgā.",
  "tika-s0404t27:37_4": "Rūpakoṭṭhāsāti vā visuṁ visuṁ appavattitvā kalāpabhāveneva pavattanato rūpakalāpā.",
  "tika-s0404t27:37_5": "Koṭṭhāsāti ca aṁsā avayavāti attho.",
  "tika-s0404t27:37_6": "Koṭṭhanti vā sarīraṁ,",
  "tika-s0404t27:37_7": "tassa aṁsā kesādayo koṭṭhāsāti aññepi avayavā koṭṭhāsā viya koṭṭhāsā.",
  "tika-s0404t27:38_0": "Seyyathāpītiādi upamāsaṁsandanaṁ.",
  "tika-s0404t27:38_1": "Tattha rūpaṁ pariggahetvāti yathāvuttaṁ rūpaṁ salakkhaṇato ñāṇena pariggaṇhitvā.",
  "tika-s0404t27:38_2": "Arūpaṁ vavatthapetvāti taṁ rūpaṁ nissāya ārammaṇañca katvā pavattamāne vedanādike cattāro khandhe arūpanti vavatthapetvā.",
  "tika-s0404t27:38_3": "Rūpārūpaṁ pariggahetvāti puna tattha yaṁ rūppanalakkhaṇaṁ,",
  "tika-s0404t27:38_4": "taṁ rūpaṁ.",
  "tika-s0404t27:38_5": "Tadaññaṁ arūpaṁ.",
  "tika-s0404t27:38_6": "Ubhayavinimuttaṁ kiñci natthi attā vā attaniyaṁ vāti evaṁ rūpārūpaṁ pariggahetvā.",
  "tika-s0404t27:38_7": "Tadubhayañca avijjādinā paccayena sapaccayanti paccayaṁ sallakkhetvā,",
  "tika-s0404t27:38_8": "aniccatādilakkhaṇaṁ āropetvā yo kalāpasammasanādikkamena kammaṭṭhānaṁ matthakaṁ pāpetuṁ na sakkoti,",
  "tika-s0404t27:38_9": "so na vaḍḍhatīti yojanā.",
  "tika-s0404t27:39_0": "Ettakaṁ rūpaṁ ekasamuṭṭhānanti cakkhāyatanaṁ,",
  "tika-s0404t27:39_1": "sotāyatanaṁ,",
  "tika-s0404t27:39_2": "ghānāyatanaṁ,",
  "tika-s0404t27:39_3": "jivhāyatanaṁ,",
  "tika-s0404t27:39_4": "kāyāyatanaṁ,",
  "tika-s0404t27:39_5": "itthindriyaṁ,",
  "tika-s0404t27:39_6": "purisindriyaṁ,",
  "tika-s0404t27:39_7": "jīvitindriyanti aṭṭhavidhaṁ kammavasena;",
  "tika-s0404t27:39_8": "kāyaviññatti,",
  "tika-s0404t27:39_9": "vacīviññattīti idaṁ dvayaṁ cittavasenāti ettakaṁ rūpaṁ ekasamuṭṭhānaṁ.",
  "tika-s0404t27:39_10": "Saddāyatanamekaṁ utucittavasena dvisamuṭṭhānaṁ.",
  "tika-s0404t27:39_11": "Rūpassa lahutā, mudutā,",
  "tika-s0404t27:39_12": "kammaññatāti ettakaṁ rūpaṁ utucittāhāravasena tisamuṭṭhānaṁ.",
  "tika-s0404t27:39_13": "Rūpāyatanaṁ,",
  "tika-s0404t27:39_14": "gandhāyatanaṁ,",
  "tika-s0404t27:39_15": "rasāyatanaṁ,",
  "tika-s0404t27:39_16": "phoṭṭhabbāyatanaṁ,",
  "tika-s0404t27:39_17": "ākāsadhātu, āpodhātu,",
  "tika-s0404t27:39_18": "kabaḷīkāro āhāroti ettakaṁ rūpaṁ utucittāhārakammavasena catusamuṭṭhānaṁ. Upacayo, santati, jaratā,",
  "tika-s0404t27:39_19": "rūpassa aniccatāti ettakaṁ rūpaṁ na kutoci samuṭṭhātīti na jānāti.",
  "tika-s0404t27:39_20": "Samuṭṭhānato rūpaṁ ajānantotiādīsu vattabbaṁ “gaṇanato rūpaṁ ajānanto”tiādīsu vuttanayeneva veditabbaṁ.",
  "tika-s0404t27:40_0": "Kammalakkhaṇoti attanā kataṁ duccaritakammaṁ lakkhaṇaṁ etassāti kammalakkhaṇo, bālo.",
  "tika-s0404t27:40_1": "Vuttañhetaṁ –",
  "tika-s0404t27:40_2": "“tīṇimāni,",
  "tika-s0404t27:40_3": "bhikkhave,",
  "tika-s0404t27:40_4": "bālassa bālalakkhaṇāni.",
  "tika-s0404t27:40_5": "Katamāni tīṇi?",
  "tika-s0404t27:40_6": "Duccintitacintī hoti,",
  "tika-s0404t27:40_7": "dubbhāsitabhāsī,",
  "tika-s0404t27:40_8": "dukkaṭakammakārī.",
  "tika-s0404t27:40_9": "Imāni kho…pe…",
  "tika-s0404t27:40_10": "lakkhaṇānī”ti.",
  "tika-s0404t27:40_11": "Attanā kataṁ sucaritakammaṁ lakkhaṇaṁ etassāti kammalakkhaṇo, paṇḍito.",
  "tika-s0404t27:40_12": "Vuttampi cetaṁ “tīṇimāni,",
  "tika-s0404t27:40_13": "bhikkhave,",
  "tika-s0404t27:40_14": "paṇḍitassa paṇḍitalakkhaṇāni.",
  "tika-s0404t27:40_15": "Katamāni tīṇi?",
  "tika-s0404t27:40_16": "Sucintitacintī hoti,",
  "tika-s0404t27:40_17": "subhāsitabhāsī,",
  "tika-s0404t27:40_18": "sukatakammakārī.",
  "tika-s0404t27:40_19": "Imāni kho…pe…",
  "tika-s0404t27:40_20": "paṇḍitalakkhaṇānī”ti.",
  "tika-s0404t27:40_21": "Tenāha “kusalākusalakammaṁ paṇḍitabālalakkhaṇa”nti.",
  "tika-s0404t27:41_0": "Bāle vajjetvā paṇḍite na sevatīti yaṁ bālapuggale vajjetvā paṇḍitasevanaṁ atthakāmena kātabbaṁ,",
  "tika-s0404t27:41_1": "taṁ na karoti.",
  "tika-s0404t27:41_2": "Tathābhūtassa ca ayamādīnavoti dassetuṁ puna “bāle vajjetvā”tiādi vuttaṁ.",
  "tika-s0404t27:41_3": "Tattha yaṁ bhagavatā “idaṁ vo kappatī”ti anuññātaṁ,",
  "tika-s0404t27:41_4": "tadanulomañce,",
  "tika-s0404t27:41_5": "taṁ kappiyaṁ.",
  "tika-s0404t27:41_6": "Yaṁ “idaṁ vo na kappatī”ti paṭikkhittaṁ,",
  "tika-s0404t27:41_7": "tadanulomañce,",
  "tika-s0404t27:41_8": "taṁ akappiyaṁ.",
  "tika-s0404t27:41_9": "Yaṁ kosallasambhūtaṁ,",
  "tika-s0404t27:41_10": "taṁ kusalaṁ,",
  "tika-s0404t27:41_11": "tappaṭipakkhaṁ akusalaṁ.",
  "tika-s0404t27:41_12": "Tadeva sāvajjaṁ,",
  "tika-s0404t27:41_13": "kusalaṁ anavajjaṁ.",
  "tika-s0404t27:41_14": "Āpattito ādito dve āpattikkhandhā garukaṁ,",
  "tika-s0404t27:41_15": "tadaññaṁ lahukaṁ.",
  "tika-s0404t27:41_16": "Dhammato mahāsāvajjaṁ garukaṁ,",
  "tika-s0404t27:41_17": "appasāvajjaṁ lahukaṁ.",
  "tika-s0404t27:41_18": "Sappaṭikāraṁ satekicchaṁ,",
  "tika-s0404t27:41_19": "appaṭikāraṁ atekicchaṁ.",
  "tika-s0404t27:41_20": "Dhammatānugataṁ kāraṇaṁ,",
  "tika-s0404t27:41_21": "itaraṁ akāraṇaṁ.",
  "tika-s0404t27:41_22": "Taṁ ajānantoti kappiyākappiyaṁ,",
  "tika-s0404t27:41_23": "garuka-lahukaṁ,",
  "tika-s0404t27:41_24": "satekicchātekicchaṁ ajānanto suvisuddhaṁ katvā sīlaṁ rakkhituṁ na sakkoti.",
  "tika-s0404t27:41_25": "Kusalākusalaṁ,",
  "tika-s0404t27:41_26": "sāvajjānavajjaṁ,",
  "tika-s0404t27:41_27": "kāraṇākāraṇaṁ ajānanto khandhādīsu akusalatāya rūpārūpapariggahampi kātuṁ na sakkoti,",
  "tika-s0404t27:41_28": "kuto tassa kammaṭṭhānaṁ gahetvā vaḍḍhanā.",
  "tika-s0404t27:41_29": "Tenāha “kammaṭṭhānaṁ gahetvā vaḍḍhetuṁ na sakkotī”ti.",
  "tika-s0404t27:42_0": "Govaṇasadise attabhāve uppajjitvā tattha dukkhuppattihetuto micchāvitakkā āsāṭikā viyāti āsāṭikāti āha “akusalavitakkaṁ āsāṭikaṁ ahāretvā”ti.",
  "tika-s0404t27:43_0": "“Gaṇḍoti kho,",
  "tika-s0404t27:43_1": "bhikkhave,",
  "tika-s0404t27:43_2": "pañcannetaṁ upādānakkhandhānaṁ adhivacana”nti vacanato chahi vaṇamukhehi vissandamānayūso gaṇḍo viya",
  "tika-s0404t27:43_3": "pilotikākhaṇḍena chadvārehi vissandamānakilesāsuci attabhāvavaṇo satisaṁvarena pidahitabbo,",
  "tika-s0404t27:43_4": "ayaṁ pana evaṁ na karotīti āha “yathā so gopālako vaṇaṁ na paṭicchādeti,",
  "tika-s0404t27:43_5": "evaṁ saṁvaraṁ na sampādetī”ti.",
  "tika-s0404t27:44_0": "Yathā dhūmo indhanaṁ nissāya uppajjamāno saṇho sukhumo,",
  "tika-s0404t27:44_1": "taṁ taṁ vivaraṁ anupavissa byāpento sattānaṁ ḍaṁsamakasādiparissayaṁ vinodeti,",
  "tika-s0404t27:44_2": "aggijālāsamuṭṭhānassa pubbaṅgamo hoti,",
  "tika-s0404t27:44_3": "evaṁ dhammadesanāñāṇassa indhanabhūtaṁ rūpārūpadhammajātaṁ nissāya uppajjamānā saṇhā sukhumā taṁ taṁ",
  "tika-s0404t27:44_4": "khandhantaraṁ āyatanantarañca anupavissa byāpeti,",
  "tika-s0404t27:44_5": "sattānaṁ micchāvitakkādiparissayaṁ vinodeti,",
  "tika-s0404t27:44_6": "ñāṇaggijālāsamuṭṭhāpanassa pubbaṅgamo hoti,",
  "tika-s0404t27:44_7": "tasmā dhūmo viyāti dhūmoti āha “gopālako dhūmaṁ viya dhammadesanādhūmaṁ na karotī”ti.",
  "tika-s0404t27:44_8": "Attano santikaṁ upagantvā nisinnassa kātabbā tadanucchavikā dhammakathā upanisinnakakathā.",
  "tika-s0404t27:44_9": "Katassa dānādipuññassa anumodanakathā anumodanā.",
  "tika-s0404t27:44_10": "Tatoti dhammakathādīnaṁ akaraṇato.",
  "tika-s0404t27:44_11": "“Bahussuto guṇavāti na jānantī”ti kasmā vuttaṁ?",
  "tika-s0404t27:44_12": "Nanu attano jānāpanatthaṁ dhammakathādi na kātabbamevāti?",
  "tika-s0404t27:44_13": "Saccaṁ na kātabbameva,",
  "tika-s0404t27:44_14": "suddhāsayena pana dhamme kathite tassa guṇajānanaṁ sandhāyetaṁ vuttaṁ.",
  "tika-s0404t27:44_15": "Tenāha bhagavā –",
  "tika-s0404t27:45_0": "“Nābhāsamānaṁ jānanti, missaṁ bālehi paṇḍitaṁ;",
  "tika-s0404t27:46_0": "Bhāsaye jotaye dhammaṁ, paggaṇhe isinaṁ dhaja”nti.",
  "tika-s0404t27:47_0": "Taranti otaranti etthāti titthaṁ,",
  "tika-s0404t27:47_1": "naditaḷākādīnaṁ nahānapānādiatthaṁ otaraṇaṭṭhānaṁ.",
  "tika-s0404t27:47_2": "Yathā pana taṁ udakena otiṇṇasattānaṁ sarīramalaṁ pavāheti,",
  "tika-s0404t27:47_3": "parissamaṁ vinodeti,",
  "tika-s0404t27:47_4": "visuddhiṁ uppādeti,",
  "tika-s0404t27:47_5": "evaṁ bahussutā attano samīpaṁ otiṇṇasattānaṁ dhammodakena cittamalaṁ pavāhenti,",
  "tika-s0404t27:47_6": "parissamaṁ vinodenti,",
  "tika-s0404t27:47_7": "visuddhiṁ uppādenti,",
  "tika-s0404t27:47_8": "tasmā te titthaṁ viyāti titthaṁ.",
  "tika-s0404t27:47_9": "Tenāha “titthabhūte bahussutabhikkhū”ti.",
  "tika-s0404t27:47_10": "Byañjanaṁ kathaṁ ropetabbanti, bhante,",
  "tika-s0404t27:47_11": "idaṁ byañjanaṁ ayaṁ saddo kathaṁ imasmiṁ atthe ropetabbo,",
  "tika-s0404t27:47_12": "kena pakārena imassa atthassa vācako jāto.",
  "tika-s0404t27:47_13": "“Nirūpetabba”nti vā pāṭho,",
  "tika-s0404t27:47_14": "nirūpetabbaṁ ayaṁ sabhāvanirutti kathamettha nirūḷhāti adhippāyo.",
  "tika-s0404t27:47_15": "Imassa bhāsitassa ko atthoti saddatthaṁ pucchati.",
  "tika-s0404t27:47_16": "Imasmiṁ ṭhāneti imasmiṁ pāḷippadese.",
  "tika-s0404t27:47_17": "Pāḷi kiṁ vadatīti bhāvatthaṁ pucchati.",
  "tika-s0404t27:47_18": "Attho kiṁ dīpetīti bhāvatthaṁ vā?",
  "tika-s0404t27:47_19": "Saṅketatthaṁ vā.",
  "tika-s0404t27:47_20": "Na paripucchatīti vimaticchedanapucchāvasena sabbaso pucchaṁ na karoti.",
  "tika-s0404t27:47_21": "Na paripañhatīti pari pari attano ñātuṁ icchaṁ na ācikkhati,",
  "tika-s0404t27:47_22": "na vibhāveti.",
  "tika-s0404t27:47_23": "Tenāha “na jānāpetī”ti.",
  "tika-s0404t27:47_24": "Teti bahussutabhikkhū.",
  "tika-s0404t27:47_25": "Vivaraṇaṁ nāma atthassa vibhajitvā kathananti āha “bhājetvā na desentī”ti.",
  "tika-s0404t27:47_26": "Anuttānīkatanti ñāṇena apākaṭīkataṁ guyhaṁ paṭicchannaṁ.",
  "tika-s0404t27:47_27": "Na uttāniṁ karontīti sinerupādamūle vālikaṁ uddharanto viya pathavīsandhārodakaṁ vivaritvā dassento viya ca uttānaṁ na karonti.",
  "tika-s0404t27:48_0": "Evaṁ yassa dhammassa vasena bahussutā “tittha”nti vuttā pariyāyato.",
  "tika-s0404t27:48_1": "Idāni tameva dhammaṁ nippariyāyato “tittha”nti dassetuṁ “yathā vā”tiādi vuttaṁ.",
  "tika-s0404t27:48_2": "Dhammo hi taranti otaranti etena nibbānaṁ nāma taḷākanti “tittha”nti vuccati.",
  "tika-s0404t27:48_3": "Tenāha bhagavā sumedhabhūto –",
  "tika-s0404t27:49_0": "“Evaṁ kilesamaladhovaṁ, vijjante amatantaḷe;",
  "tika-s0404t27:50_0": "Na gavesati taṁ taḷākaṁ, na doso amatantaḷe”ti. –",
  "tika-s0404t27:51_0": "Dhammasseva nibbānassotaraṇatitthabhūtassa otaraṇākāraṁ ajānanto “dhammatitthaṁ na jānātī”ti vutto.",
  "tika-s0404t27:52_0": "Pītāpītanti gogaṇe pītaṁ apītañca gorūpaṁ na jānāti,",
  "tika-s0404t27:52_1": "na vindati.",
  "tika-s0404t27:52_2": "Avindanto hi “na labhatī”ti vutto.",
  "tika-s0404t27:52_3": "“Ānisaṁsaṁ na vindatī”ti vatvā tassa avindanākāraṁ dassento “dhammassavanaggaṁ gantvā”tiādimāha.",
  "tika-s0404t27:53_0": "Ayaṁ lokuttaroti padaṁ sandhāyāha “ariya”nti.",
  "tika-s0404t27:53_1": "Paccāsattiñāyena anantarassa hi vippaṭisedho vā.",
  "tika-s0404t27:53_2": "Ariyasaddo vā niddosapariyāyo daṭṭhabbo.",
  "tika-s0404t27:53_3": "Aṭṭhaṅgikanti ca visuṁ ekajjhañca aṭṭhaṅgikaṁ upādāya gahetabbaṁ,",
  "tika-s0404t27:53_4": "aṭṭhaṅgatā bāhullato ca.",
  "tika-s0404t27:53_5": "Evañca katvā sattaṅgassapi ariyamaggassa saṅgaho siddho hoti.",
  "tika-s0404t27:54_0": "Cattāro satipaṭṭhānetiādīsu avisesena satipaṭṭhānā vuttā.",
  "tika-s0404t27:54_1": "Tattha kāyavedanācittadhammārammaṇā satipaṭṭhānā lokiyā,",
  "tika-s0404t27:54_2": "tattha sammohaviddhaṁsanavasena pavattā nibbānārammaṇā lokuttarāti evaṁ “ime lokiyā,",
  "tika-s0404t27:54_3": "ime lokuttarā”ti yathābhūtaṁ nappajānāti.",
  "tika-s0404t27:55_0": "Anavasesaṁ duhatīti paṭiggahaṇe mattaṁ ajānanto kismiñci dāyake saddhāhāniyā,",
  "tika-s0404t27:55_1": "kismiñci paccayahāniyā anavasesaṁ duhati.",
  "tika-s0404t27:55_2": "Vācāya abhihāro vācābhihāro.",
  "tika-s0404t27:55_3": "Paccayānaṁ abhihāro paccayābhihāro.",
  "tika-s0404t27:56_0": "“Imeamhesu garucittīkāraṁ na karontī”ti iminā navakānaṁ bhikkhūnaṁ sammāpaṭipattiyā abhāvaṁ dasseti ācariyupajjhāyesu pitupemassa anupaṭṭhāpanato,",
  "tika-s0404t27:56_1": "tena ca sikkhāgāravatābhāvadīpanena saṅgahassa abhājanabhāvaṁ,",
  "tika-s0404t27:56_2": "tena therānaṁ tesu anuggahābhāvaṁ.",
  "tika-s0404t27:56_3": "Na hi sīlādiguṇehi sāsane thirabhāvappattā ananuggahetabbe sabrahmacārī anuggaṇhanti,",
  "tika-s0404t27:56_4": "niratthakaṁ vā anuggahaṁ karonti.",
  "tika-s0404t27:56_5": "Tenāha “navake bhikkhū”tiādi.",
  "tika-s0404t27:56_6": "Dhammakathābandhanti paveṇiāgataṁ pakiṇṇakadhammakathāmaggaṁ.",
  "tika-s0404t27:56_7": "Saccasattappaṭisandhipaccayākārappaṭisaṁyuttaṁ suññatādīpanaṁ guḷhaganthaṁ.",
  "tika-s0404t27:56_8": "Vuttavipallāsavasenāti “na rūpaññū”tiādīsu vuttassa paṭisedhassa paṭikkhepavasena aggahaṇavasena.",
  "tika-s0404t27:56_9": "Yojetvāti “rūpaññū hotīti gaṇanato vā vaṇṇato vā rūpaṁ jānātī”tiādinā,",
  "tika-s0404t27:56_10": "“tassa gogaṇopi na parihāyati,",
  "tika-s0404t27:56_11": "pañcagorasaparibhogatopi na paribāhiro hotī”tiādinā ca atthaṁ yojetvā.",
  "tika-s0404t27:56_12": "Veditabboti tasmiṁ tasmiṁ pade yathārahaṁ attho veditabbo.",
  "tika-s0404t27:56_13": "Sesaṁ sabbattha uttānamevāti.",
  "tika-s0404t27:57_0": "Gopālasuttavaṇṇanā niṭṭhitā.",
  "tika-s0404t27:58_0": "Iti manorathapūraṇiyā aṅguttaranikāya-aṭṭhakathāya",
  "tika-s0404t27:59_0": "Ekādasakanipātavaṇṇanāya anuttānatthadīpanā samattā.",
  "tika-s0404t27:60_0": "Niṭṭhitā ca manorathapūraṇiyā aṅguttaranikāya-aṭṭhakathāya",
  "tika-s0404t27:61_0": "Anuttānatthapadavaṇṇanā.",
  "tika-s0404t27:62_0": "Nigamanakathāvaṇṇanā",
  "tika-s0404t27:63_0": "Mahāaṭṭhakathāyasāranti aṅguttaramahāaṭṭhakathāya sāraṁ.",
  "tika-s0404t27:63_1": "Ekūnasaṭṭhimattoti thokaṁ ūnabhāvato mattasaddaggahaṇaṁ.",
  "tika-s0404t27:63_2": "Mūlaṭṭhakathāsāranti pubbe vuttaaṅguttaramahāaṭṭhakathāya sārameva anunigamavasena vadati.",
  "tika-s0404t27:63_3": "Atha vā mūlaṭṭhakathāsāranti porāṇaṭṭhakathāsu atthasāraṁ.",
  "tika-s0404t27:63_4": "Tenedaṁ dasseti –",
  "tika-s0404t27:63_5": "aṅguttaramahāaṭṭhakathāya atthasāraṁ ādāya imaṁ manorathapūraṇiṁ karonto sesamahānikāyānampi mūlaṭṭhakathāsu",
  "tika-s0404t27:63_6": "idha viniyogakkhamaṁ atthasāraṁ ādāya evamakāsinti.",
  "tika-s0404t27:63_7": "Mahāvihārādhivāsīnanti ca idaṁ purimapacchimapadehi saddhiṁ sambandhitabbaṁ “mahāvihārādhivāsīnaṁ samayaṁ pakāsayantī,",
  "tika-s0404t27:63_8": "mahāvihārādhivāsīnaṁ mūlaṭṭhakathāsāraṁ ādāyā”ti.",
  "tika-s0404t27:63_9": "Tenāti puññena.",
  "tika-s0404t27:63_10": "Hotu sabbo sukhī lokoti kāmāvacarādivibhāgo sabbo sattaloko yathārahaṁ bodhittayādhigamavasena sampattena",
  "tika-s0404t27:63_11": "nibbānasukhena sukhī sukhito hotūti sadevakassa lokassa accantaṁ sukhādhigamāya attano puññaṁ pariṇāmeti.",
  "tika-s0404t27:64_0": "Ettāvatā samattāva, sabbaso vaṇṇanā ayaṁ;",
  "tika-s0404t27:65_0": "Vīsatiyā sahassehi, ganthehi parimāṇato.",
  "tika-s0404t27:66_0": "Porāṇānaṁ kathāmagga-sāramettha yato ṭhitaṁ;",
  "tika-s0404t27:67_0": "Tasmā sāratthamañjūsā, iti nāmena vissutā.",
  "tika-s0404t27:68_0": "Ajjhesito narindena, sohaṁ parakkamabāhunā;",
  "tika-s0404t27:69_0": "Saddhammaṭṭhitikāmena, sāsanujjotakārinā.",
  "tika-s0404t27:70_0": "Teneva kārite ramme, pāsādasatamaṇḍite;",
  "tika-s0404t27:71_0": "Nānādumagaṇākiṇṇe, bhāvanābhiratālaye.",
  "tika-s0404t27:72_0": "Sītalūdakasampanne, vasaṁ jetavane imaṁ;",
  "tika-s0404t27:73_0": "Atthabyañjanasampannaṁ, akāsiṁ sādhusammataṁ.",
  "tika-s0404t27:74_0": "Yaṁ siddhaṁ iminā puññaṁ, yaṁ caññaṁ pasutaṁ mayā;",
  "tika-s0404t27:75_0": "Etena puññakammena, dutiye attasambhave.",
  "tika-s0404t27:76_0": "Tāvatiṁse pamodento, sīlācāraguṇe rato;",
  "tika-s0404t27:77_0": "Alaggo pañcakāmesu, patvāna paṭhamaṁ phalaṁ.",
  "tika-s0404t27:78_0": "Antime attabhāvamhi, metteyyaṁ munipuṅgavaṁ;",
  "tika-s0404t27:79_0": "Lokaggapuggalaṁ nāthaṁ, sabbasattahite rataṁ.",
  "tika-s0404t27:80_0": "Disvāna tassa dhīrassa, sutvā saddhammadesanaṁ;",
  "tika-s0404t27:81_0": "Adhigantvā phalaṁ aggaṁ, sobheyyaṁ jinasāsanaṁ.",
  "tika-s0404t27:82_0": "Sadā rakkhantu rājāno, dhammeneva imaṁ pajaṁ;",
  "tika-s0404t27:83_0": "Niratā puññakammesu, jotentu jinasāsanaṁ.",
  "tika-s0404t27:84_0": "Ime ca pāṇino sabbe, sabbadā nirupaddavā;",
  "tika-s0404t27:85_0": "Niccaṁ kalyāṇasaṅkappā, pappontu amataṁ padanti.",
  "tika-s0404t27:86_0": "Aṅguttaraṭīkā samattā."
}