{
  "atk-abh03a10:0_0": "3. Brahmacariyakathā",
  "atk-abh03a10:1_0": "1. Suddhabrahmacariyakathāvaṇṇanā",
  "atk-abh03a10:2_0": "269.",
  "atk-abh03a10:2_1": "Idāni brahmacariyakathā hoti.",
  "atk-abh03a10:2_2": "Tattha dve brahmacariyavāsā,",
  "atk-abh03a10:2_3": "maggabhāvanā ca pabbajjā ca.",
  "atk-abh03a10:2_4": "Pabbajjā sabbadevesu natthi.",
  "atk-abh03a10:2_5": "Maggabhāvanā ṭhapetvā asaññasatte sesesu appaṭisiddhā.",
  "atk-abh03a10:2_6": "Tattha ye paranimmitavasavattideve upādāya taduparidevesu maggabhāvanampi na icchanti seyyathāpi sammitiyā,",
  "atk-abh03a10:2_7": "te sandhāya natthi devesūti pucchā sakavādissa. ‘‘Tīhi,",
  "atk-abh03a10:2_8": "bhikkhave,",
  "atk-abh03a10:2_9": "ṭhānehi jambudīpakā manussā uttarakuruke ca manusse adhiggaṇhanti deve ca tāvatiṁse.",
  "atk-abh03a10:2_10": "Katamehi tīhi?",
  "atk-abh03a10:2_11": "Sūrā satimanto idha brahmacariyavāso’’ti (a. ni.",
  "atk-abh03a10:2_12": "9.21) idaṁ suttaṁ nissāya dvepi brahmacariyavāsā natthi devesūti uppannaladdhivasena paṭiññā paravādissa.",
  "atk-abh03a10:2_13": "Puna dvinnampi brahmacariyānaṁ antarāyikadhammavaseneva sabbe devā jaḷāti pucchā sakavādissa.",
  "atk-abh03a10:2_14": "Tattha hatthasaṁvācikāti mūgā viya hatthamuddhāya vattāro.",
  "atk-abh03a10:2_15": "Parato atthi devesūti pucchā paravādissa,",
  "atk-abh03a10:2_16": "maggabhāvanaṁ sandhāya paṭiññā sakavādissa.",
  "atk-abh03a10:2_17": "Paṭiññāya adhippāyaṁ asallakkhetvā pabbajjāvasena anuyogo paravādissa.",
  "atk-abh03a10:3_0": "270.Yattha natthi pabbajjāti pañhe gihīnañceva ekaccānañca devānaṁ maggapaṭilābhaṁ sandhāya paṭikkhepo tasseva.",
  "atk-abh03a10:3_1": "Puna puṭṭho paccantavāsino ceva asaññasatte ca sandhāya paṭiññā tasseva.",
  "atk-abh03a10:3_2": "Yo pabbajatītiādīsu pucchāsupi eseva nayo.",
  "atk-abh03a10:3_3": "Puna ‘‘atthi devesū’’ti pañhepi maggabhāvanaṁ sandhāyeva paṭiññā sakavādissa,",
  "atk-abh03a10:3_4": "‘‘sabbadevesū’’ti vutte asaññasatte sandhāya paṭikkhepo tasseva.",
  "atk-abh03a10:4_0": "271.Manussesūti pañhadvaye jambudīpake sandhāya paṭiññā.",
  "atk-abh03a10:4_1": "Paccantavāsino sandhāya paṭikkhepo veditabbo.",
  "atk-abh03a10:5_0": "Atthi yattha atthīti atthi te devā,",
  "atk-abh03a10:5_1": "atthi vā so padeso,",
  "atk-abh03a10:5_2": "yattha atthīti evaṁ sattapadesavibhāgamukhena vissajjanaṁ sakavādissa.",
  "atk-abh03a10:5_3": "Iminā nayena sabbe ekantarikapañhā veditabbā.",
  "atk-abh03a10:6_0": "272.",
  "atk-abh03a10:6_1": "Suttānuyoge kuhiṁ phaluppattīti tassa anāgāmino arahattaphaluppatti kuhinti pucchā sakavādissa.",
  "atk-abh03a10:6_2": "Tatthevāti suddhāvāsesūti attho.",
  "atk-abh03a10:7_0": "Handa hīti kāraṇatthe nipāto.",
  "atk-abh03a10:7_1": "Idaṁ vuttaṁ hoti –",
  "atk-abh03a10:7_2": "yasmā anāgāmipuggalo idha loke bhāvitena maggena tattha suddhāvāsesu phalaṁ sacchikaroti,",
  "atk-abh03a10:7_3": "na tattha aññaṁ maggaṁ bhāveti,",
  "atk-abh03a10:7_4": "tasmā natthi devesu brahmacariyavāsoti.",
  "atk-abh03a10:8_0": "2. Saṁsandanabrahmacariyavaṇṇanā",
  "atk-abh03a10:9_0": "273.",
  "atk-abh03a10:9_1": "Idāni yadi aññattha bhāvitena maggena aññattha phalasacchikiriyā hoti,",
  "atk-abh03a10:9_2": "sotāpannādīnampi siyāti etamatthaṁ dassetuṁ puna anāgāmītiādīnaṁ saṁsandanapucchā sakavādissa.",
  "atk-abh03a10:9_3": "Tattha anāgāmissa phalasacchikiriyāya paṭiññā,",
  "atk-abh03a10:9_4": "sesānaṁ phalasacchikiriyāya paṭikkhepo paravādissa.",
  "atk-abh03a10:9_5": "Idha bhāvitamaggo hi anāgāmī idhavihāyaniṭṭho nāma hoti.",
  "atk-abh03a10:9_6": "So idha anāgāmimaggaṁ bhāvetvā ‘‘opapātiko tatthaparinibbāyī’’ti vacanato ‘‘puna maggabhāvanaṁ vinā upapattivaseneva",
  "atk-abh03a10:9_7": "arahattaphalaṁ sacchikarotī’’ti tassa laddhi.",
  "atk-abh03a10:9_8": "Sotāpannasakadāgāmino pana tattha maggaṁ bhāvetvā tatrupapattikā nāma hontīti tesaṁ idhāgamanaññeva natthi.",
  "atk-abh03a10:9_9": "Iti so anāgāmissa phalasacchikiriyaṁ puṭṭho paṭijānāti.",
  "atk-abh03a10:9_10": "Itaresaṁ paṭikkhipati.",
  "atk-abh03a10:10_0": "Anāgāmī puggalo tattha bhāvitena maggenāti pañhe ‘‘anāgāmino tattha maggabhāvanāva natthī’’ti laddhiyā paṭikkhipati.",
  "atk-abh03a10:10_1": "Maggo ca bhāvīyati,",
  "atk-abh03a10:10_2": "na ca kilesā pahīyantīti pucchā sakavādissa ,",
  "atk-abh03a10:10_3": "rūpāvacaramaggaṁ sandhāya paṭiññā itarassa.",
  "atk-abh03a10:10_4": "Rūpāvacaramaggena hi so idhavihāyaniṭṭho nāma jāto.",
  "atk-abh03a10:11_0": "Anāgāmī puggalo katakaraṇīyoti pañhe ‘‘opapātiko tatthaparinibbāyī’’ti vacanato upapattiyāvassa katakaraṇīyādibhāvaṁ sandhāya paṭijānāti.",
  "atk-abh03a10:11_1": "Arahāti pañhe idhaparinibbāyino arahato vaseneva paṭikkhipati.",
  "atk-abh03a10:11_2": "Puna puṭṭho tatthaparinibbāyino vasena paṭijānāti.",
  "atk-abh03a10:12_0": "Atthi arahato punabbhavotiādīsupi tatthaparinibbāyī idhaparinibbāyīnaṁ vaseneva attho veditabbo.",
  "atk-abh03a10:12_1": "Appaṭividdhākuppova tatthaparinibbāyatīti puṭṭho idheva bhāvitena maggena tassa akuppapaṭivedhaṁ icchanto paṭikkhipati.",
  "atk-abh03a10:13_0": "Yathā migoti paṭhamaṁ udāharaṇaṁ paravādissa, dutiyaṁ sakavādissa. Sesaṁ sabbattha uttānatthamevāti.",
  "atk-abh03a10:14_0": "Brahmacariyakathā niṭṭhitā.",
  "atk-abh03a10:15_0": "3. Odhisokathāvaṇṇanā",
  "atk-abh03a10:16_0": "274.",
  "atk-abh03a10:16_1": "Idāni odhisokathā nāma hoti.",
  "atk-abh03a10:16_2": "Tattha ye sotāpannādīnaṁ nānābhisamayavasena dukkhadassanādīhi odhiso odhiso ekadesena ekadesena kilesappahānaṁ",
  "atk-abh03a10:16_3": "icchanti seyyathāpi etarahi sammitiyādayo,",
  "atk-abh03a10:16_4": "tesaṁ taṁ laddhiṁ bhindituṁ odhisoti pucchā sakavādissa,",
  "atk-abh03a10:16_5": "paṭiññā paravādissa.",
  "atk-abh03a10:16_6": "Puna anuyogo sakavādissa,",
  "atk-abh03a10:16_7": "ekadesena sotāpannādibhāvassa abhāvato paṭikkhepo paravādissa.",
  "atk-abh03a10:16_8": "Iminā upāyena sabbavāresu attho veditabboti.",
  "atk-abh03a10:17_0": "Odhisokathāvaṇṇanā."
}