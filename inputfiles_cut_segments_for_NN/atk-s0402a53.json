{
  "atk-s0402a53:0_0": "(18) 3. Sañcetaniyavaggo",
  "atk-s0402a53:1_0": "1. Cetanāsuttavaṇṇanā",
  "atk-s0402a53:2_0": "171.",
  "atk-s0402a53:2_1": "Tatiyassa paṭhame kāyeti kāyadvāre,",
  "atk-s0402a53:2_2": "kāyaviññattiyā satīti attho.",
  "atk-s0402a53:2_3": "Kāyasañcetanāhetūtiādīsu kāyasañcetanā nāma kāyadvāre cetanā pakappanā.",
  "atk-s0402a53:2_4": "Sā aṭṭha kāmāvacarakusalavasena aṭṭhavidhā,",
  "atk-s0402a53:2_5": "akusalavasena dvādasavidhāti vīsatividhā.",
  "atk-s0402a53:2_6": "Tathā vacīsañcetanā,",
  "atk-s0402a53:2_7": "tathā manosañcetanā.",
  "atk-s0402a53:2_8": "Apicettha nava mahaggatacetanāpi labbhanti.",
  "atk-s0402a53:2_9": "Kāyasañcetanāhetūti kāyasañcetanāpaccayā.",
  "atk-s0402a53:2_10": "Uppajjati ajjhattaṁ sukhadukkhanti aṭṭhakusalakammapaccayā niyakajjhatte sukhaṁ uppajjati,",
  "atk-s0402a53:2_11": "dvādasaakusalakammapaccayā dukkhaṁ.",
  "atk-s0402a53:2_12": "Sesadvāresupi eseva nayo.",
  "atk-s0402a53:2_13": "Avijjāpaccayāvāti avijjākāraṇeneva.",
  "atk-s0402a53:2_14": "Sace hi avijjā chādayamānā paccayo hoti,",
  "atk-s0402a53:2_15": "evaṁ sante tīsu dvāresu sukhadukkhānaṁ paccayabhūtā cetanā uppajjati.",
  "atk-s0402a53:2_16": "Iti mūlabhūtāya avijjāya vasenetaṁ vuttaṁ.",
  "atk-s0402a53:3_0": "Sāmaṁ vātiādīsu parehi anāṇatto sayameva abhisaṅkharonto sāmaṁ kāyasaṅkhāraṁ abhisaṅkharoti nāma.",
  "atk-s0402a53:3_1": "Yaṁ pana pare samādapetvā āṇāpetvā kārenti,",
  "atk-s0402a53:3_2": "tassa taṁ kāyasaṅkhāraṁ pare abhisaṅkharonti nāma.",
  "atk-s0402a53:3_3": "Yo pana kusalaṁ kusalanti akusalaṁ akusalanti kusalavipākaṁ kusalavipākoti akusalavipākaṁ akusalavipākoti",
  "atk-s0402a53:3_4": "jānanto kāyadvāre vīsatividhaṁ kāyasaṅkhāraṁ abhisaṅkharoti,",
  "atk-s0402a53:3_5": "ayaṁ sampajāno abhisaṅkharoti nāma.",
  "atk-s0402a53:3_6": "Yo evaṁ ajānanto abhisaṅkharoti,",
  "atk-s0402a53:3_7": "ayaṁ asampajāno abhisaṅkharoti nāma.",
  "atk-s0402a53:3_8": "Sesadvāresupi eseva nayo.",
  "atk-s0402a53:4_0": "Tattha asampajānakammaṁ evaṁ veditabbaṁ –",
  "atk-s0402a53:4_1": "daharadārakā ‘‘mātāpitūhi kataṁ karomā’’ti cetiyaṁ vandanti,",
  "atk-s0402a53:4_2": "pupphapūjaṁ karonti,",
  "atk-s0402a53:4_3": "bhikkhusaṅghaṁ vandanti,",
  "atk-s0402a53:4_4": "tesaṁ kusalanti ajānantānampi taṁ kusalameva hoti.",
  "atk-s0402a53:4_5": "Tathā migapakkhiādayo tiracchānā dhammaṁ suṇanti,",
  "atk-s0402a53:4_6": "saṅghaṁ vandanti,",
  "atk-s0402a53:4_7": "cetiyaṁ vandanti,",
  "atk-s0402a53:4_8": "tesaṁ jānantānampi ajānantānampi taṁ kusalameva hoti.",
  "atk-s0402a53:4_9": "Daharadārakā pana mātāpitaro hatthapādehi paharanti,",
  "atk-s0402a53:4_10": "bhikkhūnaṁ talasattikaṁ uggiranti,",
  "atk-s0402a53:4_11": "daṇḍaṁ khipanti,",
  "atk-s0402a53:4_12": "akkosanti .",
  "atk-s0402a53:4_13": "Gāviyo bhikkhusaṅghaṁ anubandhanti,",
  "atk-s0402a53:4_14": "sunakhā anubandhanti, ḍaṁsanti,",
  "atk-s0402a53:4_15": "sīhabyagghādayo anubandhanti,",
  "atk-s0402a53:4_16": "jīvitā voropenti.",
  "atk-s0402a53:4_17": "Tesaṁ jānantānampi ajānantānampi akusalakammaṁ hotīti veditabbaṁ.",
  "atk-s0402a53:5_0": "Idāni tīsupi dvāresu āyūhanacetanā samodhānetabbā.",
  "atk-s0402a53:5_1": "Seyyathidaṁ –",
  "atk-s0402a53:5_2": "kāyadvāre sayaṁkatamūlikā vīsati cetanā,",
  "atk-s0402a53:5_3": "āṇattimūlikā vīsati,",
  "atk-s0402a53:5_4": "sampajānamūlikā vīsati,",
  "atk-s0402a53:5_5": "asampajānamūlikā vīsatīti asīti cetanā honti,",
  "atk-s0402a53:5_6": "tathā vacīdvāre.",
  "atk-s0402a53:5_7": "Manodvāre pana ekekasmimpi vikappe ekūnatiṁsa katvā satañca soḷasa ca honti.",
  "atk-s0402a53:5_8": "Iti sabbāpi tīsu dvāresu dve satāni chasattati ca cetanā.",
  "atk-s0402a53:5_9": "Tā sabbāpi saṅkhārakkhandhoteva saṅkhaṁ gacchanti,",
  "atk-s0402a53:5_10": "taṁsampayutto vedayitākāro vedanākkhandho,",
  "atk-s0402a53:5_11": "sañjānanākāro saññākkhandho,",
  "atk-s0402a53:5_12": "cittaṁ viññāṇakkhandho,",
  "atk-s0402a53:5_13": "kāyo upādārūpaṁ,",
  "atk-s0402a53:5_14": "tassa paccayā catasso dhātuyo cattāri bhūtānīti ime pañcakkhandhā dukkhasaccaṁ nāma.",
  "atk-s0402a53:6_0": "Imesu,",
  "atk-s0402a53:6_1": "bhikkhave,",
  "atk-s0402a53:6_2": "dhammesu avijjā anupatitāti imesu vuttappabhedesu cetanādhammesu avijjā sahajātavasena ca upanissayavasena ca anupatitā.",
  "atk-s0402a53:6_3": "Evaṁ vaṭṭañceva vaṭṭamūlikā ca avijjā dassitā hoti.",
  "atk-s0402a53:7_0": "Ettāvatā vipassanaṁ vaḍḍhetvā arahattaṁ pattassa khīṇāsavassa idāni thutiṁ karonto avijjāyatveva asesavirāganirodhātiādimāha.",
  "atk-s0402a53:7_1": "Tattha asesavirāganirodhāti asesavirāgena ceva asesanirodhena ca.",
  "atk-s0402a53:7_2": "So kāyo na hotīti khīṇāsavassa kāyena karaṇakammaṁ paññāyati,",
  "atk-s0402a53:7_3": "cetiyaṅgaṇasammajjanaṁ bodhiyaṅgaṇasammajjanaṁ abhikkamanaṁ paṭikkamanaṁ vattānuvattakaraṇanti evamādi.",
  "atk-s0402a53:7_4": "Kāyadvāre panassa vīsati cetanā avipākadhammataṁ āpajjanti.",
  "atk-s0402a53:7_5": "Tena vuttaṁ –",
  "atk-s0402a53:7_6": "‘‘so kāyo na hoti,",
  "atk-s0402a53:7_7": "yaṁ paccayāssa taṁ uppajjati ajjhattaṁ sukhadukkha’’nti.",
  "atk-s0402a53:7_8": "Kāyadvārappavattā hi cetanā idha kāyoti adhippetā.",
  "atk-s0402a53:7_9": "Sesadvayepi eseva nayo.",
  "atk-s0402a53:7_10": "Khettantiādīnipi kusalākusalakammasseva nāmāni.",
  "atk-s0402a53:7_11": "Tañhi vipākassa viruhanaṭṭhānaṭṭhena khettaṁ,",
  "atk-s0402a53:7_12": "patiṭṭhānaṭṭhena vatthu,",
  "atk-s0402a53:7_13": "kāraṇaṭṭhena āyatanaṁ,",
  "atk-s0402a53:7_14": "adhikaraṇaṭṭhena adhikaraṇanti vuccati.",
  "atk-s0402a53:8_0": "Iti satthā ettakena ṭhānena tīhi dvārehi āyūhitakammaṁ dassetvā idāni tassa kammassa vipaccanaṭṭhānaṁ dassetuṁ cattārome bhikkhavetiādimāha.",
  "atk-s0402a53:8_1": "Tattha attabhāvappaṭilābhāti paṭiladdhaattabhāvā.",
  "atk-s0402a53:8_2": "Attasañcetanā kamatīti attanā pakappitacetanā vahati pavattati.",
  "atk-s0402a53:9_0": "Attasañcetanāhetu tesaṁ sattānaṁ tamhā kāyā cuti hotītiādīsu khiḍḍāpadosikā devā attasañcetanāhetu cavanti.",
  "atk-s0402a53:9_1": "Tesañhi nandanavanacittalatāvanaphārusakavanādīsu dibbaratisamappitānaṁ kīḷantānaṁ pānabhojane sati sammussati,",
  "atk-s0402a53:9_2": "te āhārupacchedena ātape khittamālā viya milāyanti.",
  "atk-s0402a53:9_3": "Manopadosikā devā parasañcetanāhetu cavanti,",
  "atk-s0402a53:9_4": "ete cātumahārājikā devā.",
  "atk-s0402a53:9_5": "Tesu kira eko devaputto ‘‘nakkhattaṁ kīḷissāmī’’ti saparivāro rathena vīthiṁ paṭipajjati.",
  "atk-s0402a53:9_6": "Athañño nikkhamanto taṁ purato gacchantaṁ disvā ‘‘kiṁ, bho,",
  "atk-s0402a53:9_7": "ayaṁ kapaṇo adiṭṭhapubbaṁ viya etaṁ disvā pītiyā uddhumāto viya gajjamāno viya ca gacchatī’’ti kujjhati.",
  "atk-s0402a53:9_8": "Purato gacchantopi nivattitvā taṁ kuddhaṁ disvā kuddhā nāma suvijānā hontīti kuddhabhāvamassa ñatvā ‘‘tvaṁ kuddho mayhaṁ kiṁ karissasi,",
  "atk-s0402a53:9_9": "ayaṁ sampatti mayā dānasīlādīnaṁ vasena laddhā,",
  "atk-s0402a53:9_10": "na tuyhaṁ vasenā’’ti paṭikujjhati.",
  "atk-s0402a53:9_11": "Ekasmiñhi kuddhe itaro akuddho rakkhati,",
  "atk-s0402a53:9_12": "ubhosu pana kuddhesu ekassa kodho itarassa paccayo hoti,",
  "atk-s0402a53:9_13": "tassapi kodho itarassa paccayo hotīti ubho kandantānaṁyeva orodhānaṁ cavanti.",
  "atk-s0402a53:9_14": "Manussā attasañcetanā ca parasañcetanā ca hetu cavanti,",
  "atk-s0402a53:9_15": "attasañcetanāya ca parasañcetanāya ca hetubhūtāya cavantīti attho.",
  "atk-s0402a53:9_16": "Manussā hi kujjhitvā attanāva attānaṁ hatthehipi daṇḍehipi paharanti,",
  "atk-s0402a53:9_17": "rajjubandhanādīhipi bandhanti,",
  "atk-s0402a53:9_18": "asināpi sīsaṁ chindanti,",
  "atk-s0402a53:9_19": "visampi khādanti,",
  "atk-s0402a53:9_20": "papātepi patanti,",
  "atk-s0402a53:9_21": "udakampi pavisanti,",
  "atk-s0402a53:9_22": "aggimpi pavisanti,",
  "atk-s0402a53:9_23": "parepi daṇḍena vā satthane vā paharitvā mārenti.",
  "atk-s0402a53:9_24": "Evaṁ tesu attasañcetanāpi parasañcetanāpi kamati.",
  "atk-s0402a53:10_0": "Katametena devā daṭṭhabbāti katame nāma te devā daṭṭhabbāti attho.",
  "atk-s0402a53:10_1": "Tena vā attabhāvena katame devā daṭṭhabbātipi attho.",
  "atk-s0402a53:10_2": "Kasmā pana thero imaṁ pañhaṁ pucchati,",
  "atk-s0402a53:10_3": "kiṁ attanā kathetuṁ nappahotīti? Pahoti,",
  "atk-s0402a53:10_4": "idaṁ pana padaṁ attano sabhāvena buddhavisayaṁ pañhanti thero na kathesi.",
  "atk-s0402a53:10_5": "Tena daṭṭhabbāti tena attabhāvena daṭṭhabbā.",
  "atk-s0402a53:10_6": "Ayaṁ pana pañho heṭṭhā kāmāvacarepi rūpāvacarepi labbhati,",
  "atk-s0402a53:10_7": "bhavaggena pana paricchinditvā kathito nippadesena kathito hotīti bhagavatā evaṁ kathito.",
  "atk-s0402a53:11_0": "Āgantāroitthattanti itthabhāvaṁ kāmāvacarapañcakkhandhabhāvameva āgantāro,",
  "atk-s0402a53:11_1": "neva tatrūpapattikā na uparūpapattikā honti.",
  "atk-s0402a53:11_2": "Anāgantāro itthattanti imaṁ khandhapañcakaṁ anāgantāro,",
  "atk-s0402a53:11_3": "heṭṭhūpapattikā na honti,",
  "atk-s0402a53:11_4": "tatrūpapattikā vā uparūpapattikā vā tattheva vā parinibbāyino hontīti attho.",
  "atk-s0402a53:11_5": "Ettha ca heṭṭhimabhave nibbattānaṁ vasena uparūpapattikā veditabbā.",
  "atk-s0402a53:11_6": "Bhavagge panetaṁ natthi.",
  "atk-s0402a53:11_7": "Sesaṁ sabbattha uttānamevāti.",
  "atk-s0402a53:12_0": "2. Vibhattisuttavaṇṇanā",
  "atk-s0402a53:13_0": "172.",
  "atk-s0402a53:13_1": "Dutiye atthapaṭisambhidāti pañcasu atthesu pabhedagataṁ ñāṇaṁ.",
  "atk-s0402a53:13_2": "Odhisoti kāraṇaso.",
  "atk-s0402a53:13_3": "Byañjanasoti akkharaso.",
  "atk-s0402a53:13_4": "Anekapariyāyenāti anekehi kāraṇehi.",
  "atk-s0402a53:13_5": "Ācikkhāmīti kathemi.",
  "atk-s0402a53:13_6": "Desemīti pākaṭaṁ katvā kathemi.",
  "atk-s0402a53:13_7": "Paññāpemīti jānāpemi.",
  "atk-s0402a53:13_8": "Paṭṭhapemīti paṭṭhapetvā pavattetvā kathemi.",
  "atk-s0402a53:13_9": "Vivarāmīti vivaṭaṁ katvā kathemi.",
  "atk-s0402a53:13_10": "Vibhajāmīti vibhajitvā kathemi.",
  "atk-s0402a53:13_11": "Uttānīkaromīti gambhīraṁ uttānakaṁ katvā kathemi.",
  "atk-s0402a53:13_12": "So maṁ pañhenāti so maṁ pañhena upagacchatu.",
  "atk-s0402a53:13_13": "Ahaṁ veyyākaraṇenāti ahamassa pañhakathanena cittaṁ ārādhessāmi.",
  "atk-s0402a53:13_14": "Yo no dhammānaṁ sukusaloti yo amhākaṁ adhigatadhammānaṁ sukusalo satthā,",
  "atk-s0402a53:13_15": "so esa sammukhībhūto.",
  "atk-s0402a53:13_16": "Yadi mayā atthapaṭisambhidā na sacchikatā,",
  "atk-s0402a53:13_17": "‘‘sacchikarohi tāva sāriputtā’’ti vatvā maṁ paṭibāhissatīti satthu purato nisinnakova sīhanādaṁ nadati.",
  "atk-s0402a53:13_18": "Iminā upāyena sabbattha attho veditabbo.",
  "atk-s0402a53:13_19": "Imāsu ca pana paṭisambhidāsu tisso paṭisambhidā lokiyā,",
  "atk-s0402a53:13_20": "atthapaṭisambhidā lokiyalokuttarāti.",
  "atk-s0402a53:14_0": "3. Mahākoṭṭhikasuttavaṇṇanā",
  "atk-s0402a53:15_0": "173.",
  "atk-s0402a53:15_1": "Tatiye phassāyatanānanti phassākarānaṁ,",
  "atk-s0402a53:15_2": "phassassa uppattiṭṭhānānanti attho.",
  "atk-s0402a53:15_3": "Atthaññaṁ kiñcīti etesu asesato niruddhesu tato paraṁ koci appamattakopi kileso atthīti pucchati.",
  "atk-s0402a53:15_4": "Natthaññaṁ kiñcīti idhāpi ‘‘appamattakopi kileso natthī’’ti pucchati.",
  "atk-s0402a53:15_5": "Sesadvayepi eseva nayo.",
  "atk-s0402a53:15_6": "Ime pana cattāropi pañhe sassatucchedaekaccasassataamarāvikkhepavasena pucchati.",
  "atk-s0402a53:15_7": "Tenassa thero pucchitapucchitaṁ paṭibāhanto mā hevanti āha.",
  "atk-s0402a53:15_8": "Ettha hiiti nipātamattaṁ,",
  "atk-s0402a53:15_9": "evaṁ mā bhaṇīti attho.",
  "atk-s0402a53:15_10": "Attūpaladdhivaseneva ‘‘atthaññaṁ kiñci añño koci attā nāma atthī’’ti sassatādiākārena pucchati.",
  "atk-s0402a53:15_11": "Kiṁ panesa attūpaladdhikoti?",
  "atk-s0402a53:15_12": "Na attūpaladdhiko.",
  "atk-s0402a53:15_13": "Evaṁladdhiko pana tattheko bhikkhu nisinno,",
  "atk-s0402a53:15_14": "so pucchituṁ na sakkoti.",
  "atk-s0402a53:15_15": "Tassa laddhiṁ vissajjāpanatthaṁ evaṁ pucchati.",
  "atk-s0402a53:15_16": "Yepi ca anāgate evaṁladdhikā bhavissanti,",
  "atk-s0402a53:15_17": "tesaṁ ‘‘buddhakālepeso pañho mahāsāvakehi vissajjito’’ti vacanokāsupacchedanatthaṁ pucchatiyeva.",
  "atk-s0402a53:16_0": "Appapañcaṁpapañcetīti na papañcetabbaṭṭhāne papañcaṁ karoti,",
  "atk-s0402a53:16_1": "anācaritabbaṁ maggaṁ carati.",
  "atk-s0402a53:16_2": "Tāvatā papañcassa gatīti yattakā channaṁ phassāyatanānaṁ gati,",
  "atk-s0402a53:16_3": "tattakāva taṇhādiṭṭhimānappabhedassa papañcassa gati. Channaṁ, āvuso,",
  "atk-s0402a53:16_4": "phassāyatanānaṁ asesavirāganirodhā papañcanirodho papañcavūpasamoti etesu chasu āyatanesu sabbaso niruddhesu papañcāpi niruddhāva honti,",
  "atk-s0402a53:16_5": "vūpasantāva hontīti attho.",
  "atk-s0402a53:16_6": "Āruppe pana puthujjanadevatānaṁ kiñcāpi pañca phassāyatanāni niruddhāni,",
  "atk-s0402a53:16_7": "chaṭṭhassa pana aniruddhattā tayopi papañcā appahīnāva.",
  "atk-s0402a53:16_8": "Apica pañcavokārabhavavaseneva pañho kathitoti.",
  "atk-s0402a53:16_9": "Catutthe imināva nayena attho veditabbo.",
  "atk-s0402a53:17_0": "5. Upavāṇasuttavaṇṇanā",
  "atk-s0402a53:18_0": "175-176.",
  "atk-s0402a53:18_1": "Pañcame vijjāyantakaro hotīti vijjāya vaṭṭadukkhassa antakaro hoti,",
  "atk-s0402a53:18_2": "sakalaṁ vaṭṭadukkhaṁ paricchinnaṁ parivaṭumaṁ katvā tiṭṭhatīti.",
  "atk-s0402a53:18_3": "Sesapadesupi eseva nayo.",
  "atk-s0402a53:18_4": "Saupādānoti sagahaṇova hutvā.",
  "atk-s0402a53:18_5": "Antakaro abhavissāti vaṭṭadukkhassa antaṁ katvā ṭhito abhavissa.",
  "atk-s0402a53:18_6": "Caraṇasampannoti pannarasadhammabhedena caraṇena samannāgato.",
  "atk-s0402a53:18_7": "Yathābhūtaṁ jānaṁpassaṁ antakaro hotīti yathāsabhāvaṁ maggapaññāya jānitvā passitvā vaṭṭadukkhassa antaṁ",
  "atk-s0402a53:18_8": "katvā ṭhito nāma hotīti arahattanikūṭena pañhaṁ niṭṭhapesi.",
  "atk-s0402a53:18_9": "Chaṭṭhaṁ heṭṭhā ekakanipātavaṇṇanāyaṁ vuttanayeneva veditabbaṁ.",
  "atk-s0402a53:19_0": "7. Rāhulasuttavaṇṇanā",
  "atk-s0402a53:20_0": "177.",
  "atk-s0402a53:20_1": "Sattame ajjhattikāti kesādīsu vīsatiyā koṭṭhāsesu thaddhākāralakkhaṇā pathavīdhātu.",
  "atk-s0402a53:20_2": "Bāhirāti bahiddhā anindriyabaddhesu pāsāṇapabbatādīsu thaddhākāralakkhaṇā pathavīdhātu .",
  "atk-s0402a53:20_3": "Imināva nayena sesāpi dhātuyo veditabbā.",
  "atk-s0402a53:20_4": "Netaṁ mama,",
  "atk-s0402a53:20_5": "nesohamasmi,",
  "atk-s0402a53:20_6": "na meso attāti idaṁ tayaṁ taṇhāmānadiṭṭhiggāhapaṭikkhepavasena vuttaṁ.",
  "atk-s0402a53:20_7": "Sammappaññāya daṭṭhabbanti hetunā kāraṇena maggapaññāya passitabbaṁ.",
  "atk-s0402a53:20_8": "Disvāti sahavipassanāya maggapaññāya passitvā.",
  "atk-s0402a53:20_9": "Acchecchi taṇhanti maggavajjhataṇhaṁ samūlakaṁ chindi.",
  "atk-s0402a53:20_10": "Vivattayi saṁyojananti dasavidhampi saṁyojanaṁ vivattayi ubbattetvā pajahi.",
  "atk-s0402a53:20_11": "Sammā mānābhisamayāti hetunā kāraṇena navavidhassa mānassa pahānābhisamayā.",
  "atk-s0402a53:20_12": "Antamakāsi dukkhassāti vaṭṭadukkhaṁ paricchinnaṁ parivaṭumaṁ akāsi,",
  "atk-s0402a53:20_13": "katvā ṭhitoti attho.",
  "atk-s0402a53:20_14": "Iti satthārā saṁyuttamahānikāye rāhulovāde (saṁ. ni.",
  "atk-s0402a53:20_15": "3.91 ādayo) vipassanā kathitā,",
  "atk-s0402a53:20_16": "cūḷarāhulovādepi (ma. ni.",
  "atk-s0402a53:20_17": "3.416 ādayo) vipassanā kathitā,",
  "atk-s0402a53:20_18": "ambalaṭṭhikarāhulovāde (ma. ni.",
  "atk-s0402a53:20_19": "2.107 ādayo) daharasseva sato musāvādā veramaṇī kathitā,",
  "atk-s0402a53:20_20": "mahārāhulovāde (ma. ni.",
  "atk-s0402a53:20_21": "2.113 ādayo) vipassanā kathitā.",
  "atk-s0402a53:20_22": "Imasmiṁ aṅguttaramahānikāye ayaṁ catukoṭikasuññatā nāma kathitāti.",
  "atk-s0402a53:21_0": "8. Jambālīsuttavaṇṇanā",
  "atk-s0402a53:22_0": "178.",
  "atk-s0402a53:22_1": "Aṭṭhame santaṁ cetovimuttinti aṭṭhannaṁ samāpattīnaṁ aññataraṁ samāpattiṁ.",
  "atk-s0402a53:22_2": "Sakkāyanirodhanti tebhūmakavaṭṭasaṅkhātassa sakkāyassa nirodhaṁ,",
  "atk-s0402a53:22_3": "nibbānanti attho.",
  "atk-s0402a53:22_4": "Na pakkhandatīti ārammaṇavasena na pakkhandati.",
  "atk-s0402a53:22_5": "Sesapadesupi eseva nayo.",
  "atk-s0402a53:22_6": "Na pāṭikaṅkhoti na pāṭikaṅkhitabbo.",
  "atk-s0402a53:22_7": "Lepagatenāti lepamakkhitena.",
  "atk-s0402a53:23_0": "Imasmiñca panatthe nadīpāraṁ gantukāmapurisopammaṁ āharitabbaṁ –",
  "atk-s0402a53:23_1": "eko kira puriso caṇḍasotāya vāḷamacchākulāya nadiyā pāraṁ gantukāmo ‘‘orimaṁ tīraṁ sāsaṅkaṁ sappaṭibhayaṁ,",
  "atk-s0402a53:23_2": "pārimaṁ tīraṁ khemaṁ appaṭibhayaṁ,",
  "atk-s0402a53:23_3": "kiṁ nu kho katvā pāraṁ gamissāmī’’ti paṭipāṭiyā ṭhite aṭṭha kakudharukkhe disvā ‘‘sakkā imāya rukkhapaṭipāṭiyā",
  "atk-s0402a53:23_4": "gantu’’nti manasikatvā ‘‘kakudharukkhā nāma maṭṭhasākhā honti,",
  "atk-s0402a53:23_5": "sākhāya hatthā na saṇṭhaheyyu’’nti nigrodhapilakkharukkhādīnaṁ aññatarassa lākhāya hatthapāde makkhetvā dakkhiṇahatthena ekaṁ sākhaṁ gaṇhi.",
  "atk-s0402a53:23_6": "Hattho tattheva lagi.",
  "atk-s0402a53:23_7": "Puna vāmahatthena dakkhiṇapādena vāmapādenāti cattāropi hatthapādā tattheva lagiṁsu.",
  "atk-s0402a53:23_8": "So adhosiro lambamāno uparinadiyaṁ deve vuṭṭhe puṇṇāya nadiyā sote nimuggo kumbhīlādīnaṁ bhakkho ahosi.",
  "atk-s0402a53:24_0": "Tattha nadīsotaṁ viya saṁsārasotaṁ daṭṭhabbaṁ,",
  "atk-s0402a53:24_1": "sotassa pāraṁ gantukāmapuriso viya yogāvacaro,",
  "atk-s0402a53:24_2": "orimatīraṁ viya sakkāyo,",
  "atk-s0402a53:24_3": "pārimatīraṁ viya nibbānaṁ,",
  "atk-s0402a53:24_4": "paṭipāṭiyā ṭhitā aṭṭha kakudharukkhā viya aṭṭha samāpattiyo,",
  "atk-s0402a53:24_5": "lepamakkhitena hatthena sākhāgahaṇaṁ viya jhānavipassanānaṁ pāripanthike asodhetvā samāpattisamāpajjanaṁ,",
  "atk-s0402a53:24_6": "catūhi hatthapādehi sākhāya baddhassa olambanaṁ viya paṭhamajjhāne nikantiyā laggakālo,",
  "atk-s0402a53:24_7": "uparisote vuṭṭhi viya chasu dvāresu kilesānaṁ uppannakālo,",
  "atk-s0402a53:24_8": "nadiyā puṇṇāya sote nimuggassa kumbhīlādīnaṁ bhakkhabhūtakālo viya saṁsārasote nimuggassa catūsu apāyesu dukkhānubhavanakālo veditabbo.",
  "atk-s0402a53:25_0": "Suddhena hatthenāti sudhotena parisuddhahatthena.",
  "atk-s0402a53:25_1": "Imasmimpi atthe tādisameva opammaṁ kātabbaṁ –",
  "atk-s0402a53:25_2": "tatheva hi pāraṁ gantukāmo puriso ‘‘kakudharukkhā nāma maṭṭhasākhā,",
  "atk-s0402a53:25_3": "kiliṭṭhahatthena gaṇhantassa hattho parigaleyyā’’ti hatthapāde sudhote katvā ekaṁ sākhaṁ gaṇhitvā paṭhamaṁ rukkhaṁ āruḷho.",
  "atk-s0402a53:25_4": "Tato otaritvā dutiyaṁ…pe…",
  "atk-s0402a53:25_5": "tato otaritvā aṭṭhamaṁ,",
  "atk-s0402a53:25_6": "aṭṭhamarukkhato otaritvā pārimatīre khemantabhūmiṁ gato.",
  "atk-s0402a53:26_0": "Tattha ‘‘imehi rukkhehi pārimatīraṁ gamissāmī’’ti tassa purisassa cintitakālo viya yogino ‘‘aṭṭha samāpattiyo",
  "atk-s0402a53:26_1": "samāpajjitvā samāpattito vuṭṭhāya arahattaṁ gamissāmī’’ti cintitakālo,",
  "atk-s0402a53:26_2": "suddhena hatthena sākhāgahaṇaṁ viya jhānavipassanānaṁ pāripanthikadhamme sodhetvā samāpattisamāpajjanaṁ.",
  "atk-s0402a53:26_3": "Tattha paṭhamarukkhārohaṇakālo viya paṭhamajjhānasamāpattikālo,",
  "atk-s0402a53:26_4": "paṭhamarukkhato oruyha dutiyaṁ āruḷhakālo viya paṭhamajjhāne nikantiyā abaddhassa tato vuṭṭhāya dutiyajjhānasamāpannakālo…pe…",
  "atk-s0402a53:26_5": "sattamarukkhato oruyha aṭṭhamaṁ āruḷhakālo viya ākiñcaññāyatanasamāpattiyaṁ nikantiyā abaddhassa tato vuṭṭhāya nevasaññānāsaññāyatanasamāpannakālo.",
  "atk-s0402a53:26_6": "Aṭṭhamarukkhato oruyha pārimatīraṁ khemantabhūmiṁ gatakālo viya nevasaññānāsaññāyatane nikantiyā abaddhassa",
  "atk-s0402a53:26_7": "samāpattito vuṭṭhāya saṅkhāre sammasitvā arahattappattakālo veditabbo.",
  "atk-s0402a53:27_0": "Avijjāppabhedaṁ manasi karotīti aṭṭhasu ṭhānesu aññāṇabhūtāya gaṇabahalamahāavijjāya pabhedasaṅkhātaṁ arahattaṁ manasi karoti.",
  "atk-s0402a53:27_1": "Na pakkhandatīti ārammaṇavaseneva na pakkhandati.",
  "atk-s0402a53:27_2": "Jambālīti gāmato nikkhantassa mahāudakassa patiṭṭhānabhūto mahāāvāṭo.",
  "atk-s0402a53:27_3": "Anekavassagaṇikāti gāmassa vā nagarassa vā uppannakāleyeva uppannattā anekāni vassagaṇāni uppannāya etissāti anekavassagaṇikā.",
  "atk-s0402a53:27_4": "Āyamukhānīti catasso pavisanakandarā.",
  "atk-s0402a53:27_5": "Apāyamukhānīti apavāhanacchiddāni.",
  "atk-s0402a53:27_6": "Na āḷippabhedo pāṭikaṅkhoti na pāḷippabhedo pāṭikaṅkhitabbo.",
  "atk-s0402a53:27_7": "Na hi tato udakaṁ uṭṭhāya pāḷiṁ bhinditvā kacavaraṁ gahetvā mahāsamuddaṁ pāpuṇāti.",
  "atk-s0402a53:28_0": "Imassa panatthassa vibhāvanatthaṁ uyyānagavesakaopammaṁ āharitabbaṁ.",
  "atk-s0402a53:28_1": "Eko kira nagaravāsiko kulaputto uyyānaṁ gavesanto nagarato nātidūre naccāsanne mahantaṁ jambāliṁ addasa.",
  "atk-s0402a53:28_2": "So ‘‘imasmiṁ ṭhāne ramaṇīyaṁ uyyānaṁ bhavissatī’’ti sallakkhetvā kuddālaṁ ādāya cattāripi kandarāni pidhāya apavāhanacchiddāni vivaritvā aṭṭhāsi.",
  "atk-s0402a53:28_3": "Devo na sammā vassi,",
  "atk-s0402a53:28_4": "avasesaudakaṁ apavāhanacchiddena parissavitvā gataṁ.",
  "atk-s0402a53:28_5": "Cammakhaṇḍapilotikādīni tattheva pūtikāni jātāni,",
  "atk-s0402a53:28_6": "pāṇakā saṇṭhitā,",
  "atk-s0402a53:28_7": "samantā anupagamanīyā jātā.",
  "atk-s0402a53:28_8": "Upagatānampi nāsāpuṭe pidhāya pakkamitabbaṁ hoti .",
  "atk-s0402a53:28_9": "So katipāhena āgantvā paṭikkamma ṭhito oloketvā ‘‘na sakkā upagantu’’nti pakkāmi.",
  "atk-s0402a53:29_0": "Tattha nagaravāsī kulaputto viya yogāvacaro daṭṭhabbo,",
  "atk-s0402a53:29_1": "uyyānaṁ gavesantena gāmadvāre jambāliyā diṭṭhakālo viya cātumahābhūtikakāyo,",
  "atk-s0402a53:29_2": "āyamukhānaṁ pihitakālo viya dhammassavanodakassa aladdhakālo,",
  "atk-s0402a53:29_3": "apāyamukhānaṁ vivaṭakālo viya chadvārikasaṁvarassa vissaṭṭhakālo,",
  "atk-s0402a53:29_4": "devassa sammā avuṭṭhakālo viya sappāyakammaṭṭhānassa aladdhakālo,",
  "atk-s0402a53:29_5": "avasesaudakassa apāyamukhehi parissavitvā gatakālo viya abbhantare guṇānaṁ parihīnakālo,",
  "atk-s0402a53:29_6": "udakassa uṭṭhāya pāḷiṁ bhinditvā kacavaraṁ ādāya mahāsamuddaṁ pāpuṇituṁ asamatthakālo viya arahattamaggena",
  "atk-s0402a53:29_7": "avijjāpāḷiṁ bhinditvā kilesarāsiṁ vidhamitvā nibbānaṁ sacchikātuṁ asamatthakālo,",
  "atk-s0402a53:29_8": "cammakhaṇḍapilotikādīnaṁ tattheva pūtibhāvo viya abbhantare rāgādikilesehi paripūritakālo,",
  "atk-s0402a53:29_9": "tassa āgantvā disvā vippaṭisārino gatakālo viya vaṭṭasamaṅgipuggalassa vaṭṭe abhiratakālo veditabbo.",
  "atk-s0402a53:30_0": "Āḷippabhedo pāṭikaṅkhoti pāḷippabhedo pāṭikaṅkhitabbo.",
  "atk-s0402a53:30_1": "Tato hi udakaṁ uṭṭhāya pāḷiṁ bhinditvā kacavaraṁ ādāya mahāsamuddaṁ pāpuṇituṁ sakkhissatīti attho.",
  "atk-s0402a53:31_0": "Idhāpi tadeva opammaṁ āharitabbaṁ.",
  "atk-s0402a53:31_1": "Tattha āyamukhānaṁ vivaṭakālo viya sappāyadhammassavanassa laddhakālo,",
  "atk-s0402a53:31_2": "apāyamukhānaṁ pihitakālo viya chasu dvāresu saṁvarassa paccupaṭṭhitakālo,",
  "atk-s0402a53:31_3": "devassa sammā vuṭṭhakālo viya sappāyakammaṭṭhānassa laddhakālo,",
  "atk-s0402a53:31_4": "udakassa uṭṭhāya pāḷiṁ bhinditvā kacavaraṁ ādāya mahāsamuddaṁ pattakālo viya arahattamaggena avijjaṁ",
  "atk-s0402a53:31_5": "bhinditvā akusalarāsiṁ vidhamitvā arahattaṁ sacchikatakālo,",
  "atk-s0402a53:31_6": "āyamukhehi paviṭṭhena udakena sarassa paripuṇṇakālo viya abbhantare lokuttaradhammehi paripuṇṇakālo,",
  "atk-s0402a53:31_7": "samantato vatiṁ katvā rukkhe ropetvā uyyānamajjhe pāsādaṁ māpetvā nāṭakāni paccupaṭṭhapetvā subhojanaṁ",
  "atk-s0402a53:31_8": "bhuñjantassa nisinnakālo viya dhammapāsādaṁ āruyha nibbānārammaṇaṁ phalasamāpattiṁ appetvā nisinnakālo",
  "atk-s0402a53:31_9": "veditabbo.",
  "atk-s0402a53:31_10": "Sesamettha uttānatthameva.",
  "atk-s0402a53:31_11": "Desanā pana lokiyalokuttaramissikā kathitāti.",
  "atk-s0402a53:32_0": "9. Nibbānasuttavaṇṇanā",
  "atk-s0402a53:33_0": "179.",
  "atk-s0402a53:33_1": "Navame hānabhāgiyā saññātiādīsu ‘‘paṭhamassa jhānassa lābhiṁ kāmasahagatā saññāmanasikārā samudācaranti,",
  "atk-s0402a53:33_2": "hānabhāginī paññā’’ti (vibha.",
  "atk-s0402a53:33_3": "799) abhidhamme vuttanayeneva attho veditabbo.",
  "atk-s0402a53:33_4": "Yathābhūtaṁnappajānantīti yathāsabhāvato maggañāṇena na jānanti.",
  "atk-s0402a53:34_0": "10. Mahāpadesasuttavaṇṇanā",
  "atk-s0402a53:35_0": "180.",
  "atk-s0402a53:35_1": "Dasame bhoganagare viharatīti parinibbānasamaye cārikaṁ caranto taṁ nagaraṁ patvā tattha viharati.",
  "atk-s0402a53:35_2": "Ānandacetiyeti ānandayakkhassa bhavanaṭṭhāne patiṭṭhitavihāre.",
  "atk-s0402a53:35_3": "Mahāpadeseti mahāokāse mahāapadese vā,",
  "atk-s0402a53:35_4": "buddhādayo mahante mahante apadisitvā vuttāni mahākāraṇānīti attho.",
  "atk-s0402a53:35_5": "Neva abhinanditabbanti haṭṭhatuṭṭhehi sādhukāraṁ datvā pubbeva na sotabbaṁ.",
  "atk-s0402a53:35_6": "Evaṁ kate hi pacchā ‘‘idaṁ na sametī’’ti vuccamānopi ‘‘kiṁ pubbeva ayaṁ dhammo,",
  "atk-s0402a53:35_7": "idāni na dhammo’’ti vatvā laddhiṁ na vissajjeti.",
  "atk-s0402a53:35_8": "Nappaṭikkositabbanti ‘‘kiṁ esa bālo vadatī’’ti evaṁ pubbeva na vattabbaṁ.",
  "atk-s0402a53:35_9": "Evaṁ vutte hi vattuṁ yuttampi na vakkhati. Tenāha –",
  "atk-s0402a53:35_10": "anabhinanditvā appaṭikkositvāti.",
  "atk-s0402a53:35_11": "Padabyañjanānīti padasaṅkhātāni byañjanāni.",
  "atk-s0402a53:35_12": "Sādhukaṁ uggahetvāti ‘‘imasmiṁ ṭhāne pāḷi vuttā,",
  "atk-s0402a53:35_13": "imasmiṁ ṭhāne attho vutto,",
  "atk-s0402a53:35_14": "imasmiṁ ṭhāne anusandhi kathitā ,",
  "atk-s0402a53:35_15": "imasmiṁ ṭhāne pubbāparaṁ kathita’’nti suṭṭhu gahetvā.",
  "atk-s0402a53:35_16": "Sutte otāretabbānīti sutte otaritabbāni.",
  "atk-s0402a53:35_17": "Vinaye sandassetabbānīti vinaye saṁsandetabbāni.",
  "atk-s0402a53:36_0": "Ettha ca suttanti vinayo vutto. Yathāha –",
  "atk-s0402a53:36_1": "‘‘kattha paṭikkhittaṁ,",
  "atk-s0402a53:36_2": "sāvatthiyaṁ suttavibhaṅge’’ti (cūḷava.",
  "atk-s0402a53:36_3": "457) vinayoti khandhako. Yathāha –",
  "atk-s0402a53:36_4": "‘‘vinayātisāre’’ti.",
  "atk-s0402a53:36_5": "Evaṁ vinayapiṭakampi na pariyādiyati.",
  "atk-s0402a53:36_6": "Ubhatovibhaṅgā pana suttaṁ,",
  "atk-s0402a53:36_7": "khandhakaparivārā vinayoti evaṁ vinayapiṭakaṁ pariyādiyati.",
  "atk-s0402a53:36_8": "Atha vā suttantapiṭakaṁ suttaṁ,",
  "atk-s0402a53:36_9": "vinayapiṭakaṁ vinayoti evaṁ dveyeva piṭakāni pariyādiyanti.",
  "atk-s0402a53:36_10": "Suttantābhidhammapiṭakāni vā suttaṁ,",
  "atk-s0402a53:36_11": "vinayapiṭakaṁ vinayoti evampi tīṇi piṭakāni na tāva pariyādiyanti.",
  "atk-s0402a53:36_12": "Asuttanāmakañhi buddhavacanaṁ nāma atthi.",
  "atk-s0402a53:36_13": "Seyyathidaṁ –",
  "atk-s0402a53:36_14": "jātakaṁ paṭisambhidā niddeso suttanipāto dhammapadaṁ udānaṁ itivuttakaṁ vimānavatthu petavatthu theragāthā therīgāthā apadānanti.",
  "atk-s0402a53:37_0": "Sudinnatthero pana ‘‘asuttanāmakaṁ buddhavacanaṁ natthī’’ti taṁ sabbaṁ paṭikkhipitvā ‘‘tīṇi piṭakāni suttaṁ,",
  "atk-s0402a53:37_1": "vinayo pana kāraṇa’’nti āha.",
  "atk-s0402a53:37_2": "Tato taṁ kāraṇaṁ dassento idaṁ suttamāhari –",
  "atk-s0402a53:38_0": "‘‘Ye kho tvaṁ, gotami,",
  "atk-s0402a53:38_1": "dhamme jāneyyāsi,",
  "atk-s0402a53:38_2": "ime dhammā sarāgāya saṁvattanti no virāgāya,",
  "atk-s0402a53:38_3": "saṁyogāya saṁvattanti no visaṁyogāya,",
  "atk-s0402a53:38_4": "saupādānāya saṁvattanti no anupādānāya,",
  "atk-s0402a53:38_5": "mahicchatāya saṁvattanti no appicchatāya,",
  "atk-s0402a53:38_6": "asantuṭṭhiyā saṁvattanti no santuṭṭhiyā,",
  "atk-s0402a53:38_7": "kosajjāya saṁvattanti no vīriyārambhāya,",
  "atk-s0402a53:38_8": "saṅgaṇikāya saṁvattanti no pavivekāya,",
  "atk-s0402a53:38_9": "ācayāya saṁvattanti no apacayāya. Ekaṁsena, gotami,",
  "atk-s0402a53:38_10": "jāneyyāsi ‘neso dhammo neso vinayo netaṁ satthu sāsana’nti.",
  "atk-s0402a53:39_0": "‘‘Ye ca kho tvaṁ, gotami,",
  "atk-s0402a53:39_1": "dhamme jāneyyāsi,",
  "atk-s0402a53:39_2": "ime dhammā virāgāya saṁvattanti no sarāgāya,",
  "atk-s0402a53:39_3": "visaṁyogāya saṁvattanti no saṁyogāya.",
  "atk-s0402a53:39_4": "Anupādānāya saṁvattanti no saupādānāya,",
  "atk-s0402a53:39_5": "appicchatāya saṁvattanti no mahicchatāya,",
  "atk-s0402a53:39_6": "santuṭṭhiyā saṁvattanti no asantuṭṭhiyā,",
  "atk-s0402a53:39_7": "vīriyārambhāya saṁvattanti no kosajjāya,",
  "atk-s0402a53:39_8": "pavivekāya saṁvattanti no saṅgaṇikāya,",
  "atk-s0402a53:39_9": "apacayāya saṁvattanti no ācayāya. Ekaṁsena, gotami ,",
  "atk-s0402a53:39_10": "jāneyyāsi ‘eso dhammo eso vinayo etaṁ satthu sāsana’’’nti (cūḷava. 406; a. ni. 8.53).",
  "atk-s0402a53:40_0": "Tasmā sutteti tepiṭakabuddhavacane otāretabbāni.",
  "atk-s0402a53:40_1": "Vinayeti etasmiṁ rāgādivinayakāraṇe saṁsandetabbānīti ayamettha attho.",
  "atk-s0402a53:40_2": "Na ceva sutte otarantīti suttapaṭipāṭiyā katthaci anāgantvā challiṁ uṭṭhapetvā guḷhavessantara-guḷhaummagga-guḷhavinayavedallapiṭakānaṁ",
  "atk-s0402a53:40_3": "aññatarato āgatāni paññāyantīti attho.",
  "atk-s0402a53:40_4": "Evaṁ āgatāni hi rāgādivinaye ca apaññāyamānāni chaḍḍetabbāni honti.",
  "atk-s0402a53:40_5": "Tena vuttaṁ –",
  "atk-s0402a53:40_6": "‘‘iti hidaṁ,",
  "atk-s0402a53:40_7": "bhikkhave,",
  "atk-s0402a53:40_8": "chaḍḍeyyāthā’’ti.",
  "atk-s0402a53:40_9": "Etenupāyena sabbattha attho veditabbo. Idaṁ,",
  "atk-s0402a53:40_10": "bhikkhave,",
  "atk-s0402a53:40_11": "catutthaṁ mahāpadesaṁ dhāreyyāthāti imaṁ,",
  "atk-s0402a53:40_12": "bhikkhave,",
  "atk-s0402a53:40_13": "catutthaṁ dhammassa patiṭṭhānokāsaṁ dhāreyyāthāti.",
  "atk-s0402a53:41_0": "Sañcetaniyavaggo tatiyo."
}