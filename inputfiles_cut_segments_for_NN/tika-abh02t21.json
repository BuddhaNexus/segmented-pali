{
  "tika-abh02t21:0_0": "4. Saccavibhaṅgo",
  "tika-abh02t21:1_0": "1. Suttantabhājanīyavaṇṇanā",
  "tika-abh02t21:2_0": "Uddesavaṇṇanā",
  "tika-abh02t21:3_0": "189.Saccavinimuttaṁnatthi pavattinivattitadubhayahetusandassanavasena pavattanato.",
  "tika-abh02t21:3_1": "Saccesu kamatīti saccesu visayabhūtesu pavattati.",
  "tika-abh02t21:3_2": "Desetabbatthavisayā hi desanāti.",
  "tika-abh02t21:3_3": "Etesu kamatīti etesu ariyasaccesu pariññādikiccasādhanavasena pavattati.",
  "tika-abh02t21:3_4": "“Sīlasamādhipaññāsaṅkhāta”nti vuttaṁ atthasabhāvaṁ kamanakiriyāya kattubhāvena gahitanti pākaṭataraṁ katvā dassetuṁ “kiṁ kamatī”ti pucchati.",
  "tika-abh02t21:3_5": "Tabbohārenāti tadupacārena.",
  "tika-abh02t21:3_6": "Etena nippariyāyena atthasabhāvaṁ sāsanaṁ,",
  "tika-abh02t21:3_7": "pariyāyena vacanasabhāvanti dasseti.",
  "tika-abh02t21:4_0": "Taṁsabhāvāti dukkhādisabhāvā.",
  "tika-abh02t21:4_1": "Amusāsabhāvāti bādhanādibhāvena bhūtasabhāvā.",
  "tika-abh02t21:4_2": "Aññākārarahitāti abādhanādiākāravivittā.",
  "tika-abh02t21:4_3": "Dvidhāti dukkhadukkhatātannimittatāhi.",
  "tika-abh02t21:4_4": "Rāgādikilesapariḷāho kilesadāho.",
  "tika-abh02t21:4_5": "Santānassa avipphārikatākaraṇaṁ puggalahiṁsanaṁ.",
  "tika-abh02t21:4_6": "Attano eva tikhiṇabhāvoti saṅkhatadhammassa attano sabhāveneva rujāvahatikkhabhāvo.",
  "tika-abh02t21:4_7": "Sarasenevāti sabhāveneva.",
  "tika-abh02t21:4_8": "Sampiṇḍakassa samudayassa,",
  "tika-abh02t21:4_9": "kilesasantāparahitassa maggassa,",
  "tika-abh02t21:4_10": "avipariṇāmassa nirodhassa dassanena yathāsaṅkhyaṁ dukkhassa saṅkhatasantāpavipariṇāmaṭṭhā āvi bhavantīti",
  "tika-abh02t21:4_11": "āha “itare yathākkamaṁ samudayamagganirodhadassanehi āvibhavanākārā”ti.",
  "tika-abh02t21:4_12": "Byāpetvāti bhavādīsu nānārammaṇesu ca visaṭā hutvā.",
  "tika-abh02t21:4_13": "Anekatthattā dhātūnaṁ “ūhanaṁ rāsikaraṇa”nti vatvā puna tadatthaṁ vivarati “dukkhanibbattana”nti.",
  "tika-abh02t21:4_14": "Ekavokārabhavepi hi rāsibhūtameva dukkhaṁ nibbattati anekadhammasamūhato,",
  "tika-abh02t21:4_15": "pageva catupañcavokārabhavesu.",
  "tika-abh02t21:4_16": "Ettha ca byāpanatthaṁ ākāraṁ,",
  "tika-abh02t21:4_17": "tassa ca ya-kārāgamaṁ katvā sampiṇḍanatthaṁ āyūhananti padaṁ veditabbaṁ.",
  "tika-abh02t21:4_18": "Nidadātīti dukkhassa ekantakāraṇattā taṁ nidassentaṁ viya janetīti dassento “idaṁ taṁ dukkha”ntiādimāha.",
  "tika-abh02t21:4_19": "Dukkha…pe…",
  "tika-abh02t21:4_20": "āvi bhavati rogadassanena viya roganidānaṁ.",
  "tika-abh02t21:4_21": "Saṁyoga…pe…",
  "tika-abh02t21:4_22": "dassanehīti saṁyogaṭṭho visaṁyogasabhāvassa nirodhassa,",
  "tika-abh02t21:4_23": "palibodhaṭṭho niyyānasabhāvassa maggassa dassanena āvi bhavatīti attho.",
  "tika-abh02t21:4_24": "Teti saṁyogapalibodhaṭṭhā.",
  "tika-abh02t21:5_0": "Etthāti etasmiṁ ārammaṇabhūte sati.",
  "tika-abh02t21:5_1": "Samudayato viveko vivekaṭṭho.",
  "tika-abh02t21:5_2": "Nirodho ca taṇhākkhayabhāvato samudayato vivitto,",
  "tika-abh02t21:5_3": "tasmā avivekabhūtassa samudayassa dassanena nirodhassa vivekaṭṭho āvi bhavati,",
  "tika-abh02t21:5_4": "nibbānādhigamahetubhūtassāpi maggassa sappaccayatāya saṅkhatabhāvaṁ passato appaccayassa nirodhassa asaṅkhataṭṭho āvi bhavati,",
  "tika-abh02t21:5_5": "tathā maraṇadhammatāya dukkhaṁ vinassantaṁ passato amaraṇadhammassa nirodhassa amataṭṭho āvi bhavatīti imamatthaṁ dasseti “vivekā”tiādinā.",
  "tika-abh02t21:5_6": "Itare samudayanirodhadukkhadassanehīti ettha samudayadassanena “nāyaṁ hetu nibbānādhigamāya,",
  "tika-abh02t21:5_7": "ayaṁ pana hetū”ti hetuṭṭho āvi bhavati.",
  "tika-abh02t21:5_8": "Tathā paramagambhīrassa nipuṇatarassa duddasassa nirodhassa dassanena dassanaṭṭho sukhumarūpadassanena cakkhuno viya,",
  "tika-abh02t21:5_9": "dukkhadassanena pana anekarogāturakapaṇajanadassanena issarajanassa uḷārabhāvo viya maggassa ādhipateyyaṭṭho āvi bhavati.",
  "tika-abh02t21:6_0": "Te panete hetuṭṭhādike sarūpato dassetuṁ “tattha palibodhupacchedavasenā”tiādi vuttaṁ.",
  "tika-abh02t21:6_1": "Tattha palibodhupacchedavasenāti samudayappahānavasena.",
  "tika-abh02t21:6_2": "“Maggādhipatino dhammā”ti vacanatoti yasmā satipi jhānādīnaṁ ārammaṇādhipatibhāve “jhānādhipatino dhammā”ti evamādi na vuttaṁ,",
  "tika-abh02t21:6_3": "“maggādhipatino dhammā” icceva pana vuttaṁ.",
  "tika-abh02t21:6_4": "Tasmā sātisayo maggaṅgadhammānaṁ ārammaṇādhipatibhāvo.",
  "tika-abh02t21:6_5": "Tenāha “visesato vā ārammaṇādhipatibhūtā maggaṅgadhammā hontī”ti.",
  "tika-abh02t21:6_6": "So tesaṁ ākāroti yo maggaṅgānaṁ garuṁ katvā paccavekkhaṇavasena pavattadhammānaṁ ārammaṇādhipatipaccayatāsaṅkhāto ākāro,",
  "tika-abh02t21:6_7": "so maggassa ādhipateyyaṭṭho.",
  "tika-abh02t21:6_8": "Purimo pana ādhipateyyaṭṭho sahajātādhipativasena vutto.",
  "tika-abh02t21:6_9": "Abhisametabbaṭṭhoti yathāvuttapīḷanādiatthameva paṭivijjhitabbatāya ekajjhaṁ katvā vadati.",
  "tika-abh02t21:6_10": "Tena abhisamayasaddaṁ kammatthaṁ dasseti.",
  "tika-abh02t21:6_11": "Abhisamayassāti ñāṇassa.",
  "tika-abh02t21:6_12": "Pavattiākāroti parijānanādivisesākāro.",
  "tika-abh02t21:6_13": "So hi maggakkhaṇe asammohato siddho,",
  "tika-abh02t21:6_14": "pacchā paccavekkhaṇādinā pākaṭo hoti.",
  "tika-abh02t21:6_15": "Ākāropi ñāṇena araṇīyato atthoti vuccatīti katvā tatiyanayo dassito.",
  "tika-abh02t21:6_16": "Pīḷanādinā dassito visayavibhāgenapi visayivibhāgo hoti yathā “rūpasaññā,",
  "tika-abh02t21:6_17": "saddasaññā”ti.",
  "tika-abh02t21:7_0": "Kucchitaṁkhanti garahitaṁ hutvā asāraṁ.",
  "tika-abh02t21:7_1": "“Samāgamo”tiādinā anvayato byatirekato ca saṁ-saddassa saṁyogatthajotakattamāha.",
  "tika-abh02t21:7_2": "“Uppannaṁ udita”ntiādīsu kevalassa panna-saddassa,",
  "tika-abh02t21:7_3": "ita-saddassa ca payoge uppattiatthassa anupalabbhanato,",
  "tika-abh02t21:7_4": "u-saddassa ca payoge upalabbhanato so uppattiatthaṁ dīpetīti āha “evaṁ uppannaṁ uditanti etthāpī”ti.",
  "tika-abh02t21:7_5": "Visuṁ payujjamānāti āgama-ita-padehi vinā payujjamānā.",
  "tika-abh02t21:7_6": "Sadhātukanti antonītena dhātunā sadhātukaṁ.",
  "tika-abh02t21:7_7": "Teneva te “upasaggā”ti ca vuttā.",
  "tika-abh02t21:8_0": "Dukkhavivekabhāvanti dukkhavivittataṁ.",
  "tika-abh02t21:8_1": "Nivattiyāti nibbānassa.",
  "tika-abh02t21:8_2": "Nivattetvāti anuppādasaddena visesanavasena nivattetvā.",
  "tika-abh02t21:8_3": "Nirodhapaccayatā nirodhassa maggassa ārammaṇapaccayatā.",
  "tika-abh02t21:8_4": "Puggalasacchikiriyādhammabhāvehīti puggaladhammabhāvena sacchikaraṇadhammabhāvena ca.",
  "tika-abh02t21:8_5": "Phalanti ariyaphalaṁ.",
  "tika-abh02t21:8_6": "Tassāti niṭṭhānabhūtāya phalasaṅkhātāya dukkhanirodhappattiyā abhisamayabhūtāya dukkhanirodhappattiyā paṭipadatā daṭṭhabbā.",
  "tika-abh02t21:9_0": "Paṭivijjhanakāle nippariyāyena buddhādisamaññāti āha “paṭividdhakāle pavatta”nti.",
  "tika-abh02t21:9_1": "Tato evāti tena pakāsitattā eva.",
  "tika-abh02t21:10_0": "Tannimittabhāvoti jātiādi viya adhiṭṭhānabhāvena dukkhassa kāraṇabhāvo,",
  "tika-abh02t21:10_1": "na samudayasaccaṁ viya pabhavabhāvena.",
  "tika-abh02t21:10_2": "Udayabbayapīḷitabhāvo saṅkhāradukkhatā.",
  "tika-abh02t21:10_3": "Pavattanamevāti pavatti eva.",
  "tika-abh02t21:10_4": "Kiccaṁ rasoti rasassa kiccatthataṁ dasseti.",
  "tika-abh02t21:10_5": "Pavattinivattīsūti niddhāraṇe bhummaṁ.",
  "tika-abh02t21:10_6": "Avikāratā vikārābhāvo niccatā.",
  "tika-abh02t21:11_0": "Marīcimāyāattānanti marīciyā māyāya attano ca ariyañāṇassāti ariyānaṁ ñāṇassa.",
  "tika-abh02t21:11_1": "Tena ariyānaṁ maggañāṇānusārena pavattanakañāṇampi saṅgahitaṁ hoti.",
  "tika-abh02t21:11_2": "Tenāha “avitathagāhakassā”tiādi.",
  "tika-abh02t21:11_3": "Tesanti paṭivedhapaccavekkhaṇañāṇānaṁ.",
  "tika-abh02t21:11_4": "Tattha paṭivedhañāṇassa paṭivijjhitabbatā gocarabhāvo,",
  "tika-abh02t21:11_5": "itarassa ārammaṇabhāvo.",
  "tika-abh02t21:11_6": "Paṭivijjhitabbatā,",
  "tika-abh02t21:11_7": "ārammaṇabhāvo vā paṭivedhañāṇassa gocarabhāvo,",
  "tika-abh02t21:11_8": "itarassa ārammaṇabhāvova.",
  "tika-abh02t21:12_0": "Bādhakappabhavabhāvenāti bādhakassa uppādakabhāvena visuṁ gahitattā na taṇhā bādhakabhāvena gahitā pavattipavattihetūnaṁ asaṅkaravasena bodhanato.",
  "tika-abh02t21:12_1": "Evañca katvā abhidhammabhājanīyepi ayamatthavaṇṇanā yujjateva.",
  "tika-abh02t21:12_2": "Yadipi evaṁ “dukkhameva bādhaka”nti niyamānupapatti,",
  "tika-abh02t21:12_3": "samudayabhāvappasaṅgo cāti codanaṁ sandhāyāha “jātiādīnaṁ viya vā”tiādi.",
  "tika-abh02t21:12_4": "Bādhakattassa bādhakatte ca niyamoti āha “dvidhāpi bādhakatthāvadhāraṇenā”ti.",
  "tika-abh02t21:12_5": "Yathā hi bādhakattassa dukkhe niyatatā,",
  "tika-abh02t21:12_6": "evaṁ dukkhassa ca bādhakatte niyatatāti.",
  "tika-abh02t21:12_7": "Suttantabhājanīye taṇhāya eva samudayabhāvassa dassitattā taṇhāvasena niyamaṁ dassento “na taṇhāya vinā”tiādimāha.",
  "tika-abh02t21:12_8": "Suttantabhājanīyavaṇṇanā hesāti.",
  "tika-abh02t21:12_9": "“Kusalehi vinā”tiādinā dukkhahetutāya taṇhāya padhānabhāvamāha.",
  "tika-abh02t21:12_10": "Tathā hi sā kammavicittatāya hetubhāvaṁ gacchantī visesena kammassa sahakārikāraṇaṁ hotīti.",
  "tika-abh02t21:12_11": "Dvidhāpi niyamenāti maggova niyyānaṁ,",
  "tika-abh02t21:12_12": "niyyānameva ca maggoti dvippakārena niyamena.",
  "tika-abh02t21:13_0": "Vacīsaccaṁ saccavācā,",
  "tika-abh02t21:13_1": "taṁsamuṭṭhāpikā cetanā cāti āha “viratisacceti musāvādaviratiya”nti.",
  "tika-abh02t21:13_2": "Keci pana “viratisaccaṁ samādānaviratī”ti vadanti,",
  "tika-abh02t21:13_3": "tesampi na samādānamattaṁ viratisaccaṁ,",
  "tika-abh02t21:13_4": "atha kho samādānāvisaṁvādanaṁ.",
  "tika-abh02t21:13_5": "Taṁ pana paṭiññāsaccattā musāvādaviratiyeva hoti.",
  "tika-abh02t21:13_6": "Tenāha “na hi aññaviratīsu saccasaddo niruḷho”ti.",
  "tika-abh02t21:13_7": "Satipi dukkhasamudayāvabodhe yāvadeva nirodhamaggādhigamatthā paññābhāvanāti pacchimadvayasseva saccatthaṁ sātisayaṁ,",
  "tika-abh02t21:13_8": "tadadhigamassa ca avivādahetukaṁ sutte vibhāvitaṁ dassento “tassa panā”tiādimāha.",
  "tika-abh02t21:14_0": "Ṭhānaṁ natthīti attano vādapatiṭṭhāpanakāraṇaṁ natthīti attho.",
  "tika-abh02t21:14_1": "Attabhāvapaṭilābheneva sattānaṁ jātiādīnaṁ patti sammukhībhāvo ca jāyatīti āha “sampattatā,",
  "tika-abh02t21:14_2": "paccakkhatā ca paṭhamatā”ti.",
  "tika-abh02t21:14_3": "Bhagavato desanākkameneva vā paṭhamāditā daṭṭhabbā.",
  "tika-abh02t21:15_0": "Parijananādīhīti pariññāppahānasacchikiriyābhāvanāhi,",
  "tika-abh02t21:15_1": "nissakkavacanañcetaṁ aññasaddapekkhāya.",
  "tika-abh02t21:15_2": "Dhammañāṇakiccanti sabhāvadhammāvabodhakiccaṁ.",
  "tika-abh02t21:15_3": "Pariññeyyādīni etapparamānevāti ito paraṁ neyyaṁ natthīti dasseti.",
  "tika-abh02t21:16_0": "Dukkhādīnaṁ ariyasaccabhāvassa anurūpaṁ yuttaṁ,",
  "tika-abh02t21:16_1": "ācariyaparamparāgataṁ vā savanaṁ anussavo.",
  "tika-abh02t21:16_2": "Sutānusārena,",
  "tika-abh02t21:16_3": "aññathā vā kakkhaḷaphusanādianiccādisabhāvasāmaññākārapariggaṇhanaṁ ākāraparivitakko.",
  "tika-abh02t21:16_4": "Yathāvitakkitākārassa diṭṭhisaṅkhātāya dassanabhūtāya paññāya nijjhānakkhamanaṁ rocanaṁ diṭṭhinijjhānakkhanti.",
  "tika-abh02t21:16_5": "Ādicco viya pabhāya nirodhaṁ phusati sacchikaroti kilesandhakāraṁ viddhaṁseti.",
  "tika-abh02t21:16_6": "Cattāripi saccāni passatīti vuttaṁ “yo,",
  "tika-abh02t21:16_7": "bhikkhave,",
  "tika-abh02t21:16_8": "dukkhaṁ passatī”tiādinā.",
  "tika-abh02t21:17_0": "Kālantaradassananti nānābhisamayaṁ vadati.",
  "tika-abh02t21:17_1": "Ekadassinoti ekasaccadassino.",
  "tika-abh02t21:17_2": "Na yojetabbā siyāti yojanāyañca sabbadassanaṁ dassanantaraparamanti dassanānuparamo āpajjeyya,",
  "tika-abh02t21:17_3": "saccānañca nānābhisamaye dukkhadassanādīhi paṭhamamaggādippaheyyānaṁ saṁyojanattayādīnaṁ ekadesappahānaṁ āpajjati.",
  "tika-abh02t21:17_4": "Tathā ca sati ekadesasotāpattimaggaṭṭhatā,",
  "tika-abh02t21:17_5": "tadanantarañca pattabbena phalena ekadesasotāpannatā ca āpajjati,",
  "tika-abh02t21:17_6": "tasmā na saccānaṁ nānābhisamayo yutto.",
  "tika-abh02t21:17_7": "Yathā ca nānābhisamayo na yutto,",
  "tika-abh02t21:17_8": "evaṁ ārammaṇābhisamayopi.",
  "tika-abh02t21:17_9": "Yadi hi ārammaṇakaraṇena catusaccābhisamayo icchito,",
  "tika-abh02t21:17_10": "na maggo sayameva attānaṁ ārammaṇaṁ karotīti aparipuṇṇo saccābhisamayo siyā.",
  "tika-abh02t21:17_11": "Aññena maggena maggo ālambīyatīti paripuṇṇovāti ce?",
  "tika-abh02t21:17_12": "Evaṁ sati yena maggena maggo ālambito,",
  "tika-abh02t21:17_13": "sopi aññena,",
  "tika-abh02t21:17_14": "sopi aññenāti anavaṭṭhānaṁ siyā,",
  "tika-abh02t21:17_15": "tasmā na ārammaṇapaṭivedhato catusaccābhisamayo yutto,",
  "tika-abh02t21:17_16": "vuttanayeneva pana yutto.",
  "tika-abh02t21:17_17": "Kiñca paricchinditabbaṁ samucchinditabbañca ālambitvā paricchedasamucchedabhāvanā maggañāṇassa na yuttā tato anissaṭabhāvato,",
  "tika-abh02t21:17_18": "sabbasaṅkhatavinissaṭaṁ nibbānameva pana ārammaṇatā yuttā.",
  "tika-abh02t21:17_19": "Ahetukadiṭṭhi akiriyadiṭṭhiggahaṇena gahitā hetubyāpārova paramatthato kiriyāti katvā.",
  "tika-abh02t21:18_0": "Pavattetīti sajjati,",
  "tika-abh02t21:18_1": "pavattiyā vā hetu hoti.",
  "tika-abh02t21:18_2": "Nivattetīti saṁharati palayaṁ gameti,",
  "tika-abh02t21:18_3": "palokatādivasena vā mokkhahetu hoti.",
  "tika-abh02t21:18_4": "Padhānatoti pakatito,",
  "tika-abh02t21:18_5": "yaṁ “abyatta”ntipi vuccati.",
  "tika-abh02t21:19_0": "“Kālo karoti bhūtāni, kālo saṁharatī pajā;",
  "tika-abh02t21:20_0": "Kālo sutte jāgarati, kālo hi duratikkamo”ti. –",
  "tika-abh02t21:21_0": "Evaṁvādā kālavādino.",
  "tika-abh02t21:21_1": "“Kaṇṭakassa tikhiṇatā,",
  "tika-abh02t21:21_2": "kapiṭṭhaphalādīnaṁ parimaṇḍalatā,",
  "tika-abh02t21:21_3": "migapakkhisarīsapādīnaṁ vicittabhāvoti evamādayo kena kāritā?",
  "tika-abh02t21:21_4": "Sabhāveneva siddhā,",
  "tika-abh02t21:21_5": "evaṁ sabbampi,",
  "tika-abh02t21:21_6": "na ettha kassaci kāmakāro”ti evaṁvādā sabhāvavādino.",
  "tika-abh02t21:21_7": "“Loko niyato acchejjasuttāvutābhejjamaṇisadiso,",
  "tika-abh02t21:21_8": "na ettha kassaci purisakāro”ti evaṁpavattavādā niyativādino, –",
  "tika-abh02t21:22_0": "“Yadicchāya pavattanti, yadicchāya nivattare;",
  "tika-abh02t21:23_0": "Yadicchāya sukhadukkhaṁ, tasmā yadicchatī pajā”ti. –",
  "tika-abh02t21:24_0": "Evaṁpavattavādā yadicchāvādisaṅkhātā adhiccasamuppattivādino ca ettha sabhāvavāde eva antogadhāti daṭṭhabbā.",
  "tika-abh02t21:24_1": "Aṇūhi loko pavattatīti ājīvakavādaṁ sandhāyāha.",
  "tika-abh02t21:24_2": "So hi akāraṇapariggaho.",
  "tika-abh02t21:24_3": "Kaṇādavādo pana issaricchāvasena aṇūnaṁ saṁyogaviyogato lokassa pavattinivattiṁ vadati.",
  "tika-abh02t21:24_4": "Padhānassa appavattīti mahatādibhāvena apariṇāmo,",
  "tika-abh02t21:24_5": "anabhibyatti vā.",
  "tika-abh02t21:24_6": "“Ahamañño,",
  "tika-abh02t21:24_7": "pakati aññā”ti evaṁ pavattapakatipurisantarajānanena attasukhadukkhamohesu avibhāgaggahaṇe nivattite kira vuttanayena padhānaṁ nappavattati,",
  "tika-abh02t21:24_8": "so vimokkhoti kāpilā.",
  "tika-abh02t21:24_9": "Evamādīti ādi-saddena mahābrahmuno samīpatā,",
  "tika-abh02t21:24_10": "saṁyogoti evamādīnampi saṅgaho veditabbo.",
  "tika-abh02t21:25_0": "Ekattāti ekabhāvato ekopi vutto.",
  "tika-abh02t21:25_1": "Tayoti kiccavibhāgena.",
  "tika-abh02t21:25_2": "Tānīti sammāvācādisīlāni.",
  "tika-abh02t21:25_3": "Chandassa saddahanānukūlāpi chandanavasena pavatti hotīti saddhindriyasaddhābalehi saddhiṁ chandiddhipādo vutto.",
  "tika-abh02t21:25_4": "Tādise kāle upekkhānimittānubrūhanena upakārā samādhissa samavāhitāvasena tādisakiccāva upekkhā veditabbā.",
  "tika-abh02t21:26_0": "Vighātakattāti saṁharaṇīyavasena vihantabhāvato.",
  "tika-abh02t21:27_0": "Ariyasaccadvayanti samudayamaggasaccadvayaṁ.",
  "tika-abh02t21:27_1": "Tenevāti yathāvuttadukkhādisaddānaṁ pariññeyyādivācakattā eva.",
  "tika-abh02t21:27_2": "Ādipadasaṅgahoti “dukkhaṁ,",
  "tika-abh02t21:27_3": "na ariyasacca”nti iminā catukke ādipade saṅgaho.",
  "tika-abh02t21:27_4": "Tadapekkhanti ariyasaccasaddāpekkhaṁ dukkhasaddaṁ.",
  "tika-abh02t21:27_5": "Catutthapadasaṅgahoti “neva dukkhaṁ,",
  "tika-abh02t21:27_6": "na ariyasacca”nti iminā padena saṅgaho.",
  "tika-abh02t21:27_7": "Avasesakilesādayoti taṇhāvajjakilesā avasesākusalā,",
  "tika-abh02t21:27_8": "sāsavāni kusalamūlāni,",
  "tika-abh02t21:27_9": "sāsavā ca kusaladhammā.",
  "tika-abh02t21:27_10": "Te hi abhidhammabhājanīye samudayabhāvena vuttā,",
  "tika-abh02t21:27_11": "na ariyasaccabhāvenāti āha “samudayo,",
  "tika-abh02t21:27_12": "na ariyasacca”nti.",
  "tika-abh02t21:27_13": "Aññāni maggaṅgānīti phalasammādiṭṭhiādayo.",
  "tika-abh02t21:27_14": "Iminā nayenāti etthāyaṁ yojanā –",
  "tika-abh02t21:27_15": "atthi samudayo,",
  "tika-abh02t21:27_16": "na ariyasaccaṁ,",
  "tika-abh02t21:27_17": "atthi ariyasaccaṁ,",
  "tika-abh02t21:27_18": "na samudayo,",
  "tika-abh02t21:27_19": "atthi samudayo ceva ariyasaccañca,",
  "tika-abh02t21:27_20": "atthi neva samudayo,",
  "tika-abh02t21:27_21": "na ariyasaccaṁ.",
  "tika-abh02t21:27_22": "Tattha paṭhamapadaṁ vuttatthaṁ.",
  "tika-abh02t21:27_23": "Nirodho ariyasaccaṁ,",
  "tika-abh02t21:27_24": "na samudayo,",
  "tika-abh02t21:27_25": "taṇhā samudayo ceva ariyasaccañca,",
  "tika-abh02t21:27_26": "maggasampayuttā dhammā sāmaññaphalāni ca yassa pahānāya bhagavati brahmacariyaṁ vussati,",
  "tika-abh02t21:27_27": "tadabhāvato neva samudayo,",
  "tika-abh02t21:27_28": "na ariyasaccaṁ.",
  "tika-abh02t21:27_29": "Itarasaccadvayaṁ ariyasaccaṁ tassa tassa pabhāvakaṭṭhena siyā samudayo,",
  "tika-abh02t21:27_30": "na pana yassa pahānāya bhagavati brahmacariyaṁ vussati tathatthena.",
  "tika-abh02t21:27_31": "Itaracatukkadvayepi ādipadaṁ vuttatthameva.",
  "tika-abh02t21:27_32": "Sesesu samudayo ariyasaccaṁ,",
  "tika-abh02t21:27_33": "na nirodho,",
  "tika-abh02t21:27_34": "asaṅkhatadhātu nirodho ceva ariyasaccañca,",
  "tika-abh02t21:27_35": "maggasampayuttā dhammā,",
  "tika-abh02t21:27_36": "sāmaññaphalāni ca yassa sacchikiriyāya bhagavati brahmacariyaṁ vussati tathatthena neva nirodho,",
  "tika-abh02t21:27_37": "na ariyasaccaṁ.",
  "tika-abh02t21:27_38": "Itarasaccadvayaṁ ariyasaccaṁ,",
  "tika-abh02t21:27_39": "nirodhadhammatāya siyā nirodho,",
  "tika-abh02t21:27_40": "na pana yassa sacchikiriyāya bhagavati brahmacariyaṁ vussati tathatthena.",
  "tika-abh02t21:27_41": "Tathā nirodho ariyasaccaṁ, na maggo,",
  "tika-abh02t21:27_42": "ariyamaggo maggo ceva ariyasaccañca,",
  "tika-abh02t21:27_43": "maggasampayuttā dhammā,",
  "tika-abh02t21:27_44": "sāmaññaphalāni ca yassa bhāvanāya bhagavati brahmacariyaṁ vussati tathatthena neva maggo,",
  "tika-abh02t21:27_45": "na ariyasaccaṁ.",
  "tika-abh02t21:27_46": "Itarasaccadvayaṁ siyā maggo upapattimaggabhāvato,",
  "tika-abh02t21:27_47": "na pana yassa bhāvanāya bhagavati brahmacariyaṁ vussati tathatthena.",
  "tika-abh02t21:28_0": "Santanti samānaṁ.",
  "tika-abh02t21:28_1": "Evaṁ itaresupīti kātabbāpi kiriyā kārakarahitā kevalaṁ attano paccayehi tāya pavattamānāya paccayasāmaggī kiriyaṁ karotīti vohāramattaṁ hoti.",
  "tika-abh02t21:28_2": "Nibbutigamakesupi eseva nayo.",
  "tika-abh02t21:29_0": "Sāsavatā asubhatā kilesāsucipaggharaṇato.",
  "tika-abh02t21:29_1": "Dukkhādīnanti dukkhasamudayamaggānaṁ.",
  "tika-abh02t21:29_2": "Samudayādibhāvoti dukkhassa samudayamaggabhāvo,",
  "tika-abh02t21:29_3": "samudayassa maggadukkhabhāvo,",
  "tika-abh02t21:29_4": "maggassa dukkhasamudayabhāvo ca,",
  "tika-abh02t21:29_5": "na pana nirodhabhāvo dukkhādīnanti sambandho.",
  "tika-abh02t21:29_6": "Aññamaññasamaṅgitāti dukkhādīnaṁ itarītarasabhāvayogo.",
  "tika-abh02t21:29_7": "Taṇhāyāti ādhāre bhummaṁ.",
  "tika-abh02t21:29_8": "Punabbhavassāti punabhavasaṅkhātassa āyatidukkhassa.",
  "tika-abh02t21:29_9": "Pakativādīnanti kāpilānaṁ.",
  "tika-abh02t21:29_10": "Vikārāti mahatādayo byattā.",
  "tika-abh02t21:29_11": "Vibhāvatoti abhibyattito,",
  "tika-abh02t21:29_12": "pariṇāmato vā pubbe.",
  "tika-abh02t21:29_13": "Paṭippalīnā cāti pacchā pakatiyaṁ palayaṁ gatā vesammaṁ muñcitvā sattādisamabhāvena anto samoruddhā.",
  "tika-abh02t21:29_14": "Tenāha “pakatibhāveneva tiṭṭhantī”ti.",
  "tika-abh02t21:29_15": "Pakatibhāvenevāti abyattabhāveneva.",
  "tika-abh02t21:29_16": "Samudayabhāvenāti taṇhāsaṅkhātapabhavabhāvena.",
  "tika-abh02t21:29_17": "Aññathā taṁsampayuttaavijjādīnampi samudayabhāvo labbhatevāti.",
  "tika-abh02t21:29_18": "Avibhattehīti vesammavirahena pakatibhāvaṁ gatehi.",
  "tika-abh02t21:29_19": "“Vikārehī”ti sāmaññato vutte “mahantā”tiādinā sarūpato dasseti.",
  "tika-abh02t21:29_20": "Tattha mahantoti mahābuddhi.",
  "tika-abh02t21:29_21": "Tañhi kāpilā “mahāajjhāsayo”ti ca voharanti.",
  "tika-abh02t21:29_22": "Rūpatammattādayo pañca tammattā,",
  "tika-abh02t21:29_23": "ahaṁkāro cāti cha avisesā.",
  "tika-abh02t21:29_24": "Cakkhu sotaṁ ghānaṁ jivhā kāyo vācā pāṇi pādo pāyu upatthaṁ manoti ekādasindriyāni.",
  "tika-abh02t21:29_25": "Pathavī āpo tejo vāyo ākāsanti pañca bhūtavisesā, tehi.",
  "tika-abh02t21:29_26": "“Pakatibhāveneva ṭhitehī”ti iminā “avibhattehī”ti padassa atthaṁ vadati.",
  "tika-abh02t21:29_27": "Sagabbhāti sabījā asuññatā.",
  "tika-abh02t21:29_28": "Tantūsūti suttesu samavāyikāraṇabhūtesu.",
  "tika-abh02t21:29_29": "Tathā kapālesu.",
  "tika-abh02t21:29_30": "Tividhañhi te kāraṇaṁ vadanti upādānakāraṇaṁ nimittakāraṇaṁ samavāyikāraṇanti.",
  "tika-abh02t21:29_31": "Tattha turivemasalākādayo upādānakāraṇaṁ.",
  "tika-abh02t21:29_32": "Tantavāyo nimittakāraṇaṁ.",
  "tika-abh02t21:29_33": "Tantavo samavāyikāraṇanti.",
  "tika-abh02t21:29_34": "Dvīsu aṇūsūti pathavībhūtesu vā āpotejovāyobhūtesu vā dvīsu paramāṇūsu.",
  "tika-abh02t21:29_35": "Idhabuddhivohārajanakoti “idha tantūsu paṭo,",
  "tika-abh02t21:29_36": "idha kapālesu ghaṭo,",
  "tika-abh02t21:29_37": "idha bīraṇesu ghaṭo”tiādinā nayena hetuphalānaṁ sambandhabhūtena sattānaṁ idhabuddhivohārā jāyanti.",
  "tika-abh02t21:29_38": "So govisāṇānaṁ viya avisuṁ sahasiddhānaṁ sambandho samavāyo.",
  "tika-abh02t21:29_39": "Khāṇusenānaṁ viya pana visuṁsiddhānaṁ sambandho saṁyogo.",
  "tika-abh02t21:29_40": "Tīsu aṇūsu tiaṇukaṁ phalaṁ samavetaṁ ekībhūtamiva sambandhanti yojanā.",
  "tika-abh02t21:29_41": "“Samaveta”nti etassa “ekībhūtamiva sambandha”nti idaṁ atthavivaraṇaṁ.",
  "tika-abh02t21:29_42": "Mahāparimāṇanti mahantaparimāṇaṁ mahāpathavīādikaṁ ekaṁ phalaṁ,",
  "tika-abh02t21:29_43": "yaṁ te “kāriyaṁ drabya”nti vadanti.",
  "tika-abh02t21:29_44": "Yehi kāraṇehi āraddhaṁ kāriyadrabyaṁ,",
  "tika-abh02t21:29_45": "tadantogadhāni eva tāni kāraṇāni maññantīti āha “attano antogadhehi kāraṇehī”ti.",
  "tika-abh02t21:29_46": "Sati samavāye hetumhi phalaṁ samavetanti phale hetu siyā,",
  "tika-abh02t21:29_47": "taṁ natthīti dassento āha “samavāyābhāvā phale hetu natthīti hetusuññaṁ phala”nti.",
  "tika-abh02t21:30_0": "Āhārabhedeti kabaḷīkārādiāhāravisese.",
  "tika-abh02t21:30_1": "Tappaccayadhammabhedeti ajjhoharaṇīyavatthusaḷāyatanaavijjāabhisaṅkhārasaṅkhāte tesaṁ paccayabhūtadhammavisese,",
  "tika-abh02t21:30_2": "ojaṭṭhamakarūpavedanāpaṭisandhiviññāṇanāmarūpasaṅkhāte vā tannibbattadhammavisese,",
  "tika-abh02t21:30_3": "te paccayā etesaṁ dhammavisesānanti tappaccayadhammabhedā.",
  "tika-abh02t21:30_4": "Rūpādiārammaṇavasena vāti yojanā.",
  "tika-abh02t21:30_5": "Yānadvayavasenāti samathavipassanāyānadvayavasena.",
  "tika-abh02t21:30_6": "Kiñcāpi maggakkhaṇe samathavipassanā yuganaddhāva,",
  "tika-abh02t21:30_7": "yathā pana suññatādisamaññā,",
  "tika-abh02t21:30_8": "evaṁ samathavipassanāsamaññāpi āgamanato maggassa siyunti āha “āgamanavasena vutto”ti.",
  "tika-abh02t21:30_9": "Yassa vā paññindriyaṁ adhikaṁ,",
  "tika-abh02t21:30_10": "tassa maggo vipassanā,",
  "tika-abh02t21:30_11": "itarassa samathoti evamettha attho daṭṭhabbo.",
  "tika-abh02t21:31_0": "Samādhijāti samādhānaṭṭhova. Tato evāti samādhianuguṇakiriyattāva.",
  "tika-abh02t21:32_0": "Ādāya ūhitvāti gahetvā viya takketvā vitakketvā.",
  "tika-abh02t21:32_1": "Dvinnanti sammādiṭṭhisammāsaṅkappānaṁ.",
  "tika-abh02t21:32_2": "Purimakālassa viya niddeso yathā “ekaṁ khandhaṁ paṭicca tayo khandhā”ti,",
  "tika-abh02t21:32_3": "“ekaṁ mahābhūtaṁ paṭicca tayo mahābhūtā”ti ca.",
  "tika-abh02t21:33_0": "Ogāhitunti ñāṇena paṭivijjhituṁ.",
  "tika-abh02t21:33_1": "Gahetuṁ asakkuṇeyyatāya saṇhattaṁ.",
  "tika-abh02t21:33_2": "Sukhumāya paññāya gahetabbatāya sukhumattaṁ.",
  "tika-abh02t21:33_3": "Itīti iminā kamenāti ayamatthoti adhippāyenāha “itisaddena vijānanakkamaṁ dassetī”ti.",
  "tika-abh02t21:33_4": "Evaṁ pakārehīti evaṁ-saddena jotiyamāno eva attho pakāra-saddena vuccatīti “evaṁ-saddena vijānanakāraṇabhūte naye dassetī”ti vuttaṁ.",
  "tika-abh02t21:33_5": "Itīti vā nidassanattho.",
  "tika-abh02t21:33_6": "Tena vuttappabhede paccāmasanavasena nidasseti.",
  "tika-abh02t21:33_7": "Evaṁ-saddo idamattho.",
  "tika-abh02t21:33_8": "Tena evaṁ pakārehīti idaṁpakārehi,",
  "tika-abh02t21:33_9": "īdisehīti attho.",
  "tika-abh02t21:34_0": "Uddesavaṇṇanā niṭṭhitā.",
  "tika-abh02t21:35_0": "1. Dukkhasaccaniddeso",
  "tika-abh02t21:36_0": "Jātiniddesavaṇṇanā",
  "tika-abh02t21:37_0": "190.“Jātiādiniddese”ti iminā “tatthā”ti padassa atthaṁ vadati.",
  "tika-abh02t21:37_1": "Dukkhamātikāti dukkhadukkhādīnaṁ dukkhavisesānaṁ uddeso.",
  "tika-abh02t21:37_2": "Padadvayeti “pariyāyadukkhaṁ,",
  "tika-abh02t21:37_3": "nippariyāyadukkha”nti etasmiṁ padadvaye.",
  "tika-abh02t21:38_0": "Dukkhattāyevāti nippariyāyadukkhataṁ vadati.",
  "tika-abh02t21:38_1": "Sabhāvena nāmaṁ visesetīti anvatthasaññataṁ dasseti.",
  "tika-abh02t21:38_2": "Purimena sabhāvadukkhavācakena dukkhasaddena.",
  "tika-abh02t21:38_3": "So hi visesanaṁ avacchedakabhāvato pacchimaṁ saṅkhāradukkhaṭṭhaṁ viseseti.",
  "tika-abh02t21:38_4": "So hi nivattetabbagahetabbasādhāraṇattā avacchinditabbo.",
  "tika-abh02t21:38_5": "Tenāti vipariṇāmaadhiṭṭhānādipakāravisesena.",
  "tika-abh02t21:39_0": "Desetabbassa atthassa saṅkhipanaṁ idha saṅkhepo,",
  "tika-abh02t21:39_1": "so ca tabbibhāgānaṁ sādhāraṇabhāvoti āha “saṅkhepo sāmañña”nti.",
  "tika-abh02t21:39_2": "Antokaritvāti antogadhe katvā,",
  "tika-abh02t21:39_3": "saṅgahetvā vā.",
  "tika-abh02t21:39_4": "Ubhayathāpīti saṅkhepatopi vitthāratopi.",
  "tika-abh02t21:39_5": "Sādhāraṇabhāgānaṁ vibhajanaṁ vibhāgo,",
  "tika-abh02t21:39_6": "vitthāroti āha “vitthāro pana viseso”ti.",
  "tika-abh02t21:39_7": "Visesantaranivattakoti vibhāgantarāsaṅgāhako.",
  "tika-abh02t21:40_0": "191.Aparatthāti bhummavacanaṁ sāmiatthe yathā “sabbattha pādaka”nti āha “sāmiatthepi hi aparatthasaddo sijjhatī”ti.",
  "tika-abh02t21:40_1": "Siddhi pana “itarāhipi dissatī”ti iminā veditabbā.",
  "tika-abh02t21:40_2": "Yasmā ca evaṁ saddo sambhavati,",
  "tika-abh02t21:40_3": "tasmā pāḷiyaṁ sāmivasena vuttaṁ aṭṭhakathāyaṁ bhummavasena dassitanti dīpento “tesaṁ tesanti vā”tiādimāha.",
  "tika-abh02t21:40_4": "Aparassāti aparassa sattassa.",
  "tika-abh02t21:40_5": "Manussādibhedo upapattibhavo gati,",
  "tika-abh02t21:40_6": "tabbisesabhūtā khattiyādisāmaññādhiṭṭhānā khandhā jātīti dassento “pañcagativasenā”tiādimāha.",
  "tika-abh02t21:41_0": "Tiṇākāroti tiṇavikappo,",
  "tika-abh02t21:41_1": "tiṇavisesoti attho.",
  "tika-abh02t21:41_2": "Evanti nidassane.",
  "tika-abh02t21:41_3": "Tena vuttappakāraṁ paṭhamaṁ viññāṇapātubhāvaṁ paccāmasati.",
  "tika-abh02t21:41_4": "Tadupādāyāti tato paṭṭhāya.",
  "tika-abh02t21:41_5": "Ariyabhāvakaraṇattāti ariyabhāvakāraṇattā.",
  "tika-abh02t21:41_6": "Karotīti hi karaṇaṁ.",
  "tika-abh02t21:41_7": "Ariyasadisattā vā ariyasīlaṁ.",
  "tika-abh02t21:41_8": "Puthujjanakalyāṇakānampi hi catupārisuddhisīlaṁ ariyasīlasadisaṁ.",
  "tika-abh02t21:41_9": "Ākāravikārāti uppajjanādiākāravikatiyo.",
  "tika-abh02t21:41_10": "Sahuppādakāti uppādasahitā uppādāvatthā khandhā.",
  "tika-abh02t21:41_11": "Āyatanavasenāti paripuṇṇāparipuṇṇāyatanavasena.",
  "tika-abh02t21:41_12": "Yonivasenāti aṇḍajādiyonivasena.",
  "tika-abh02t21:41_13": "Ekekeneva padenāti yathā dutiyanaye jātiādipadesu dvīhi dvīhi padehi paripuṇṇāparipuṇṇāyatanayonivibhāgena sabbasatte pariyādiyitvā jāti dassitā,",
  "tika-abh02t21:41_14": "na evamidha.",
  "tika-abh02t21:41_15": "Idha panetesu ekekeneva padena avibhāgato sabbasatte pariyādiyitvā.",
  "tika-abh02t21:41_16": "Ubhayatthāti purimapacchimanayesu bhāvaniddesova yutto.",
  "tika-abh02t21:41_17": "Anabhihite vibhattividhānaṁ,",
  "tika-abh02t21:41_18": "nābhihiteti.",
  "tika-abh02t21:41_19": "Pākaṭā nibbattīti abhibyattā nibbatti.",
  "tika-abh02t21:42_0": "Dvinnaṁ dvinnanti ekavokārabhave rūpāyatanadhammāyatanavasena dvinnaṁ,",
  "tika-abh02t21:42_1": "catuvokārabhave manāyatanadhammāyatanavasena dvinnaṁ.",
  "tika-abh02t21:42_2": "Seseti pañcavokārabhave.",
  "tika-abh02t21:42_3": "Pañcannanti cakkhusotamanorūpadhammāyatanavasena pañcannaṁ.",
  "tika-abh02t21:42_4": "Tāni hi rūpabhave pañcavokāre upapattikkhaṇe uppajjanti.",
  "tika-abh02t21:42_5": "Kāmadhātuyaṁ paṭisandhikkhaṇe uppajjamānānanti yojanā.",
  "tika-abh02t21:42_6": "Vikalāvikalindriyānanti aparipuṇṇaparipuṇṇāyatanānaṁ sattānaṁ.",
  "tika-abh02t21:42_7": "Indriyavaseneva hi āyatanānaṁ vekallaṁ icchitabbaṁ.",
  "tika-abh02t21:42_8": "Tattha vikalindriyassa sattannaṁ navannaṁ dasannaṁ punapi dasannaṁ,",
  "tika-abh02t21:42_9": "itarassa ekādasannaṁ āyatanānaṁ vasena saṅgaho veditabbo.",
  "tika-abh02t21:42_10": "Sattannanti kāyamanorūpagandharasaphoṭṭhabbadhammāyatanavasena sattannaṁ.",
  "tika-abh02t21:42_11": "Gabbhaseyyakañhi sandhāyetaṁ vuttaṁ.",
  "tika-abh02t21:42_12": "Navannanti cakkhusotasaddāyatanavajjānaṁ navannaṁ.",
  "tika-abh02t21:42_13": "Andhabadhiravasena hidaṁ vuttaṁ.",
  "tika-abh02t21:42_14": "Dasannanti cakkhusaddavajjānaṁ.",
  "tika-abh02t21:42_15": "Puna dasannanti sotasaddavajjānaṁ.",
  "tika-abh02t21:42_16": "Andhavasena,",
  "tika-abh02t21:42_17": "badhiravasena cetaṁ dvayaṁ vuttaṁ.",
  "tika-abh02t21:42_18": "Ekādasannanti saddavajjānaṁ.",
  "tika-abh02t21:43_0": "Taṁdukkhabhāvoti pariyāyadukkhabhāvo.",
  "tika-abh02t21:43_1": "Tattha nibbattinivāraṇenāti uppalapadumādīsu uppattipaṭikkhepena abhāvakathanena.",
  "tika-abh02t21:43_2": "Dukkhuppattikāraṇeti dukkhuppattiyā hetubhūte dukkhuppattiṭṭhāne.",
  "tika-abh02t21:44_0": "Maraṇaniddesavaṇṇanā",
  "tika-abh02t21:45_0": "193.Khandhabhedassāti khandhavināsassa.",
  "tika-abh02t21:45_1": "Soti khandhabhedo.",
  "tika-abh02t21:45_2": "Pabandhasamucchedoti pabandhassa accantasamucchedo.",
  "tika-abh02t21:45_3": "Tabbhāvatoti sammutimaraṇabhāvato.",
  "tika-abh02t21:45_4": "Tadekadesabhāvatoti tadavayavabhāvato.",
  "tika-abh02t21:45_5": "Tasseva nāmanti asammohatthaṁ vuttaṁ sabbassāpi ekakammanibbattajīvitindriyappabandhavicchedabhāvato.",
  "tika-abh02t21:45_6": "Sammutimaraṇameva hi jātikkhayamaraṇaṁ,",
  "tika-abh02t21:45_7": "taṁ pana jātikkhayamaraṇaṁ upakkamamaraṇaṁ,",
  "tika-abh02t21:45_8": "sarasamaraṇanti duvidhaṁ.",
  "tika-abh02t21:45_9": "Tattha sarasamaraṇampi āyukkhayamaraṇaṁ,",
  "tika-abh02t21:45_10": "puññakkhayamaraṇanti duvidhaṁ.",
  "tika-abh02t21:45_11": "Evametesaṁ tadekadesatā veditabbā.",
  "tika-abh02t21:45_12": "Yañcettha upakkamamaraṇaṁ,",
  "tika-abh02t21:45_13": "taṁ akālamaraṇaṁ.",
  "tika-abh02t21:45_14": "Sarasamaraṇaṁ kālamaraṇaṁ.",
  "tika-abh02t21:45_15": "Maraṇena sattā yathāladdhaattabhāvena viyujjantīti āha “sampattibhavakkhandhehi viyojetī”ti.",
  "tika-abh02t21:46_0": "Kāraṇatthoti mūlattho.",
  "tika-abh02t21:46_1": "Mūlañhi “ādī”ti vuccati “ko cādi kusalānaṁ dhammānaṁ?",
  "tika-abh02t21:46_2": "Sīlañca suvisuddhaṁ,",
  "tika-abh02t21:46_3": "diṭṭhi ca ujukā”tiādīsu.",
  "tika-abh02t21:46_4": "Tenāha “sandhibandhanacchedamūlakanti attho”ti.",
  "tika-abh02t21:47_0": "Phalakiriyāgabbhā īdisī hetukiriyāti katvā vuttaṁ “antogadhā”ti.",
  "tika-abh02t21:47_1": "Byasanassa hi āpādakehi āpādanaṁ āpādetabbaāpattiyā saheva sijjhatīti.",
  "tika-abh02t21:48_0": "Sokaniddesavaṇṇanā",
  "tika-abh02t21:49_0": "194.",
  "tika-abh02t21:49_1": "Sukhaṁ hinoti pavattati etenāti sukhakāraṇaṁ hitaṁ.",
  "tika-abh02t21:49_2": "Bhogabyasanādipadatthavisesanti bhogabyasanaṁ,",
  "tika-abh02t21:49_3": "sīlabyasananti evaṁ bhogasīlapadānaṁ vasena atthavisesaṁ.",
  "tika-abh02t21:49_4": "Samāsavisesanti “rogoyeva byasanaṁ,",
  "tika-abh02t21:49_5": "diṭṭhi eva byasana”nti samānādhikaraṇavasena samāsavisesaṁ.",
  "tika-abh02t21:49_6": "Annapānavatthayānādi paribhuñjitabbato bhogoti adhippeto,",
  "tika-abh02t21:49_7": "so ca dhammasamūhabhāvena.",
  "tika-abh02t21:49_8": "Tabbināsāti ñātibhogabyasanāni vuttānīti te vikārabhāvena paññāpetabbattā paṇṇattimattā.",
  "tika-abh02t21:49_9": "Parinipphannaṁ nāma khandhapañcakaṁ.",
  "tika-abh02t21:49_10": "Ataṁsabhāvattā paṇṇatti aparinipphannā,",
  "tika-abh02t21:49_11": "anipphannā ca hotīti vuttaṁ “aparinipphannataṁ sandhāya anipphannānīti āhā”ti.",
  "tika-abh02t21:49_12": "Na hi paṇṇatti kenaci nipphādīyati.",
  "tika-abh02t21:49_13": "Aññatthāpi aparinipphanne anipphannavohāro āgatoti dassetuṁ “aparinipphannataṁyevā”tiādimāha.",
  "tika-abh02t21:49_14": "Kāmañcettha aparinipphannaṁ “anipphanna”nti vuttaṁ,",
  "tika-abh02t21:49_15": "“nipphanna”nti pana na parinipphannameva vuccati,",
  "tika-abh02t21:49_16": "nāpi sabbo sabhāvadhammoti dassento “khandhavibhaṅge cā”tiādimāha.",
  "tika-abh02t21:49_17": "Nipphannatā vuttāti sambandho.",
  "tika-abh02t21:49_18": "Anipphannatā sabhāvadhammattepi kenaci na nipphādīyatīti katvā.",
  "tika-abh02t21:50_0": "Saṅkucitaṁ cintananti pītisomanassapaṭipakkhato,",
  "tika-abh02t21:50_1": "dosasampayogato ca ārammaṇe anabhiratippavattimāha.",
  "tika-abh02t21:50_2": "Anto attano nissayassa niddahanavasena vā jhānaṁ cintanaṁ antonijjhānaṁ.",
  "tika-abh02t21:50_3": "Satipi anusocanabhāve attano katākatakusalākusalavisayo manovilekhabhūto vippaṭisāro kukkuccaṁ,",
  "tika-abh02t21:50_4": "yathāvuttaantonijjhānaṁ sokoti ubhinnaṁ viseso veditabbo.",
  "tika-abh02t21:51_0": "“Manodvārajavanakkhaṇe”ti paribyattamantonijjhānaṁ sandhāyāha,",
  "tika-abh02t21:51_1": "itaraṁ pana pañcadvārajavanesupi labbhateva.",
  "tika-abh02t21:51_2": "Tenāha “kāyaviññāṇādī”tiādi.",
  "tika-abh02t21:51_3": "Domanassassāti asocanākārassa domanassassa,",
  "tika-abh02t21:51_4": "socanākārassāpi vā nānāvīthikassa.",
  "tika-abh02t21:51_5": "Tampi hi dukkhamevāti.",
  "tika-abh02t21:51_6": "Aññathāti manodvārajavane eva gahite.",
  "tika-abh02t21:51_7": "Tatthāti kāyavatthukamanodvārikesu.",
  "tika-abh02t21:52_0": "Paridevaniddesavaṇṇanā",
  "tika-abh02t21:53_0": "195.Ādevanasaddaṁ katvāti ādevitvā,",
  "tika-abh02t21:53_1": "vilapitvāti attho.",
  "tika-abh02t21:53_2": "Puggalassa sambhamabhāvoti yassa sattassa uppajjati,",
  "tika-abh02t21:53_3": "tassa anavaṭṭhānabhāvo.",
  "tika-abh02t21:53_4": "Sambhamaṁ vā abbhantaragataṁ tassa paccupaṭṭhāpeti pākaṭabhāvakaraṇenāti sambhamapaccupaṭṭhāno.",
  "tika-abh02t21:54_0": "Muṭṭhīhi pothanādīni muṭṭhipothanādīni.",
  "tika-abh02t21:55_0": "Yena domanassena.",
  "tika-abh02t21:55_1": "Pubbe vuttadukkhatoti “attano khandhaṁ muṭṭhīhi pothetī”tiādinā vuttadukkhato.",
  "tika-abh02t21:55_2": "Taṁnidānanti paridevanidānaṁ.",
  "tika-abh02t21:56_0": "Dukkhadomanassaniddesavaṇṇanā",
  "tika-abh02t21:57_0": "196-7.",
  "tika-abh02t21:57_1": "Kāyadukkhābhibhūtassa patikārābhilāsāya tādisadukkhāvahapayogakālādīsu kāyikadukkhassa tadupanissayatā veditabbā.",
  "tika-abh02t21:57_2": "Etena dukkhenāti anāthatāhatthapādacchedanādidukkhena.",
  "tika-abh02t21:58_0": "Upāyāsaniddesavaṇṇanā",
  "tika-abh02t21:59_0": "198. Dukkhaṭṭhānanisajjādīni dukkhaṭṭhānādīni. Domanassassa vatthu hoti upāyāsoti sambandho.",
  "tika-abh02t21:60_0": "Appiyasampayoganiddesavaṇṇanā",
  "tika-abh02t21:61_0": "199.",
  "tika-abh02t21:61_1": "Aññasāpekkhasaddo asamatthasamāsoti taṁ dasseti “yena samāso,",
  "tika-abh02t21:61_2": "na tassāyaṁ paṭisedhako a-kāro”ti.",
  "tika-abh02t21:62_0": "Pacchimadvayanti “samodhānaṁ missībhāvo”ti idaṁ padadvayaṁ.",
  "tika-abh02t21:62_1": "Tadatthavasenāti samodhānatthassa,",
  "tika-abh02t21:62_2": "missībhāvatthassa ca vasena saṅkhāresu labbhati.",
  "tika-abh02t21:62_3": "Āgatehi ca tehi saṅkhārehi puggalassa saṁyogo hotīti yojanā.",
  "tika-abh02t21:63_0": "Taṁgahaṇamattanti āpāthagatārammaṇaggahaṇamattaṁ.",
  "tika-abh02t21:64_0": "Icchāniddesavaṇṇanā",
  "tika-abh02t21:65_0": "201.Taṁkālanti cuticittanirodhato uddhaṁ kālaṁ.",
  "tika-abh02t21:65_1": "“Yampī”ti yaṁ-saddo karaṇatthe paccattanti yenapīti attho vutto.",
  "tika-abh02t21:65_2": "“Yaṁ iccha”nti yaṁ-saddo yadā icchāpekkho,",
  "tika-abh02t21:65_3": "tadā “na labhatī”ti ettha alābhapadhānābhāvato icchā visesīyatīti āha “alābhavisiṭṭhā icchā vuttā hotī”ti.",
  "tika-abh02t21:65_4": "“Icchaṁ na labhati ya”nti evaṁ kiriyāparāmasanabhūto yaṁ-saddo yadā “na labhatī”ti etaṁ apekkhati,",
  "tika-abh02t21:65_5": "tattha guṇabhūtā icchā,",
  "tika-abh02t21:65_6": "padhānabhūto alābhoti āha “tadā icchāvisiṭṭho alābho vutto hotī”ti.",
  "tika-abh02t21:66_0": "Hirottapparahitā chinnikā,",
  "tika-abh02t21:66_1": "dhuttikāti vuccantīti āha “chinnabhinnagaṇenāti nillajjena dhuttagaṇenā”ti.",
  "tika-abh02t21:66_2": "Kappaṭikā sibbitapilotikadhārino.",
  "tika-abh02t21:67_0": "Alabbhaneyyaicchanti alabbhaneyyavatthusmiṁ icchaṁ.",
  "tika-abh02t21:68_0": "Upādānakkhandhaniddesavaṇṇanā",
  "tika-abh02t21:69_0": "202.Tādisassa vatthuno sabbhāvāti sāmaññato anavasesaggahaṇaṁ sandhāyāha.",
  "tika-abh02t21:70_0": "Atipākaṭena ati viya pakāsena dukkhenāti attho.",
  "tika-abh02t21:71_0": "Dukkhasaccaniddesavaṇṇanā niṭṭhitā.",
  "tika-abh02t21:72_0": "2. Samudayasaccaniddesavaṇṇanā",
  "tika-abh02t21:73_0": "203.Mano viyāti mano-saddassa viya.",
  "tika-abh02t21:73_1": "Ika-saddenāti “ponobhavikā”ti ettha ika-saddena.",
  "tika-abh02t21:73_2": "Gamiyatthattāti ñāpitatthattā.",
  "tika-abh02t21:73_3": "Karaṇasīlatā hi idha sīlattho,",
  "tika-abh02t21:73_4": "so ca ika-saddena vuccatīti kiriyāvācakassa karaṇasaddassa adassanaṁ appayogo.",
  "tika-abh02t21:73_5": "Vuttatthānañhi appayogo.",
  "tika-abh02t21:73_6": "Sati paccayantarasamavāye punabbhavassa dāyikā,",
  "tika-abh02t21:73_7": "tadabhāve adāyikāti vuttāti āha “adāyikāpi punabbhavaṁ deticcevā”ti taṁsabhāvānativattanato.",
  "tika-abh02t21:73_8": "Tenevāha “samānasabhāvattā,",
  "tika-abh02t21:73_9": "tadānubhāvattā cā”ti.",
  "tika-abh02t21:73_10": "Tattha sabhāvo taṇhāyanaṁ.",
  "tika-abh02t21:73_11": "Ānubhāvo paccayasamavāye phalanipphādanasamatthatā.",
  "tika-abh02t21:73_12": "Itaresūti avasiṭṭhakilesādīsu.",
  "tika-abh02t21:73_13": "Pavattivipākadāyino kammassa sahāyabhūtā taṇhā “upadhivepakkā”ti adhippetāti āha “upadhimhi yathānibbatte”tiādi.",
  "tika-abh02t21:73_14": "Yathānibbatteti attano paccayehi nibbattappakāre.",
  "tika-abh02t21:73_15": "Nandanaṁ saṁuppilāvanaṁ abhitassanaṁ.",
  "tika-abh02t21:73_16": "Rañjanaṁ vatthassa viya raṅgajātena cittassa vipariṇāmanaṁ,",
  "tika-abh02t21:73_17": "ramāpanaṁ vā.",
  "tika-abh02t21:73_18": "Rāgasambandhenāti rāgapadasambandhena “uppannassā”ti pulliṅgavasena vuttaṁ.",
  "tika-abh02t21:73_19": "Rūpārūpabhavarāgo visuṁ vakkhatīti ettha vakkhati-kiriyāpadaṁ kammatthe veditabbaṁ.",
  "tika-abh02t21:74_0": "“Savatthukaṁ cakkhu”nti iminā sakalaṁ cakkhudasakamāha,",
  "tika-abh02t21:74_1": "dutiyena sasambhāracakkhuṁ.",
  "tika-abh02t21:74_2": "Chiddanti kaṇṇassa chiddapadesaṁ.",
  "tika-abh02t21:74_3": "Kaṇṇabaddhanti kaṇṇapāḷi.",
  "tika-abh02t21:74_4": "Vaṇṇasaṇṭhānato rattakambalapaṭalaṁ viya,",
  "tika-abh02t21:74_5": "kiccato mudusiniddhamadhurarasadaṁ maññanti.",
  "tika-abh02t21:74_6": "Sāmaññena gahitāti visayena avisesetvā gahitā.",
  "tika-abh02t21:74_7": "Visayavisiṭṭhāti cakkhādivisayavisiṭṭhā.",
  "tika-abh02t21:74_8": "Ettha uppajjatīti samudāyāvayavehi viya sāmaññavisesehi na nānattavohāro na hoti yathā “rukkho siṁsapā”ti.",
  "tika-abh02t21:74_9": "Na hi sabbo rukkho siṁsapā.",
  "tika-abh02t21:74_10": "Tasmā kiriyābhedasabbhāvato “sayānā bhuñjanti sadhanā”tiādīsu viya “uppajjamānā”ti ettha kiriyāya lakkhaṇatā,",
  "tika-abh02t21:74_11": "itarattha lakkhitabbatā ca vuttā.",
  "tika-abh02t21:74_12": "Yadi uppajjamānāhotīti anicchitattā sāsaṅkaṁ uppādakiriyāya atthibhāvamāha.",
  "tika-abh02t21:74_13": "Tena uppāde satīti ayametassa atthoti “uppajjamānā”ti ettha uppādo hetubhāvena vutto,",
  "tika-abh02t21:74_14": "itaro ca tassa phalabhāvenāti āha “so hi tena upayojito viya hotī”ti.",
  "tika-abh02t21:74_15": "Uppajjamānāti vā taṇhāya tattha uppajjanasīlatā uppajjanasabhāvo,",
  "tika-abh02t21:74_16": "uppajjanasamatthatā vā vuttā.",
  "tika-abh02t21:74_17": "Tattheva cassā uppajjanasīlatā sakkāyato aññasmiṁ visaye pavattiyā abhāvato,",
  "tika-abh02t21:74_18": "samatthatā paccayasamavāyena,",
  "tika-abh02t21:74_19": "aññathā asamatthatā,",
  "tika-abh02t21:74_20": "yato kadāci na uppajjati.",
  "tika-abh02t21:74_21": "Nivisamānā nivisatīti etthāpi iminā nayena attho veditabboti.",
  "tika-abh02t21:75_0": "Samudayasaccaniddesavaṇṇanā niṭṭhitā.",
  "tika-abh02t21:76_0": "3. Nirodhasaccaniddesavaṇṇanā",
  "tika-abh02t21:77_0": "204.",
  "tika-abh02t21:77_1": "Taṇhāya virajjanaṁ haliddirāgassa viya palujjananti katvā āha “khayagamanavasenā”ti.",
  "tika-abh02t21:77_2": "Vicchinnaṁ nirujjhananti vuttaṁ “appavattigamanavasenā”ti.",
  "tika-abh02t21:77_3": "Cajanaṁ chaḍḍanaṁ,",
  "tika-abh02t21:77_4": "hāpanaṁ vāti āha “anapekkhatāya cajanavasena,",
  "tika-abh02t21:77_5": "hānivasena cā”ti.",
  "tika-abh02t21:78_0": "Tadappavatti viyāti tassā tittaalābuvalliyā appavatti viya.",
  "tika-abh02t21:78_1": "Appavattihetubhūtampi nibbānaṁ taṇhāya appavatti viya gayhatīti āha “tadappavatti viyā”ti yathā “rāgakkhayo”ti.",
  "tika-abh02t21:78_2": "Appavattibhūtanti taṇhāya appavattiyā pattaṁ,",
  "tika-abh02t21:78_3": "pattabbanti attho.",
  "tika-abh02t21:78_4": "Nibbānaṁ āgamma niruddhāyapi taṇhāya piyarūpasātarūpesu niruddhāti vattabbatādassanatthaṁ vuttāti yojanā.",
  "tika-abh02t21:78_5": "Ettha ca yasmā maggo,",
  "tika-abh02t21:78_6": "nibbānañca taṇhāya samucchedasādhanaṁ,",
  "tika-abh02t21:78_7": "tasmā “purimā vā upamā”tiādinā upamādvayaṁ ubhayattha yathākkamaṁ yojitaṁ,",
  "tika-abh02t21:78_8": "ubhayaṭṭhāniyaṁ pana ubhayatthāpi labbhateva.",
  "tika-abh02t21:79_0": "Nirodhasaccaniddesavaṇṇanā niṭṭhitā.",
  "tika-abh02t21:80_0": "4. Maggasaccaniddesavaṇṇanā",
  "tika-abh02t21:81_0": "205.Titthiyehikappitassa maggassa pakatipurisantarañāṇādikassa.",
  "tika-abh02t21:81_1": "Ariyaṁ labhāpetīti ariyaṁ sāmaññaphalaṁ labhāpeti.",
  "tika-abh02t21:82_0": "Tabbipakkhaviratisabhāvāti tassā sammāvācāya vipakkhato micchāvācāya viratisabhāvā.",
  "tika-abh02t21:82_1": "Bhedakaramicchāvācā pisuṇavācā,",
  "tika-abh02t21:82_2": "sabbāpi vā micchāvācā visaṁvādanādivasena bhedakarīti āha “bhedakaramicchāvācāpahānenā”ti.",
  "tika-abh02t21:82_3": "Visaṁvādanādikiccatāya hi lūkhānaṁ apariggāhakānaṁ musāvādādīnaṁ paṭipakkhabhūtā siniddhabhāvena pariggāhakasabhāvā",
  "tika-abh02t21:82_4": "sammāvācā tappaccayasubhāsitasampaṭiggāhake jane,",
  "tika-abh02t21:82_5": "sampayuttadhamme ca pariggaṇhantī pavattatīti pariggahalakkhaṇā.",
  "tika-abh02t21:82_6": "Tenāha “jane,",
  "tika-abh02t21:82_7": "sampayutte ca pariggaṇhanakiccavatī”ti.",
  "tika-abh02t21:82_8": "Cīvarakammādiko tādiso payogo.",
  "tika-abh02t21:82_9": "Kātabbaṁ cīvararajanādikaṁ.",
  "tika-abh02t21:82_10": "Niravajjasamuṭṭhāpanakiccavāti niravajjassa kattabbassa,",
  "tika-abh02t21:82_11": "niravajjākārena vā samuṭṭhāpanakiccavā.",
  "tika-abh02t21:82_12": "Sampayuttadhamme ca samuṭṭhāpentoti ettha samuṭṭhāpanaṁ micchākammantapaṭipakkhabhūtassa attano kiccassa anuguṇabhāvena sampayuttānaṁ pavattanameva,",
  "tika-abh02t21:82_13": "ukkhipanaṁ vā nesaṁ kāyikakiriyāya bhārukkhipanaṁ viya.",
  "tika-abh02t21:82_14": "Sampayuttadhammānaṁ,",
  "tika-abh02t21:82_15": "ājīvasseva vā visodhanaṁ vodāpanaṁ.",
  "tika-abh02t21:83_0": "Diṭṭhekaṭṭhāti diṭṭhiyā sahajapahānekaṭṭhā,",
  "tika-abh02t21:83_1": "paṭhamamaggasammādiṭṭhivaseneva taṁ veditabbaṁ.",
  "tika-abh02t21:83_2": "“Diṭṭhekaṭṭhaavijjādayo”tipi pāṭho.",
  "tika-abh02t21:83_3": "Etasmiṁ pakkhe catumaggasammādiṭṭhiyā saṅgaho kato hoti.",
  "tika-abh02t21:83_4": "Uparimaggasammādiṭṭhiyā pana diṭṭhiṭṭhāne taṁtaṁmaggavajjho māno gahetabbo.",
  "tika-abh02t21:83_5": "So hi “aha”nti pavattiākārato diṭṭhiṭṭhāniyo.",
  "tika-abh02t21:83_6": "Pakāsetīti kiccapaṭivedhena paṭivijjhati.",
  "tika-abh02t21:83_7": "Teneva hi aṅgenāti teneva sammādiṭṭhisaṅkhātena maggaṅgena.",
  "tika-abh02t21:83_8": "Tathāpavattitena karaṇabhūtena,",
  "tika-abh02t21:83_9": "tena vā kāraṇena.",
  "tika-abh02t21:83_10": "Aṅga-saddo hi kāraṇatthopi hotīti.",
  "tika-abh02t21:83_11": "Tatthāti magge,",
  "tika-abh02t21:83_12": "maggacittuppāde vā.",
  "tika-abh02t21:84_0": "Imassevāti ariyamaggapariyāpannasseva.",
  "tika-abh02t21:84_1": "Yadipi viramitabbato viramantassa cetanāpi labbhateva,",
  "tika-abh02t21:84_2": "viratiyā eva pana tadā padhānabhāvoti āha “viramaṇakāle vā viratiyo”ti.",
  "tika-abh02t21:84_3": "Subhāsitādīti asamphappalāpādi.",
  "tika-abh02t21:84_4": "Ādi-saddena apisuṇādi saṅgahitā.",
  "tika-abh02t21:84_5": "Bhāsanādīti ettha pana kāyasucaritādi.",
  "tika-abh02t21:84_6": "Amaggaṅgattāti amaggasabhāvattā.",
  "tika-abh02t21:84_7": "Tameva cetanāya amaggasabhāvataṁ dassetuṁ “ekassañāṇassā”tiādi vuttaṁ.",
  "tika-abh02t21:84_8": "Tattha sammāvācādikiccattayaṁ nāma micchāvācādīnaṁ tiṇṇaṁ pāpadhammānaṁ samucchindanaṁ,",
  "tika-abh02t21:84_9": "maggacetanā ca taṁsabhāvā na hotīti na tassā maggakkhaṇe sammāvācādibhāvasiddhi.",
  "tika-abh02t21:84_10": "Taṁsiddhiyanti kiccattayasiddhiyaṁ.",
  "tika-abh02t21:84_11": "Yathā panassā pubbabhāge subhāsitavācādibhāvo,",
  "tika-abh02t21:84_12": "evaṁ maggakkhaṇepi siyā.",
  "tika-abh02t21:84_13": "Evaṁ sante yathā tattha ekassa sammāsaṅkappassa tikiccatā,",
  "tika-abh02t21:84_14": "sammādiṭṭhiādīnañca ekekānaṁ catukiccatā,",
  "tika-abh02t21:84_15": "evaṁ ekā maggacetanā sammāvācādikiccattayassa sādhikā bhaveyya,",
  "tika-abh02t21:84_16": "tathā ca sati magge sammāvācādīni tīṇi aṅgāni na bhaveyyuṁ,",
  "tika-abh02t21:84_17": "chaḷaṅgiko ca ariyamaggo siyāti tayidamāha “ekāya cetanāyā”tiādinā.",
  "tika-abh02t21:84_18": "Yasmā panetaṁ natthi,",
  "tika-abh02t21:84_19": "tasmā maggapaccayatāvacanato ca na cetanāya maggabhāvoti maggakkhaṇe viratiyova sammāvācādayo.",
  "tika-abh02t21:85_0": "Brūhanaṁ sukhaṁ.",
  "tika-abh02t21:85_1": "Santasukhaṁ upekkhā.",
  "tika-abh02t21:85_2": "Sā hi “upekkhā pana santattā,",
  "tika-abh02t21:85_3": "sukhamicceva bhāsitā”ti vuttā.",
  "tika-abh02t21:85_4": "Vitakkādīnanti teyeva abhiniropanādayo pākaṭapariyāyena vuttā.",
  "tika-abh02t21:86_0": "Vacīsaṅkhārabhāvato vacībhedassa upakārako vitakko.",
  "tika-abh02t21:86_1": "“Sāvajjā…pe…",
  "tika-abh02t21:86_2": "upakārako evā”ti iminā vacībhedataṁ samuṭṭhāpakacetanānaṁ viya viratiyāpi visesapaccayo vitakkoti dasseti.",
  "tika-abh02t21:86_3": "Vacībhedaniyāmikā vācāti vacīduccaritaviratimāha.",
  "tika-abh02t21:86_4": "Sā hi sammāvācābhūtā micchāvācāsu saṁyaminī.",
  "tika-abh02t21:86_5": "Tattha yathā visaṁvādanādimicchāvācato avirato micchākammantatopi na viramateva. Yathāha –",
  "tika-abh02t21:86_6": "“ekaṁ dhammaṁ…pe…",
  "tika-abh02t21:86_7": "akāriya”nti.",
  "tika-abh02t21:86_8": "Tathā avisaṁvādanādinā sammāvācāya ṭhito sammākammantampi pūretiyevāti āha “vacībheda…pe…",
  "tika-abh02t21:86_9": "upakārikā”ti.",
  "tika-abh02t21:86_10": "Dhammānaṁ pavattiniṭṭhābhāvato yathā gatīti nibbatti vuccati,",
  "tika-abh02t21:86_11": "evaṁ pavattibhāvato rasalakkhaṇānipīti āha “kiccādisabhāve vā”ti.",
  "tika-abh02t21:87_0": "Abhinandananti taṇhādivasena abhinandanaṁ.",
  "tika-abh02t21:88_0": "Vācuggatakaraṇaṁ uggaho,",
  "tika-abh02t21:88_1": "atthaparipucchanaṁ paripucchāti tadubhayaṁ savanādhīnanti āha “savanañāṇe eva avarodhaṁ gacchantī”ti.",
  "tika-abh02t21:88_2": "Ñāṇena paricchinditvā gahaṇaṁ pariggaṇhanaṁ.",
  "tika-abh02t21:89_0": "Tassāti payogassa.",
  "tika-abh02t21:90_0": "Soti kāmavitakkappavattiyā kāraṇabhūto subhanimitte ayonisomanasikāro.",
  "tika-abh02t21:90_1": "Tassāti kāmavitakkassa.",
  "tika-abh02t21:90_2": "Gataṁ gamanaṁ pavatti,",
  "tika-abh02t21:90_3": "tassa upāyoti gatamaggo.",
  "tika-abh02t21:91_0": "Pahātabbaekattanti pahātabbatāsāmaññaṁ.",
  "tika-abh02t21:92_0": "Maggabhāvena catubbidhampi ekattenāti sotāpattimaggādivasena catubbidhampi maggabhāvena ekattena sāmaññato",
  "tika-abh02t21:92_1": "gahetvā “assā”ti ekavacanena vuttanti attho.",
  "tika-abh02t21:92_2": "Sabbassa maggassa aññamaññaṁ sadisatā,",
  "tika-abh02t21:92_3": "tathā asadisatā ca ekaccasadisatā ca jhānaṅgavasena sabbasadisasabbāsadisaekaccasadisatā,",
  "tika-abh02t21:92_4": "so eva visesoti yojetabbaṁ.",
  "tika-abh02t21:92_5": "Vipassanāniyāmaṁ dhuraṁ katvā āhāti sambandho.",
  "tika-abh02t21:92_6": "Idha panāti imissā sammohavinodaniyaṁ.",
  "tika-abh02t21:92_7": "Sammasi…pe…",
  "tika-abh02t21:92_8": "nivattanatoti paṭhamattheravādaṁ vadanto tadajjhāsayaṁ purakkhatvā vadatīti adhippāyena vuttaṁ.",
  "tika-abh02t21:92_9": "Itarathā itaravādāpettha dassitā evāti.",
  "tika-abh02t21:92_10": "Pādakajjhānaniyāmanti pādakajjhānaniyāmaṁ dhuraṁ katvā āhāti yojanā.",
  "tika-abh02t21:92_11": "“Vipassanā …pe…",
  "tika-abh02t21:92_12": "daṭṭhabbo”ti kasmā vuttaṁ.",
  "tika-abh02t21:92_13": "Na hi tassā idha paṭikkhepatā atthi.",
  "tika-abh02t21:92_14": "Tathā hi vuttaṁ “keci vuṭṭhānagāminivipassanā niyāmetīti vadantī”ti?",
  "tika-abh02t21:92_15": "Nayidamevaṁ.",
  "tika-abh02t21:92_16": "Idhāpīti idha pādakajjhānaniyāmepi vipassanāniyāmo na paṭikkhittoti ayañhettha attho.",
  "tika-abh02t21:92_17": "Tenevāha “sādhāraṇattā”ti.",
  "tika-abh02t21:92_18": "“Idha panā”ti imināpi paṭhamattheravādo saṅgahitoti veditabbo.",
  "tika-abh02t21:92_19": "Yadi evaṁ kasmā vipassanāniyāmo visuṁ gahitoti?",
  "tika-abh02t21:92_20": "Vādattayāvidhuratādassanatthaṁ.",
  "tika-abh02t21:92_21": "Aññe cācariyavādāti sammasitajjhānapuggalajjhāsayavādā.",
  "tika-abh02t21:93_0": "“Āruppe tikacatukkajjhānaṁ…pe…",
  "tika-abh02t21:93_1": "na lokiya”nti idaṁ theravāde āgataṁ porāṇaṭṭhakathāyaṁ tantiṁ katvā ṭhapitanti aṭṭhasāliniyaṁ saṅgahetvā",
  "tika-abh02t21:93_2": "vuttanti āha “vuttaṁ aṭṭhasāliniyanti adhippāyo”ti.",
  "tika-abh02t21:93_3": "Yesūti pacchimajjhānavajjāni sandhāya vadati.",
  "tika-abh02t21:93_4": "Tattha hi arūpuppattiyaṁ saṁsayo,",
  "tika-abh02t21:93_5": "na itarasmiṁ.",
  "tika-abh02t21:93_6": "“Catukkapañcakajjhāna”nti vutte avisesato sāsavānāsavaṁ apekkhīyati,",
  "tika-abh02t21:93_7": "nivattetabbagahetabbasādhāraṇavacanenettha sāsavato avacchindanatthaṁ “tañca lokuttara”nti vatvā nivattitadhammadassanatthaṁ",
  "tika-abh02t21:93_8": "“na lokiya”nti vuttanti dassento āha “samudāyañca…pe… āhā”ti.",
  "tika-abh02t21:93_9": "Itarathā byabhicārābhāvato “lokuttara”nti visesanaṁ niratthakaṁ siyā.",
  "tika-abh02t21:93_10": "Tayo maggāti dutiyamaggādayo.",
  "tika-abh02t21:93_11": "Tajjhānikanti tikacatukkajjhānikaṁ sotāpattiphalādiṁ.",
  "tika-abh02t21:93_12": "Aññajhānikāpīti tikacatukkajjhānato aññajhānikāpi catukkajjhānikāpi maggā uppajjanti.",
  "tika-abh02t21:93_13": "Pi-saddena tajjhānikāpi tikacatukkajjhānikāti attho.",
  "tika-abh02t21:93_14": "Yadi evaṁ catuvokārabhavepi pañcavokārabhave viya maggassa tikacatukkajjhānikabhāve kenassa jhānaṅgādiniyāmoti",
  "tika-abh02t21:93_15": "āha “jhānaṅgādiniyāmikā pubbābhisaṅkhārasamāpattī”ti.",
  "tika-abh02t21:93_16": "Pubbābhisaṅkhārasamāpattīti ca pādakabhūtā attanā atikkantadhammavirāgabhāvena vipassanāya pubbābhisaṅkhārakārī arūpasamāpatti,",
  "tika-abh02t21:93_17": "phalasamāpatti vā.",
  "tika-abh02t21:93_18": "Tenāha “pādaka”nti.",
  "tika-abh02t21:93_19": "Na sammasitabbāti na sammasitabbā samāpatti jhānaṅgādiniyāmikā sammasitabbānaṁ tikacatukkajjhānānaṁ tattha anuppajjanato,",
  "tika-abh02t21:93_20": "itarattha ca visesābhāvato.",
  "tika-abh02t21:93_21": "Phalassapīti catutthapañcamajjhānikaphalassapi.",
  "tika-abh02t21:94_0": "Dukkhañāṇādīnanti dukkhasamudayañāṇānaṁ.",
  "tika-abh02t21:94_1": "Taṁtaṁkusalārammaṇārammaṇattāti kāmāvacarādīsu yena yena kusalena saddhiṁ nekkhammasaṅkappādayo uppajjanti,",
  "tika-abh02t21:94_2": "tassa tassa kusalassa ārammaṇaṁ ārammaṇaṁ etesanti taṁtaṁkusalārammaṇārammaṇā,",
  "tika-abh02t21:94_3": "tabbhāvato.",
  "tika-abh02t21:94_4": "Taṁtaṁviramitabbādiārammaṇattāti visaṁvādanavatthuādiārammaṇattā.",
  "tika-abh02t21:94_5": "Vītikkamitabbato eva hi viratīti.",
  "tika-abh02t21:94_6": "“Aṅgāna”nti idaṁ “nekkhammasaṅkappādīna”nti etthāpi yojetabbaṁ avayavena vinā samudāyābhāvato.",
  "tika-abh02t21:94_7": "Visesapaccayoti bhinnasīlassa,",
  "tika-abh02t21:94_8": "aparisuddhasīlassa vā sammappadhānāsambhavato samādhānassa viya vāyāmassa sīlaṁ visesapaccayo.",
  "tika-abh02t21:94_9": "Ayañca attho yadipi purimasiddhasīlavasena yutto,",
  "tika-abh02t21:94_10": "sahajātavasenāpi pana labbhatevāti dassento “sampayuttassāpī”ti āha.",
  "tika-abh02t21:94_11": "Sahajameva cettha adhippetanti āha “sampayuttasseva cā”tiādi.",
  "tika-abh02t21:94_12": "Sammoso pamādo,",
  "tika-abh02t21:94_13": "tappaṭipakkho asammoso appamādo,",
  "tika-abh02t21:94_14": "so cittassa ārakkhāti āha “cetaso rakkhitatā”ti.",
  "tika-abh02t21:95_0": "Sīlakkhandho cāti ca-saddena samādhikkhandho ca.",
  "tika-abh02t21:95_1": "Khantippadhānattā sīlassa adosasādhanatā,",
  "tika-abh02t21:95_2": "nīvaraṇajeṭṭhakassa kāmacchandassa ujuvipaccanīkabhāvato samādhissa alobhasādhanatā daṭṭhabbā.",
  "tika-abh02t21:95_3": "Sāsananti paṭivedhasāsanaṁ,",
  "tika-abh02t21:95_4": "“sāsanabrahmacariya”nti ca vadanti.",
  "tika-abh02t21:96_0": "Maggasaccaniddesavaṇṇanā niṭṭhitā.",
  "tika-abh02t21:97_0": "Suttantabhājanīyavaṇṇanā niṭṭhitā.",
  "tika-abh02t21:98_0": "2. Abhidhammabhājanīyavaṇṇanā",
  "tika-abh02t21:99_0": "206-214.",
  "tika-abh02t21:99_1": "“Pariññeyyabhāvarahite ekantapahātabbe”ti kasmā vuttaṁ,",
  "tika-abh02t21:99_2": "nanu taṇhāyapi cakkhādīnaṁ viya taṇhāvatthutāvacanena pariññeyyatā vuttā.",
  "tika-abh02t21:99_3": "Yathāha “rūpataṇhā loke piyarūpaṁ sātarūpaṁ,",
  "tika-abh02t21:99_4": "etthesā taṇhā uppajjamānā uppajjati,",
  "tika-abh02t21:99_5": "ettha nivisamānā nivisatī”tiādi.",
  "tika-abh02t21:99_6": "Tappaṭibaddhasaṁkilesappahānavasena samatikkamitabbatā hi pariññeyyatā.",
  "tika-abh02t21:99_7": "Ekantapahātabbatā ca na taṇhāya eva,",
  "tika-abh02t21:99_8": "atha kho avasesānaṁ saṁkilesadhammānampi.",
  "tika-abh02t21:99_9": "Tathā hi tesaṁ sabbaso accantappahāyikā dassanabhāvanāti?",
  "tika-abh02t21:99_10": "Saccametaṁ,",
  "tika-abh02t21:99_11": "tathāpi yathā “dukkhaṁ ariyasaccaṁ pariññeyya”nti taṇhāvajje upādānakkhandhapañcake pariññeyyabhāvo niruḷho,",
  "tika-abh02t21:99_12": "na tathā taṇhāya,",
  "tika-abh02t21:99_13": "taṇhāya pana “yāyaṁ taṇhā ponobhavikā”tiādinā samudayabhāvo viya sātisayaṁ pahātabbabhāvo niruḷhoti dassetuṁ",
  "tika-abh02t21:99_14": "“pariññeyyabhāvarahite ekantappahātabbe”ti vuttaṁ.",
  "tika-abh02t21:99_15": "Yassa asaṅgahito padeso atthi,",
  "tika-abh02t21:99_16": "so sappadeso,",
  "tika-abh02t21:99_17": "ekadesoti attho.",
  "tika-abh02t21:99_18": "Tatthāti ariyasaccasadde.",
  "tika-abh02t21:99_19": "Samudayoti samudayattho.",
  "tika-abh02t21:99_20": "“Nippadesato samudayaṁ dassetu”nti samudayassevettha gahaṇe kāraṇaṁ dassetuṁ “dukkhanirodhā panā”tiādi vuttaṁ.",
  "tika-abh02t21:99_21": "Tattha dukkhanirodhāti dukkhaṁ,",
  "tika-abh02t21:99_22": "nirodho ca.",
  "tika-abh02t21:99_23": "Ariyasaccadesanāyanti ariyasaccadesanāyampi saccadesanāyaṁ viya.",
  "tika-abh02t21:99_24": "Dhammatoti desetabbadhammato nippadesā eva.",
  "tika-abh02t21:99_25": "“Avasesā ca kilesā”tiādinā desanābhedo eva hi tattha viseso.",
  "tika-abh02t21:99_26": "Tenāha “na hi tato añño”tiādi.",
  "tika-abh02t21:99_27": "Apubbo natthīti dhammato apubbo natthīti attho.",
  "tika-abh02t21:99_28": "Tassāti samudayassa.",
  "tika-abh02t21:99_29": "Sabbattha tīsupi vāresūti aṭṭhaṅgikapañcaṅgikasabbasaṅgāhikabhedesu mahāvāresu,",
  "tika-abh02t21:99_30": "tadantogadhesu ca pañcasu koṭṭhāsesu.",
  "tika-abh02t21:99_31": "Apubbassāti “avasesā ca kilesā”tiādinā taṇhāya apubbassa.",
  "tika-abh02t21:99_32": "Avasiṭṭhakilesādīnañhi samudayatāvacanaṁ idha apubbadassanaṁ.",
  "tika-abh02t21:99_33": "Tassa yadipi dutiyatatiyavāresu viseso natthi,",
  "tika-abh02t21:99_34": "pañcasu pana koṭṭhāsesu uparūpari apubbaṁ dassitanti katvā evaṁ vuttaṁ.",
  "tika-abh02t21:99_35": "Tañhi samudayavisesadassanaṁ,",
  "tika-abh02t21:99_36": "itaraṁ pana maggavisesadassanaṁ.",
  "tika-abh02t21:99_37": "Tassa ca dhammato apubbābhāvo dassitoyeva.",
  "tika-abh02t21:99_38": "Yadi evaṁ dutiyādikoṭṭhāsesu,",
  "tika-abh02t21:99_39": "paṭhamakoṭṭhāsepi vā kasmā taṇhā gahitāti āha “apubbasamudayadassanatthāyapi hī”tiādi.",
  "tika-abh02t21:99_40": "Kevalāyāti tadaññakilesādinirapekkhāya.",
  "tika-abh02t21:99_41": "Desanāvasena na vuttoti na dhammavasenāti adhippāyo.",
  "tika-abh02t21:99_42": "Tasmā dukkhādīni tattha ariyasaccadesanāyaṁ sappadesāni dassitāni honti pariyāyenāti daṭṭhabbaṁ.",
  "tika-abh02t21:99_43": "Abhidhammadesanā pana nippariyāyakathāti katvā aṭṭhakathāyaṁ “nippadesato samudayaṁ dassetuṁ”icceva vuttaṁ.",
  "tika-abh02t21:99_44": "Paccayasaṅkhātanti paccayābhimataṁ paccayabhūtaṁ,",
  "tika-abh02t21:99_45": "paccayakoṭṭhāsaṁ vā.",
  "tika-abh02t21:100_0": "Tesanti kusaladhammānaṁ.",
  "tika-abh02t21:100_1": "Paccayānaṁ pahānavasenāti hetunirodhena phalanirodhaṁ dasseti,",
  "tika-abh02t21:100_2": "tappaṭibaddhakilesappahānena vā kusalānaṁ pahānaṁ vuttaṁ.",
  "tika-abh02t21:100_3": "Yathā “dhammāpi vo,",
  "tika-abh02t21:100_4": "bhikkhave,",
  "tika-abh02t21:100_5": "pahātabbā”ti.",
  "tika-abh02t21:100_6": "Iti pariyāyato kusalānaṁ pahānaṁ vuttaṁ,",
  "tika-abh02t21:100_7": "na nippariyāyato tadabhāvatoti āha “na hi kusalā pahātabbā”ti.",
  "tika-abh02t21:100_8": "Yathā ca kusaladhammesu,",
  "tika-abh02t21:100_9": "abyākatadhammesupi eseva nayo.",
  "tika-abh02t21:100_10": "Nirodhanti asaṅkhatadhātuṁ.",
  "tika-abh02t21:100_11": "Appavattibhāvoti yo nirodhassa nibbānassa taṇhādiappavattihetubhāvo,",
  "tika-abh02t21:100_12": "taṁ pahānanti vuttanti attho.",
  "tika-abh02t21:101_0": "Kāyakammādisuddhiyāti pubbabhāgakāyakammavacīkammaājīvasuddhiyā dūratarūpanissayataṁ ariyamaggassa dassetīti sambandho.",
  "tika-abh02t21:101_1": "Pañcaṅgikaṁ…pe…",
  "tika-abh02t21:101_2": "pavattataṁ dīpeti,",
  "tika-abh02t21:101_3": "na pana ariyamaggassa pañcaṅgikattāti adhippāyo.",
  "tika-abh02t21:101_4": "Ñāpakanidassananti ñāpakabhāvanidassanaṁ,",
  "tika-abh02t21:101_5": "etena “vacanato”ti idaṁ hetuatthe nissakkavacananti dasseti.",
  "tika-abh02t21:101_6": "Vacanatoti vā īdisassa vacanassa sabbhāvato.",
  "tika-abh02t21:101_7": "Paṭipadāya ekadesopi paṭipadā evāti attho.",
  "tika-abh02t21:101_8": "Niddiṭṭho dhammasaṅgāhakehi saṅgāyanavasena.",
  "tika-abh02t21:102_0": "Jhānehi desanāpaveso “lokuttaraṁ jhānaṁ bhāvetī”ti jhānasīsena desanāva.",
  "tika-abh02t21:102_1": "Tathā bhāvanāpaveso.",
  "tika-abh02t21:102_2": "Pāḷigamananti pāḷipavatti pāṭhadesanā.",
  "tika-abh02t21:102_3": "Yathāvijjamānadhammavasenāti tasmiṁ cittuppāde labbhamānavitakkādidhammavasena.",
  "tika-abh02t21:103_0": "Abhidhammabhājanīyavaṇṇanā niṭṭhitā.",
  "tika-abh02t21:104_0": "3. Pañhapucchakavaṇṇanā",
  "tika-abh02t21:105_0": "215.Tassāti suttantabhājanīyassa.",
  "tika-abh02t21:105_1": "Evaṁ panāti “apicesā sammādiṭṭhi nāma pubbabhāge nānākkhaṇā nānārammaṇā”tiādippakārena.",
  "tika-abh02t21:105_2": "Evañca katvāti lokuttaramaggasseva maggasaccabhāvassa adhippetattā.",
  "tika-abh02t21:105_3": "Tenāti tena kāraṇena,",
  "tika-abh02t21:105_4": "ariyamaggasseva uddisitvā niddiṭṭhattāti attho.",
  "tika-abh02t21:106_0": "Pañhapucchakavaṇṇanā niṭṭhitā.",
  "tika-abh02t21:107_0": "Saccavibhaṅgavaṇṇanā niṭṭhitā."
}