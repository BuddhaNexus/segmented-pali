{
  "tika-vin07t37:0_0": "11. Pañcasatikakkhandhako",
  "tika-vin07t37:1_0": "Khuddānukhuddakasikkhāpadakathāvaṇṇanā",
  "tika-vin07t37:2_0": "437.",
  "tika-vin07t37:2_1": "Pañcasatikakkhandhake pāḷiyaṁ “apāvuso,",
  "tika-vin07t37:2_2": "amhākaṁ satthāraṁ jānāsī”ti idaṁ thero sayaṁ bhagavato parinibbutabhāvaṁ jānantopi attanā sahagatabhikkhuparisāya ñāpanatthameva,",
  "tika-vin07t37:2_3": "subhaddassa vuḍḍhapabbajitassa sāsanassa paṭipakkhavacanaṁ bhikkhūnaṁ viññāpanatthañca evaṁ pucchi.",
  "tika-vin07t37:2_4": "Subhaddo hi kusinārāyaṁ bhagavati abhippasannāya khattiyādigahaṭṭhaparisāya majjhe bhagavato parinibbānaṁ",
  "tika-vin07t37:2_5": "sutvā haṭṭhapahaṭṭhopi bhayena pahaṭṭhākāraṁ vācāya pakāsetuṁ na sakkhissati,",
  "tika-vin07t37:2_6": "idheva pana vijanapadese sutvā yathājjhāsayaṁ attano pāpaladdhiṁ pakāsessati,",
  "tika-vin07t37:2_7": "tato tameva paccayaṁ dassetvā bhikkhū samussāhetvā dhammavinayasaṅgahaṁ kāretvā etassa pāpabhikkhussa,",
  "tika-vin07t37:2_8": "aññesañca īdisānaṁ manorathavighātaṁ,",
  "tika-vin07t37:2_9": "sāsanaṭṭhitiñca karissāmīti jānantova taṁ pucchīti veditabbaṁ.",
  "tika-vin07t37:2_10": "Teneva thero “ekamidāhaṁ, āvuso,",
  "tika-vin07t37:2_11": "samaya”ntiādinā subhaddavacanameva dassetvā dhammavinayaṁ saṅgāyāpesi.",
  "tika-vin07t37:2_12": "Nānābhāvoti sarīrena nānādesabhāvo,",
  "tika-vin07t37:2_13": "vippavāsoti attho.",
  "tika-vin07t37:2_14": "Vinābhāvoti maraṇena viyujjanaṁ.",
  "tika-vin07t37:2_15": "Aññathābhāvoti bhavantarūpagamanena aññākārappatti.",
  "tika-vin07t37:3_0": "441.“Ākaṅkhamāno…pe…",
  "tika-vin07t37:3_1": "samūhaneyyā”ti idaṁ bhagavā mayā “ākaṅkhamāno”ti vuttattā ekasikkhāpadampi samūhanitabbaṁ apassantā,",
  "tika-vin07t37:3_2": "samūhane ca dosaṁ disvā dhammasaṅgahakā bhikkhū “apaññattaṁ na paññāpessāma,",
  "tika-vin07t37:3_3": "paññattaṁ na samucchindissāmā”tiādinā puna “paññattisadisāya akuppāya kammavācāya sāvetvā samādāya vattissanti,",
  "tika-vin07t37:3_4": "tato yāva sāsanantaradhānā appaṭibāhiyāni sikkhāpadāni bhavissantī”ti iminā adhippāyena avocāti daṭṭhabbaṁ.",
  "tika-vin07t37:3_5": "Teneva mahātherāpi tatheva paṭipajjiṁsu.",
  "tika-vin07t37:4_0": "Gihigatānīti gihīsu gatāni.",
  "tika-vin07t37:4_1": "Khattiyamahāsārādigihīhi ñātānīti attho.",
  "tika-vin07t37:4_2": "Citakadhūmakālo attano pavattipariyosānabhūto etassāti dhūmakālikaṁ.",
  "tika-vin07t37:5_0": "443.Oḷārikenimitte kariyamānepīti “ākaṅkhamāno, ānanda,",
  "tika-vin07t37:5_1": "tathāgato kappaṁ vā tiṭṭheyya kappāvasesaṁ vā”ti evaṁ thūlatare “tiṭṭhatu, bhagavā,",
  "tika-vin07t37:5_2": "kappa”nti yācanahetubhūte okāsanimitte kamme kariyamāne.",
  "tika-vin07t37:5_3": "Mārena pariyuṭṭhitacittoti mārena āviṭṭhacitto.",
  "tika-vin07t37:6_0": "445.Ujjavanikāyāti paṭisotagāminiyā.",
  "tika-vin07t37:6_1": "Kucchito lavo chedo vināso kulavo,",
  "tika-vin07t37:6_2": "niratthakaviniyogo.",
  "tika-vin07t37:6_3": "Taṁ na gacchantīti na kulavaṁ gamenti.",
  "tika-vin07t37:7_0": "Khuddānukhuddakasikkhāpadakathāvaṇṇanā niṭṭhitā.",
  "tika-vin07t37:8_0": "Pañcasatikakkhandhakavaṇṇanānayo niṭṭhito."
}