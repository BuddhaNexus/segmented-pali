{
  "tika-s0401t0:0_0": " Namo tassa bhagavato arahato sammāsambuddhassa",
  "tika-s0401t0:1_0": "Aṅguttaranikāye",
  "tika-s0401t0:2_0": "Ekakanipāta-ṭīkā",
  "tika-s0401t0:3_0": "Ganthārambhakathā",
  "tika-s0401t0:4_0": "Anantañāṇaṁ karuṇāniketaṁ,",
  "tika-s0401t0:5_0": "Namāmi nāthaṁ jitapañcamāraṁ;",
  "tika-s0401t0:6_0": "Dhammaṁ visuddhaṁ bhavanāsahetuṁ,",
  "tika-s0401t0:7_0": "Saṅghañca seṭṭhaṁ hatasabbapāpaṁ.",
  "tika-s0401t0:8_0": "Kassapaṁ taṁ mahātheraṁ, saṅghassa pariṇāyakaṁ;",
  "tika-s0401t0:9_0": "Dīpasmiṁ tambapaṇṇimhi, sāsanodayakārakaṁ.",
  "tika-s0401t0:10_0": "Paṭipattiparādhīnaṁ, sadāraññanivāsinaṁ;",
  "tika-s0401t0:11_0": "Pākaṭaṁ gagane canda-maṇḍalaṁ viya sāsane.",
  "tika-s0401t0:12_0": "Saṅghassa pitaraṁ vande, vinaye suvisāradaṁ;",
  "tika-s0401t0:13_0": "Yaṁ nissāya vasantohaṁ, vuḍḍhippattosmi sāsane.",
  "tika-s0401t0:14_0": "Anutheraṁ mahāpaññaṁ, sumedhaṁ sutivissutaṁ;",
  "tika-s0401t0:15_0": "Avikhaṇḍitasīlādi-parisuddhaguṇodayaṁ.",
  "tika-s0401t0:16_0": "Bahussutaṁ satimantaṁ, dantaṁ santaṁ samāhitaṁ;",
  "tika-s0401t0:17_0": "Namāmi sirasā dhīraṁ, garuṁ me gaṇavācakaṁ.",
  "tika-s0401t0:18_0": "Āgatāgamatakkesu , saddasatthanayaññusu;",
  "tika-s0401t0:19_0": "Yassantevāsibhikkhūsu, sāsanaṁ suppatiṭṭhitaṁ.",
  "tika-s0401t0:20_0": "Yo sīhaḷindo dhitimā yasassī,",
  "tika-s0401t0:21_0": "Uḷārapañño nipuṇo kalāsu;",
  "tika-s0401t0:22_0": "Jāto visuddhe ravisomavaṁse,",
  "tika-s0401t0:23_0": "Mahabbalo abbhutavuttitejo.",
  "tika-s0401t0:24_0": "Jitvārivaggaṁ atiduppasayhaṁ,",
  "tika-s0401t0:25_0": "Anaññasādhāraṇavikkamena;",
  "tika-s0401t0:26_0": "Pattābhiseko jinadhammasevī,",
  "tika-s0401t0:27_0": "Abhippasanno ratanattayamhi.",
  "tika-s0401t0:28_0": "Ciraṁ vibhinne jinasāsanasmiṁ,",
  "tika-s0401t0:29_0": "Paccatthike suṭṭhu viniggahetvā;",
  "tika-s0401t0:30_0": "Sudhaṁva sāmaggirasaṁ pasatthaṁ,",
  "tika-s0401t0:31_0": "Pāyesi bhikkhū parisuddhasīle.",
  "tika-s0401t0:32_0": "Katvā vihāre vipule ca ramme,",
  "tika-s0401t0:33_0": "Tatrappitenekasahassasaṅkhe;",
  "tika-s0401t0:34_0": "Bhikkhū asese catupaccayehi,",
  "tika-s0401t0:35_0": "Santappayanto suciraṁ akhaṇḍaṁ.",
  "tika-s0401t0:36_0": "Saddhammavuddhiṁ abhikaṅkhamāno,",
  "tika-s0401t0:37_0": "Sayampi bhikkhū anusāsayitvā;",
  "tika-s0401t0:38_0": "Niyojayaṁ ganthavipassanāsu,",
  "tika-s0401t0:39_0": "Akāsi vuddhiṁ jinasāsanassa.",
  "tika-s0401t0:40_0": "Tenāhamaccantamanuggahīto,",
  "tika-s0401t0:41_0": "Anaññasādhāraṇasaṅgahena;",
  "tika-s0401t0:42_0": "Yasmā parakkantabhujavhayena,",
  "tika-s0401t0:43_0": "Ajjhesito bhikkhugaṇassa majjhe.",
  "tika-s0401t0:44_0": "Tasmā anuttānapadānamatthaṁ,",
  "tika-s0401t0:45_0": "Seṭṭhāya aṅguttaravaṇṇanāya;",
  "tika-s0401t0:46_0": "Sandassayissaṁ sakalaṁ suboddhuṁ,",
  "tika-s0401t0:47_0": "Nissāya pubbācariyappabhāvaṁ.",
  "tika-s0401t0:48_0": "Ganthārambhakathāvaṇṇanā",
  "tika-s0401t0:49_0": "1.",
  "tika-s0401t0:49_1": "Saṁvaṇṇanārambhe ratanattayaṁ namassitukāmo tassa visiṭṭhaguṇayogasandassanatthaṁ ‘‘karuṇāsītalahadaya’’ntiādimāha.",
  "tika-s0401t0:49_2": "Visiṭṭhaguṇayogena hi vandanārahabhāvo,",
  "tika-s0401t0:49_3": "vandanārahe ca katā vandanā yathādhippetamatthaṁ sādheti.",
  "tika-s0401t0:49_4": "Ettha ca saṁvaṇṇanārambhe ratanattayappaṇāmakaraṇappayojanaṁ tattha tattha bahudhā papañcenti ācariyā,",
  "tika-s0401t0:49_5": "mayaṁ pana idhādhippetameva payojanaṁ dassayissāma,",
  "tika-s0401t0:49_6": "tasmā saṁvaṇṇanārambhe ratanattayappaṇāmakaraṇaṁ yathāpaṭiññātasaṁvaṇṇanāya anantarāyena parisamāpanatthanti veditabbaṁ.",
  "tika-s0401t0:49_7": "Idameva hi payojanaṁ ācariyena idhādhippetaṁ. Tathā hi vakkhati –",
  "tika-s0401t0:50_0": "‘‘Iti me pasannamatino,",
  "tika-s0401t0:50_1": "ratanattayavandanāmayaṁ puññaṁ;",
  "tika-s0401t0:51_0": "Yaṁ suvihatantarāyo, hutvā tassānubhāvenā’’ti.",
  "tika-s0401t0:52_0": "Ratanattayappaṇāmakaraṇena cettha yathāpaṭiññātasaṁvaṇṇanāya anantarāyena parisamāpanaṁ ratanattayapūjāya paññāpāṭavato,",
  "tika-s0401t0:52_1": "tāya paññāpāṭavañca rāgādimalavidhamanato. Vuttañhetaṁ –",
  "tika-s0401t0:53_0": "‘‘Yasmiṁ, mahānāma,",
  "tika-s0401t0:53_1": "samaye ariyasāvako tathāgataṁ anussarati,",
  "tika-s0401t0:53_2": "nevassa tasmiṁ samaye rāgapariyuṭṭhitaṁ cittaṁ hoti,",
  "tika-s0401t0:53_3": "na dosapariyuṭṭhitaṁ cittaṁ hoti,",
  "tika-s0401t0:53_4": "na mohapariyuṭṭhitaṁ cittaṁ hoti,",
  "tika-s0401t0:53_5": "ujugatamevassa tasmiṁ samaye cittaṁ hotī’’tiādi (a. ni. 6.10; 11.11).",
  "tika-s0401t0:54_0": "Tasmā ratanattayapūjanena vikkhālitamalāya paññāya pāṭavasiddhi.",
  "tika-s0401t0:55_0": "Atha vā ratanattayapūjanassa paññāpadaṭṭhānasamādhihetuttā paññāpāṭavaṁ.",
  "tika-s0401t0:55_1": "Vuttañhi tassa samādhihetuttaṁ –",
  "tika-s0401t0:56_0": "‘‘Ujugatacitto kho pana, mahānāma,",
  "tika-s0401t0:56_1": "ariyasāvako labhati atthavedaṁ, labhati dhammavedaṁ,",
  "tika-s0401t0:56_2": "labhati dhammūpasaṁhitaṁ pāmojjaṁ, pamuditassa pīti jāyati,",
  "tika-s0401t0:56_3": "pītimanassa kāyo passambhati,",
  "tika-s0401t0:56_4": "passaddhakāyo sukhaṁ vediyati,",
  "tika-s0401t0:56_5": "sukhino cittaṁ samādhiyatī’’ti (a. ni. 6.10; 11.11).",
  "tika-s0401t0:57_0": "Samādhissa ca paññāya padaṭṭhānabhāvo vuttoyeva – ‘‘samāhito yathābhūtaṁ pajānātī’’ti (saṁ. ni. 3.5; 4.99; 5.1071).",
  "tika-s0401t0:57_1": "Tato evaṁ paṭubhūtāya paññāya paṭiññāmahattakataṁ khedamabhibhuyya anantarāyena saṁvaṇṇanaṁ samāpayissati.",
  "tika-s0401t0:58_0": "Atha vā ratanattayapūjāya āyuvaṇṇasukhabalavaḍḍhanato anantarāyena parisamāpanaṁ veditabbaṁ.",
  "tika-s0401t0:58_1": "Ratanattayappaṇāmena hi āyuvaṇṇasukhabalāni vaḍḍhanti. Vuttañhetaṁ –",
  "tika-s0401t0:59_0": "‘‘Abhivādanasīlissa, niccaṁ vuḍḍhāpacāyino;",
  "tika-s0401t0:60_0": "Cattāro dhammā vaḍḍhanti, āyu vaṇṇo sukhaṁ bala’’nti. (dha. pa. 109) –",
  "tika-s0401t0:61_0": "Tato āyuvaṇṇasukhabalavuddhiyā hoteva kāriyaniṭṭhānaṁ.",
  "tika-s0401t0:62_0": "Atha vā ratanattayagāravassa paṭibhānāparihānāvahattā.",
  "tika-s0401t0:62_1": "Aparihānāvahañhi tīsupi ratanesu gāravaṁ. Vuttañhetaṁ –",
  "tika-s0401t0:63_0": "‘‘Sattime, bhikkhave, aparihānīyā dhammā. Katame satta? Satthugāravatā, dhammagāravatā, saṅghagāravatā, sikkhāgāravatā, samādhigāravatā, sovacassatā, kalyāṇamittatā’’ti (a. ni. 7.34).",
  "tika-s0401t0:64_0": "Hoteva ca tato paṭibhānāparihānena yathāpaṭiññātaparisamāpanaṁ.",
  "tika-s0401t0:65_0": "Atha vā pasādavatthūsu pūjāya puññātisayabhāvato.",
  "tika-s0401t0:65_1": "Vuttañhi tassā puññātisayattaṁ –",
  "tika-s0401t0:66_0": "‘‘Pūjārahe pūjayato, buddhe yadi va sāvake;",
  "tika-s0401t0:67_0": "Papañcasamatikkante, tiṇṇasokapariddave.",
  "tika-s0401t0:68_0": "Te tādise pūjayato, nibbute akutobhaye;",
  "tika-s0401t0:69_0": "Na sakkā puññaṁ saṅkhātuṁ, imettamapi kenacī’’ti. (dha. pa. 195-196; apa. thera 1.10.1-2);",
  "tika-s0401t0:70_0": "Puññātisayo ca yathādhippetaparisamāpanūpāyo. Yathāha –",
  "tika-s0401t0:71_0": "‘‘Esa devamanussānaṁ, sabbakāmadado nidhi;",
  "tika-s0401t0:72_0": "Yaṁ yadevābhipatthenti, sabbametena labbhatī’’ti. (khu. pā. 8.10);",
  "tika-s0401t0:73_0": "Upāyesu ca paṭipannassa hoteva kāriyaniṭṭhānaṁ.",
  "tika-s0401t0:73_1": "Ratanattayapūjā hi niratisayapuññakkhettasambuddhiyā aparimeyyappabhāvo puññātisayoti bahuvidhantarāyepi lokasannivāse antarāyanibandhanasakalasaṁkilesaviddhaṁsanāya pahoti, bhayādiupaddavañca nivāreti.",
  "tika-s0401t0:73_2": "Tasmā vuttaṁ – ‘‘saṁvaṇṇanārambhe ratanattayappaṇāmakaraṇaṁ yathāpaṭiññātasaṁvaṇṇanāya anantarāyena parisamāpanattha’’nti.",
  "tika-s0401t0:74_0": "Evañca sappayojanaṁ ratanattayavandanaṁ kattukāmo paṭhamaṁ tāva bhagavato vandanaṁ kātuṁ tammūlakattā sesaratanānaṁ ‘‘karuṇāsītalahadayaṁ…pe… gativimutta’’nti āha.",
  "tika-s0401t0:74_1": "Tattha yassā desanāya saṁvaṇṇanaṁ kattukāmo,",
  "tika-s0401t0:74_2": "sā na vinayadesanā viya karuṇāpadhānā,",
  "tika-s0401t0:74_3": "nāpi abhidhammadesanā viya paññāpadhānā,",
  "tika-s0401t0:74_4": "atha kho karuṇāpaññāpadhānāti tadubhayappadhānameva tāva sammāsambuddhassa thomanaṁ kātuṁ ‘‘karuṇāsītalahadayaṁ,",
  "tika-s0401t0:74_5": "paññāpajjotavihatamohatama’’nti vuttaṁ. Tattha kiratīti karuṇā,",
  "tika-s0401t0:74_6": "paradukkhaṁ vikkhipati apanetīti attho. Atha vā kiṇātīti karuṇā,",
  "tika-s0401t0:74_7": "paradukkhe sati kāruṇikaṁ hiṁsati vibādhatīti attho.",
  "tika-s0401t0:74_8": "Paradukkhe sati sādhūnaṁ kampanaṁ hadayakhedaṁ karotīti vā karuṇā. Atha vā kamiti sukhaṁ, taṁ rundhatīti karuṇā.",
  "tika-s0401t0:74_9": "Esā hi paradukkhāpanayanakāmatālakkhaṇā attasukhanirapekkhatāya kāruṇikānaṁ sukhaṁ rundhati vibandhatīti attho.",
  "tika-s0401t0:74_10": "Karuṇāya sītalaṁ karuṇāsītalaṁ,",
  "tika-s0401t0:74_11": "karuṇāsītalaṁ hadayaṁ assāti karuṇāsītalahadayo, taṁ karuṇāsītalahadayaṁ.",
  "tika-s0401t0:75_0": "Tattha kiñcāpi paresaṁ hitopasaṁhārasukhādiaparihānicchanasabhāvatāya,",
  "tika-s0401t0:75_1": "byāpādāratīnaṁ ujuvipaccanīkatāya ca sattasantānagatasantāpavicchedanākārappavattiyā mettāmuditānampi cittasītalabhāvakāraṇatā upalabbhati,",
  "tika-s0401t0:75_2": "tathāpi dukkhāpanayanākārappavattiyā parūpatāpāsahanarasā avihiṁsabhūtā karuṇā visesena bhagavato cittassa cittappassaddhi viya sītibhāvanimittanti vuttaṁ – ‘‘karuṇāsītalahadaya’’nti.",
  "tika-s0401t0:75_3": "Karuṇāmukhena vā mettāmuditānampi hadayasītalabhāvakāraṇatā vuttāti daṭṭhabbaṁ.",
  "tika-s0401t0:75_4": "Atha vā asādhāraṇañāṇavisesanibandhanabhūtā sātisayaṁ niravasesañca sabbaññutaññāṇaṁ viya savisayabyāpitāya mahākaruṇābhāvaṁ upagatā karuṇāva bhagavato atisayena hadayasītalabhāvahetūti āha – ‘‘karuṇāsītalahadaya’’nti.",
  "tika-s0401t0:75_5": "Atha vā satipi mettāmuditānaṁ sātisaye hadayasītibhāvanibandhanatte sakalabuddhaguṇavisesakāraṇatāya tāsampi kāraṇanti karuṇāva bhagavato ‘‘hadayasītalabhāvakāraṇa’’nti vuttā.",
  "tika-s0401t0:75_6": "Karuṇānidānā hi sabbepi buddhaguṇā.",
  "tika-s0401t0:75_7": "Karuṇānubhāvanibbāpiyamānasaṁsāradukkhasantāpassa hi bhagavato paradukkhāpanayanakāmatāya anekānipi asaṅkhyeyyāni kappānaṁ akilantarūpasseva niravasesabuddhakaradhammasambharaṇaniratassa samadhigatadhammādhipateyyassa ca sannihitesupi sattasaṅkhārasamupanītahadayūpatāpanimittesu na īsakampi cittasītibhāvassa aññathattamahosīti.",
  "tika-s0401t0:75_8": "Etasmiñca atthavikappe tīsupi avatthāsu bhagavato karuṇā saṅgahitāti daṭṭhabbaṁ.",
  "tika-s0401t0:76_0": "Pajānātīti paññā,",
  "tika-s0401t0:76_1": "yathāsabhāvaṁ pakārehi paṭivijjhatīti attho.",
  "tika-s0401t0:76_2": "Paññāva ñeyyāvaraṇappahānato pakārehi dhammasabhāvāvajotanaṭṭhena pajjototi paññāpajjoto.",
  "tika-s0401t0:76_3": "Savāsanappahānato visesena hataṁ samugghātitaṁ vihataṁ.",
  "tika-s0401t0:76_4": "Paññāpajjotena vihataṁ paññāpajjotavihataṁ , muyhanti tena, sayaṁ vā muyhati,",
  "tika-s0401t0:76_5": "mohanamattameva vā tanti moho, avijjā.",
  "tika-s0401t0:76_6": "Sveva visayasabhāvappaṭicchādanato andhakārasarikkhatāya tamo viyāti mohatamo,",
  "tika-s0401t0:76_7": "paññāpajjotavihato mohatamo etassāti paññāpajjotavihatamohatamo,",
  "tika-s0401t0:76_8": "taṁ paññāpajjotavihatamohatamaṁ.",
  "tika-s0401t0:76_9": "Sabbesampi hi khīṇāsavānaṁ satipi paññāpajjotena avijjandhakārassa vihatabhāve saddhādhimuttehi viya diṭṭhippattānaṁ sāvakehi paccekasambuddhehi ca savāsanappahānena sammāsambuddhānaṁ kilesappahānassa viseso vijjatīti sātisayena avijjāpahānena bhagavantaṁ thomento āha – ‘‘paññāpajjotavihatamohatama’’nti.",
  "tika-s0401t0:77_0": "Atha vā antarena paropadesaṁ attano santāne accantaṁ avijjandhakāravigamassa nibbattitattā,",
  "tika-s0401t0:77_1": "tattha ca sabbaññutāya balesu ca vasībhāvassa samadhigatattā,",
  "tika-s0401t0:77_2": "parasantatiyañca dhammadesanātisayānubhāvena sammadeva tassa pavattitattā bhagavāva visesato mohatamavigamena thometabboti āha – ‘‘paññāpajjotavihatamohatama’’nti.",
  "tika-s0401t0:77_3": "Imasmiñca atthavikappe ‘‘paññāpajjoto’’ti padena bhagavato paṭivedhapaññā viya desanāpaññāpi sāmaññaniddesena,",
  "tika-s0401t0:77_4": "ekasesanayena vā saṅgahitāti daṭṭhabbaṁ.",
  "tika-s0401t0:78_0": "Atha vā bhagavato ñāṇassa ñeyyapariyantikattā sakalañeyyadhammasabhāvāvabodhanasamatthena anāvaraṇañāṇasaṅkhātena paññāpajjotena sabbañeyyadhammasabhāvacchādakassa mohandhakārassa vidhamitattā anaññasādhāraṇo bhagavato mohatamavināsoti katvā vuttaṁ – ‘‘paññāpajjotavihatamohatama’’nti.",
  "tika-s0401t0:78_1": "Ettha ca mohatamavidhamanante adhigatattā anāvaraṇañāṇaṁ kāraṇopacārena sasantānamohatamavidhamanaṁ daṭṭhabbaṁ.",
  "tika-s0401t0:78_2": "Abhinīhārasampattiyā savāsanappahānameva hi kilesānaṁ ñeyyāvaraṇappahānanti,",
  "tika-s0401t0:78_3": "parasantāne pana mohatamavidhamanassa kāraṇabhāvato anāvaraṇañāṇaṁ ‘‘mohatamavidhamana’’nti vuccatīti.",
  "tika-s0401t0:79_0": "Kiṁ pana kāraṇaṁ avijjāsamugghātoyeveko pahānasampattivasena bhagavato thomanānimittaṁ gayhati,",
  "tika-s0401t0:79_1": "na pana sātisayaniravasesakilesappahānanti?",
  "tika-s0401t0:79_2": "Tappahānavacaneneva tadekaṭṭhatāya sakalasaṁkilesagaṇasamugghātassa vuttattā.",
  "tika-s0401t0:79_3": "Na hi so tādiso kileso atthi,",
  "tika-s0401t0:79_4": "yo niravasesaavijjāpahānena na pahīyatīti.",
  "tika-s0401t0:80_0": "Atha vā vijjā viya sakalakusaladhammasamuppattiyā,",
  "tika-s0401t0:80_1": "niravasesākusaladhammanibbattiyā saṁsārappavattiyā ca avijjā padhānakāraṇanti tabbighātavacanena sakalasaṁkilesagaṇasamugghāto vutto eva hotīti vuttaṁ – ‘‘paññāpajjotavihatamohatama’’nti.",
  "tika-s0401t0:81_0": "Narā ca amarā ca narāmarā,",
  "tika-s0401t0:81_1": "saha narāmarehīti sanarāmaro,",
  "tika-s0401t0:81_2": "sanarāmaro ca so loko cāti sanarāmaraloko,",
  "tika-s0401t0:81_3": "tassa garūti sanarāmaralokagaru, taṁ sanarāmaralokagaruṁ.",
  "tika-s0401t0:81_4": "Etena devamanussānaṁ viya tadavasiṭṭhasattānampi yathārahaṁ guṇavisesāvahatāya bhagavato upakārataṁ dasseti.",
  "tika-s0401t0:81_5": "Na cettha padhānappadhānabhāvo codetabbo. Añño hi saddakkamo, añño atthakkamo.",
  "tika-s0401t0:81_6": "Īdisesu hi samāsapadesu padhānampi appadhānaṁ viya niddisīyati yathā ‘‘sarājikāya parisāyā’’ti (cūḷava. 336).",
  "tika-s0401t0:81_7": "Kāmañcettha sattasaṅkhārabhājanavasena tividho loko,",
  "tika-s0401t0:81_8": "garubhāvassa pana adhippetattā garukaraṇasamatthasseva yujjanato sattalokassa vasena attho gahetabbo.",
  "tika-s0401t0:81_9": "So hi lokīyanti ettha puññapāpāni tabbipāko cāti ‘‘loko’’ti vuccati.",
  "tika-s0401t0:81_10": "Amaraggahaṇena cettha upapattidevā adhippetā.",
  "tika-s0401t0:82_0": "Atha vā samūhattho lokasaddo samudāyavasena lokīyati paññāpīyatīti. Saha narehīti sanarā,",
  "tika-s0401t0:82_1": "sanarā ca te amarā cāti sanarāmarā,",
  "tika-s0401t0:82_2": "tesaṁ lokoti sanarāmaralokoti purimanayeneva yojetabbaṁ.",
  "tika-s0401t0:82_3": "Amarasaddena cettha visuddhidevāpi saṅgayhanti.",
  "tika-s0401t0:82_4": "Tepi hi maraṇābhāvato paramatthato amarā.",
  "tika-s0401t0:82_5": "Narāmarānaṁyeva ca gahaṇaṁ ukkaṭṭhaniddesavasena yathā ‘‘satthā devamanussāna’’nti (dī. ni. 1.157).",
  "tika-s0401t0:82_6": "Tathā hi sabbānatthapariharaṇapubbaṅgamāya niravasesahitasukhavidhānatapparāya niratisayāya payogasampattiyā sadevamanussāya pajāya accantūpakāritāya aparimitanirupamappabhāvaguṇavisesasamaṅgitāya ca sabbasattuttamo bhagavā aparimāṇāsu lokadhātūsu aparimāṇānaṁ sattānaṁ uttamagāravaṭṭhānaṁ.",
  "tika-s0401t0:82_7": "Tena vuttaṁ – ‘‘sanarāmaralokagaru’’nti.",
  "tika-s0401t0:83_0": "Sobhanaṁ gataṁ gamanaṁ etassāti sugato.",
  "tika-s0401t0:83_1": "Bhagavato hi veneyyajanūpasaṅkamanaṁ ekantena tesaṁ hitasukhanipphādanato sobhanaṁ,",
  "tika-s0401t0:83_2": "tathā lakkhaṇānubyañjanappaṭimaṇḍitarūpakāyatāya dutavilambitakhalitānukaḍḍhananippīḷanukkuṭikakuṭilākuṭilatādi- dosarahitamavahasitarājahaṁsavasabhavāraṇamigarājagamanaṁ kāyagamanaṁ ñāṇagamanañca vipulanimmalakaruṇāsativīriyādiguṇavisesasahitamabhinīhārato yāva mahābodhi anavajjatāya sobhanamevāti.",
  "tika-s0401t0:83_3": "Atha vā sayambhuñāṇena sakalampi lokaṁ pariññābhisamayavasena parijānanto ñāṇena sammā gato avagatoti sugato,",
  "tika-s0401t0:83_4": "tathā lokasamudayaṁ pahānābhisamayavasena pajahanto anuppattidhammataṁ āpādento sammā gato atītoti sugato,",
  "tika-s0401t0:83_5": "lokanirodhaṁ nibbānaṁ sacchikiriyābhisamayavasena sammā gato adhigatoti sugato,",
  "tika-s0401t0:83_6": "lokanirodhagāminipaṭipadaṁ bhāvanābhisamayavasena sammā gato paṭipannoti sugato.",
  "tika-s0401t0:83_7": "‘‘Sotāpattimaggena ye kilesā pahīnā,",
  "tika-s0401t0:83_8": "te kilese na puneti na pacceti na paccāgacchatīti sugato’’tiādinā (cūḷani.",
  "tika-s0401t0:83_9": "mettagūmāṇavapucchāniddeso 27) nayena ayamattho vibhāvetabbo.",
  "tika-s0401t0:83_10": "Atha vā sundaraṁ ṭhānaṁ sammāsambodhiṁ,",
  "tika-s0401t0:83_11": "nibbānameva vā gato adhigatoti sugato,",
  "tika-s0401t0:83_12": "yasmā vā bhūtaṁ tacchaṁ atthasaṁhitaṁ veneyyānaṁ yathārahaṁ kālayuttameva ca dhammaṁ bhāsati, tasmā sammā gadatīti sugato, da-kārassa ta-kāraṁ katvā.",
  "tika-s0401t0:83_13": "Iti sobhanagamanatādīhi sugato, taṁ sugataṁ.",
  "tika-s0401t0:84_0": "Puññapāpakammehi upapajjanavasena gantabbato gatiyo, upapattibhavavisesā.",
  "tika-s0401t0:84_1": "Tā pana nirayādivasena pañcavidhā.",
  "tika-s0401t0:84_2": "Tāhi sakalassapi bhavagāmikammassa ariyamaggādhigamena avipākārahabhāvakaraṇena nivattitattā bhagavā pañcahipi gatīhi suṭṭhu mutto visaṁyuttoti āha – ‘‘gativimutta’’nti.",
  "tika-s0401t0:84_3": "Etena bhagavato katthacipi gatiyā apariyāpannataṁ dasseti,",
  "tika-s0401t0:84_4": "yato bhagavā ‘‘devātidevo’’ti vuccati. Tenevāha –",
  "tika-s0401t0:85_0": "‘‘Yena devūpapatyassa, gandhabbo vā vihaṅgamo;",
  "tika-s0401t0:86_0": "Yakkhattaṁ yena gaccheyyaṁ, manussattañca abbaje;",
  "tika-s0401t0:87_0": "Te mayhaṁ āsavā khīṇā, viddhastā vinaḷīkatā’’ti. (a. ni. 4.36);",
  "tika-s0401t0:88_0": "Taṁtaṁgatisaṁvattanikānañhi kammakilesānaṁ aggamaggena bodhimūleyeva suppahīnattā natthi bhagavato gatipariyāpannatāti accantameva bhagavā sabbabhavayonigativiññāṇaṭṭhitisattāvāsasattanikāyehi suparimutto, taṁ gativimuttaṁ. Vandeti namāmi, thomemīti vā attho.",
  "tika-s0401t0:89_0": "Atha vā gativimuttanti anupādisesanibbānadhātuppattiyā bhagavantaṁ thometi.",
  "tika-s0401t0:89_1": "Ettha hi dvīhi ākārehi bhagavato thomanā veditabbā attahitasampattito parahitappaṭipattito ca.",
  "tika-s0401t0:89_2": "Tesu attahitasampatti anāvaraṇañāṇādhigamato savāsanānaṁ sabbesaṁ kilesānaṁ accantappahānato anupādisesanibbānappattito ca veditabbā,",
  "tika-s0401t0:89_3": "parahitappaṭipatti lābhasakkārādinirapekkhacittassa sabbadukkhaniyyānikadhammadesanato viruddhesupi niccaṁ hitajjhāsayato ñāṇaparipākakālāgamanato ca.",
  "tika-s0401t0:89_4": "Sā panettha āsayato payogato ca duvidhā,",
  "tika-s0401t0:89_5": "parahitappaṭipatti tividhā ca,",
  "tika-s0401t0:89_6": "attahitasampatti pakāsitā hoti. Kathaṁ?",
  "tika-s0401t0:89_7": "‘‘Karuṇāsītalahadaya’’nti etena āsayato parahitappaṭipatti ,",
  "tika-s0401t0:89_8": "sammāgadanatthena sugatasaddena payogato parahitappaṭipatti,",
  "tika-s0401t0:89_9": "‘‘paññāpajjotavihatamohatamaṁ gativimutta’’nti etehi catusaccasampaṭivedhanatthena ca sugatasaddena tividhāpi attahitasampatti,",
  "tika-s0401t0:89_10": "avasiṭṭhena ‘‘paññāpajjotavihatamohatama’’nti etena cāpi attahitasampatti parahitappaṭipatti pakāsitā hotīti.",
  "tika-s0401t0:90_0": "Atha vā tīhi ākārehi bhagavato thomanā veditabbā hetuto, phalato, upakārato ca. Tattha hetu mahākaruṇā, sā paṭhamapadena dassitā.",
  "tika-s0401t0:90_1": "Phalaṁ catubbidhaṁ ñāṇasampadā, pahānasampadā, ānubhāvasampadā, rūpakāyasampadā cāti.",
  "tika-s0401t0:90_2": "Tāsu ñāṇappahānasampadā dutiyapadena saccappaṭivedhanatthena ca sugatasaddena pakāsitā honti,",
  "tika-s0401t0:90_3": "ānubhāvasampadā tatiyapadena,",
  "tika-s0401t0:90_4": "rūpakāyasampadā yathāvuttakāyagamanasobhanatthena sugatasaddena lakkhaṇānubyañjanapāripūriyā vinā tadabhāvato.",
  "tika-s0401t0:90_5": "Upakāro anantaraṁ abāhiraṁ karitvā tividhayānamukhena vimuttidhammadesanā.",
  "tika-s0401t0:90_6": "So sammāgadanatthena sugatasaddena pakāsito hotīti veditabbaṁ.",
  "tika-s0401t0:91_0": "Tattha ‘‘karuṇāsītalahadaya’’nti etena sammāsambodhiyā mūlaṁ dasseti.",
  "tika-s0401t0:91_1": "Mahākaruṇāsañcoditamānaso hi bhagavā saṁsārapaṅkato sattānaṁ samuddharaṇatthaṁ katābhinīhāro anupubbena pāramiyo pūretvā anuttaraṁ sammāsambodhiṁ adhigatoti karuṇā sammāsambodhiyā mūlaṁ.",
  "tika-s0401t0:91_2": "‘‘Paññāpajjotavihatamohatama’’nti etena sammāsambodhiṁ dasseti.",
  "tika-s0401t0:91_3": "Anāvaraṇañāṇapadaṭṭhānañhi maggañāṇaṁ,",
  "tika-s0401t0:91_4": "maggañāṇapadaṭṭhānañca anāvaraṇañāṇaṁ ‘‘sammāsambodhī’’ti vuccatīti.",
  "tika-s0401t0:91_5": "Sammāgamanatthena sugatasaddena sammāsambodhiyā paṭipattiṁ dasseti līnuddhaccapatiṭṭhānāyūhanakāmasukhallikattakilamathānuyogasassatucchedābhinivesādiantadvayarahitāya karuṇāpaññāpariggahitāya majjhimāya paṭipattiyā pakāsanato sugatasaddassa.",
  "tika-s0401t0:91_6": "Itarehi sammāsambodhiyā padhānappadhānabhedaṁ payojanaṁ dasseti.",
  "tika-s0401t0:91_7": "Saṁsāramahoghato sattasantāraṇañhettha padhānaṁ payojanaṁ, tadaññamappadhānaṁ.",
  "tika-s0401t0:91_8": "Tesu padhānena parahitappaṭipattiṁ dasseti, itarena attahitasampattiṁ.",
  "tika-s0401t0:91_9": "Tadubhayena attahitāya paṭipannādīsu catūsu puggalesu bhagavato catutthapuggalabhāvaṁ dasseti.",
  "tika-s0401t0:91_10": "Tena ca anuttaradakkhiṇeyyabhāvaṁ uttamavandaneyyabhāvaṁ attano ca vandanakiriyāya khettaṅgatabhāvaṁ dasseti.",
  "tika-s0401t0:92_0": "Ettha ca karuṇāgahaṇena lokiyesu mahaggatabhāvappattāsādhāraṇaguṇadīpanato bhagavato sabbalokiyaguṇasampatti dassitā hoti,",
  "tika-s0401t0:92_1": "paññāgahaṇena sabbaññutaññāṇapadaṭṭhānamaggañāṇadīpanato sabbalokuttaraguṇasampatti.",
  "tika-s0401t0:92_2": "Tadubhayaggahaṇasiddho hi attho ‘‘sanarāmaralokagaru’’ntiādinā papañcīyatīti .",
  "tika-s0401t0:92_3": "Karuṇāgahaṇena ca upagamanaṁ nirupakkilesaṁ dasseti, paññāgahaṇena apagamanaṁ.",
  "tika-s0401t0:92_4": "Tathā karuṇāgahaṇena lokasamaññānurūpaṁ bhagavato pavattiṁ dasseti lokavohāravisayattā karuṇāya,",
  "tika-s0401t0:92_5": "paññāgahaṇena samaññāya anatidhāvanaṁ.",
  "tika-s0401t0:92_6": "Sabhāvānavabodhena hi dhammānaṁ samaññaṁ atidhāvitvā sattādiparāmasanaṁ hotīti.",
  "tika-s0401t0:92_7": "Tathā karuṇāgahaṇena mahākaruṇāsamāpattivihāraṁ dasseti,",
  "tika-s0401t0:92_8": "paññāgahaṇena tīsu kālesu appaṭihatañāṇaṁ catusaccañāṇaṁ, catupaṭisambhidāñāṇaṁ, catuvesārajjañāṇaṁ.",
  "tika-s0401t0:92_9": "Karuṇāgahaṇena mahākaruṇāsamāpattiñāṇassa gahitattā sesāsādhāraṇañāṇāni, cha abhiññā,",
  "tika-s0401t0:92_10": "aṭṭhasu parisāsu akampanañāṇāni, dasa balāni, cuddasa buddhañāṇāni, soḷasa ñāṇacariyā, aṭṭhārasa buddhadhammā, catucattālīsa ñāṇavatthūni,",
  "tika-s0401t0:92_11": "sattasattati ñāṇavatthūnīti evamādīnaṁ anekesaṁ paññāpabhedānaṁ vasena ñāṇacāraṁ dasseti.",
  "tika-s0401t0:92_12": "Tathā karuṇāgahaṇena caraṇasampattiṁ, paññāgahaṇena vijjāsampattiṁ.",
  "tika-s0401t0:92_13": "Karuṇāgahaṇena attādhipatitā,",
  "tika-s0401t0:92_14": "paññāgahaṇena dhammādhipatitā.",
  "tika-s0401t0:92_15": "Karuṇāgahaṇena lokanāthabhāvo, paññāgahaṇena attanāthabhāvo.",
  "tika-s0401t0:92_16": "Tathā karuṇāgahaṇena pubbakāribhāvo, paññāgahaṇena kataññutā.",
  "tika-s0401t0:92_17": "Tathā karuṇāgahaṇena aparantapatā, paññāgahaṇena anattantapatā.",
  "tika-s0401t0:92_18": "Karuṇāgahaṇena vā buddhakaradhammasiddhi,",
  "tika-s0401t0:92_19": "paññāgahaṇena buddhabhāvasiddhi.",
  "tika-s0401t0:92_20": "Tathā karuṇāgahaṇena paresaṁ tāraṇaṁ, paññāgahaṇena sayaṁtaraṇaṁ.",
  "tika-s0401t0:92_21": "Tathā karuṇāgahaṇena sabbasattesu anuggahacittatā,",
  "tika-s0401t0:92_22": "paññāgahaṇena sabbadhammesu virattacittatā dassitā hoti.",
  "tika-s0401t0:93_0": "Sabbesañca buddhaguṇānaṁ karuṇā ādi tannidānabhāvato,",
  "tika-s0401t0:93_1": "paññā pariyosānaṁ tato uttarikaraṇīyābhāvato.",
  "tika-s0401t0:93_2": "Iti ādipariyosānadassanena sabbe buddhaguṇā dassitā honti.",
  "tika-s0401t0:93_3": "Tathā karuṇāgahaṇena sīlakkhandhapubbaṅgamo samādhikkhandho dassito hoti.",
  "tika-s0401t0:93_4": "Karuṇānidānañhi sīlaṁ tato pāṇātipātādiviratippavattito,",
  "tika-s0401t0:93_5": "sā ca jhānattayasampayoginīti. Paññāvacanena paññākkhandho.",
  "tika-s0401t0:93_6": "Sīlañca sabbesaṁ buddhaguṇānaṁ ādi, samādhi majjhe,",
  "tika-s0401t0:93_7": "paññā pariyosānanti evampi ādimajjhapariyosānakalyāṇā sabbe buddhaguṇā dassitā honti nayato dassitattā.",
  "tika-s0401t0:93_8": "Eso eva hi niravasesato buddhaguṇānaṁ dassanupāyo, yadidaṁ nayaggahaṇaṁ,",
  "tika-s0401t0:93_9": "aññathā ko nāma samattho bhagavato guṇe anupadaṁ niravasesato dassetuṁ? Tenevāha –",
  "tika-s0401t0:94_0": "‘‘Buddhopi buddhassa bhaṇeyya vaṇṇaṁ,",
  "tika-s0401t0:95_0": "Kappampi ce aññamabhāsamāno;",
  "tika-s0401t0:96_0": "Khīyetha kappo ciradīghamantare,",
  "tika-s0401t0:97_0": "Vaṇṇo na khīyetha tathāgatassā’’ti. (dī. ni. aṭṭha. 1.304; 3.141; ma. ni. aṭṭha. 2.425; udā. aṭṭha. 53; bu. vaṁ. aṭṭha. 4.4; apa. aṭṭha.",
  "tika-s0401t0:97_1": "2.7.parappasādakattheraapadānavaṇṇanā);",
  "tika-s0401t0:98_0": "Teneva ca āyasmatā sāriputtattherenapi buddhaguṇaparicchedanaṁ pati anuyuttena ‘‘no hetaṁ,",
  "tika-s0401t0:98_1": "bhante’’ti paṭikkhipitvā ‘‘apica me, bhante,",
  "tika-s0401t0:98_2": "dhammanvayo vidito’’ti vuttaṁ.",
  "tika-s0401t0:99_0": "2.",
  "tika-s0401t0:99_1": "Evaṁ saṅkhepena sakalasabbaññuguṇehi bhagavantaṁ abhitthavitvā idāni saddhammaṁ thometuṁ ‘‘buddhopī’’tiādimāha. Tattha buddhoti kattuniddeso. Buddhabhāvanti kammaniddeso.",
  "tika-s0401t0:99_2": "Bhāvetvā sacchikatvāti ca pubbakālakiriyāniddeso. Yanti aniyamato kammaniddeso.",
  "tika-s0401t0:99_3": "Upagatoti aparakālakiriyāniddeso. Vandeti kiriyāniddeso. Tanti niyamanaṁ.",
  "tika-s0401t0:99_4": "Dhammanti vandanakiriyāya kammaniddeso.",
  "tika-s0401t0:99_5": "Gatamalaṁ anuttaranti ca tabbisesanaṁ.",
  "tika-s0401t0:100_0": "Tattha buddhasaddassa tāva ‘‘bujjhitā saccānīti buddho,",
  "tika-s0401t0:100_1": "bodhetā pajāyāti buddho’’tiādinā (mahāni. 192; cūḷani.",
  "tika-s0401t0:100_2": "pārāyanatthutigāthāniddeso 97; paṭi. ma.",
  "tika-s0401t0:100_3": "1.162) niddesanayena attho veditabbo.",
  "tika-s0401t0:100_4": "Atha vā savāsanāya aññāṇaniddāya accantavigamato,",
  "tika-s0401t0:100_5": "buddhiyā vā vikasitabhāvato buddhavāti buddho jāgaraṇavikasanatthavasena.",
  "tika-s0401t0:100_6": "Atha vā kassacipi ñeyyadhammassa anavabuddhassa abhāvena ñeyyavisesassa kammabhāvena aggahaṇato kammavacanicchāya abhāvena avagamanatthavaseneva kattuniddeso labbhatīti buddhavāti buddho yathā ‘‘dikkhito na dadātī’’ti.",
  "tika-s0401t0:100_7": "Atthato pana pāramitāparibhāvito sayambhuñāṇena saha vāsanāya vihataviddhaṁsitaniravasesakileso mahākaruṇāsabbaññutaññāṇādiaparimeyyaguṇagaṇādhāro khandhasantāno buddho. Yathāha –",
  "tika-s0401t0:101_0": "‘‘Buddhoti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi,",
  "tika-s0401t0:101_1": "tattha ca sabbaññutaṁ patto balesu ca vasībhāva’’nti (mahāni. 192; cūḷani.",
  "tika-s0401t0:101_2": "pārāyanatthutigāthāniddeso 97; paṭi. ma. 1.161).",
  "tika-s0401t0:102_0": "Api-saddo sambhāvane.",
  "tika-s0401t0:102_1": "Tena ‘‘evaṁ guṇavisesayutto sopi nāma bhagavā’’ti vakkhamānaguṇadhamme sambhāvanaṁ dīpeti.",
  "tika-s0401t0:102_2": "Buddhabhāvanti sammāsambodhiṁ.",
  "tika-s0401t0:102_3": "Bhāvetvāti uppādetvā vaḍḍhetvā ca.",
  "tika-s0401t0:102_4": "Sacchikatvāti paccakkhaṁ katvā. Upagatoti patto, adhigatoti attho.",
  "tika-s0401t0:102_5": "Etassa buddhabhāvanti etena sambandho. Gatamalanti vigatamalaṁ, niddosanti attho. Vandeti paṇamāmi, thomemi vā. Anuttaranti uttararahitaṁ, lokuttaranti attho.",
  "tika-s0401t0:102_6": "Dhammanti yathānusiṭṭhaṁ paṭipajjamāne apāyato ca saṁsārato ca apatamāne katvā dhāretīti dhammo.",
  "tika-s0401t0:102_7": "Ayañhettha saṅkhepattho – evaṁ vividhaguṇagaṇasamannāgato buddhopi bhagavā yaṁ ariyamaggasaṅkhātaṁ dhammaṁ bhāvetvā,",
  "tika-s0401t0:102_8": "phalanibbānaṁ pana sacchikatvā anuttaraṁ sammāsambodhiṁ adhigato,",
  "tika-s0401t0:102_9": "tamevaṁ buddhānampi buddhabhāvahetubhūtaṁ sabbadosamalarahitaṁ attano uttaritarābhāvena anuttaraṁ paṭivedhasaddhammaṁ namāmīti.",
  "tika-s0401t0:102_10": "Pariyattisaddhammassapi tappakāsanattā idha saṅgaho daṭṭhabbo.",
  "tika-s0401t0:103_0": "Atha vā ‘‘abhidhammanayasamuddaṁ adhigañchi,",
  "tika-s0401t0:103_1": "tīṇi piṭakāni sammasī’’ti ca aṭṭhakathāyaṁ vuttattā pariyattidhammassapi sacchikiriyāsammasanapariyāyo labbhatīti sopi idha vutto evāti daṭṭhabbaṁ.",
  "tika-s0401t0:103_2": "Tathā ‘‘yaṁ dhammaṁ bhāvetvā sacchikatvā’’ti ca vuttattā buddhakaradhammabhūtāhi pāramitāhi saha pubbabhāge adhisīlasikkhādayopi idha dhammasaddena saṅgahitāti veditabbā.",
  "tika-s0401t0:103_3": "Tāpi hi vigatappaṭipakkhatāya gatamalā,",
  "tika-s0401t0:103_4": "anaññasādhāraṇatāya anuttarā cāti.",
  "tika-s0401t0:103_5": "Tathā hi sattānaṁ sakalavaṭṭadukkhanissaraṇāya katamahābhinīhāro mahākaruṇādhivāsanapesalajjhāsayo paññāvisesapariyodātanimmalānaṁ dānadamasaññamādīnaṁ uttamadhammānaṁ satasahassādhikāni kappānaṁ cattāri asaṅkhyeyyāni sakkaccaṁ nirantaraṁ niravasesānaṁ bhāvanāpaccakkhakaraṇehi kammādīsu adhigatavasībhāvo acchariyācinteyyamahānubhāvo adhisīlaadhicittānaṁ paramukkaṁsapāramippatto bhagavā paccayākāre catuvīsatikoṭisatasahassamukhena mahāvajirañāṇaṁ pesetvā anuttaraṁ sammāsambodhiṁ abhisambuddhoti.",
  "tika-s0401t0:104_0": "Ettha ca ‘‘bhāvetvā’’ti etena vijjāsampadāya dhammaṁ thometi,",
  "tika-s0401t0:104_1": "‘‘sacchikatvā’’ti etena vimuttisampadāya.",
  "tika-s0401t0:104_2": "Tathā paṭhamena jhānasampadāya, dutiyena vimokkhasampadāya.",
  "tika-s0401t0:104_3": "Paṭhamena vā samādhisampadāya, dutiyena samāpattisampadāya.",
  "tika-s0401t0:104_4": "Atha vā paṭhamena khayañāṇabhāvena, dutiyena anuppādañāṇabhāvena. Paṭhamena vā vijjūpamatāya, dutiyena vajirūpamatāya.",
  "tika-s0401t0:104_5": "Purimena vā virāgasampattiyā, dutiyena nirodhasampattiyā.",
  "tika-s0401t0:104_6": "Tathā paṭhamena niyyānabhāvena, dutiyena nissaraṇabhāvena. Paṭhamena vā hetubhāvena, dutiyena asaṅkhatabhāvena. Paṭhamena vā dassanabhāvena, dutiyena vivekabhāvena.",
  "tika-s0401t0:104_7": "Paṭhamena vā adhipatibhāvena,",
  "tika-s0401t0:104_8": "dutiyena amatabhāvena dhammaṁ thometi.",
  "tika-s0401t0:104_9": "Atha vā ‘‘yaṁ dhammaṁ bhāvetvā buddhabhāvaṁ upagato’’ti etena svākkhātatāya dhammaṁ thometi,",
  "tika-s0401t0:104_10": "‘‘sacchikatvā’’ti etena sandiṭṭhikatāya. Tathā purimena akālikatāya, pacchimena ehipassikatāya. Purimena vā opaneyyikatāya,",
  "tika-s0401t0:104_11": "pacchimena paccattaṁ veditabbatāya dhammaṁ thometi.",
  "tika-s0401t0:104_12": "‘‘Gatamala’’nti iminā saṁkilesābhāvadīpanena dhammassa parisuddhataṁ dasseti,",
  "tika-s0401t0:104_13": "‘‘anuttara’’nti etena aññassa visiṭṭhassa abhāvadīpanena vipulaparipuṇṇataṁ.",
  "tika-s0401t0:104_14": "Paṭhamena vā pahānasampadaṁ dhammassa dasseti, dutiyena pabhavasampadaṁ.",
  "tika-s0401t0:104_15": "Bhāvetabbatāya vā dhammassa gatamalabhāvo yojetabbo.",
  "tika-s0401t0:104_16": "Bhāvanāguṇena hi so dosānaṁ samugghātako hotīti.",
  "tika-s0401t0:104_17": "Sacchikātabbabhāvena anuttarabhāvo yojetabbo.",
  "tika-s0401t0:104_18": "Sacchikiriyānibbattito hi taduttarikaraṇīyābhāvato anaññasādhāraṇatāya anuttaroti.",
  "tika-s0401t0:104_19": "Tathā ‘‘bhāvetvā’’ti etena saha pubbabhāgasīlādīhi sekkhā sīlasamādhipaññākkhandhā dassitā honti.",
  "tika-s0401t0:104_20": "‘‘Sacchikatvā’’ti etena saha asaṅkhatāya dhātuyā asekkhā sīlasamādhipaññākkhandhā dassitā hontīti.",
  "tika-s0401t0:105_0": "3.",
  "tika-s0401t0:105_1": "Evaṁ saṅkhepeneva sabbadhammaguṇehi saddhammaṁ abhitthavitvā idāni ariyasaṅghaṁ thometuṁ ‘‘sugatassā’’tiādimāha.",
  "tika-s0401t0:105_2": "Tattha sugatassāti sambandhaniddeso.",
  "tika-s0401t0:105_3": "‘‘Tassa puttāna’’nti etena sambandho. Orasānanti puttavisesanaṁ.",
  "tika-s0401t0:105_4": "Mārasenamathanānanti orasaputtabhāve kāraṇaniddeso tena kilesappahānameva bhagavato orasaputtabhāve kāraṇaṁ anujānātīti dasseti.",
  "tika-s0401t0:105_5": "Aṭṭhannanti gaṇanaparicchedaniddeso.",
  "tika-s0401t0:105_6": "Tena ca satipi tesaṁ sattavisesabhāvena anekasatasahassabhāve imaṁ gaṇanaparicchedaṁ nātivattantīti dasseti maggaṭṭhaphalaṭṭhabhāvānativattanato. Samūhanti samudāyaniddeso.",
  "tika-s0401t0:105_7": "Ariyasaṅghanti guṇavisiṭṭhasaṁhatabhāvaniddeso.",
  "tika-s0401t0:105_8": "Tena asatipi ariyapuggalānaṁ kāyasāmaggiyaṁ ariyasaṅghabhāvaṁ dasseti diṭṭhisīlasāmaññena saṁhatabhāvato.",
  "tika-s0401t0:106_0": "Tattha urasi bhavā jātā saṁbaddhā ca orasā.",
  "tika-s0401t0:106_1": "Yathā hi sattānaṁ orasaputtā attajatāya pitu santakassa dāyajjassa visesena bhāgino honti,",
  "tika-s0401t0:106_2": "evametepi ariyapuggalā sammāsambuddhassa savanante ariyāya jātiyā jātatāya bhagavato santakassa vimuttisukhassa ariyadhammaratanassa ekantena bhāginoti orasā viya orasā.",
  "tika-s0401t0:106_3": "Atha vā bhagavato dhammadesanānubhāvena ariyabhūmiṁ okkamamānā okkantā ca ariyasāvakā bhagavato ure vāyāmajanitābhijātitāya nippariyāyena orasaputtāti vattabbataṁ arahanti.",
  "tika-s0401t0:106_4": "Sāvakehi pavattiyamānāpi hi dhammadesanā ‘‘bhagavato dhammadesanā’’icceva vuccati taṁmūlakattā lakkhaṇādivisesābhāvato ca.",
  "tika-s0401t0:107_0": "Yadipi ariyasāvakānaṁ ariyamaggādhigamasamaye bhagavato viya tadantarāyakaraṇatthaṁ devaputtamāro ,",
  "tika-s0401t0:107_1": "māravāhinī vā na ekantena apasādeti,",
  "tika-s0401t0:107_2": "tehi pana apasādetabbatāya kāraṇe vimathite tepi vimathitā eva nāma hontīti āha – ‘‘mārasenamathanāna’’nti.",
  "tika-s0401t0:107_3": "Imasmiṁ panatthe ‘‘māramārasenamathanāna’’nti vattabbe ‘‘mārasenamathanāna’’nti ekadesasarūpekaseso katoti daṭṭhabbaṁ.",
  "tika-s0401t0:107_4": "Atha vā khandhābhisaṅkhāramārānaṁ viya devaputtamārassapi guṇamāraṇe sahāyabhāvūpagamanato kilesabalakāyo ‘‘senā’’ti vuccati.",
  "tika-s0401t0:107_5": "Yathāha – ‘‘kāmā te paṭhamā senā’’tiādi (su. ni. 438; mahāni. 28, 68, 149).",
  "tika-s0401t0:107_6": "Sā ca tehi diyaḍḍhasahassabhedā,",
  "tika-s0401t0:107_7": "anantabhedā vā kilesavāhinī satidhammavicayavīriyasamathādiguṇappaharaṇehi odhiso vimathitā vihatā viddhastā cāti mārasenamathanā, ariyasāvakā.",
  "tika-s0401t0:107_8": "Etena tesaṁ bhagavato anujātaputtataṁ dasseti.",
  "tika-s0401t0:108_0": "Ārakattā kilesehi, anaye na iriyanato,",
  "tika-s0401t0:108_1": "aye ca iriyanato ariyā niruttinayena.",
  "tika-s0401t0:108_2": "Atha vā sadevakena lokena saraṇanti araṇīyato upagantabbato,",
  "tika-s0401t0:108_3": "upagatānañca tadatthasiddhito ariyā,",
  "tika-s0401t0:108_4": "ariyānaṁ saṅghoti ariyasaṅgho,",
  "tika-s0401t0:108_5": "ariyo ca so saṅgho cāti vā ariyasaṅgho, taṁ ariyasaṅghaṁ.",
  "tika-s0401t0:108_6": "Bhagavato aparabhāge buddhadhammaratanānampi samadhigamo saṅgharatanādhīnoti assa ariyasaṅghassa bahūpakārataṁ dassetuṁ idheva ‘‘sirasā vande’’ti vuttanti daṭṭhabbaṁ.",
  "tika-s0401t0:109_0": "Ettha ca ‘‘sugatassa orasānaṁ puttāna’’nti etena ariyasaṅghassa pabhavasampadaṁ dasseti,",
  "tika-s0401t0:109_1": "‘‘mārasenamathanāna’’nti etena pahānasampadaṁ sakalasaṁkilesappahānadīpanato.",
  "tika-s0401t0:109_2": "‘‘Aṭṭhannampi samūha’’nti etena ñāṇasampadaṁ maggaṭṭhaphalaṭṭhabhāvadīpanato.",
  "tika-s0401t0:109_3": "‘‘Ariyasaṅgha’’nti etena pabhavasampadaṁ dasseti sabbasaṅghānaṁ aggabhāvadīpanato.",
  "tika-s0401t0:109_4": "Atha vā ‘‘sugatassa orasānaṁ puttāna’’nti ariyasaṅghassa visuddhanissayabhāvadīpanaṁ,",
  "tika-s0401t0:109_5": "‘‘mārasenamathanāna’’nti sammāujuñāyasāmīcippaṭipannabhāvadīpanaṁ,",
  "tika-s0401t0:109_6": "‘‘aṭṭhannampi samūha’’nti āhuneyyādibhāvadīpanaṁ,",
  "tika-s0401t0:109_7": "‘‘ariyasaṅgha’’nti anuttarapuññakkhettabhāvadīpanaṁ.",
  "tika-s0401t0:109_8": "Tathā ‘‘sugatassa orasānaṁ puttāna’’nti etena ariyasaṅghassa lokuttarasaraṇagamanasabbhāvaṁ dīpeti.",
  "tika-s0401t0:109_9": "Lokuttarasaraṇagamanena hi te bhagavato orasaputtā jātā.",
  "tika-s0401t0:109_10": "‘‘Mārasenamathanāna’’nti etena abhinīhārasampadāsiddhaṁ pubbabhāge sammāpaṭipattiṁ dasseti.",
  "tika-s0401t0:109_11": "Katābhinīhārā hi sammāpaṭipannā māraṁ māraparisaṁ vā abhivijinanti.",
  "tika-s0401t0:109_12": "‘‘Aṭṭhannampi samūha’’nti etena viddhastavipakkhe sekkhāsekkhadhamme dasseti puggalādhiṭṭhānena maggaphaladhammānaṁ pakāsitattā.",
  "tika-s0401t0:109_13": "‘‘Ariyasaṅgha’’nti aggadakkhiṇeyyabhāvaṁ dasseti.",
  "tika-s0401t0:109_14": "Saraṇagamanañca sāvakānaṁ sabbaguṇānaṁ ādi,",
  "tika-s0401t0:109_15": "sapubbabhāgappaṭipadā sekkhā sīlakkhandhādayo majjhe,",
  "tika-s0401t0:109_16": "asekkhā sīlakkhandhādayo pariyosānanti ādimajjhapariyosānakalyāṇā saṅkhepato sabbe ariyasaṅghaguṇā pakāsitā honti.",
  "tika-s0401t0:110_0": "4.",
  "tika-s0401t0:110_1": "Evaṁ gāthāttayena saṅkhepato sakalaguṇasaṁkittanamukhena ratanattayassa paṇāmaṁ katvā idāni taṁnipaccakāraṁ yathādhippete payojane pariṇāmento ‘‘iti me’’tiādimāha.",
  "tika-s0401t0:110_2": "Tattha ratijananaṭṭhena ratanaṁ, buddhadhammasaṅghā.",
  "tika-s0401t0:110_3": "Tesañhi ‘‘itipi so bhagavā’’tiādinā yathābhūtaguṇe āvajjentassa amatādhigamahetubhūtaṁ anappakaṁ pītipāmojjaṁ uppajjati. Yathāha –",
  "tika-s0401t0:111_0": "‘‘Yasmiṁ, mahānāma,",
  "tika-s0401t0:111_1": "samaye ariyasāvako tathāgataṁ anussarati,",
  "tika-s0401t0:111_2": "nevassa tasmiṁ samaye rāgapariyuṭṭhitaṁ cittaṁ hoti,",
  "tika-s0401t0:111_3": "na dosa…pe… na mohapariyuṭṭhitaṁ cittaṁ hoti,",
  "tika-s0401t0:111_4": "ujugatamevassa tasmiṁ samaye cittaṁ hoti tathāgataṁ ārabbha. Ujugatacitto kho pana, mahānāma,",
  "tika-s0401t0:111_5": "ariyasāvako labhati atthavedaṁ, labhati dhammavedaṁ,",
  "tika-s0401t0:111_6": "labhati dhammūpasaṁhitaṁ pāmojjaṁ,",
  "tika-s0401t0:111_7": "pamuditassa pīti jāyatī’’tiādi (a. ni. 6.10; 11.11).",
  "tika-s0401t0:112_0": "Cittīkatādibhāvo vā ratanaṭṭho. Vuttañhetaṁ –",
  "tika-s0401t0:113_0": "‘‘Cittīkataṁ mahagghañca, atulaṁ dullabhadassanaṁ;",
  "tika-s0401t0:114_0": "Anomasattaparibhogaṁ, ratanaṁ tena vuccatī’’ti. (dī. ni. aṭṭha. 2.33; saṁ. ni. aṭṭha. 3.5.223; khu. pā. aṭṭha. 6.3; su. ni. aṭṭha. 1.226);",
  "tika-s0401t0:115_0": "Cittīkatabhāvādayo ca anaññasādhāraṇā buddhādīsu eva labbhantīti.",
  "tika-s0401t0:116_0": "Vandanāva vandanāmayaṁ yathā ‘‘dānamayaṁ, sīlamaya’’nti (dī. ni. 3.305; itivu. 60).",
  "tika-s0401t0:116_1": "Vandanā cettha kāyavācācittehi tiṇṇaṁ ratanānaṁ guṇaninnatā, thomanā vā.",
  "tika-s0401t0:116_2": "Pujjabhāvaphalanibbattanato puññaṁ, attano santānaṁ punātīti vā.",
  "tika-s0401t0:116_3": "Suvihatantarāyoti suṭṭhu vihatantarāyo.",
  "tika-s0401t0:116_4": "Etena attano pasādasampattiyā,",
  "tika-s0401t0:116_5": "ratanattayassa ca khettabhāvasampattiyā taṁ puññaṁ atthappakāsanassa upaghātakaupaddavānaṁ vihanane samatthanti dasseti. Hutvāti pubbakālakiriyā.",
  "tika-s0401t0:116_6": "Tassa ‘‘atthaṁ pakāsayissāmī’’ti etena sambandho.",
  "tika-s0401t0:116_7": "Tassāti yaṁ ratanattayavandanāmayaṁ puññaṁ, tassa. Ānubhāvenāti balena.",
  "tika-s0401t0:117_0": "5.",
  "tika-s0401t0:117_1": "Evaṁ ratanattayassa nipaccakārakaraṇe payojanaṁ dassetvā idāni yassā dhammadesanāya atthaṁ saṁvaṇṇetukāmo,",
  "tika-s0401t0:117_2": "tassā tāva guṇābhitthavanavasena upaññāpanatthaṁ ‘‘ekakadukādipaṭimaṇḍitassā’’tiādimāha,",
  "tika-s0401t0:117_3": "ekakādīni aṅgāni uparūpari vaḍḍhetvā desitehi suttantehi paṭimaṇḍitassa visiṭṭhassāti attho.",
  "tika-s0401t0:117_4": "Etena ‘‘aṅguttaro’’ti ayaṁ imassa āgamassa atthānugatā samaññāti dasseti.",
  "tika-s0401t0:117_5": "Nanu ca ekakādivasena desitāni suttāniyeva āgamo.",
  "tika-s0401t0:117_6": "Kassa pana ekakadukādīhi paṭimaṇḍitabhāvoti? Saccametaṁ paramatthato,",
  "tika-s0401t0:117_7": "suttāni pana upādāya paññatto āgamo.",
  "tika-s0401t0:117_8": "Yatheva hi atthabyañjanasamudāye suttanti vohāro,",
  "tika-s0401t0:117_9": "evaṁ suttasamudāye āgamoti vohāro.",
  "tika-s0401t0:117_10": "Ekakādīhi aṅgehi uparūpari uttaro adhikoti aṅguttaro, āgamissanti ettha, etena,",
  "tika-s0401t0:117_11": "etasmā vā attatthaparatthādayoti āgamo,",
  "tika-s0401t0:117_12": "ādikalyāṇādiguṇasampattiyā uttamaṭṭhena taṁtaṁabhipatthitasamiddhihetutāya paṇḍitehi varitabbato varo,",
  "tika-s0401t0:117_13": "āgamo ca so varo ca seṭṭhaṭṭhenāti āgamavaro,",
  "tika-s0401t0:117_14": "āgamasammatehi vā varoti āgamavaro.",
  "tika-s0401t0:117_15": "Aṅguttaro ca so āgamavaro cāti aṅguttarāgamavaro, tassa.",
  "tika-s0401t0:118_0": "Puṅgavā vuccanti usabhā,",
  "tika-s0401t0:118_1": "asantasanaparissayasahanassa paripālanādiguṇehi taṁsadisatāya dhammakathikā eva puṅgavāti dhammakathikapuṅgavā, tesaṁ.",
  "tika-s0401t0:118_2": "Hetūpamādippaṭimaṇḍitanānāvidhadesanānayavicittatāya vicittapaṭibhānajananassa. Sumaṅgalavilāsinīādīsu (dī. ni. aṭṭha. 1.ganthārambhakathā; ma. ni. aṭṭha. 1.ganthārambhakathā; saṁ. ni. aṭṭha.",
  "tika-s0401t0:118_3": "1.1.ganthārambhakathā) pana ‘‘buddhānubuddhasaṁvaṇṇitassā’’ti vuttaṁ.",
  "tika-s0401t0:118_4": "Buddhānañhi saccappaṭivedhaṁ anugamma paṭividdhasaccā aggasāvakādayo ariyā buddhānubuddhā.",
  "tika-s0401t0:118_5": "Ayampi āgamo tehi atthasaṁvaṇṇanāvasena guṇasaṁvaṇṇanāvasena ca saṁvaṇṇito eva.",
  "tika-s0401t0:118_6": "Atha vā buddhā ca anubuddhā ca buddhānubuddhāti yojetabbaṁ.",
  "tika-s0401t0:118_7": "Sammāsambuddheneva hi tiṇṇaṁ piṭakānaṁ atthavaṇṇanākkamo bhāsito,",
  "tika-s0401t0:118_8": "yā ‘‘pakiṇṇakadesanā’’ti vuccati.",
  "tika-s0401t0:118_9": "Tato saṅgāyanādivaseneva sāvakehīti ācariyā vadanti.",
  "tika-s0401t0:118_10": "Idha pana ‘‘dhammakathikapuṅgavānaṁ vicittapaṭibhānajananassa’’icceva thomanā katā.",
  "tika-s0401t0:118_11": "Saṁvaṇṇanāsu cāyaṁ ācariyassa pakati,",
  "tika-s0401t0:118_12": "yā taṁtaṁsaṁvaṇṇanāsu ādito tassa tassa saṁvaṇṇetabbassa dhammassa visesaguṇakittanena thomanā.",
  "tika-s0401t0:118_13": "Tathā hi sumaṅgalavilāsinīpapañcasūdanīsāratthappakāsanīsu aṭṭhasālinīādīsu ca yathākkamaṁ ‘‘saddhāvahaguṇassa, paravādamathanassa, ñāṇappabhedajananassa,",
  "tika-s0401t0:118_14": "tassa gambhīrañāṇehi ogāḷhassa abhiṇhaso nānānayavicittassā’’tiādinā thomanā katā.",
  "tika-s0401t0:119_0": "6.",
  "tika-s0401t0:119_1": "Attho kathīyati etāyāti atthakathā, sā eva aṭṭhakathā,",
  "tika-s0401t0:119_2": "ttha-kārassa ṭṭha-kāraṁ katvā yathā ‘‘dukkhassa pīḷanaṭṭho’’ti (paṭi. ma. 1.17; 2.8).",
  "tika-s0401t0:119_3": "Āditotiādimhi paṭhamasaṅgītiyaṁ .",
  "tika-s0401t0:119_4": "Chaḷabhiññatāya paramena cittavasībhāvena samannāgatattā jhānādīsu pañcavidhavasitāsabbhāvato ca vasino, therā mahākassapādayo, tesaṁ satehi pañcahi. Yāti yā aṭṭhakathā.",
  "tika-s0401t0:119_5": "Saṅgītāti atthaṁ pakāsetuṁ yuttaṭṭhāne ‘‘ayaṁ etassa attho,",
  "tika-s0401t0:119_6": "ayaṁ etassa attho’’ti saṅgahetvā vuttā.",
  "tika-s0401t0:119_7": "Anusaṅgītā ca yasattherādīhi pacchāpi dutiyatatiyasaṅgītīsu.",
  "tika-s0401t0:119_8": "Iminā attano saṁvaṇṇanāya āgamanavisuddhiṁ dasseti.",
  "tika-s0401t0:120_0": "7.",
  "tika-s0401t0:120_1": "Sīhassa lānato gahaṇato sīhaḷo, sīhakumāro.",
  "tika-s0401t0:120_2": "Taṁvaṁsajātatāya tambapaṇṇidīpe khattiyānaṁ,",
  "tika-s0401t0:120_3": "tesaṁ nivāsatāya tambapaṇṇidīpassa ca sīhaḷabhāvo veditabbo. Ābhatāti jambudīpato ānītā. Athāti pacchā.",
  "tika-s0401t0:120_4": "Aparabhāge hi asaṅkaratthaṁ sīhaḷabhāsāya aṭṭhakathā ṭhapitāti.",
  "tika-s0401t0:120_5": "Tena sā mūlaṭṭhakathā sabbasādhāraṇā na hotīti idaṁ atthappakāsanaṁ ekantena karaṇīyanti dasseti.",
  "tika-s0401t0:120_6": "Tenevāha – ‘‘dīpavāsīnamatthāyā’’ti.",
  "tika-s0401t0:120_7": "Tattha dīpavāsīnanti jambudīpavāsīnaṁ,",
  "tika-s0401t0:120_8": "dīpavāsīnanti vā sīhaḷadīpavāsīnaṁ atthāya sīhaḷabhāsāya ṭhapitāti yojanā.",
  "tika-s0401t0:121_0": "8.Apanetvānāti kañcukasadisaṁ sīhaḷabhāsaṁapanetvāna. Tatoti aṭṭhakathāto. Ahanti attānaṁ niddisati.",
  "tika-s0401t0:121_1": "Manoramaṁ bhāsanti māgadhabhāsaṁ.",
  "tika-s0401t0:121_2": "Sā hi sabhāvaniruttibhūtā paṇḍitānaṁ manaṁ ramayatīti.",
  "tika-s0401t0:121_3": "Tenevāha – ‘‘tantinayānucchavika’’nti,",
  "tika-s0401t0:121_4": "pāḷigatiyā anulomikaṁ pāḷicchāyānuvidhāyininti attho.",
  "tika-s0401t0:121_5": "Vigatadosanti asabhāvaniruttibhāsantararahitaṁ.",
  "tika-s0401t0:122_0": "9.Samayaṁ avilomentoti siddhantaṁ avirodhento. Etena atthadosābhāvamāha.",
  "tika-s0401t0:122_1": "Aviruddhattā eva hi theravādāpi idha pakāsīyissanti.",
  "tika-s0401t0:122_2": "Theravaṁsadīpānanti thirehi sīlakkhandhādīhi samannāgatattā therā , mahākassapādayo,",
  "tika-s0401t0:122_3": "tehi āgatā ācariyaparamparā theravaṁso.",
  "tika-s0401t0:122_4": "Tappariyāpannā hutvā āgamādhigamasampannattā paññāpajjotena tassa samujjalanato theravaṁsadīpā, mahāvihāravāsino therā, tesaṁ.",
  "tika-s0401t0:122_5": "Vividhehi ākārehi nicchīyatīti vinicchayo,",
  "tika-s0401t0:122_6": "gaṇṭhiṭṭhānesu khīlamaddanākārena pavattā vimaticchedakathā.",
  "tika-s0401t0:122_7": "Suṭṭhu nipuṇo saṇho vinicchayo etesanti sunipuṇavinicchayā.",
  "tika-s0401t0:122_8": "Atha vā vinicchinotīti vinicchayo, yathāvuttatthavisayaṁ ñāṇaṁ.",
  "tika-s0401t0:122_9": "Suṭṭhu nipuṇo cheko vinicchayo etesanti sunipuṇavinicchayā.",
  "tika-s0401t0:122_10": "Etena mahākassapādittheraparamparābhato,",
  "tika-s0401t0:122_11": "tatoyeva ca aviparīto saṇhasukhumo mahāvihāravāsīnaṁ vinicchayoti tassa pamāṇabhūtataṁ dasseti.",
  "tika-s0401t0:123_0": "10.Sujanassacāti ca-saddo sampiṇḍanattho.",
  "tika-s0401t0:123_1": "Tena ‘‘na kevalaṁ jambudīpavāsīnaṁyeva atthāya,",
  "tika-s0401t0:123_2": "atha kho sādhujanānaṁ tosanatthañcā’’ti dasseti.",
  "tika-s0401t0:123_3": "Tena ca ‘‘tambapaṇṇidīpavāsīnampi atthāyā’’ti ayamattho siddho hoti uggahaṇādisukaratāya tesampi bahūpakārattā.",
  "tika-s0401t0:123_4": "Ciraṭṭhitatthanti ciraṭṭhitiatthaṁ, cirakālāvaṭṭhānāyāti attho.",
  "tika-s0401t0:123_5": "Idañhi atthappakāsanaṁ aviparītabyañjanasunikkhepassa atthasunītassa ca upāyabhāvato saddhammassa ciraṭṭhitiyā saṁvattati. Vuttañhetaṁ bhagavatā –",
  "tika-s0401t0:124_0": "‘‘Dveme, bhikkhave,",
  "tika-s0401t0:124_1": "dhammā saddhammassa ṭhitiyā asammosāya anantaradhānāya saṁvattanti. Katame dve?",
  "tika-s0401t0:124_2": "Sunikkhittañca padabyañjanaṁ, attho ca sunīto’’ti (a. ni. 2.21).",
  "tika-s0401t0:125_0": "11-12.",
  "tika-s0401t0:125_1": "Yaṁ atthavaṇṇanaṁ katthukāmo,",
  "tika-s0401t0:125_2": "tassā mahantattaṁ pariharituṁ ‘‘sāvatthipabhūtīna’’ntiādimāha.",
  "tika-s0401t0:125_3": "Tenāha – ‘‘na idha vitthārakathaṁ karissāmi,",
  "tika-s0401t0:125_4": "na taṁ idha vicārayissāmī’’ti ca.",
  "tika-s0401t0:125_5": "Tattha dīghassāti dīghanikāyassa.",
  "tika-s0401t0:125_6": "Majjhimassāti majjhimanikāyassa.",
  "tika-s0401t0:125_7": "‘‘Saṅgītīnaṁ dvinnaṁ yā me atthaṁ vadantenā’’tipi pāṭho.",
  "tika-s0401t0:125_8": "Tatthapi saṅgītīnaṁ dvinnanti dīghamajjhimanikāyānanti attho gahetabbo. Meti karaṇatthe sāmivacanaṁ, mayāti attho. Sudanti nipātamattaṁ.",
  "tika-s0401t0:125_9": "Heṭṭhā dīghassa majjhimassa ca atthaṁ vadantena sāvatthipabhutīnaṁ nagarānaṁ yā vaṇṇanā katā,",
  "tika-s0401t0:125_10": "tassā vitthārakathaṁ na idha bhiyyo karissāmīti yojetabbaṁ.",
  "tika-s0401t0:125_11": "Yāni ca tattha vatthūni vitthāravasena vuttāni,",
  "tika-s0401t0:125_12": "tesampi vitthārakathaṁ na idha bhiyyo karissāmīti sambandho.",
  "tika-s0401t0:126_0": "13.",
  "tika-s0401t0:126_1": "Idāni ‘‘na idha vitthārakathaṁ karissāmī’’ti sāmaññato vuttassa atthassa pavaraṁ dassetuṁ – ‘‘suttānaṁ panā’’tiādi vuttaṁ.",
  "tika-s0401t0:126_2": "Suttānaṁ ye atthā vatthūhi vinā na pakāsantīti yojetabbaṁ.",
  "tika-s0401t0:127_0": "14. Yaṁ aṭṭhakathaṁ kattukāmo,",
  "tika-s0401t0:127_1": "tadekadesabhāvena visuddhimaggo ca gahetabboti kathikānaṁ upadesaṁ karonto tattha vicāritadhamme uddesavasena dasseti – ‘‘sīlakathā’’tiādinā.",
  "tika-s0401t0:127_2": "Tattha sīlakathāti cārittavārittādivasena sīlassa vitthārakathā.",
  "tika-s0401t0:127_3": "Dhutadhammāti piṇḍapātikaṅgādayo terasa kilesadhunanakadhammā.",
  "tika-s0401t0:127_4": "Kammaṭṭhānāni sabbānīti pāḷiyaṁ āgatāni aṭṭhatiṁsa,",
  "tika-s0401t0:127_5": "aṭṭhakathāyaṁ dveti niravasesāni yogakammassa bhāvanāya pavattiṭṭhānāni.",
  "tika-s0401t0:127_6": "Cariyāvidhānasahitoti rāgacaritādīnaṁ sabhāvādividhānena sahito.",
  "tika-s0401t0:127_7": "Jhānāni cattāri rūpāvacarajjhānāni,",
  "tika-s0401t0:127_8": "samāpattiyo catasso āruppasamāpattiyo .",
  "tika-s0401t0:127_9": "Aṭṭhapi vā paṭiladdhamattāni jhānāni samāpajjanavasībhāvappattiyā samāpattiyo.",
  "tika-s0401t0:127_10": "Jhānāni vā rūpārūpāvacarajjhānāni,",
  "tika-s0401t0:127_11": "samāpattiyo phalasamāpattinirodhasamāpattiyo.",
  "tika-s0401t0:128_0": "15.",
  "tika-s0401t0:128_1": "Lokiyalokuttarabhedā cha abhiññāyo sabbā abhiññāyo.",
  "tika-s0401t0:128_2": "Ñāṇavibhaṅgādīsu āgatanayena ekavidhādinā paññāya saṁkaletvā sampiṇḍetvā nicchayo paññāsaṅkalananicchayo.",
  "tika-s0401t0:129_0": "16.",
  "tika-s0401t0:129_1": "Paccayadhammānaṁ hetuādīnaṁ paccayuppannadhammānaṁ hetupaccayādibhāvo paccayākāro,",
  "tika-s0401t0:129_2": "tassa desanā paccayākāradesanā,",
  "tika-s0401t0:129_3": "paṭiccasamuppādakathāti attho.",
  "tika-s0401t0:129_4": "Sā pana ghanavinibbhogassa sudukkaratāya saṇhasukhumā,",
  "tika-s0401t0:129_5": "nikāyantaraladdhisaṅkararahitā,",
  "tika-s0401t0:129_6": "ekattanayādisahitā ca tattha vicāritāti āha – ‘‘suparisuddhanipuṇanayā’’ti.",
  "tika-s0401t0:129_7": "Paṭisambhidādīsu āgatanayaṁ avissajjetvāva vicāritattā avimuttatantimaggā.",
  "tika-s0401t0:130_0": "17.Iti pana sabbanti iti-saddo parisamāpane, pana-saddo vacanālaṅkāre, etaṁ sabbanti attho.",
  "tika-s0401t0:130_1": "Idhāti imissā aṭṭhakathāya na vicārayissāmi punaruttibhāvatoti adhippāyo.",
  "tika-s0401t0:131_0": "18.",
  "tika-s0401t0:131_1": "Idāni tasseva avicāraṇassa ekantakāraṇaṁ niddhārento ‘‘majjhe visuddhimaggo’’tiādimāha.",
  "tika-s0401t0:131_2": "Tattha ‘‘majjhe ṭhatvā’’ti etena majjhabhāvadīpanena visesato catunnaṁ āgamānaṁ sādhāraṇaṭṭhakathā visuddhimaggo,",
  "tika-s0401t0:131_3": "na sumaṅgalavilāsinīādayo viya asādhāraṇaṭṭhakathāti dasseti.",
  "tika-s0401t0:131_4": "‘‘Visesato’’ti ca idaṁ vinayābhidhammānampi visuddhimaggo yathārahaṁ atthavaṇṇanā hoti evāti katvā vuttaṁ.",
  "tika-s0401t0:132_0": "19.Iccevāti iti eva. Tampīti visuddhimaggampi. Etāyāti manorathapūraṇiyā.",
  "tika-s0401t0:132_1": "Ettha ca ‘‘sīhaḷadīpaṁ ābhatā’’tiādinā atthappakāsanassa nimittaṁ dasseti,",
  "tika-s0401t0:132_2": "‘‘dīpavāsīnamatthāya sujanassa ca tuṭṭhatthaṁ ciraṭṭhitatthañca dhammassā’’ti etena payojanaṁ, apanetvāna tatohaṁ, sīhaḷabhāsa’’ntiādinā.",
  "tika-s0401t0:132_3": "‘‘Sāvatthipabhutīna’’ntiādinā ca karaṇappakāraṁ.",
  "tika-s0401t0:132_4": "Heṭṭhimanikāyesu visuddhimagge ca vicāritānaṁ atthānaṁ avicāraṇampi hi idha karaṇappakāro evāti.",
  "tika-s0401t0:133_0": "Ganthārambhakathāvaṇṇanā niṭṭhitā."
}