{
  "anya-e0803n8:0_0": "8. Itthiliṅganāmikapadamālā",
  "anya-e0803n8:1_0": "Atha itthiliṅgesu ākārantassa bhūdhātumayassa pakatirūpabhūtassa bhāvikāsaddassa nāmikapadamālāyaṁ vattabbāyampi pasiddhassa tāva kaññāsaddassa nāmikapadamālaṁ vakkhāma –",
  "anya-e0803n8:2_0": "Kaññā, kaññā, kaññāyo. Kaññaṁ, kaññā, kaññāyo. Kaññāya, kaññāhi, kaññābhi. Kaññāya, kaññānaṁ. Kaññāya, kaññāhi, kaññābhi. Kaññāya, kaññānaṁ. Kaññāya, kaññāyaṁ, kaññāsu. Bhoti kaññe, bhotiyo kaññā, kaññāyo. Ayamamhākaṁ ruci.",
  "anya-e0803n8:3_0": "Ettha ‘‘kaññā’’ti ekavacanabahuvacanavasena vuttaṁ,",
  "anya-e0803n8:3_1": "niruttipiṭake bahuvacanavasena vutto nayo natthi.",
  "anya-e0803n8:3_2": "Tathā hi tattha ‘‘saddhā tiṭṭhati, saddhāyo tiṭṭhanti. Saddhaṁ passati,",
  "anya-e0803n8:3_3": "saddhāyo passatī’’ti ettakameva vuttaṁ,",
  "anya-e0803n8:3_4": "‘‘saddhā’’ti bahuvacanaṁ na āgataṁ. Kiñcāpi nāgataṁ,",
  "anya-e0803n8:3_5": "tathāpi ‘‘bāhā paggayha pakkanduṁ, sivikaññā samāgatā.",
  "anya-e0803n8:3_6": "Ahetu appaccayā purisassa saññā uppajjantipi nirujjhantipī’’tiādipāḷidassanato bāhākaññā saññāsaddādīnaṁ bahuvacanatā gahetabbā.",
  "anya-e0803n8:3_7": "Cūḷaniruttiyaṁ ‘‘bhoti kaññe,",
  "anya-e0803n8:3_8": "bhoti kaññā’’ti dve ekavacanāni vatvā ‘‘bhotiyo kaññāyo’’ti ekaṁ bahuvacanaṁ vuttaṁ.",
  "anya-e0803n8:3_9": "Niruttipiṭake pana ‘‘bhoti saddhā’’ti ekavacanaṁ vatvā ‘‘bhotiyo saddhāyo’’ti ekaṁ bahuvacanaṁ vuttaṁ.",
  "anya-e0803n8:3_10": "Mayaṁ panettha ‘‘ehi bāle khamāpehi, kusarājaṁ mahabbalaṁ. Phussatī varavaṇṇābhe.",
  "anya-e0803n8:3_11": "Ehi godhe nivattassū’’tiādipāḷidassanato ‘‘bhoti kaññe, bhotiyo kaññā,",
  "anya-e0803n8:3_12": "kaññāyo’’ti evaṁpakārāniyeva ālapanekavacanabahuvacanāni icchāma.",
  "anya-e0803n8:3_13": "Ettha ‘‘bhoti kaññe’’ti ayaṁ nayo ammādīsu mātādīsu ca na labbhati.",
  "anya-e0803n8:4_0": "Bhāvikā, bhāvikā, bhāvikāyo. Bhāvikaṁ, bhāvikā, bhāvikāyo. Bhāvikāya, bhāvikāhi, bhāvikābhi. Bhāvikāya, bhāvikānaṁ. Bhāvikāya, bhāvikāhi, bhāvikābhi. Bhāvikāya, bhāvikānaṁ. Bhāvikāya, bhāvikāyaṁ, bhāvikāsu. Bhoti bhāvike, bhotiyo bhāvikā, bhāvikāyo.",
  "anya-e0803n8:5_0": "Evaṁ heṭṭhuddiṭṭhānaṁ sabbesaṁ bhūdhātumayānaṁ ‘‘bhāvanā vibhāvanā’’iccevamādīnaṁākārantapadānaṁ aññesañcākārantapadānaṁ nāmikapadamālā yojetabbā.",
  "anya-e0803n8:5_1": "Etthaññāni ākārantapadāni nāma saddhādīni.",
  "anya-e0803n8:6_0": "Saddhā medhā paññā vijjā, cintā mantā taṇhā’bhijjhā;",
  "anya-e0803n8:7_0": "Icchā pucchā jāyā māyā, mettā mattā sikkhā saṅkhā.",
  "anya-e0803n8:8_0": "Jaṅghā bāhā gīvā jivhā, vācā chāyā gaṅgā nāvā;",
  "anya-e0803n8:9_0": "Niddā kantā sālā mālā, velā vīṇā bhikkhā lākhā.",
  "anya-e0803n8:10_0": "Gāthā senā lekhā’pekkhā, āsā pūjā esā kaṅkhā;",
  "anya-e0803n8:11_0": "Aññā muddā khiḍḍā bhassā, bhāsā kīḷā sattā cetā.",
  "anya-e0803n8:12_0": "Pipāsā vedanā saññā, cetanā tasiṇā pajā;",
  "anya-e0803n8:13_0": "Devatā vaṭṭakā godhā, balākā vasudhā sabhā.",
  "anya-e0803n8:14_0": "Ukkā sephālikā sikkā, salākā vālikā sikhā;",
  "anya-e0803n8:15_0": "Kāraṇā visikhā sākhā, vacā vañjhā jaṭā ghaṭā.",
  "anya-e0803n8:16_0": "Pīḷā soṇḍā vitaṇḍā ca, karuṇā vanitā latā;",
  "anya-e0803n8:17_0": "Kathā nindā sudhā rādhā, vāsanā siṁsapā papā.",
  "anya-e0803n8:18_0": "Pabhā sīmā khamā ejā,",
  "anya-e0803n8:19_0": "Khattiyā sakkharā surā;",
  "anya-e0803n8:20_0": "Dolā tulā silā līlā,",
  "anya-e0803n8:21_0": "Lāle’ḷā mekhalā kalā.",
  "anya-e0803n8:22_0": "Vaḷavā suṇisā mūsā, mañjūsā sulasā disā;",
  "anya-e0803n8:23_0": "Nāsā juṇhā guhā īhā, lasikā parisā nisā;",
  "anya-e0803n8:24_0": "Mātikiccādayo ceva, bhāvikāpadasādisā.",
  "anya-e0803n8:25_0": "Ammannambā ca tātā ca, kiñcideva samā siyuṁ;",
  "anya-e0803n8:26_0": "Mātā dhītā panattādī, puthageva ito siyuṁ.",
  "anya-e0803n8:27_0": "Parisāsaddassa pana sattamīṭhāne ‘‘parisāya, parisāyaṁ, parisati,",
  "anya-e0803n8:27_1": "parisāsū’’ti yojetabbaṁ ‘‘ekamidaṁ bho gotama samayaṁ todeyyassa brāhmaṇassa parisati parūpārambhaṁ vattentī’’ti pāḷidassanato. Ammādīnaṁ pana ‘‘ammā, ammā,",
  "anya-e0803n8:27_2": "ammāyo’’tiādinā kaññānayena vatvā avasāne ‘‘bhoti amma, bhoti ammā, bhotiyo ammā, ammāyo’’tiādinā yojetabbaṁ.",
  "anya-e0803n8:28_0": "Mātā, mātā, mātaro. Mātaraṁ, mātaro. Mātarā, mātuyā, matyā, mātūhi, mātūbhi. Mātu, mātuyā, matyā, mātarānaṁ, mātānaṁ, mātūnaṁ. Mātarā, mātuyā, matyā, mātūhi, mātūbhi. Mātu, mātuyā, matyā, mātarānaṁ, mātānaṁ, mātūnaṁ. Mātari, mātuyā, matyā, mātuyaṁ, matyaṁ, mātūsu. Bhoti mātā, bhotiyo mātā, mātaro.",
  "anya-e0803n8:29_0": "Ettha pana yasmā pāḷiyaṁ itthiliṅgānaṁ sakārantāni rūpāni ehi ebhi esukārantādīni ca enantādīni ca na dissanti,",
  "anya-e0803n8:29_1": "tasmā kehici vuttānipi ‘‘mātussa mātarehī’’tiādīni na vuttāni, esa nayo itaresupi. ‘‘Yaṁkiñcitthikataṁ puññaṁ, mayhañca mātuyā ca te.",
  "anya-e0803n8:29_2": "Anuññāto ahaṁ matyā’’ti pāḷidassanato pana karaṇasampadānanissakkasāmibhummavacanaṭṭhāne ‘‘mātuyā,",
  "anya-e0803n8:29_3": "matyā’’ti ca vuttaṁ itthiliṅgaṭṭhāne samānagatikattā tesaṁ vacanānaṁ.",
  "anya-e0803n8:29_4": "Tathā hi ummādantijātake ‘‘matyā’’ti padaṁ pañcamītatiyekavacanavasena āgataṁ,",
  "anya-e0803n8:29_5": "yathā pana ‘‘khattiyā’’ti padaṁ majjhasaralopavasena ‘‘khatyā’’ti bhavati,",
  "anya-e0803n8:29_6": "tathā ‘‘mātuyā mātuya’’nti ca padaṁ ‘‘matyā, matya’’nti bhavati,",
  "anya-e0803n8:29_7": "ayaṁ nayo dhītusaddādīsu na labbhati.",
  "anya-e0803n8:30_0": "Dhītā, dhītā, dhītaro. Dhītaṁ, dhītaraṁ, dhītaro. Dhītuyā, dhītūhi, dhītūbhi. Dhītu, dhītuyā, dhītarānaṁ, dhītānaṁ, dhītūnaṁ. Dhītarā, dhītuyā, dhītūhi, dhītūbhi. Dhītu, dhītuyā, dhītarānaṁ, dhītānaṁ, dhītūnaṁ. Dhītari, dhītuyā, dhītuyaṁ, dhītūsu. Bhoti dhītu, bhoti dhītā, bhotiyo dhītā, dhītaro. Ettha pana.",
  "anya-e0803n8:31_0": "‘‘Jāliṁ kaṇhājinaṁ dhītaṁ, maddideviṁ patibbataṁ;",
  "anya-e0803n8:32_0": "Cajamāno na cintesiṁ, bodhiyāyeva kāraṇā’’ti",
  "anya-e0803n8:33_0": "Pāḷiyaṁ ‘‘dhīta’’nti dassanato upayogavacanaṭṭhāne ‘‘dhīta’’nti vuttaṁ,",
  "anya-e0803n8:33_1": "tasmā idaṁ sārato gahetabbaṁ,",
  "anya-e0803n8:33_2": "tathā pāḷiyaṁ ‘‘assamaṇī hoti asakyadhītarā’’ti samāsapadassa dassanato tatiyekavacanantapadasadisaṁ ‘‘seṭṭhidhītarā’’tiādikaṁ paṭhamekavacanantampi samāsapadaṁ gahetabbameva,",
  "anya-e0803n8:33_3": "niruttipiṭake pana ‘‘mātā dhītā’’ti padadvayaṁ saddhānaye pakkhitta,",
  "anya-e0803n8:33_4": "tamamhehi ‘‘saddhāyā’’ti padassa viya ‘‘mātāyā’’tiādīnaṁ pāḷiādīsu byāse adassanato visuṁ gahitaṁ samāseyeva hi īdisiṁ saddagatiṁ passāma ‘‘rājamātāya rājadhītāya seṭṭhidhītāyā’’ti.",
  "anya-e0803n8:33_5": "Evaṁ kaññānayopi ekadesena labbhati,",
  "anya-e0803n8:33_6": "tathā ‘‘acchariyaṁ nandamāte,",
  "anya-e0803n8:33_7": "abbhutaṁ nandamāte’’ti pāḷiyaṁ ‘‘nandamāte’’ti dassanato ‘‘bhoti rājamāte,",
  "anya-e0803n8:33_8": "bhoti rājadhīte’’ti evamādinayopi labbhati,",
  "anya-e0803n8:33_9": "tatra nandamāteti nandassa mātā nandamātā, bhoti nandamāte,",
  "anya-e0803n8:33_10": "evaṁ samāseyeva īdisī saddagati hoti,",
  "anya-e0803n8:33_11": "tasmā samāsapadatte ‘‘mātu dhītu duhitu’’iccetesaṁ pakatirūpānaṁ dve koṭṭhāsā gahetabbā paṭhamaṁ dassitarūpakoṭṭhāso ca kaññānayo rūpakoṭṭhāso cāti.",
  "anya-e0803n8:33_12": "Nattādīni padāni na kevalaṁ pulliṅgāniyeva honti, atha kho itthiliṅgānipi.",
  "anya-e0803n8:33_13": "Tathā hi ‘‘visākhāya nattā kālaṅkatā hoti. Catasso mūsikā gādhaṁ kattā,",
  "anya-e0803n8:33_14": "no vasitā’’tiādīni payogāni sāsane dissanti.",
  "anya-e0803n8:34_0": "Nattā, nattā, nattāro. Nattaṁ, nattāraṁ, nattāro. Nattārā, nattuyā, nattūhi, nattūbhi. Nattu, nattuyā, nattārānaṁ nattānaṁ, nattūnaṁ. Nattārā, nattuyā, nattūhi, nattūbhi. Nattu, nattuyā, nattārānaṁ, nattānaṁ, nattūnaṁ. Nattari, nattuyā, nattuyaṁ, nattūsu. Bhoti natta, bhoti nattā, bhotiyo nattā, nattāro.",
  "anya-e0803n8:35_0": "Evaṁ ‘‘kattā vasitā bhāsitā’’ iccādīsupi samāsapadatte pana ‘‘rājamātāya nandamāte’’tiādīni viya ‘‘rājanattāya,",
  "anya-e0803n8:35_1": "rājanatte’’tiādīni rūpāni bhavanti.",
  "anya-e0803n8:36_0": "Savinicchayoyaṁ ākārantukārantitthiliṅgānaṁ pakatirūpassa nāmikapadamālāvibhāgo.",
  "anya-e0803n8:37_0": "Ākārantukārantatāpakatikaṁ",
  "anya-e0803n8:38_0": "Ākārantitthiliṅgaṁ niṭṭhitaṁ.",
  "anya-e0803n8:39_0": "Idāni bhūmipadādīnaṁ nāmikapadamālaṁ vakkhāma pubbācariyamataṁ purecaraṁ katvā –",
  "anya-e0803n8:40_0": "Ratti, rattī, rattiyo. Rattiṁ, rattī, rattiyo. Rattiyā, rattīhi, rattībhi. Rattiyā, rattīnaṁ. Rattiyā, rattīhi, rattībhi. Rattiyā, rattīnaṁ. Rattiyā, rattiyaṁ, rattīsu. Bhoti ratti, bhotiyo rattiyo. Yamakamahātheramataṁ.",
  "anya-e0803n8:41_0": "‘‘Bhūmi, bhūmī, bhūmiyo. Bhūmiṁ, bhūmī, bhūmiyo’’ti sabbaṁ neyyaṁ.",
  "anya-e0803n8:41_1": "Evaṁ ‘‘bhūti satti patti vutti mutti kitti khanti titti siddhi iddhi vuddhi suddhi buddhi bodhi pīti nandi mati asani vasani sati gati vuḍḍhi yuvati aṅguli bondi diṭṭhi tuṭṭhi nābhi’’ iccādīnampi nāmikapadamālā yojetabbā.",
  "anya-e0803n8:41_2": "Apica ‘‘ratyo amoghā gacchanti.",
  "anya-e0803n8:41_3": "Divā ca ratto ca haranti ye baliṁ. Na bhūmyā caturaṅgulo. Seti bhūmyā anutthunaṁ. Bhūmyā so patitaṁ pāsaṁ. Gīvāya paṭimuñcati.",
  "anya-e0803n8:41_4": "Imā ca nabhyo satarājicittitā.",
  "anya-e0803n8:41_5": "Sateratā vijjurivappabhāsare’’ti evamādīnaṁ payogānaṁ dassanato ratti bhūmi nābhisaddādīnaṁ ayampi nāmikapadamālāviseso veditabbo. Kathaṁ?",
  "anya-e0803n8:42_0": "Ratti, rattī, rattiyo, ratyo. Rattiṁ, rattī, rattiyo, ratyo. Rattiyā, ratyā, rattīhi, rattībhi. Rattiyā, ratyā, rattīnaṁ. Rattiyā, ratyā, rattīhi, rattībhi. Rattiyā, ratyā, rattīnaṁ. Rattiyā, ratyā, rattiyaṁ ratyaṁ, ratto, rattīsu. Bhoti ratti, bhotiyo rattī, rattiyo, ratyo.",
  "anya-e0803n8:43_0": "Ettha ‘‘ratto’’ti rūpanayaṁ vajjetvā ‘‘bhūmi, bhūmī, bhūmiyo, bhūmyo’’ti sabbaṁ neyyaṁ.",
  "anya-e0803n8:44_0": "Nābhi, nābhī, nābhiyo, nabhyo. Nābhiṁ, nābhī, nābhiyo, nabhyo. Nābhiyā, nabhyā, nābhīhi, nābhībhi. Nābhiyā, nabhyā, nābhīnaṁ. Nābhiyā, nabhyā, nābhīhi, nābhībhi. Nābhiyā, nabhyā, nābhīnaṁ. Nābhiyā, nabhyā, nābhiyaṁ, nabhyaṁ, nābhīsu. Bhoti nābhi, bhotiyo nābhī, nābhiyo, nabhyo.",
  "anya-e0803n8:45_0": "Bodhi, bodhī, bodhiyo, bojjho. Bodhiṁ, bodhiyaṁ, bojjhaṁ, bodhī, bodhiyo, bojjho. Bodhiyā, bojjhā, bodhīhi, bodhībhi. Bodhiyā, bojjhā, bodhīnaṁ. Bodhiyā, bojjhā, bodhīhi, bodhībhi. Bodhiyā, bojjhā, bodhīnaṁ. Bodhiyā, bojjhā, bodhiyaṁ, bojjhaṁ, bodhīsu. Bhoti bodhi, bhotiyo bodhī, bodhiyo, bojjho.",
  "anya-e0803n8:46_0": "Ettha pana ‘‘bujjhassu jina bodhiyaṁ.",
  "anya-e0803n8:46_1": "Aññatra bojjhā tapasā’’ti vicitrapāḷinayadassanato vicitranayā nāmikapadamālā vuttā.",
  "anya-e0803n8:46_2": "Sabbopi cāyaṁ nayo aññatthāpi yathārahaṁ yojetabbo.",
  "anya-e0803n8:47_0": "Savinicchayoyaṁ ikārantitthiliṅgānaṁ pakatirūpassa nāmikapadamālāvibhāgo.",
  "anya-e0803n8:48_0": "Ikārantatāpakatikaṁ ikārantitthiliṅgaṁ",
  "anya-e0803n8:49_0": "Niṭṭhitaṁ.",
  "anya-e0803n8:50_0": "Idāni bhūrīsaddādīnaṁ nāmikapadamālaṁ vakkhāma pubbācariyamataṁ purecaraṁ katvā –",
  "anya-e0803n8:51_0": "Itthī, itthī, itthiyo. Itthiṁ, itthī, itthiyo. Itthiyā, itthīhi, itthībhi. Itthiyā, itthīnaṁ. Itthiyā, itthīhi, itthībhi. Itthiyā, itthīnaṁ. Itthiyā, itthiyaṁ, itthīsu. Bhoti itthi, bhotiyo itthiyo. Yamakamahātheramataṁ.",
  "anya-e0803n8:52_0": "‘‘Bhūrī, bhūrī, bhūriyo. Bhūriṁ, bhūrī, bhūri yo’’ti itthiyā samaṁ.",
  "anya-e0803n8:52_1": "Evaṁ bhūtī bhotī vibhāvinī iccādīnaṁ bhūdhātumayānaṁ aññesañca īkārantasaddānaṁ nāmikapadamālā yojetabbā. Etthaññe īkārantasaddā nāma –",
  "anya-e0803n8:53_0": "‘‘Mātulānī ca bhaginī, bhikkhunī sāmugī ajī;",
  "anya-e0803n8:54_0": "Vāpī pokkharaṇī devī, nāgī yakkhinī rājinī.",
  "anya-e0803n8:55_0": "Dāsī ca brāhmaṇī muṭṭha-ssatinī sīghayāyinī;",
  "anya-e0803n8:56_0": "Sākiyānī’’ti cādīni, payogāni bhavanti hi.",
  "anya-e0803n8:57_0": "Tatra ‘‘pokkharaṇī dāsī, brāhmaṇi’’ccādinaṁ gati;",
  "anya-e0803n8:58_0": "Aññathāpi siyā gāthā-cuṇṇiyesu yathārahaṁ.",
  "anya-e0803n8:59_0": "‘‘Kusāvatī’’tiādīnaṁ, gāthāsveva visesato;",
  "anya-e0803n8:60_0": "Rūpāni aññathā honti, ekavacanato vade.",
  "anya-e0803n8:61_0": "‘‘Kāsī avantī’’iccādī, bahuvacanato vade;",
  "anya-e0803n8:62_0": "‘‘Candavatī’’tiādīni, payogassānurūpato.",
  "anya-e0803n8:63_0": "Tathā hi ‘‘pokkharañño sumāpitā. Tā ca sattasatā bhariyā, dāsyo sattasatāni ca. Dārake ca ahaṁ nessaṁ , brāhmaṇyā paricārake. Najjo sandanti. Najjā nerañjarāya tīre. Lakkhyā bhava nivesanaṁ.",
  "anya-e0803n8:64_0": "Bārāṇasyaṁ mahārāja, kākarājā nivāsako;",
  "anya-e0803n8:65_0": "Asītiyā sahassehi, supatto parivārito.",
  "anya-e0803n8:66_0": "Rājā yathā vessavaṇo naḷiñña’’nti",
  "anya-e0803n8:67_0": "Evamādīnaṁ pāḷīnaṁ dassanato pokkharaṇī iccādīnaṁ nāmikapadamālāyo savisesā yojetabbā. Kathaṁ? ‘Pokkharaṇī, pokkharaṇī, pokkharaṇiyo, pokkharañño.",
  "anya-e0803n8:67_1": "Pokkharaṇi’’ntiādinā vatvā karaṇasampadānanissakkasāmivacanaṭṭhāne ‘‘pokkharaṇiyā,",
  "anya-e0803n8:67_2": "pokkharaññā’’ti ekavacanāni vattabbāni.",
  "anya-e0803n8:67_3": "Bhummavacanaṭṭhāne pana ‘‘pokkharaṇiyā, pokkharaññā, pokkharaṇiyaṁ,",
  "anya-e0803n8:67_4": "pokkharañña’’nti ca ekavacanāni vattabbāni.",
  "anya-e0803n8:67_5": "Sabbattha ca padāni paripuṇṇāni kātabbāni. Tathā ‘‘dāsī, dāsī, dāsiyo, dāsyo. Dāsiṁ, dāsiyaṁ, dāsī, dāsiyo,",
  "anya-e0803n8:67_6": "dāsyo’’ti vatvā karaṇavacanaṭṭhānādīsu ‘‘dāsiyā,",
  "anya-e0803n8:67_7": "dāsyā’’ti ekavacanāni vattabbāni.",
  "anya-e0803n8:67_8": "Bhummavacanaṭṭhāne pana ‘‘dāsiyā, dāsyā, dāsiyaṁ,",
  "anya-e0803n8:67_9": "dāsya’’nti ca ekavacanāni vattabbāni.",
  "anya-e0803n8:67_10": "Sabbattha padāni paripuṇṇāni kātabbāni.",
  "anya-e0803n8:67_11": "Ettha pana ‘‘yaṭṭhiyā paṭikoṭeti, ghare jātaṁva dāsiyaṁ.",
  "anya-e0803n8:67_12": "Phusissāmi vimuttiya’’nti payogānaṁ dassanato aṁvacanassa yamādesavasena ‘‘dāsiya’’nti vuttaṁ.",
  "anya-e0803n8:67_13": "Tesu ca ‘‘ghare jātaṁva dāsiya’’nti ettha aṁvacanassa yamādesato aññopi saddanayo labbhati. Kathaṁ?",
  "anya-e0803n8:67_14": "Yathā daharī eva ‘‘dahariyā’’ti vuccati, evaṁ dāsī eva ‘‘dāsiyā’’ti.",
  "anya-e0803n8:68_0": "Ettha pana ‘‘passāmi vohaṁ dahariṁ,",
  "anya-e0803n8:68_1": "kumāriṁ cārudassana’’nti ca ‘‘ye taṁ jiṇṇassa pādaṁsu,",
  "anya-e0803n8:68_2": "evaṁ dahariyaṁ sati’’nti ca pāḷi nidassanaṁ ,",
  "anya-e0803n8:68_3": "upayogavacanicchāya ‘‘dāsiya’’nti vuttaṁ,",
  "anya-e0803n8:68_4": "imasmiṁ panādhippāye ‘‘dāsiyā, dāsiyā, dāsiyāyo. Dāsiyaṁ, dāsiyā, dāsiyāyo.",
  "anya-e0803n8:68_5": "Dāsiyāyā’’ti kaññānayeneva nāmikapadamālā bhavati ‘‘kumāriyā’’ti saddasseva.",
  "anya-e0803n8:68_6": "Tathā hi ‘‘kumāriye upaseniye’’ti pāḷi dissati. Tathā ‘‘pupphavatiyā, pupphavatiyaṁ, pupphavatiyāya, pupphavatiyāyaṁ,",
  "anya-e0803n8:68_7": "bhoti pupphavatiye’’ti kaññānayanissitena ekavacananayena nāmikapadamālā bhavati.",
  "anya-e0803n8:69_0": "Ettha pana ‘‘atīte ayaṁ bārāṇasī pupphavatiyā nāma ahosi. Rājāsi luddakammo, ekarājā pupphavatiyāyaṁ.",
  "anya-e0803n8:69_1": "Uyyassu pubbena pupphavatiyāyā’’ti pāḷi ca aṭṭhakathāpāṭho ca nidassanaṁ.",
  "anya-e0803n8:69_2": "Aparo nayo – ‘‘dāsiyā dahariyā kumāriyā’’tiādīsu kakārassa yakārādesopi daṭṭhabbo.",
  "anya-e0803n8:69_3": "Brāhmaṇīsaddassa tu ‘‘brāhmaṇī, brāhmaṇī, brāhmaṇiyo, brāhmaṇyo.",
  "anya-e0803n8:69_4": "Brāhmaṇi’’ntiādīni vatvā karaṇavacanaṭṭhānādīsu ‘‘brāhmaṇiyā,",
  "anya-e0803n8:69_5": "brāhmaṇyā’’ti ekavacanāni vattabbāni,",
  "anya-e0803n8:69_6": "sabbattha ca padāni paripuṇṇāni kātabbāni. Nadīsaddassa ‘‘nadī, nadī, nadiyo, najjo.",
  "anya-e0803n8:69_7": "Nadi’’ntiādinā vatvā ‘‘nadiyā, najjā’’ti ca ‘‘nadiyaṁ, najja’’nti ca vattabbaṁ,",
  "anya-e0803n8:69_8": "sabbattha ca padāni paripuṇṇāni kātabbāni.",
  "anya-e0803n8:69_9": "Itthiliṅgesu hi paccattabahuvacane diṭṭheyeva upayogabahuvacanaṁ anāgatampi diṭṭhameva hoti,",
  "anya-e0803n8:69_10": "tathā upayogabahuvacane diṭṭheyeva paccattabahuvacanaṁ anāgatampi diṭṭhameva hoti,",
  "anya-e0803n8:69_11": "karaṇasampadānanissakkasāmibhummavacanānampi aññatarasmiṁ diṭṭheyeva aññataraṁ diṭṭhameva hoti.",
  "anya-e0803n8:69_12": "Tathā hi ‘‘dāsā ca dāsyo anujīvino cā’’ti ettha ‘‘dāsyo’’ti paccattabahuvacane diṭṭheyeva aparampi ‘‘dāsyo’’ti upayogabahuvacanaṁ taṁsadisattā diṭṭhameva hoti.",
  "anya-e0803n8:70_0": "‘‘Sakko ca me varaṁ dajjā, so ca labbhetha me varo;",
  "anya-e0803n8:71_0": "Ekarattaṁ dvirattaṁ vā, bhaveyyaṁ abhipārako;",
  "anya-e0803n8:72_0": "Ummādantyā ramitvāna, sivirājā tato siya’’nti",
  "anya-e0803n8:73_0": "Ettha ‘‘ummādantyā’’ti karaṇavacane diṭṭheyeva taṁsadisāni sampadānanissakkasāmibhummavacanānipi diṭṭhāniyeva honti.",
  "anya-e0803n8:73_1": "‘‘Brāhmaṇyā paricārake’’ti ettha ‘‘brāhmaṇyā’’ti sāmivacane diṭṭheyeva taṁsadisāni karaṇasampadānanissakkabhummavacanānipi diṭṭhāniyeva honti.",
  "anya-e0803n8:73_2": "‘‘Seti bhūmyā anutthuna’’nti ettha ‘‘pathabyā cārupubbaṅgī’’ti ettha ca ‘‘bhūmyā,",
  "anya-e0803n8:73_3": "pathabyā’’ti sattamiyā ekavacane diṭṭheyeva taṁsadisāni karaṇasampadānanissakkasāmivacanānipi diṭṭhāniyeva honti.",
  "anya-e0803n8:73_4": "‘‘Bārāṇasyaṁ mahārājā’’ti ettha ‘‘bārāṇasya’’nti bhummavacane diṭṭheyeva taṁsadisāni aññānipi ‘‘brāhmaṇyaṁ ekādasyaṁ pañcamya’’ntiādīni bhummavacanāni diṭṭhāniyeva honti.",
  "anya-e0803n8:74_0": "Gaṇhanti ca tādisāni rūpāni pubbācariyāsabhāpi gāthābhisaṅkharaṇavasena.",
  "anya-e0803n8:74_1": "Sāsanepi pana etādisāni rūpāni yebhuyyena gāthāsu sandissanti.",
  "anya-e0803n8:75_0": "Kusāvatī. Kusāvatiṁ. Kusāvatiyā, kusāvatyā. Kusāvatiyaṁ, kusāvatyaṁ. Bhoti kusāvati.",
  "anya-e0803n8:76_0": "Bārāṇasī. Bārāṇasiṁ. Bārāṇasiyā, bārāṇasyā. Bārāṇasiyaṁ, bārāṇasyaṁ, bārāṇassaṁ iccapi, bhoti bārāṇasi.",
  "anya-e0803n8:77_0": "Naḷinī. Naḷiniṁ. Naḷiniyā, naḷiññā. Naḷiniyaṁ, naḷiññaṁ. Bhoti naḷini. Aññānipi yojetabbāni.",
  "anya-e0803n8:78_0": "Gāthāvisayaṁ pana patvā ‘‘kusāvatimhi, bārāṇasimhi,",
  "anya-e0803n8:78_1": "naḷinimhī’’tiādinā saddarūpānipiyojetabbāni.",
  "anya-e0803n8:78_2": "Tathā hi pāḷiyaṁ ‘‘kusāvatimhi’’ādīni mhiyantāni itthiliṅgarūpāni gāthāsuyeva paññāyanti, na cuṇṇiyapadaracanāyaṁ.",
  "anya-e0803n8:78_3": "Akkharasamaye pana tādisāni rūpāni anivāritāni ‘‘nadimhā cā’’tiādidassanato.",
  "anya-e0803n8:78_4": "Yaṁ pana aṭṭhakathāsu cuṇṇiyapadaracanāyaṁ ‘‘sammādiṭṭhimhī’’tiādikaṁ itthiliṅgarūpaṁ dissati,",
  "anya-e0803n8:78_5": "taṁ akkharavipallāsavasena vuttanti daṭṭhabbaṁ cuṇṇiyapadaṭṭhāne ‘‘sammādiṭṭhiyaṁ paṭisandhiyaṁ sugatiyaṁ duggatiya’’ntiādidassanato.",
  "anya-e0803n8:78_6": "Ayaṁ panettha niyamo sugatasāsane gāthāyaṁ cuṇṇiyapadaṭṭhāne ca ‘‘kaññā ratti itthī yāgu vadhū’’ti evaṁ pañcantehi itthiliṅgehi saddhiṁ nā sa smā smiṁ mhā mhiiccete saddā sarūpato parattaṁ na yanti.",
  "anya-e0803n8:78_7": "Mhisaddo pana gāthāyaṁ ivaṇṇantehi itthiliṅgehi saddhiṁ parattaṁ yāti. Tatridaṁ vuccati –",
  "anya-e0803n8:79_0": "‘‘Gāthāyaṁ cuṇṇiye cāpi, nā sasmādī sarūpato;",
  "anya-e0803n8:80_0": "Nākārantaivaṇṇanta-itthīti parataṁ gatā.",
  "anya-e0803n8:81_0": "Mhisaddo pana gāthāyaṁ, ivaṇṇantitthibhī saha;",
  "anya-e0803n8:82_0": "Ya’to parattametassa, payogāni bhavanti hi.",
  "anya-e0803n8:83_0": "Yathā balākayonimhi, na vijjati pumo sadā;",
  "anya-e0803n8:84_0": "Kusāvabhimhi nagare, rājā āsi mahīpatī’’ti.",
  "anya-e0803n8:85_0": "Evaṁ kusāvatī iccādīni aññathā bhavanti,",
  "anya-e0803n8:85_1": "nagaranāmattā panekavacanānipi,",
  "anya-e0803n8:85_2": "na janapadanāmāni viya bahuvacanāni. ‘‘Kāsī, kāsiyo. Kāsīhi, kāsībhi. Kāsīnaṁ. Kāsīsu. Bhotiyo kāsiyo.",
  "anya-e0803n8:85_3": "Evaṁ avantī avantiyo’’tiādināpi nāmikapadamālā yojetabbā. Aññānipi padāni gahetabbāni.",
  "anya-e0803n8:85_4": "Evaṁ kāsīiccādīni janapadanāmattā rūḷhīvasena bahuvacanāneva bhavanti atthassa ekattepi.",
  "anya-e0803n8:86_0": "Candavatī, candavatiṁ, candavatiyā, candavatiyaṁ, bhoti candavati, evaṁ ekavacanavasena vā, candavatiyo, candavatiyo, candavatīhi, candavatībhi, candavatīnaṁ, candavatīsu, bhotiyo candavatiyo,",
  "anya-e0803n8:86_1": "evaṁ bahuvacanavasena vā nāmikapadamālā veditabbā, aññānipi padāni yojetabbāni.",
  "anya-e0803n8:86_2": "‘‘Candavatī’’iccādīni hi ekissā bahūnañcitthīnaṁ paṇṇattibhāvato payogānurūpena ekavacanavasena vā bahuvacanavasena vā yojetabbāni bhavanti. Esa nayo aññatrāpi.",
  "anya-e0803n8:87_0": "Savinicchayoyaṁ īkārantitthiliṅgānaṁ pakatirūpassa nāmikapadamālāvibhāgo.",
  "anya-e0803n8:88_0": "Īkārantatāpakatikaṁ īkārantitthiliṅgaṁ niṭṭhitaṁ.",
  "anya-e0803n8:89_0": "Idāni bhūdhātumayānaṁ ukārantitthiliṅgānaṁ appasiddhattā aññena ukārantitthiliṅgena nāmikapadamālaṁ pūressāma –",
  "anya-e0803n8:90_0": "Yāgu, yāgū, yāguyo. Yāguṁ, yāgū, yāguyo. Yāguyā, yāgūhi, yāgūbhi. Yāguyā, yāgūnaṁ. Yāguyā, yāgūhi, yāgūbhi. Yāguyā, yāgūnaṁ. Yāguyā, yāguyaṁ, yāgūsu. Bhoti yāgu, bhotiyo yāgū, yāguyo.",
  "anya-e0803n8:91_0": "Evaṁ ‘‘dhātu dhenu kāsu daddu kaṇḍu kacchu rajju’’iccādīni.",
  "anya-e0803n8:91_1": "Tatra dhātusaddo rasarudhiramaṁsamedanhāruaṭṭhiaṭṭhimiñjasukkasaṅkhātadhātuvācako pulliṅgo,",
  "anya-e0803n8:91_2": "sabhāvavācako pana sugatādīnaṁ sārīrikavācako lokadhātuvācako ca cakkhādivācako ca itthiliṅgo,",
  "anya-e0803n8:91_3": "bhū hū karapacādisaddavācako itthiliṅgoceva pulliṅgo ca. Atra panitthiliṅgo adhippeto.",
  "anya-e0803n8:92_0": "Savinicchayoyaṁukārantitthiliṅgānaṁ nāmikapadamālāvibhāgo.",
  "anya-e0803n8:93_0": "Ukārantatāpakatikaṁ ukārantitthiliṅgaṁ niṭṭhitaṁ.",
  "anya-e0803n8:94_0": "Idāni bhūsaddādīnaṁ nāmikapadamālaṁ vakkhāma pubbācariyamataṁ purecaraṁ katvā –",
  "anya-e0803n8:95_0": "Jambū, jambū, jambuyo. Jambuṁ, jambū, jambuyo. Jambuyā, jambūhi, jambūbhi. Jambuyā, jambūnaṁ. Jambuyā, jambūhi, jambūbhi. Jambuyā , jambūnaṁ. Jambuyā, jambuyaṁ, jambūsu. Bhoti jambu, bhotiyo jambū, jambuyo. Yamakamahātheramataṁ.",
  "anya-e0803n8:96_0": "Ettha jambūsaddassa itthiliṅgattaṁ ‘‘ambā sālā ca jambuyo’’tiādinā pasiddhaṁ.",
  "anya-e0803n8:96_1": "‘‘Ime te jambukā rukkhā’’ti ettha pana rukkhasaddaṁ apekkhitvā ‘‘jambukā’’ti pulliṅganiddeso katoti daṭṭhabbaṁ.",
  "anya-e0803n8:96_2": "Tathā hi jambūti kathetabbāti jambukā. Ke re ge saddeti dhātu.",
  "anya-e0803n8:96_3": "Atha vā itthiliṅgavasena jambū eva jambukā,",
  "anya-e0803n8:96_4": "jambukā ca tā rukkhā cāti jambukārukkhā, yathā laṅkādīpo,",
  "anya-e0803n8:96_5": "pulliṅgapakkhe vā samāsavasena ‘‘jambukarukkhā’’ti vattabbe gāthāvisayattā chandānurakkhaṇatthaṁ dīghaṁ katvā ‘‘jambukārukkhā’’ti vuttaṁ ‘‘saraṇāgamane kañcī’’ti ettha viya.",
  "anya-e0803n8:97_0": "Bhū, bhū, bhuyo. Bhuṁ, bhū, bhuyo. Bhuyā, bhūhi, bhūbhi. Bhuyā, bhūnaṁ. Bhuyā, bhūhi, bhūbhi. Bhuyā, bhūnaṁ. Bhuyā, bhuyaṁ, bhūsu. Bhoti bhu, bhotiyo bhū, bhuyo.",
  "anya-e0803n8:98_0": "Evaṁ ‘‘abhū, abhū, abhuyo. Abhuṁ, abhū, abhuyo. Abhuyā’’tiādinā yojetabbā.",
  "anya-e0803n8:98_1": "Atra ‘‘abhuṁ me kathaṁ nu bhaṇasi,",
  "anya-e0803n8:98_2": "pāpakaṁ vata bhāsasī’’ti nidassanapadaṁ.",
  "anya-e0803n8:99_0": "‘‘Vadhū ca sarabhū ceva, sarabū sutanū camū;",
  "anya-e0803n8:100_0": "Vāmūrū nāganāsūrū’’, iccādī jambuyā samā.",
  "anya-e0803n8:101_0": "Idaṁ pana sukhumaṁ ṭhānaṁ suṭṭhu manasi kātabbaṁ. ‘‘Vadaññū, vadaññū, vadaññuyo. Vadaññuṁ, vadaññū, vadaññuyo.",
  "anya-e0803n8:101_1": "Vadaññuyā’’ti jambūsamaṁ yojetabbaṁ.",
  "anya-e0803n8:101_2": "Evaṁ ‘‘maggaññū dhammaññū kataññū’’iccādīsupi.",
  "anya-e0803n8:102_0": "Nanu ca bho –",
  "anya-e0803n8:103_0": "‘‘Sohaṁ nūna ito gantvā, yoniṁ laddhāna mānusiṁ;",
  "anya-e0803n8:104_0": "Vadaññū sīlasampanno, kāhāmi kusalaṁ bahu’’nti",
  "anya-e0803n8:105_0": "Evamādippayogadassanato vadaññūsaddādīnaṁ pulliṅgabhāvo pasiddho,",
  "anya-e0803n8:105_1": "evaṁ sante kasmā idha itthiliṅganayo dassitoti?",
  "anya-e0803n8:105_2": "Vadaññūiccādīnaṁ ekantapulliṅgabhāvābhāvato dviliṅgāni tesaṁ vāccaliṅgattā. Tathā hi –",
  "anya-e0803n8:106_0": "‘‘Sāhaṁ gantvā manussattaṁ, vadaññū vītamaccharā;",
  "anya-e0803n8:107_0": "Saṅghe dānāni dassāmi, appamattā punappuna’’nti ca,",
  "anya-e0803n8:108_0": "‘‘Kodhanā akataññū cā’’ti ca itthiliṅgapayogikā bahū pāḷiyo dissanti,",
  "anya-e0803n8:108_1": "tasmā evaṁ nīti amhehi ṭhapitā.",
  "anya-e0803n8:109_0": "Savinicchayoyaṁ ūkārantitthiliṅgānaṁ pakatirūpassa nāmikapadamālāvibhāgo.",
  "anya-e0803n8:110_0": "Ūkārantatāpakatikaṁ ūkārantitthiliṅgaṁ niṭṭhitaṁ.",
  "anya-e0803n8:111_0": "Okārantapadaṁ bhūdhātumayaṁ itthiliṅgamappasiddhaṁ,",
  "anya-e0803n8:111_1": "aññaṁ panokārantaṁ itthiliṅgaṁ pasiddhaṁ.",
  "anya-e0803n8:112_0": "Okārantaṁ itthiliṅgaṁ, gosaddoti vibhāvaye;",
  "anya-e0803n8:113_0": "Gosaddasseva pulliṅge, rūpamassāhu kecana;",
  "anya-e0803n8:114_0": "Tathā hi keci ‘‘go, gāvo, gavo.",
  "anya-e0803n8:114_1": "Gāvu’’ntiādinā nayena vuttāni pulliṅgassa gosaddassa rūpāni viya itthiliṅgassa gosaddassa rūpāni icchanti,",
  "anya-e0803n8:114_2": "tesaṁ mate majjhe bhinnasuvaṇṇānaṁ vaṇṇavisesābhāvo viya rūpavisesābhāvato gosaddassa itthiliṅgabhāvapaṭipādanaṁ anijjhānakkhamaṁ. Kasmāti ce?",
  "anya-e0803n8:114_3": "Yasmā mātugāmasaddassa ‘‘mātugāmo, mātugāmā.",
  "anya-e0803n8:114_4": "Mātugāma’’ntiādinā nayena dve padamālā katvā ekā pulliṅgassa padamālā,",
  "anya-e0803n8:114_5": "ekā itthiliṅgapadamālāti vuttavacanaṁ viya idaṁ vacanaṁ amhe paṭibhāti, tasmā anijjhānakkhamaṁ.",
  "anya-e0803n8:115_0": "Apica itthiliṅgassa gosaddassa rūpesu pulliṅgassa gosaddassa rūpehi samesu santesu kathaṁ gosaddassa itthiliṅgabhāvo siyā? Rūpamālāvisesābhāvato.",
  "anya-e0803n8:115_1": "Yathā hi ratti aggi aṭṭhisaddānaṁ ikārantabhāvena samattepi itthiliṅgapumanapuṁsakaliṅgalakkhaṇabhūto rūpamālāviseso dissati.",
  "anya-e0803n8:115_2": "Yathā pana dvinnaṁ dhātusaddānaṁ pumitthiliṅgapariyāpannānaṁ rūpamālāviseso dissati,",
  "anya-e0803n8:115_3": "na tathā tehācariyehi abhimatassa itthiliṅgassa gosaddassa rūpamālāviseso dissati.",
  "anya-e0803n8:115_4": "Yathā pana dvinnaṁ dhātusaddānaṁ pumitthiliṅgapariyāpannānaṁ rūpamālāviseso bhavati,",
  "anya-e0803n8:115_5": "yathā dvinnaṁ gosaddānaṁ pumitthiliṅgapariyāpannānaṁ rūpamālāvisesena bhavitabbaṁ,",
  "anya-e0803n8:115_6": "yathā ca dvinnaṁ āyusaddānaṁ punnapuṁsakaliṅgapariyāpannānaṁ rūpamālāviseso dissati,",
  "anya-e0803n8:115_7": "tathā dvinnaṁ gosaddānaṁ pumitthiliṅgapariyāpannānaṁ rūpamālāvisesena bhavitabbaṁ.",
  "anya-e0803n8:115_8": "Avisesatte sati kathaṁ tesaṁ pumitthiliṅgavavatthānaṁ siyā,",
  "anya-e0803n8:115_9": "kathañca visadāvisadākāravohāratā siyā.",
  "anya-e0803n8:115_10": "Idaṁ ṭhānaṁ atīva saṇhasukhumaṁ paramagambhīraṁ mahāgahanaṁ na sakkā sabbasattānaṁ mūlabhāsābhūtāya sabbaññujineritāya māgadhikāya sabhāvaniruttiyā nayaṁ sammā ajānantena akatañāṇasambhārena kenaci ajjhogāhetuṁ vā vijaṭetuṁ vā,",
  "anya-e0803n8:115_11": "amhākaṁ pana mate dvinnaṁ gosaddānaṁ rūpamālāviseso ceva dissati,",
  "anya-e0803n8:115_12": "pumitthiliṅgavavatthānañca dissati,",
  "anya-e0803n8:115_13": "visadāvisadākāravohāratā ca dissati,",
  "anya-e0803n8:115_14": "napuṁsakaliṅgassa tadubhayamuttākāravohāratā ca dissatīti daṭṭhabbaṁ.",
  "anya-e0803n8:116_0": "Idāni imassatthassa āvibhāvatthaṁ imasmiṁ ṭhāne imaṁ nītiṁ ṭhapessāma.",
  "anya-e0803n8:116_1": "Evañhi sati pariyattisāsane paṭipannakā nikkaṅkhabhāvena na kilamissanti.",
  "anya-e0803n8:116_2": "Ettha tāva atthaggahaṇe viññūnaṁ kosalluppādanatthaṁ tisso nāmikapadamālāyo kathessāma – seyyathidaṁ?",
  "anya-e0803n8:117_0": "Gāvī, gāvī, gāviyo. Gāviṁ, gāvī, gāviyo. Gāviyā, gāvīhi, gāvībhi. Gāviyā, gāvīnaṁ. Gāviyā, gāvīhi, gāvībhi. Gāviyā , gāvīnaṁ. Gāviyā, gāviyaṁ, gāvīsu. Bhoti gāvi, bhotiyo gāvī, gāviyo.",
  "anya-e0803n8:118_0": "Ayaṁ gosaddato vihitassa īpaccayassa vasena nipphannassa itthivācakassa īkārantitthiliṅgassa gāvīsaddassa nāmikapadamālā.",
  "anya-e0803n8:119_0": "Go, gāvo, gavo. Gāvuṁ, gāvaṁ, gavaṁ, gāvo, gavo. Gāvena, gavena, gohi, gobhi. Gāvassa, gavassa, gavaṁ, gunnaṁ, gonaṁ. Gāvā, gāvasmā, gāvamhā, gavā, gavasmā, gavamhā, gohi, gobhi. Gāvassa, gavassa, gavaṁ, gunnaṁ, gonaṁ. Gāve, gāvasmiṁ, gāvamhi, gave, gavasmiṁ, gavamhi, gāvesu, gavesu, gosu. Bho go, bhavanto gāvo, gavo.",
  "anya-e0803n8:120_0": "Ayaṁ pumavācakassa okārantapulliṅgassa gosaddassa nāmikapadamālā.",
  "anya-e0803n8:121_0": "Go, gāvī, gāvo, gāvī, gavo. Gāvaṁ, gavaṁ, gāviṁ, gāvo, gāvī gavo. Gohi, gobhi. Gavaṁ, gunnaṁ, gonaṁ. Gohi, gobhi. Gavaṁ, gunnaṁ, gonaṁ. Gosu. Bhoti go, bhotiyo gāvo, gāvī, gavo.",
  "anya-e0803n8:121_1": "Ayaṁ pumitthivācakassa okārantassitthipulliṅgassa gosaddanāmikapadamālā.",
  "anya-e0803n8:122_0": "Ettha pana ‘‘gāvu’’nti padaṁ ekantapumavācakattā na vuttanti daṭṭhabbaṁ,",
  "anya-e0803n8:122_1": "ekantapumavācakattañcassa āhaccapāḷiyā ñāyati ‘‘idha pana bhikkhave vassūpagataṁ bhikkhuṁ itthī nimantesi ‘ehi bhante, hiraññaṁ vā te demi, suvaṇṇaṁ vā te demi, khettaṁ vā te demi, vatthuṁ vā te demi, gāvuṁ vā te demi, gāviṁ vā te demi. Dāsaṁ vā te demi, dāsiṁ vā te demi,",
  "anya-e0803n8:122_2": "dhītaraṁ vā te demi bhariyatthāya, ahaṁ vā te bhariyā homi,",
  "anya-e0803n8:122_3": "aññaṁ vā te bhariyaṁ ānemī’ti’’ evaṁ āhaccapāḷiyā ñāyati.",
  "anya-e0803n8:123_0": "Ettha hi ‘‘gāvu’’nti vacanena pumā vutto, ‘‘gāvi’’nti vacanena itthī,",
  "anya-e0803n8:123_1": "yaṁ pana imissaṁ okārantitthiliṅgapadamālāyaṁ ‘‘gāvī’’ti padaṁ catukkhattuṁ vuttaṁ,",
  "anya-e0803n8:123_2": "taṁ ‘‘kaññā’’ti padaṁ viya itthiliṅgassa avisadākāravohāratāviññāpane samatthaṁ hoti.",
  "anya-e0803n8:123_3": "Na hi itaresu liṅgesu samānasutikabhāvena catukkhattuṁ āgatapadaṁ ekampi atthi,",
  "anya-e0803n8:123_4": "‘‘gāvī gāvi’’nti ca imesaṁ saddānaṁ katthaci ṭhāne itthipumesu sāmaññavasena pavattiṁ upari kathayissāma.",
  "anya-e0803n8:123_5": "Yā panamhehi okārantitthiliṅgassa ‘‘go, gāvī, gāvo, gāvī, gavo. Gāvaṁ, gavaṁ,",
  "anya-e0803n8:123_6": "gāvi’’ntiādinā nayena padamālā katā,",
  "anya-e0803n8:123_7": "tattha gosaddato siyonaṁ īkārādeso aṁvacanassa ca iṁkārādeso bhavati,",
  "anya-e0803n8:123_8": "tena okārantitthiliṅgassa ‘‘gāvī gāvī gāvi’’nti rūpāni dassitāni.",
  "anya-e0803n8:123_9": "Tathā hi mukhamattadīpaniyaṁ saddasatthavidunā vajirabuddhācariyena niruttinaye kosallavasena gosaddato yonamīkārādeso vutto.",
  "anya-e0803n8:123_10": "Yathā pana gosaddato yonamīkārādeso bhavati,",
  "anya-e0803n8:123_11": "tathā sissīkārādeso aṁvacanassa ca iṁkārādeso bhavati.",
  "anya-e0803n8:123_12": "Atrimā nayaggāhaparidīpaniyo gāthā –",
  "anya-e0803n8:124_0": "Īpaccayā siddhesvapi, ‘‘gāvī gāvī’’tiādisu;",
  "anya-e0803n8:125_0": "Paṭhamekavacanādi-antesu jinasāsane.",
  "anya-e0803n8:126_0": "Vadatā yonamīkāraṁ, gosaddassitthiyaṁ pana;",
  "anya-e0803n8:127_0": "Avisadattamakkhātuṁ, nayo dinnoti no ruci.",
  "anya-e0803n8:128_0": "Kiñca bhiyyo aṭṭhakathāsu ca –",
  "anya-e0803n8:129_0": "‘‘Gāvo’’ti vatvā ‘‘gāvi’’nti-vacanena panitthiyaṁ;",
  "anya-e0803n8:130_0": "Avisadattamakkhātuṁ, nayo dinnoti no ruci.",
  "anya-e0803n8:131_0": "Tathā hi samantapāsādikādīsu aṭṭhakathāsu ‘‘cheko hi gopālako sakkharāyo ucchaṅgena gahetvā rajjudaṇḍahattho pātova vajaṁ gantvā gāvo piṭṭhiyaṁ paharitvā palighathambhamatthake nisinno dvāraṁ pattaṁ pattaṁ gāviṁ ‘eko dve’ti sakkharaṁ khipitvā gaṇetī’’ti imasmiṁ padese ‘‘gāvo’’ti vatvā ‘‘gāvi’’nti vacanena itthipumavācakassa okārantitthiliṅgassa gosaddassa avisadākāravohāratā vihitā.",
  "anya-e0803n8:131_1": "‘‘Gāvo’’ti hi iminā sāmaññato itthipumabhūtā goṇā gahitā,",
  "anya-e0803n8:131_2": "tathā ‘‘gāvi’’nti imināpi itthibhūto pumabhūto ca goṇo.",
  "anya-e0803n8:131_3": "Evaṁ ‘‘gāvo’’ti ca ‘‘gāvi’’nti ca ime saddā saddasatthavidūhi aṭṭhakathācariyehi niruttinayakusalatāya samānaliṅgavasena ekasmiṁyeva pakaraṇe ekasmiṁyeva vākye piṇḍīkatā.",
  "anya-e0803n8:131_4": "Yadi hi itthiliṅge vattamānassa itthipumavācakassa okārantitthiliṅgassa gosaddassa padamālāyaṁ ‘‘gāvī gāvi’’miccetāni rūpāni na labbheyyuṁ,",
  "anya-e0803n8:131_5": "aṭṭhakathāyaṁ ‘‘gāvo’’ti vatvā ‘‘gāva’’nticceva vattabbaṁ siyā,",
  "anya-e0803n8:131_6": "‘‘gāvi’’nti pana na vattabbaṁ.",
  "anya-e0803n8:131_7": "Yathā ca pana aṭṭhakathācariyehi ‘‘gāvo’’ti itthipumavasena sabbesaṁ gunnaṁ saṅgāhakavacanaṁ vatvā teyeva gāvo sandhāya puna ‘‘dvāraṁ pattaṁ pattaṁ gāvi’’nti saddaracanaṁ kubbiṁsu,",
  "anya-e0803n8:131_8": "tasmā ‘‘gāvi’’nti idampi sabbasaṅgāhakavacanamevāti daṭṭhabbaṁ.",
  "anya-e0803n8:131_9": "Asabbasaṅgāhakavacanaṁ idaṁ gāvīsaddena itthiyāyeva gahetabbattāti ce? Na,",
  "anya-e0803n8:131_10": "pakaraṇavasena atthantarassa viditattā.",
  "anya-e0803n8:131_11": "Na hi sabbavajesu ‘‘itthiyoyeva vasanti, na pumāno’’ti ca, ‘‘pumānoyeva vasanti,",
  "anya-e0803n8:131_12": "na itthiyo’’ti ca sakkā vattuṁ.",
  "anya-e0803n8:131_13": "Apica ‘‘gāvimpi disvā palāyanti ‘bhikkhū’ti maññamānā’’ti pāḷi dissati,",
  "anya-e0803n8:131_14": "etthāpi ‘‘gāvi’’nti vacanena itthibhūto pumabhūto ca sabbo go gahitoti daṭṭhabbaṁ.",
  "anya-e0803n8:131_15": "Itarathā ‘‘itthibhūtoyeva go bhikkhūti maññitabbo’’ti āpajjati.",
  "anya-e0803n8:131_16": "Iti pāḷinayena itthiliṅge vattamānamhā itthipumavācakasmā gosaddato aṁvacanassa iṁkārādeso hotīti viññāyati.",
  "anya-e0803n8:132_0": "Vajirabuddhācariyenapigosaddato īpaccaye kātabbepi akatvā yonamīkārādeso kato.",
  "anya-e0803n8:132_1": "Tassādhippāyo evaṁ siyā gosaddato īpaccaye kate sati īpaccayavasena ‘‘gāvī’’ti nipphannasaddo yattha katthaci visaye ‘‘migī morī kukkuṭī’’iccādayo viya itthivācakoyeva siyā,",
  "anya-e0803n8:132_2": "na katthacipi itthipumavācako,",
  "anya-e0803n8:132_3": "tasmā sāsanānukūlappayogavasena yonamīkārādeso kātabboti.",
  "anya-e0803n8:132_4": "Iti vajirabuddhācariyamate gosaddato yonaṁ īkārādeso hotīti ñāyati.",
  "anya-e0803n8:133_0": "Kiñca bhiyyo – yasmā aṭṭhakathācariyehi ‘‘gāvo piṭṭhiyaṁ paharitvā’’tiādinā nayena racitāya ‘‘dvāraṁ pattaṁ pattaṁ gāviṁ ‘eko dve’ti sakkharaṁ khipitvā gaṇetī’’ti vacanapariyosānāya saddaracanāyaṁ ‘‘eko gāvī,",
  "anya-e0803n8:133_1": "dve gāvī’’ti atthayojanānayo vattabbo hoti,",
  "anya-e0803n8:133_2": "‘‘gāvi’’nti upayogavacanañca dissati.",
  "anya-e0803n8:133_3": "Iti aṭṭhakathācariyānaṁ mate gosaddato siyonamīkārādeso aṁvacanassa iṁkārādeso hotīti ñāyati.",
  "anya-e0803n8:133_4": "Tasmāyevamhehi yā sā okārantatāpakatikassa itthiliṅgassa gosaddassa ‘‘go, gāvī, gāvo, gāvī, gavo, gāvaṁ,",
  "anya-e0803n8:133_5": "gāvi’’ntiādinā nayena padamālā ṭhapitā,",
  "anya-e0803n8:133_6": "sā pāḷinayānukūlā aṭṭhakathānayānukūlā kaccāyanācariyamataṁ gahetvā padanipphattijanakassa garuno ca matānukūlā,",
  "anya-e0803n8:133_7": "‘‘gāvī’’ti padassa catukkhattuṁ āgatattā pana okārantitthiliṅgassa gosaddassa avisadākāravohārattañca sādheti.",
  "anya-e0803n8:133_8": "Iccesā pāḷinayādīsu ñāṇena sammā upaparikkhiyamānesu atīva yujjati,",
  "anya-e0803n8:133_9": "natthettha appamattakopi doso.",
  "anya-e0803n8:133_10": "Ettha pana paccattopayogālapanānaṁ bahuvacanaṭṭhāne ‘‘gāviyo’’ti padañca karaṇasampadānanissakkasāmīnamekavacanaṭṭhāne ‘‘gāviyā’’ti padañca karaṇanissakkānaṁ bahuvacanaṭṭhāne ‘‘gāvīhi gāvībhī’’ti padāni ca sampadānasāmīnaṁ bahuvacanaṭṭhāne ‘‘gāvīna’’nti padañca bhummavacanaṭṭhāne ‘‘gāviyā, gāviyaṁ,",
  "anya-e0803n8:133_11": "gāvīsū’’ti padāni cāti imāni vitthārato soḷasa padāni ekantena īpaccayavasena siddhattā ekantitthivācakattā ca na vuttānīti daṭṭhabbaṁ.",
  "anya-e0803n8:134_0": "Ayaṁ panettha nicchayo vuccate sotūnaṁ nikkaṅkhabhāvāya – itthiliṅgapadesu hi ‘‘gāvī gāvi’’nti imāni īpaccayavasena vā īkāriṁkārādesavasena vā sijjhanti.",
  "anya-e0803n8:134_1": "Etesu pacchimanayo idhādhippeto, pubbanayo aññattha.",
  "anya-e0803n8:134_2": "Tathā ‘‘gāvī gāvi’’nti imāni īpaccayavasenapi siddhattā yebhuyyena itthivācakāni bhavanti īkāriṁkārādesavasenapi siddhattā.",
  "anya-e0803n8:134_3": "Katthaci ekakkhaṇeyeva sabbasaṅgāhakavasena itthipumavācakāni bhavanti.",
  "anya-e0803n8:134_4": "Etesupi pacchimoyeva nayo idhādhippeto, pubbanayo aññattha. ‘‘Gāviyo. Gāviyā, gāvīhi, gāvībhi. Gāvīnaṁ. Gāviyaṁ,",
  "anya-e0803n8:134_5": "gāvīsū’’ti etāni pana īpaccayavaseneva siddhattā sabbathāpi itthīnaṁyeva vācakāni bhavanti.",
  "anya-e0803n8:134_6": "Itthibhūtesveva godabbesu lokasaṅketavasena visesato pavattattā ekantato itthidabbesu pavattāni ‘‘migī morī kukkuṭī’’iccādīni padāni viya.",
  "anya-e0803n8:134_7": "Kiñcāpi pana ‘‘nadī mahī’’iccādīnipi itthiliṅgāni īpaccayavaseneva siddhāni,",
  "anya-e0803n8:134_8": "tathāpi tāni aviññāṇakattā tadatthānaṁ itthidabbesu vattantīti vattuṁ na yujjati.",
  "anya-e0803n8:134_9": "Itthipumanapuṁsakabhāvarahitā hi tadatthā.",
  "anya-e0803n8:134_10": "Yasmā pana itthiliṅge gosadde enayogo esukāro ca na labbhati,",
  "anya-e0803n8:134_11": "tasmā ‘‘gāvena gavena gāvesu gavesū’’ti padāni na vuttāni.",
  "anya-e0803n8:134_12": "Yasmā ca itthiliṅgena gosaddena saddhiṁ sasmāsmiṁvacanāni sarūpato parattaṁ na yanti,",
  "anya-e0803n8:134_13": "tasmā ‘‘gāvassa gavassa gāvasmā gavasmā gāvasmiṁ gavasmi’’nti padāni na vuttāni.",
  "anya-e0803n8:134_14": "Yasmā ca tattha smāvacanassa ādesabhūto ākāro ca mhākāro ca na labbhati,",
  "anya-e0803n8:134_15": "tasmā ‘‘gāvā gavā gāvamhā gavamhā’’ti padāni na vuttāni.",
  "anya-e0803n8:134_16": "Yasmā ca smiṁvacanassa ādesabhūto ekāro ca mhikāro ca na labbhati,",
  "anya-e0803n8:134_17": "tasmā ‘‘gāve gave gāvamhi gavamhī’’ti padāni na vuttāni.",
  "anya-e0803n8:134_18": "Apica ‘‘yāya tāyā’’tiādīhi samānādhikaraṇapadehi yojetuṁ ayuttattāpi ‘‘gāvena gavenā’’tiādīni itthiliṅgaṭṭhāne na vuttāni.",
  "anya-e0803n8:134_19": "Tathā hi ‘‘yāya tāya’’iccādīhi saddhiṁ ‘‘gāvena gavenā’’tiādīni na yojetabbāni ekantapulliṅgarūpattā.",
  "anya-e0803n8:135_0": "Keci panettha vadeyyuṁ – yā tumhehi okārantatāpakatikassa itthiliṅgassa gosaddassa ‘‘go, gāvī, gāvo, gāvī,",
  "anya-e0803n8:135_1": "gavo’’tiādinā nayena padamālā ṭhapitā,",
  "anya-e0803n8:135_2": "sā ‘‘mātugāmo itthī mātugāmā itthiyo’’ti vuttasadisā ca hotīti? Tanna.",
  "anya-e0803n8:135_3": "Mātugāmaitthīsaddā hi nānāliṅgā pumitthiliṅgabhāvena,",
  "anya-e0803n8:135_4": "nānādhātukā ca gamu isudhātuvasena,",
  "anya-e0803n8:135_5": "imasmiṁ pana ṭhāne go gāvīsaddā ekaliṅgā itthi liṅgabhāvena,",
  "anya-e0803n8:135_6": "ekadhātukā ca gamudhātuvasenāti.",
  "anya-e0803n8:135_7": "Yajjevaṁ goṇasaddassa gosaddassādesavasena kaccāyanena vuttattā tadādesattaṁ ekadhātukattañcāgamma tenāpi saddhiṁ missetvā padamālā vattabbāti? Na,",
  "anya-e0803n8:135_8": "goṇasaddassa accantapulliṅgattā akārantatāpakatikattā ca.",
  "anya-e0803n8:135_9": "Tathā hi so visuṁ pulliṅgaṭṭhāne uddiṭṭho. Ayaṁ pana ‘‘go, gāvī, gāvo, gāvī,",
  "anya-e0803n8:135_10": "gavo’’tiādikā padamālā okārīkārantapadāni missetvā katāti na sallakkhetabbā,",
  "anya-e0803n8:135_11": "atha kho vikappena gosaddato paresaṁ si yo aṁvacanānaṁ īkāriṁkārādesavasena vuttapadavantattā okārantitthiliṅgapadamālā icceva sārato paccetabbā.",
  "anya-e0803n8:136_0": "Idāni gosaddassa itthiliṅgabhāvasādhakāni suttapadāni lokikappayogāni ca kathayāma – ‘‘seyyathāpi bhikkhave vassānaṁ pacchime māse saradasamaye kiṭṭhasambādhe gopālako gāvo rakkheyya,",
  "anya-e0803n8:136_1": "tā gāvo tato tato daṇḍena ākoṭeyya.",
  "anya-e0803n8:137_0": "Annadā baladā cetā, vaṇṇadā sukhadā ca tā;",
  "anya-e0803n8:138_0": "Etamatthaṁ vasaṁ ñatvā, nāssu gāvo haniṁsu te.",
  "anya-e0803n8:139_0": "Sabbā gāvo samāharati.",
  "anya-e0803n8:139_1": "Gamissanti bhante gāvo vacchagiddhiniyo’’ti imāni suttapadāni.",
  "anya-e0803n8:139_2": "‘‘Gosu duyhamānāsu gato’’tiādīni pana lokikappayogāni.",
  "anya-e0803n8:139_3": "Iti gosaddassa itthiliṅgabhāvopi pulliṅgabhāvo viya sārato paccetabbo.",
  "anya-e0803n8:140_0": "Tatra ‘‘go, gāvī, gāvo, gāvī,",
  "anya-e0803n8:140_1": "gavo’’tiādīni kiñcāpi itthiliṅgabhāvena vuttāni,",
  "anya-e0803n8:140_2": "tathāpi yathāpayogaṁ ‘‘pajā devatā’’tipadāni viya itthipurisavācakāneva bhavanti,",
  "anya-e0803n8:140_3": "tasmā itthiliṅgavasena ‘‘sā go’’ti vā ‘‘tā gāvo’’ti vā vutte itthipumabhūtā sabbepi goṇā gahitāti veditabbā.",
  "anya-e0803n8:140_4": "Na hi īdise ṭhāne ekantato liṅgaṁ padhānaṁ, atthoyeva padhāno.",
  "anya-e0803n8:140_5": "‘‘Vajegāvo duhantī’’ti vutte kiñcāpi ‘‘gāvo’’ti ayaṁ saddo pumepi vattati,",
  "anya-e0803n8:140_6": "tathāpi duhanakriyāya pume asambhavato atthavasena itthiyo ñāyante.",
  "anya-e0803n8:140_7": "‘‘Gāvī duhantī’’ti vutte pana liṅgavasena atthavasena ca vacanato ko saṁsayamāpajjissati viññū.",
  "anya-e0803n8:140_8": "‘‘Tā gāvo carantī’’ti vutte itthiliṅgavasena vacanato kadāci kassaci saṁsayo siyā ‘‘nanu itthiyo’’ti,",
  "anya-e0803n8:140_9": "pulliṅgavasena pana ‘‘te gāvo carantī’’ti vutte saṁsayo natthi,",
  "anya-e0803n8:140_10": "itthiyo ca pumāno ca ñāyante pulliṅgabahuvacanena katthaci itthipumassa gahitattā.",
  "anya-e0803n8:140_11": "‘‘Athettha sīhā byagghā cā’’tiādīsu viya ‘‘gāvī caratī’’ti ca ‘‘gāviṁ passatī’’ti ca vutte itthī viññāyate gāvīsaddena itthiyā gahetabbattā .",
  "anya-e0803n8:140_12": "Lokikappayogesu hi sāsanikappayogesu ca gāvīsaddena itthī gayhati.",
  "anya-e0803n8:140_13": "Ekaccaṁ pana sāsanikappayogaṁ sandhāya ‘‘gāvī’’ti,",
  "anya-e0803n8:140_14": "‘‘gāvi’’nti ca ‘‘itthipurisasādhāraṇavacanamavocumha.",
  "anya-e0803n8:140_15": "Tathā hi ‘‘seyyathāpi bhikkhave dakkho goghātako vā goghātakantevāsī vā gāviṁ vadhitvā catumahāpathe bilaso vibhajitvā nisinno assā’’ti pāḷi dissati.",
  "anya-e0803n8:140_16": "Aṭṭhakathāsu ca ‘‘gāvo’’ti itthipumasādhāraṇaṁ saddaracanaṁ katvā puna tadeva itthipumaṁ sandhāya ‘‘dvāraṁ pattaṁ pattaṁ gāvi’’nti racitā saddaracanā dissati.",
  "anya-e0803n8:141_0": "Ettha hi gojātiyaṁ ṭhitā itthīpi pumāpi ‘‘gāvī’’ti saṅkhaṁ gacchati.",
  "anya-e0803n8:141_1": "Visesato pana ‘‘gāvī’’ti idaṁ itthiyā adhivacanaṁ.",
  "anya-e0803n8:141_2": "Tathā hi tattha tattha pāḷippadesādīsu ‘‘acirapakkantassa bhagavato bāhiyaṁ dārucīriyaṁ gāvī taruṇavacchā adhipatitvā jīvitā voropesī’’ti, ‘‘gāvuṁ vā te demi,",
  "anya-e0803n8:141_3": "gāviṁ vā te demī’’ti ca ‘‘tiṇasīho kapotavaṇṇagāvīsadiso’’ti ca payogadassanato itthī kathiyatīti vattabbaṁ. Gosaddena pana ‘‘goduhanaṁ. Gadduhanaṁ.",
  "anya-e0803n8:141_4": "Gokhīraṁ godhano gorūpāni cā’’ti dassanato itthīpi pumāpi kathiyatīti vattabbaṁ.",
  "anya-e0803n8:142_0": "Idāni okārantassa itthiliṅgassa gosaddassa padamālāyaṁ pāḷinayādinissito atthayuttinayo vuccate viññūnaṁ kosallajananatthaṁ –",
  "anya-e0803n8:143_0": "Sā go gacchati, sā gāvī gacchati, tā gāvo, gāvī, gavo gacchanti. Taṁ gāvaṁ, gāviṁ, gavaṁ passati, tā gāvo, gāvī, gavo passati. Tāhi gohi, gobhi kataṁ. Tāsaṁ gavaṁ, gunnaṁ, gonaṁ deti. Tāhi gohi, gobhi apeti. Tāsaṁ gavaṁ , gunnaṁ, gonaṁ siṅgāni. Tāsu gosu patiṭṭhitaṁ. Bhoti go tvaṁ tiṭṭha, bhotiyo gāvo gāvī, gavā tumhe tiṭṭhatha.",
  "anya-e0803n8:144_0": "Aparopi vuccate –",
  "anya-e0803n8:145_0": "Sā go nadiṁ tarantī gacchati,",
  "anya-e0803n8:145_1": "sā gāvī nadiṁ tarantī gacchati, tā gāvo, gāvī,",
  "anya-e0803n8:145_2": "gavo nadiṁ tarantīyo gacchanti. Taṁ gāvaṁ, gāviṁ,",
  "anya-e0803n8:145_3": "gavaṁ nadiṁ tarantiṁ passati, tā gāvo, gāvī, gavo nadiṁ tarantiyo passati. Tāhi gohi, gobhi nadiṁ tarantīhi kataṁ. Tāsaṁ gavaṁ, gunnaṁ, gonaṁ nadiṁ tarantīnaṁ deti. Tāhi gohi, gobhi nadiṁ tarantīhi apeti. Tāsaṁ gavaṁ, gunnaṁ,",
  "anya-e0803n8:145_4": "gonaṁ nadiṁ tarantīnaṁ santakaṁ.",
  "anya-e0803n8:145_5": "Tāsu gosu nadiṁ tarantīsu patiṭṭhitanti.",
  "anya-e0803n8:146_0": "Tatra yā sā ‘‘go, gāvī, gāvo, gāvī,",
  "anya-e0803n8:146_1": "gavo’’tiādinā okārantassitthiliṅgassa gosaddassa padamālā ṭhapitā, sā ‘‘go,",
  "anya-e0803n8:146_2": "gāvo gavo’’tiādinā vuttassa okārantapulliṅgassa gosaddassa padamālāto savisesā paccattopayogālapanaṭṭhāne catunnaṁ kaññāsaddānaṁ viya gāvīsaddānaṁ vuttattā. Yasmā panāyaṁ viseso,",
  "anya-e0803n8:146_3": "tasmā imassa okārantitthiliṅgassa gosaddassa aññesamitthiliṅgānaṁ viya avisadākāravohāratā sallakkhetabbā,",
  "anya-e0803n8:146_4": "na pulliṅgānaṁ viya visadākāravohāratā,",
  "anya-e0803n8:146_5": "nāpi napuṁsakaliṅgānaṁ viya ubhayamuttākāravohāratā sallakkhetabbā.",
  "anya-e0803n8:146_6": "Ettha nicchayakaraṇī gāthā vuccati –",
  "anya-e0803n8:147_0": "Duvinnaṁ dhātusaddānaṁ, yathā dissati nānatā;",
  "anya-e0803n8:148_0": "Gosaddānaṁ tathā dvinnaṁ, icchitabbāva nānatā.",
  "anya-e0803n8:149_0": "Tathā hi pumitthiliṅgavasena dvinnaṁ dhātusaddānaṁ viseso dissati. Taṁ yathā?",
  "anya-e0803n8:150_0": "Dhātu , dhātū, dhātavo. Dhātuṁ, dhātū, dhātavo. Dhātunā, dhātūhi, dhātūbhi. Dhātussa, dhātūnaṁ. Dhātusmā, dhātumhā, dhātūhi, dhātūbhi. Dhātussa, dhātūnaṁ. Dhātusmiṁ, dhātumhi, dhātūsu. Ayaṁ pulliṅgaviseso.",
  "anya-e0803n8:151_0": "Dhātu, dhātū, dhātuyo. Dhātuṁ, dhātū, dhātuyo. Dhātuyā, dhātūhi, dhātūbhi. Dhātuyā, dhātūnaṁ. Dhātuyā, dhātūhi, dhātūbhi. Dhātuyā, dhātūnaṁ. Dhātuyā, dhātuyaṁ, dhātūsu. Ayaṁ itthiliṅgassa viseso.",
  "anya-e0803n8:152_0": "Yathā ca dvinnaṁ dhātusaddānaṁ viseso paññāyati,",
  "anya-e0803n8:152_1": "tathā dvinnampi gosaddānaṁ viseso paññāyateva.",
  "anya-e0803n8:152_2": "Yathā ca punnapuṁsakaliṅgānaṁ dvinnaṁ āyusaddānaṁ ‘‘āyu, āyū, āyavo’’tiādinā, ‘‘āyu, āyū,",
  "anya-e0803n8:152_3": "āyūnī’’tiādinā ca viseso paññāyati,",
  "anya-e0803n8:152_4": "yathā dvinnampi gosaddānaṁ viseso paññāyateva.",
  "anya-e0803n8:152_5": "Tathā hi visadākāravohāro pulliṅgaṁ,",
  "anya-e0803n8:152_6": "avisadākāravohāro itthiliṅgaṁ,",
  "anya-e0803n8:152_7": "ubhayamuttākāravohāro napuṁsakaliṅgaṁ.",
  "anya-e0803n8:153_0": "Idāni imamevatthaṁ pākaṭataraṁ katvā saṅkhepato kathayāma – purisoti visadākāravohāro, kaññāti avisadākāravohāro,",
  "anya-e0803n8:153_1": "rūpanti ubhayamuttākāravohāro. Puriso tiṭṭhati, kaññā tiṭṭhati, kaññā tiṭṭhanti, kaññā passati, bhotiyo kaññā tiṭṭhatha, etthekapadamasamaṁ, cattāri samāni. Purisā tiṭṭhanti, purisā nissaṭaṁ, bhavanto purisā gacchatha. Kaññāyo tiṭṭhanti, kaññāyo passati, bhotiyo kaññāyo gacchatha, tīṇi tīṇi samāni. Purisaṁ passati, kaññaṁ passati, dve asamāni. Purise passati, purise patiṭṭhitaṁ, dve samāni. Tena purisena kataṁ, tāya kaññāya kataṁ, tāya kaññāya deti, tāya kaññāya apeti, tāya kaññāya santakaṁ, tāya kaññāya patiṭṭhitaṁ, ekamasamaṁ, pañca samāni.",
  "anya-e0803n8:153_2": "Evaṁ pulliṅgassa visadākāravohāratā dissati,",
  "anya-e0803n8:153_3": "itthiliṅgassa avisadākāravohāratā dissati.",
  "anya-e0803n8:153_4": "Napuṁsakaliṅgassa pana ‘‘rūpaṁ, rūpāni, rūpā. Rūpaṁ, rūpāni, rūpe. Bho rūpa, bhavanto rūpāni,",
  "anya-e0803n8:153_5": "rūpā’’ti evaṁ tīsu paccattopayogālapanaṭṭhānesu sanikārāya visesāya rūpamālāya vasena ubhayamuttākāravohāratā dissati,",
  "anya-e0803n8:153_6": "pumitthiliṅgānaṁ tīsu ṭhānesu sanikārāni rūpāni sabbadā na santi,",
  "anya-e0803n8:153_7": "iti visadākāravohāro pulliṅgaṁ,",
  "anya-e0803n8:153_8": "avisadākāravohāro itthiliṅgaṁ,",
  "anya-e0803n8:153_9": "ubhayamuttākāravohāro napuṁsakaliṅganti veditabbaṁ.",
  "anya-e0803n8:154_0": "Ayaṁ nayo ‘‘saddhā sati hirī, yā itthī saddhā pasannā, te manussā saddhā pasannā, pahūtaṁ saddhaṁ paṭiyattaṁ,",
  "anya-e0803n8:154_1": "saddhaṁ kula’’ntiādīsu samānasutikasaddesupi padamālāvasena labbhateva.",
  "anya-e0803n8:154_2": "Yā ca pana itthiliṅgassa avisadākāravohāratā vuttā,",
  "anya-e0803n8:154_3": "sā ekaccesupi saṅkhyāsaddesu labbhati.",
  "anya-e0803n8:154_4": "Tathā hi vīsatiādayo navutipariyantā saddā ekavacanantā itthiliṅgāti vuttā,",
  "anya-e0803n8:154_5": "ettha ‘‘vīsatiyā’’ti pañcakkhattuṁ vattabbaṁ,",
  "anya-e0803n8:154_6": "tathā ‘‘tiṁsāyā’’tiādīnaṁ ‘‘navutiyā’’ti padapariyantānaṁ,",
  "anya-e0803n8:154_7": "evaṁ vīsatiādīnaṁ kaññāsaddasseva avisadākāravohāratā labbhatīti avagantabbaṁ.",
  "anya-e0803n8:154_8": "Yadi evaṁ ticatusaddesu kathanti?",
  "anya-e0803n8:154_9": "Ticatusaddā pana yasmā ‘‘tayo tisso tīṇi,",
  "anya-e0803n8:154_10": "cattāro caturo catasso cattārī’’ti attano attano rūpāni abhidheyyaliṅgānugabhattā yathāsakaliṅgavasena ‘‘purisā kaññāyo cittānī’’tiādīhi visadāvisadobhayarahitākāravohārasaṅkhātehi saddehi yogaṁ gacchanti,",
  "anya-e0803n8:154_11": "tasmā paccekaliṅgavasena visadāvisadobhayarahitākāravohārāti vattumarahanti.",
  "anya-e0803n8:155_0": "Sabbanāmesupi ayaṁ tividho ākāro labbhati rūpavisesayogato. Kathaṁ?",
  "anya-e0803n8:155_1": "Punnapuṁsakavisaye ‘‘tassa kassa’’ iccādīni sabbāni sabbanāmikarūpāni catutthīchaṭṭhiyantāni bhavanti,",
  "anya-e0803n8:155_2": "itthiliṅgavisaye ‘‘tassā kassā’’ iccādīni sabbanāmikarūpāni tatiyācatutthīpañcamīchaṭṭhīsattamiyantāni bhavanti,",
  "anya-e0803n8:155_3": "tasmā sabbanāmattepi itthiliṅgassa avisadākāravohāratā ekantato sampaṭicchitabbā.",
  "anya-e0803n8:155_4": "Ettha pana sulabhāni catutthīchaṭṭhīrūpāni anāharitvā sudullabhabhāvena tatiyāpañcamīsattamīrūpāni sāsanato āharitvā dassessāma bhagavato pāvacane nikkaṅkhabhāvena sotūnaṁ paramasaṇhasukhumañāṇādhigamatthaṁ. Taṁ yathā?",
  "anya-e0803n8:155_5": "‘‘Āyasmā udāyī yena sā kumārikā tenupasaṅkami,",
  "anya-e0803n8:155_6": "upasaṅkamitvā tassā kumārikāya saddhiṁ eko ekāya raho paṭicchanne āsane alaṁkammanīye nisajjaṁ kappesī’’ti.",
  "anya-e0803n8:155_7": "Ettha ‘‘tassā’’ti tatiyāya rūpaṁ,",
  "anya-e0803n8:155_8": "‘‘tassā’’ti tatiyāya rūpe diṭṭheyeva ‘‘sabbassā katarissā’’tiādīni tatiyārūpāni pāḷiyaṁ anāgatānipidiṭṭhāniyeva nāma tesaṁ aññamaññasamānagatikattā,",
  "anya-e0803n8:155_9": "diṭṭhena ca adiṭṭhassapi yuttassa gahetabbattā.",
  "anya-e0803n8:155_10": "‘‘Kassāhaṁ kena hāyāmī’’ti ettha ‘‘kassā’’ti pañcamiyā rūpaṁ,",
  "anya-e0803n8:155_11": "‘‘kassā’’ti pañcamiyā rūpe diṭṭheyeva ‘‘sabbassā katarissā’’tiādīni pañcamiyā rūpāni pāḷiyaṁ anāgatānipi diṭṭhāniyeva nāma.",
  "anya-e0803n8:155_12": "‘‘Aññataro bhikkhu vesāliyaṁ mahāvane makkaṭiṁ āmisena upalāpetvā tassā methunaṁ dhammaṁ paṭisevati.",
  "anya-e0803n8:155_13": "Aññataro bhikkhu aññatarissā itthiyā paṭibaddhacitto hotī’’ti ca ettha ‘‘tassā aññatarissā’’ti ca sattamiyā rūpaṁ,",
  "anya-e0803n8:155_14": "tasmiṁ diṭṭheyeva ‘‘sabbassā katarissā’’tiādīni sattamiyā rūpāni pāḷiyaṁ anāgatānipi diṭṭhāniyeva nāmāti.",
  "anya-e0803n8:156_0": "Nanu ca bho ‘‘tassā kumārikāya saddhi’’nti ettha ‘‘tassā’’ti idaṁ vibhattivipallāsena vuttaṁ, ‘‘tāyā’’ti hissa attho,",
  "anya-e0803n8:156_1": "tathā ‘‘kassāhaṁ kena hāyāmī’’ti idampi vibhattivipallāsena vuttaṁ. ‘‘Kāyā’’ti hissa attho.",
  "anya-e0803n8:156_2": "‘‘Aññatarissā itthiyā paṭibaddhacitto’’ti etthāpi ‘‘aññatarissā’’ti idaṁ vibhattivipallāsena vuttaṁ.",
  "anya-e0803n8:156_3": "‘‘Aññatarissa’’nti hissa atthoti? Tanna,",
  "anya-e0803n8:156_4": "īdisesu cuṇṇiyapadavisayesu vibhattivipallāsassa anicchitabbattā.",
  "anya-e0803n8:156_5": "Nanu ca bho cuṇṇiyapadavisayepi ‘‘saṅghe gotami dehī’’tiādīsu ‘‘saṅghassā’’ti vibhattivipallāsatthaṁ vadanti garūti? Saccaṁ,",
  "anya-e0803n8:156_6": "tathāpi tādisesu ṭhānesu dve adhippāyā bhavanti ādhārapaṭiggāhakabhāvena bhummasampadānānamicchitabbattā.",
  "anya-e0803n8:156_7": "Tathā hi ‘‘saṅghassa dethā’’ti vattukāmassa sato ‘‘saṅghe dethā’’ti vacanaṁ na virujjhati, yujjatiyeva.",
  "anya-e0803n8:156_8": "Tathā ‘‘saṅghe dethā’’ti vattukāmassapi sato ‘‘saṅghassa dethā’’ti vacanampi na virujjhati, yujjatiyeva,",
  "anya-e0803n8:156_9": "yathā pana alābu lābusaddesu visuṁ visuṁ vijjamānesupi ‘‘lābūni sīdanti silā plavantī’’ti ettha chandānurakkhaṇatthaṁ akāralopo hotīti akkharalopo buddhiyā kariyati.",
  "anya-e0803n8:156_10": "Tathā ‘‘saṅghe gotami dehī’’tiādīsupi buddhiyā vibhattivipallāsassa parikappanaṁ katvā ‘‘saṅghassā’’ti vipallāsatthamicchanti ācariyā. Tasmā ‘‘saṅghe gotami dehi.",
  "anya-e0803n8:156_11": "Vessantare varaṁ datvā’’tiādīsu vibhattivipallāso yutto ‘‘tassā kumārikāyā’’tiādīsu pana na yutto,",
  "anya-e0803n8:156_12": "vibhattivipallāso ca nāma yebhuyyena ‘‘neva dānaṁ viramissa’’ntiādīsu gāthāsu icchitabbo.",
  "anya-e0803n8:157_0": "Tathāpi vadeyya yā sā tumhehi ‘‘tassā methunaṁ dhammaṁ paṭisevatī’’ti pāḷi ābhatā, na sā sattamīpayogā.",
  "anya-e0803n8:157_1": "‘‘Tassā’’ti hi idaṁ chaṭṭhiyantapadaṁ ‘‘tassāmakkaṭiyāaṅgajāte methunaṁ dhammaṁ paṭisevatī’’ti atthasambhavatoti? Tanna,",
  "anya-e0803n8:157_2": "aṭṭhakathāyaṁ ‘‘tassāti bhummavacana’’nti vuttattā.",
  "anya-e0803n8:157_3": "Kiñca bhiyyo – aṭṭhakathāyaṁyeva ‘‘tassā ca sikkhāya sikkhaṁ paripūrento sikkhati,",
  "anya-e0803n8:157_4": "tasmiñca sikkhāpade avītikkamanto sikkhatī’’ti imasmiṁ padese ‘‘tassā’’ti bhummavacanaṁ niddeso katoti.",
  "anya-e0803n8:157_5": "Nanu ca bho tatthāpi ‘‘tassā’’ti idaṁ vibhattivipallāsavasena bhummatthe sāmivacananti?",
  "anya-e0803n8:157_6": "‘‘Ativiya tvaṁ vibhattivipallāsanaye kusalosi,",
  "anya-e0803n8:157_7": "vibhattivipallāsiko nāmā’’ti bhavaṁ vattabbo.",
  "anya-e0803n8:157_8": "Yo tvaṁ dhammasaṅgāhakattherehi vuttapāḷimpi ullaṅghasi,",
  "anya-e0803n8:157_9": "aṭṭhakathāvacanampi ullaṅghasi,",
  "anya-e0803n8:157_10": "aparampi te niddesapāḷiṁ āharissāma. Sace tvaṁ paṇḍitajātiko, saññattiṁ gamissasi. Sace apaṇḍitajātiko,",
  "anya-e0803n8:157_11": "attano gāhaṁ amuñcantoyeva saññattiṁ na gamissati, sāsane cittiṁ katvā suṇohīti.",
  "anya-e0803n8:157_12": "‘‘Tasmā hi sikkhetha idheva jantū’’ti imissā pāḷiyā atthaṁ niddisantena pabhinnapaṭisambhidena satthukappena aggasāvakena dhammasenāpatinā āyasmatā sāriputtena ‘‘idhāti imissā diṭṭhiyā imissā khantiyā imissā ruciyā imasmiṁ ādāye imasmiṁ dhamme’’ti evaṁ ‘‘imissā’’ti padaṁ bhummavacanavasena vuttaṁ.",
  "anya-e0803n8:157_13": "Tañhi ‘‘idhā’’ti padassa atthavācakattā sattamiyā rūpanti viññāyati.",
  "anya-e0803n8:157_14": "Iti ‘‘imissā’’ti sattamiyā rūpe diṭṭheyeva ‘‘sabbassā katarissā’’tiādīni sattamiyā rūpāni pāḷiyaṁ anāgatānipi diṭṭhāniyeva nāma.",
  "anya-e0803n8:158_0": "Aparampi te sabbalokānukampakena sabbaññunā āhaccabhāsitaṁ pāḷiṁ āharissāma, cittiṁ katvā suṇohi,",
  "anya-e0803n8:158_1": "‘‘aṭṭhānametaṁ bhikkhave anavakāso,",
  "anya-e0803n8:158_2": "yaṁ ekissā lokadhātuyā apubbaṁ acarimaṁ dve arahanto sammāsambuddhā uppajjeyyu’’nti ettha ‘‘ekissā’’ti idaṁ sattamiyā rūpaṁ.",
  "anya-e0803n8:158_3": "Evaṁ ‘‘ekissā’’ti sattamiyā rūpe diṭṭheyeva ‘‘sabbassā katarissā’’tiādīni sattamiyā rūpāni pāḷiyaṁ anāgatānipi diṭṭhāniyeva nāma.",
  "anya-e0803n8:158_4": "Na hi sabbathāpi vohārā sarūpato pāḷiādīsu dissanti, ekacce dissanti, ekacce na dissantiyeva. Atridaṁ vuccati –",
  "anya-e0803n8:159_0": "‘‘Tassā’’iccādayo saddā, ‘‘tāya’’iccādayo viya;",
  "anya-e0803n8:160_0": "Ñeyyā pañcasu ṭhānesu, tatiyādīsu dhīmatā.",
  "anya-e0803n8:161_0": "Tiṇṇannaṁ pana nādīnaṁ, hoti sabyapadesato;",
  "anya-e0803n8:162_0": "‘‘Tassā kassā’’tiādīni, bhavanti tatiyādisu.",
  "anya-e0803n8:163_0": "Atra panāyaṁ pāḷinayavibhāvanā aṭṭhakathānayavibhāvanā ca – tassā kaññāya saddhiṁ gacchati, tassā kaññāya kataṁ, tassā kaññāya deti, tassā kaññāya apeti,",
  "anya-e0803n8:163_1": "tassā kaññāya ayaṁ kaññā hīnā,",
  "anya-e0803n8:163_2": "tassā kaññāya ayaṁ kaññā adhikā, tassā kaññāya santakaṁ, tassā kaññāya patiṭṭhitanti.",
  "anya-e0803n8:163_3": "Dullabhāyaṁ nīti sādhukaṁ cittiṁ katvā pariyāpuṇitabbā sāsanassa ciraṭṭhitatthaṁ.",
  "anya-e0803n8:163_4": "Evaṁ sabbathāpi pāḷiaṭṭhakathānayānusārena itthiliṅgassa avisadākāravohāratā ñātabbā.",
  "anya-e0803n8:164_0": "Evaṁ pana ñatvā viññujātinā ‘‘dvinnaṁ gosaddānaṁ rūpamālāvisesena liṅganānattaṁ hotī’’ti niṭṭhametthāvagantabbaṁ.",
  "anya-e0803n8:164_1": "Gosaddo hi ‘‘puriso mātugāmo orodho āpo satthā’’tiādayo viya na niyogā visadākāravohāro,",
  "anya-e0803n8:164_2": "nāpi ‘‘kaññā ratti itthī’’tiādayo viya niyogā avisadākāravohāro.",
  "anya-e0803n8:164_3": "Tathā hi ayaṁ pulliṅgabhāve dhātusaddo viya visadākāravohāro,",
  "anya-e0803n8:164_4": "itthiliṅgabhāve avisadākāravohāro .",
  "anya-e0803n8:164_5": "Iti imassa atthassa sotūnaṁ ñāpanena paramasaṇhasukhumañāṇappaṭilābhattaṁ ‘‘go, gāvī gāvo. Gāviṁ,",
  "anya-e0803n8:164_6": "gavo’’tiādinā okārantassa itthiliṅgassa gosaddassa āveṇikā nāmikapadamālā vuttā.",
  "anya-e0803n8:164_7": "Ettha pana ‘‘gāvi’’nti ekakkhattumāgataṁ,",
  "anya-e0803n8:164_8": "‘‘go gohī’’tiādīni dvikkhattuṁ,",
  "anya-e0803n8:164_9": "‘‘gāvo gāvī gāva’’nti tikkhattuṁ, ‘‘gāviyā’’ti pañcakkhattuṁ,",
  "anya-e0803n8:164_10": "evamettha pañcakkhattuṁ āgatapadānaṁ vasena avisadākāro dissatīti idaṁ itthiliṅganti gahetabbaṁ.",
  "anya-e0803n8:164_11": "Imañhi nayaṁ muñcitvā natthi añño nayo yena gosaddo itthiliṅgo siyā.",
  "anya-e0803n8:164_12": "Tasmā idameva amhākaṁ mataṁ sārato paccetabbaṁ.",
  "anya-e0803n8:164_13": "Pumitthiliṅgasaṅkhātānaṁ dvinnaṁ gosaddānaṁ rūpamālāya nibbisesataṁ vadantānaṁ pana ācariyānaṁ mataṁ pulliṅge vattamānena gosaddeni’tthiliṅge vattamānassa gosaddassa rūpamālāya sadisatte sati mātugāmasaddassa nāmikapadamālāyo samaṁ yojetvā pumitthiliṅgabhāvaparikappanaṁ viya hotīti na sārato paccetabbaṁ.",
  "anya-e0803n8:165_0": "Ettha pana kiñci liṅgasaṁsandanaṁ kathayāma – heṭṭhā niddiṭṭhassa okārantapulliṅgassa gosaddassa nāmikapadamālāyaṁ ‘‘gāvuṁ gāvaṁ gāvenā’’tiādīni ekakkhattumāgatāni,",
  "anya-e0803n8:165_1": "‘‘go gohī’’tiādīni dvikkhattuṁ,",
  "anya-e0803n8:165_2": "‘‘gāvo gavo gava’’nti imāni pana ‘‘satthā rājā’’tiādīni viya tikkhattuṁ,",
  "anya-e0803n8:165_3": "catukkhattuṁ vā panettha pañcakkhattuṁ vā āgatapadāni na santi.",
  "anya-e0803n8:165_4": "Tadabhāvato visadākāro dissati.",
  "anya-e0803n8:165_5": "Purisasaddassa nāmikapadamālāyampi ‘‘puriso purisa’’ntiādīni ekakkhattumāgatāni,",
  "anya-e0803n8:165_6": "‘‘purise’’tiādīni dvikkhattuṁ, ‘‘purisā’’ti tikkhattuṁ. Evaṁ visadākāro dissati.",
  "anya-e0803n8:165_7": "Ākārantitthiliṅgassa pana ‘‘kañña’’ntiādīni ekakkhattumāgatāni,",
  "anya-e0803n8:165_8": "‘‘kaññāhī’’tiādīni dvikkhattuṁ,",
  "anya-e0803n8:165_9": "‘‘kaññāyo’’tiādīni tikkhattuṁ,",
  "anya-e0803n8:165_10": "‘‘kaññā’’ti idaṁ catukkhattuṁ,",
  "anya-e0803n8:165_11": "‘‘kaññāyā’’ti idaṁ pana pañcakkhattuṁ. Evaṁ avisadākāro dissati.",
  "anya-e0803n8:165_12": "Ākārantapulliṅgassatu ‘‘sattharī’’tiādīni ekakkhattumāgatāni,",
  "anya-e0803n8:165_13": "‘‘satthū’’tiādīni dvikkhattuṁ,",
  "anya-e0803n8:165_14": "‘‘satthā’’tiādīni tikkhattuṁ, evaṁ visadākāro dissati.",
  "anya-e0803n8:165_15": "Iminā nayena sabbāsupi pumitthiliṅgapadamālāsu visadākāro ca avisadākāro ca veditabbo.",
  "anya-e0803n8:165_16": "Napuṁsakaliṅgassa pana nāmikapadamālāyaṁ ‘‘cittenā’’tiādīni ekakkhattumāgatāni,",
  "anya-e0803n8:165_17": "‘‘citta’’ntiādīni dvikkhattuṁ,",
  "anya-e0803n8:165_18": "‘‘cittānī’’ti idaṁ tikkhattuṁ āgataṁ.",
  "anya-e0803n8:165_19": "Aṭṭhi āyusaddādīsupi eseva nayo.",
  "anya-e0803n8:165_20": "Ettha ubhayamuttākāro dissati.",
  "anya-e0803n8:165_21": "Kiñcāpettha catukkhattuṁ pañcakkhattuṁ vā āgatapadānaṁ abhāvato visadākāro upalabbhamāno viya dissati,",
  "anya-e0803n8:165_22": "tathāpi yasmā ‘‘cittaṁ aṭṭhi āyū’’tiādīni napuṁsakāni ‘‘gacchaṁ aggi bhikkhū’’tiādīnaṁ pulliṅgānaṁ nayena appavattanato visadākārañca,",
  "anya-e0803n8:165_23": "‘‘ratti yāgū’’tiādīnaṁ itthiliṅgānaṁ nayena appavattanato avisadākārañca ubhayamanupagamma visesato ‘‘cittaṁ, cittāni, cittā. Cittaṁ, cittāni,",
  "anya-e0803n8:165_24": "citte’’tiādinā sanikārāya rūpamālāya rūpavantāni bhavanti,",
  "anya-e0803n8:165_25": "tasmā tesamākāro ubhayamuttoti daṭṭhabbo.",
  "anya-e0803n8:166_0": "Tividhopāyaṁ ākāro sakkaṭabhāsāsu na labbhati.",
  "anya-e0803n8:166_1": "Tenesa sabbesupi byākaraṇasatthesu na vutto.",
  "anya-e0803n8:166_2": "Sabbasattānaṁ pana mūlabhāsābhūtāya jineritāya māgadhikāya sabhāvaniruttiyā labbhati.",
  "anya-e0803n8:166_3": "Tathā hi ayaṁ niruttimañjūsāyaṁ vutto –",
  "anya-e0803n8:167_0": "Kiṁ panetaṁ liṅgaṁ nāma? Keci tāva vadanti –",
  "anya-e0803n8:168_0": "‘‘Thanakesavatī itthī, massuvā puriso siyā. Ubhinnamantaraṁ etaṁ, itaro’bhayamuttako’ti",
  "anya-e0803n8:169_0": "Vuttattā visiṭṭhā thanakesādayo liṅga’’nti, etaṁ na sabbattha,",
  "anya-e0803n8:169_1": "gaṅgāsālārukkhādīnaṁ thanādinā sambandhābhāvato.",
  "anya-e0803n8:170_0": "Apare vadanti – ‘‘na liṅgaṁ nāma paramatthato kiñci atthi,",
  "anya-e0803n8:170_1": "lokasaṅketarūḷho pana vohāro liṅgaṁ nāmā’’ti. Idamettha sanniṭṭhānaṁ.",
  "anya-e0803n8:170_2": "Sabbaliṅgikopi saddo hoti taṭaṁ taṭī taṭoti.",
  "anya-e0803n8:170_3": "Yadi ca paramatthato liṅgaṁ nāma siyā,",
  "anya-e0803n8:170_4": "kathaṁ aññamaññaviruddhānaṁ tesaṁ ekattha samāveso bhavati,",
  "anya-e0803n8:170_5": "tasmā yassa kassaci atthassa avisadākāravohāro itthiliṅgaṁ, visadākāravohāro pulliṅgaṁ,",
  "anya-e0803n8:170_6": "ubhayamuttākāravohāro napuṁsakaliṅganti veditabbanti.",
  "anya-e0803n8:171_0": "Ettha pana nāmikapadamālāsaṅkhātapabandhavaseneva avisadākāravohārāditā gahetabbā, na ekekapadavasena.",
  "anya-e0803n8:171_1": "Tathā hi ‘‘kaññā puriso citta’’nti ca,",
  "anya-e0803n8:171_2": "‘‘kaññāyo purisā cittānī’’ti ca evamādikassa ekekapadassa avisadākāravohārāditā na dissati.",
  "anya-e0803n8:171_3": "Yasmā pana pabandhavasena visadākāravohārādibhāve siddheyeva samudāyāvayavattā ekekapadassapi avisadākāravohārāditā sijjhateva.",
  "anya-e0803n8:172_0": "Keci pana nāmikapadamālāsaṅkhātaṁ pabandhaṁ aparāmasitvā ekekapadavaseneva avisadākāravohārādikaṁ icchanti,",
  "anya-e0803n8:172_1": "te vattabbā ‘‘yadi ekekapadasseva avisadākāravohārāditā siyā,",
  "anya-e0803n8:172_2": "evaṁ sante ‘kaññā purisā satthā guṇavā rājā’tiādīnaṁ padānaṁ ākārasutivasena,",
  "anya-e0803n8:172_3": "‘puriso satthāro kaññāyo’tiādīnaṁ pana okārasutivasena,",
  "anya-e0803n8:172_4": "‘cittaṁ purisaṁ kañña’ntiādīnaṁ anusārasutivasena aññamaññaṁ samānasutisambhavā kathaṁ avisadākāravohārāditā siyā’’ti?",
  "anya-e0803n8:172_5": "Kiñcāpi te evaṁ vadeyyuṁ ‘‘siyā eva,",
  "anya-e0803n8:172_6": "nānattaṁ pana tesaṁ duppaṭivedha’’nti.",
  "anya-e0803n8:172_7": "Te vattabbā ‘‘mā tumhe evamavacuttha,",
  "anya-e0803n8:172_8": "dujjānatarampi nibbānaṁ kathanasamatthaṁ puggalaṁ nissāya jānanti,",
  "anya-e0803n8:172_9": "tasmā suṭṭhu upaparikkhitvā vadethā’’ti.",
  "anya-e0803n8:172_10": "Evañca pana vatvā tato uttari te pañhaṁ pucchitabbā ‘‘bodhisaddo āyusaddo ca kataraliṅgo’’ti.",
  "anya-e0803n8:172_11": "Te jānantā evaṁ vakkhanti ‘‘bodhisaddo itthiliṅgo ceva pulliṅgo ca,",
  "anya-e0803n8:172_12": "āyusaddo ca pana napuṁsakaliṅgo ca pulliṅgo cāti dviliṅgā ete saddā’’ti.",
  "anya-e0803n8:172_13": "Te vattabbā ‘‘yadi bodhisaddo ca āyusaddo ca dviliṅgā ete saddā,",
  "anya-e0803n8:172_14": "evaṁ sante dvinnaṁ bodhisaddānaṁ ekapadabhāvena vavatthitānaṁ accantasamānasutikānaṁ kathaṁ avisadākāravohāratā ca visadākāravohāratā ca siyā,",
  "anya-e0803n8:172_15": "kathañca pana dvinnaṁ āyusaddānaṁ ekapadabhāvena vavatthitānaṁ accantasamānasutikānaṁ ubhayamuttākāravohāratā ca visadākāravohāratā ca siyā’’ti?",
  "anya-e0803n8:172_16": "Evaṁ vuttā te addhā kiñci uttari apassantā niruttarā bhavissanti.",
  "anya-e0803n8:172_17": "Saddasatthavidū pana saddasatthato nayaṁ gahetvā vadanti –",
  "anya-e0803n8:173_0": "‘‘Ese’sā eta’miti ca,",
  "anya-e0803n8:174_0": "Pasiddhi atthesu yesu lokassa;",
  "anya-e0803n8:175_0": "‘Thīpumanapuṁsakānī’ti,",
  "anya-e0803n8:176_0": "Vuccante tāni nāmānī’’ti.",
  "anya-e0803n8:177_0": "Tesaṁ kira ayamadhippāyo – ‘‘eso puriso, eso mātugāmo, eso rājā, esā itthī, esā latā, etaṁ napuṁsakaṁ,",
  "anya-e0803n8:177_1": "etaṁ citta’’nti evaṁ purisādīsu yesu atthesu lokassa ‘‘eso esā eta’’nti ca pasiddhi hoti,",
  "anya-e0803n8:177_2": "tesu atthesu tāni nāmāni ‘‘pumitthinapuṁsakaliṅgānī’’ti vuccanti, taṁdvārena aññānipīti.",
  "anya-e0803n8:177_3": "Evaṁ vadantehi tehi ‘‘iminā nāma ākārena ‘eso esā eta’nti nāmāni aññāni ca pulliṅgādināmaṁ labhantī’’ti ayaṁ viseso na dassito,",
  "anya-e0803n8:177_4": "saddhammanayaññūhi pana neruttikehi dassito ‘‘yassa kassaci atthassa avisadākāravohāro itthiliṅga’’ntiādinā.",
  "anya-e0803n8:178_0": "Keci pana ‘‘avisadākārānaṁ atthānaṁ vācako vohāro itthiliṅga’’ntiādīni vadanti, taṁ na gahetabbaṁ.",
  "anya-e0803n8:178_1": "Yadi hi avisadākārānaṁ atthānaṁ vācako vohāro itthiliṅgaṁ,",
  "anya-e0803n8:178_2": "evaṁ sante mātugāmakalattakantakaṇṭakagumbādayopi vohārā itthiliṅgāni siyuṁ avisadākārattā tadatthānaṁ.",
  "anya-e0803n8:178_3": "Yadi pana visadākārānaṁ atthānaṁ vācako vohāro pulliṅgaṁ,",
  "anya-e0803n8:178_4": "evaṁ sante ‘‘devatā saddhā ñāṇa’’miccādayopi vohārā pulliṅgāni siyuṁ visadākārattā tadatthānaṁ.",
  "anya-e0803n8:178_5": "Atha vā yadi avisadākārānaṁ atthānaṁ vācako vohāro itthiliṅgaṁ,",
  "anya-e0803n8:178_6": "visadākārānaṁ panatthānaṁ vācako vohāro pulliṅgaṁ,",
  "anya-e0803n8:178_7": "evaṁ sante ekassevatthassa ekakkhaṇe dvīhi liṅgehi na vattabbatā siyā –",
  "anya-e0803n8:179_0": "‘‘Atthakāmosi me yakkha, hitakāmāsi devate;",
  "anya-e0803n8:180_0": "Karomi te taṁ vacanaṁ, tvaṁsi ācariyo mamā’’ti.",
  "anya-e0803n8:181_0": "Yadi ca ubhayamuttākārānaṁ atthānaṁ vācako vohāro napuṁsakaliṅgaṁ,",
  "anya-e0803n8:181_1": "evaṁ sante ubhayamuttākārānaṁ atthānaṁ tiṇarukkhādīsu ‘‘idaṁ nāmā’’ti niyamābhāvato liṅgavacanaṁ viruddhaṁ siyā. Apica ‘‘paññāratanaṁ.",
  "anya-e0803n8:181_2": "Sāriputtamoggallānaṁ sāvakayuga’’nti ca ādinā napuṁsakaliṅgavacanena tadatthānampi ubhayamuttākāratā vuttā siyā.",
  "anya-e0803n8:181_3": "Apica ekampi tīraṁ ‘‘taṭaṁ taṭī taṭo’’ti tīhi liṅgehi na vattabbaṁ siyā.",
  "anya-e0803n8:181_4": "Ekampi ca ñāṇaṁ ‘‘paññāṇaṁ paññā pajānanā amoho’’tiādinā tīhi liṅgehi na vattabbaṁ siyā,",
  "anya-e0803n8:181_5": "tasmā taṁ nayaṁ aggahetvā yathāvuttoyeva nayo gahetabbo.",
  "anya-e0803n8:182_0": "Lokasmiñhi itthīnaṁ heṭṭhimakāyo visado hoti, uparimakāyo avisado, uramaṁsaṁ avisadaṁ, gamanādīnipi avisadāni .",
  "anya-e0803n8:182_1": "Itthiyo hi gacchamānā avisadaṁ gacchanti,",
  "anya-e0803n8:182_2": "tiṭṭhamānā nipajjamānā nisīdamānā khādamānā bhuñjamānā avisadaṁ bhuñjanti.",
  "anya-e0803n8:182_3": "Purisampi hi avisadaṁ disvā ‘‘mātugāmo viya gacchati tiṭṭhati nipajjati nisīdati khādati bhuñjatī’’ti vadanti.",
  "anya-e0803n8:182_4": "Iti yathā itthiyo yebhuyyena avisadākārā,",
  "anya-e0803n8:182_5": "tathā yassa kassaci saviññāṇakassa vā aviññāṇakassa vā atthassa ye vohārā yebhuyyena avisadākārā,",
  "anya-e0803n8:182_6": "teyeva itthiliṅgāni nāma bhavanti. Taṁ yathā?",
  "anya-e0803n8:182_7": "‘‘Kaññā devatā dhītalikā dubbā saddhā ratti itthī yāgu vadhū’’ iccevamādīni.",
  "anya-e0803n8:182_8": "Purisānaṁ pana heṭṭhimakāyo avisado hoti, uparimakāyo visado, uramaṁsaṁ visadaṁ, gamanādīnipi visadāni honti.",
  "anya-e0803n8:182_9": "Purisā hi gacchamānā visadaṁ gacchanti,",
  "anya-e0803n8:182_10": "tiṭṭhamānā nipajjamānā nisīdamānā khādamānā bhuñjamānā visadaṁ bhuñjanti.",
  "anya-e0803n8:182_11": "Itthimpi hi gamanādīni visadāni kurumānaṁ disvā ‘‘puriso viya gacchatī’’tiādīni vadanti.",
  "anya-e0803n8:182_12": "Iti yathā purisā yebhuyyena visadākārā,",
  "anya-e0803n8:182_13": "tathā yassa kassaci saviññāṇakassa vā aviññāṇakassa vā atthassa ye vohārā yebhuyyena visadākārā,",
  "anya-e0803n8:182_14": "teyeva pulliṅgāni nāma bhavanti. Taṁ yathā?",
  "anya-e0803n8:182_15": "‘‘Puriso mātugāmo orodho āpo rukkho moho satthā’’ iccevamādīni.",
  "anya-e0803n8:182_16": "Yathā ca pana napuṁsakā ubhayamuttākārā,",
  "anya-e0803n8:182_17": "tathā yassa kassaci saviññāṇakassa vā aviññāṇakassa vā atthassa ye vohārā ubhayamuttākārā,",
  "anya-e0803n8:182_18": "teyeva napuṁsakaliṅgāni nāma bhavanti. Taṁ yathā?",
  "anya-e0803n8:182_19": "‘‘Cittaṁ rūpaṁ itthāgāraṁ kalattaṁ nāṭakaṁ ratanaṁ ñāṇaṁ aṭṭhi āyu’’iccevamādīni.",
  "anya-e0803n8:182_20": "Iccevaṁ nāmikānaṁ sabbesampi vohārānaṁ –",
  "anya-e0803n8:183_0": "Visadāvisadākārā, ākāro’bhayamuttako;",
  "anya-e0803n8:184_0": "Liṅgassa lakkhaṇaṁ etaṁ, ñeyyaṁ syādippabandhato.",
  "anya-e0803n8:185_0": "Idaṁ ṭhānaṁ dubbinivijjhaṁ mahāvanagahanaṁ niggumbaṁ nijjaṭaṁ katvā dassitaṁ sādhukaṁ manasi kātabbaṁ.",
  "anya-e0803n8:185_1": "Iti sabbesaṁ nāmikapadānaṁ pabandhanissitena avisadākāravohārādibhāvena itthiliṅgādibhāvassa sambhavato dvinnampi gosaddānaṁ pabandhanissitena avisadākāravohārādibhāvena yathāsakaṁ itthiliṅgādibhāvo veditabbo.",
  "anya-e0803n8:186_0": "Savinicchayoyaṁ okārantitthiliṅgassa nāmikapadamālāvibhāgo.",
  "anya-e0803n8:187_0": "Okārantatāpakatikaṁ okārantitthiliṅgaṁ niṭṭhitaṁ.",
  "anya-e0803n8:188_0": "Evaṁ sabbathāpi ākāranta ivaṇṇanta uvaṇṇantokārantavasena chabbidhāni itthiliṅgāni niravasesato gahitāni bhavanti.",
  "anya-e0803n8:188_1": "Etesu pana kesañci ākārantānaṁ īkārantānañca katthaci paccattekavacanassa ekārādesavasena yo pabhedo dissati, so idāni vuccati. Tathā hi –",
  "anya-e0803n8:189_0": "‘‘Na tvaṁ rādha vijānāsi, aḍḍharatte anāgate;",
  "anya-e0803n8:190_0": "Abyayataṁ vilapasi, viratte kosiyāyane’’ti",
  "anya-e0803n8:191_0": "Imasmiṁ rādhajātake ‘‘virattā’’ti ākārantavasena vattabbe paccattavacanassa ekārādesavasena ‘‘viratte’’ti vuttaṁ.",
  "anya-e0803n8:191_1": "Tathā ‘‘kosiyāyanī’’ti īkārantavasena vattabbe paccattavacanassa ekārādesavasena ‘‘kosiyāyane’’ti vuttaṁ.",
  "anya-e0803n8:191_2": "Tena aṭṭhakathācariyo ‘‘viratte kosiyāyaneti mātā no kosiyāyanī brāhmaṇī virattā amhākaṁ pitari nippemā jātā’’ti atthaṁ saṁvaṇṇesi.",
  "anya-e0803n8:191_3": "Nanu ca bho pāḷiyaṁ ‘‘viratte’’ti,",
  "anya-e0803n8:191_4": "‘‘kosiyāyane’’ti ca paccattavacanassa dassanato ‘‘ekārantampi itthiliṅgaṁ atthī’’ti vattabbanti?",
  "anya-e0803n8:191_5": "Na vattabbaṁ ākārīkārantogadharūpavisesattā tesaṁ rūpānaṁ.",
  "anya-e0803n8:191_6": "Ādesavasena hi siddhattā visuṁ ekārantaṁ itthiliṅgaṁ nāma natthi,",
  "anya-e0803n8:191_7": "tasmā itthiliṅgānaṁ yathāvuttā chabbidhatāyeva gahetabbā.",
  "anya-e0803n8:192_0": "Iccevaṁ itthiliṅgānaṁ, pakiṇṇanayasālinī;",
  "anya-e0803n8:193_0": "Padamālā vibhattā me, sāsanatthaṁ sayambhuno.",
  "anya-e0803n8:194_0": "Saddanītisūriyoyaṁ,",
  "anya-e0803n8:195_0": "Anekasuvinicchayarasmikalāpo;",
  "anya-e0803n8:196_0": "Saṁsayandhakāranudo,",
  "anya-e0803n8:197_0": "Kassa matipadumaṁ na vikāse.",
  "anya-e0803n8:198_0": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n8:199_0": "Kosallatthāya kate saddanītippakaraṇe",
  "anya-e0803n8:200_0": "Itthiliṅgānaṁ nāmikapadamālāvibhāgo",
  "anya-e0803n8:201_0": "Aṭṭhamo paricchedo."
}