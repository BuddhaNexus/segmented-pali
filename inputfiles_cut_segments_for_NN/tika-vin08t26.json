{
  "tika-vin08t26:0_0": "26. Vassūpanāyikavinicchayakathā",
  "tika-vin08t26:1_0": "179.",
  "tika-vin08t26:1_1": "Evaṁ uposathapavāraṇāvinicchayaṁ kathetvā idāni vassūpanāyikavinicchayaṁ kathetuṁ ‘‘vassūpanāyikāti ettha’’tyādimāha.",
  "tika-vin08t26:1_2": "Tattha vasanaṁ vassaṁ. Kiṁ taṁ?",
  "tika-vin08t26:1_3": "Vasanakiriyā bhāvatthe ṇya-paccayavasena.",
  "tika-vin08t26:1_4": "Upanayanaṁ upanayo. Ko so?",
  "tika-vin08t26:1_5": "Upagamanakiriyā,",
  "tika-vin08t26:1_6": "vassassa upanayo vassūpanayo,",
  "tika-vin08t26:1_7": "so etissā paññattiyā atthi,",
  "tika-vin08t26:1_8": "tasmiṁ vā vijjatīti vassūpanāyikā. Kā sā?",
  "tika-vin08t26:1_9": "Vassūpanāyikapaññatti.",
  "tika-vin08t26:1_10": "Atha vā upanayati etāyāti upanāyikā majjhe dīghavasena.",
  "tika-vin08t26:1_11": "Vassassa upanāyikā vassūpanāyikā,",
  "tika-vin08t26:1_12": "sā eva pure bhavā purimā bhavatthe ima-paccayavasena,",
  "tika-vin08t26:1_13": "sā eva purimikā sakatthe ka-paccayavasena,",
  "tika-vin08t26:1_14": "tasmiṁ pare itthiliṅge a-kārassa i-kārādeso.",
  "tika-vin08t26:1_15": "Pacchā bhavā pacchimā,",
  "tika-vin08t26:1_16": "sāva pacchimikā.",
  "tika-vin08t26:2_0": "Assatiyā pana vassaṁ na upetīti ‘‘imasmiṁ vihāre imaṁ temāsaṁ vassaṁ upemī’’ti vacībhedaṁ katvā na upeti. ‘‘Na,",
  "tika-vin08t26:2_1": "bhikkhave,",
  "tika-vin08t26:2_2": "asenāsanikena vassaṁ upagantabbaṁ,",
  "tika-vin08t26:2_3": "yo upagaccheyya,",
  "tika-vin08t26:2_4": "āpatti dukkaṭassā’’ti (mahāva.",
  "tika-vin08t26:2_5": "204) vacībhedaṁ katvā vassūpagamanaṁ sandhāya paṭikkhepo,",
  "tika-vin08t26:2_6": "na ālayakaraṇavasena upagamanaṁ sandhāyāti vadanti.",
  "tika-vin08t26:2_7": "Pāḷiyaṁ pana avisesena vuttattā aṭṭhakathāyañca dutiyapārājikasaṁvaṇṇanāyaṁ (pārā. aṭṭha.",
  "tika-vin08t26:2_8": "1.84) ‘‘vassaṁ upagacchantena hi nālakapaṭipadaṁ paṭipannenapi pañcannaṁ chadanānaṁ aññatarena channeyeva sadvārabandhe senāsane upagantabbaṁ,",
  "tika-vin08t26:2_9": "tasmā vassakāle sace senāsanaṁ labhati,",
  "tika-vin08t26:2_10": "iccetaṁ kusalaṁ.",
  "tika-vin08t26:2_11": "No ce labhati,",
  "tika-vin08t26:2_12": "hatthakammaṁ pariyesitvāpi kātabbaṁ.",
  "tika-vin08t26:2_13": "Hatthakammaṁ alabhantena sāmampi kātabbaṁ,",
  "tika-vin08t26:2_14": "na tveva asenāsanikena vassaṁ upagantabba’’nti (mahāva.",
  "tika-vin08t26:2_15": "204) daḷhaṁ katvā vuttattā asenāsanikassa nāvādiṁ vinā aññattha ālayamattena upagantuṁ na vaṭṭatīti amhākaṁ khanti.",
  "tika-vin08t26:2_16": "Nāvāsatthavajesuyeva hi ‘‘anujānāmi,",
  "tika-vin08t26:2_17": "bhikkhave,",
  "tika-vin08t26:2_18": "nāvāya vassaṁ upagantu’’ntiādinā (mahāva.",
  "tika-vin08t26:2_19": "203) sati,",
  "tika-vin08t26:2_20": "asati vā senāsane vassūpagamanassa visuṁ anuññātattā ‘‘na,",
  "tika-vin08t26:2_21": "bhikkhave,",
  "tika-vin08t26:2_22": "asenāsanikena vassaṁ upagantabba’’nti (mahāva.",
  "tika-vin08t26:2_23": "204) ayaṁ paṭikkhepo.",
  "tika-vin08t26:2_24": "Tattha na labhatīti asati senāsane ālayavasenapi nāvādīsu upagamanaṁ vuttaṁ.",
  "tika-vin08t26:2_25": "Catūsu hi senāsanesu vihārasenāsanaṁ idhādhippetaṁ,",
  "tika-vin08t26:2_26": "na itarattayaṁ.",
  "tika-vin08t26:3_0": "Ṭaṅkitamañcādibhedā kuṭīti ettha ṭaṅkitamañco nāma dīghe mañcapāde majjhe vijjhitvā aṭaniyo pavesetvā kato mañco,",
  "tika-vin08t26:3_1": "tassa idaṁ upari,",
  "tika-vin08t26:3_2": "idaṁ heṭṭhāti natthi.",
  "tika-vin08t26:3_3": "Parivattetvā atthatopi tādisova hoti,",
  "tika-vin08t26:3_4": "taṁ susāne devaṭṭhāne ca ṭhapenti,",
  "tika-vin08t26:3_5": "catunnaṁ pāsāṇānaṁ upari pāsāṇaṁ attharitvā kataṁ gehampi ‘‘ṭaṅkitamañco’’ti vuccati.",
  "tika-vin08t26:4_0": "‘‘Idha vassaṁ upemī’’ti tikkhattuṁ vattabbanti satthassa avihārattā ‘‘imasmiṁ vihāre’’ti avatvā ‘‘idha vassaṁ upemī’’ti ettakameva vattabbaṁ.",
  "tika-vin08t26:4_1": "Satthe pana vassaṁ upagantuṁ na vaṭṭatīti kuṭikādīnaṁ abhāvena ‘‘idha vassaṁ upemī’’ti vacībhedaṁ katvā upagantuṁ na vaṭṭati,",
  "tika-vin08t26:4_2": "ālayakaraṇamatteneva vaṭṭatīti adhippāyo.",
  "tika-vin08t26:4_3": "Vippakiratīti visuṁ visuṁ gacchati.",
  "tika-vin08t26:4_4": "Tīsuṭhānesu natthi vassacchede āpattīti tehi saddhiṁ gacchantasseva natthi āpatti,",
  "tika-vin08t26:4_5": "tehi viyujjitvā gamane pana āpattiyeva,",
  "tika-vin08t26:4_6": "pavāretuñca na labhati.",
  "tika-vin08t26:5_0": "Pavisanadvāraṁ yojetvāti sakavāṭabaddhameva yojetvā.",
  "tika-vin08t26:5_1": "Purimikāya…pe…",
  "tika-vin08t26:5_2": "na pakkamitabbāti iminā āsāḷhīpuṇṇamāya anantare pāṭipadadivase purimavassaṁ upagantvā vassānautuno catūsu",
  "tika-vin08t26:5_3": "māsesu sabbapacchimamāsaṁ ṭhapetvā purimaṁ temāsaṁ vasitabbaṁ.",
  "tika-vin08t26:5_4": "Sāvaṇapuṇṇamiyā anantare pāṭipadadivase pacchimavassaṁ upagantvā sabbapaṭhamamāsaṁ ṭhapetvā pacchimaṁ temāsaṁ vasitabbaṁ.",
  "tika-vin08t26:5_5": "Evaṁ avasitvā purimikāya vassaṁ upagatena bhikkhunā mahāpavāraṇāya anto aruṇaṁ anuṭṭhāpetvā pacchimikāya",
  "tika-vin08t26:5_6": "upagatena cātumāsinipavāraṇāya anto aruṇaṁ anuṭṭhāpetvā antarā cārikaṁ pakkameyya,",
  "tika-vin08t26:5_7": "upacārasīmātikkameyeva tassa bhikkhuno dukkaṭāpatti hotīti dasseti.",
  "tika-vin08t26:5_8": "Imamatthaṁ pāḷiyā samatthetuṁ ‘‘na bhikkhave…pe…",
  "tika-vin08t26:5_9": "vacanato’’ti vuttaṁ.",
  "tika-vin08t26:5_10": "Yadi evaṁ vassaṁ upagantvā sati karaṇīye pakkamantassa sabbathāpi āpattiyeva siyāti codanaṁ sandhāyāha ‘‘vassaṁ upagantvā panā’’tiādi.",
  "tika-vin08t26:5_11": "Evaṁ sante tadaheva sattāhakaraṇīyena pakkamantasseva anāpatti siyā,",
  "tika-vin08t26:5_12": "na dvīhatīhaṁ vasitvā pakkamantassāti āha ‘‘ko pana vādo’’tiādi.",
  "tika-vin08t26:6_0": "180.",
  "tika-vin08t26:6_1": "Idāni sattāhakaraṇīyalakkhaṇaṁ vitthārato dassetuṁ ‘‘anujānāmi bhikkhave’’tiādimāha.",
  "tika-vin08t26:6_2": "Tattha ‘‘anujānāmi,",
  "tika-vin08t26:6_3": "bhikkhave,",
  "tika-vin08t26:6_4": "sattannaṁ sattāhakaraṇīyena pahite gantuṁ,",
  "tika-vin08t26:6_5": "na tveva appahite,",
  "tika-vin08t26:6_6": "bhikkhussa bhikkhuniyā sikkhamānāya sāmaṇerassa sāmaṇeriyā upāsakassa upāsikāyā’’ti (mahāva.",
  "tika-vin08t26:6_7": "187) ekaṁ,",
  "tika-vin08t26:6_8": "‘‘anujānāmi,",
  "tika-vin08t26:6_9": "bhikkhave,",
  "tika-vin08t26:6_10": "sattannaṁ sattāhakaraṇīyena appahitepi gantuṁ,",
  "tika-vin08t26:6_11": "pageva pahite,",
  "tika-vin08t26:6_12": "bhikkhussa bhikkhuniyā sikkhamānāya sāmaṇerassa sāmaṇeriyā mātuyā ca pitussa cā’’ti (mahāva.",
  "tika-vin08t26:6_13": "198) ekaṁ,",
  "tika-vin08t26:6_14": "‘‘sace pana bhikkhuno bhātā vā añño vā ñātako gilāno hotī’’ti ekaṁ,",
  "tika-vin08t26:6_15": "‘‘ekasmiṁ vihāre bhikkhūhi saddhiṁ vasanto bhikkhubhattiko’’ti ekaṁ,",
  "tika-vin08t26:6_16": "‘‘sace bhikkhussa…pe…",
  "tika-vin08t26:6_17": "anabhirati vā kukkuccaṁ vā diṭṭhigataṁ vā uppannaṁ hotī’’ti ekaṁ,",
  "tika-vin08t26:6_18": "‘‘koci bhikkhu garudhammaṁ ajjhāpanno hoti parivāsāraho’’ti ekaṁ,",
  "tika-vin08t26:6_19": "‘‘bhikkhuniyāpi mānattārahāyā’’ti ekaṁ,",
  "tika-vin08t26:6_20": "‘‘sāmaṇero upasampajjitukāmo…pe…",
  "tika-vin08t26:6_21": "sikkhamānā vā…pe…",
  "tika-vin08t26:6_22": "sāmaṇerī vā’’ti ekaṁ,",
  "tika-vin08t26:6_23": "‘‘bhikkhussa bhikkhuniyā vā saṅgho kammaṁ kattukāmo tajjanīyaṁ vā’’ti ekaṁ,",
  "tika-vin08t26:6_24": "‘‘sacepi kataṁyeva hoti kamma’’nti ekaṁ,",
  "tika-vin08t26:6_25": "‘‘anujānāmi,",
  "tika-vin08t26:6_26": "bhikkhave,",
  "tika-vin08t26:6_27": "saṅghakaraṇīyena gantu’’nti (mahāva.",
  "tika-vin08t26:6_28": "199) ekanti ekādasa ṭhānāni honti.",
  "tika-vin08t26:6_29": "Tattha paṭhamatatiyacatutthavasena tīsu ṭhānesu pahite eva gantabbaṁ,",
  "tika-vin08t26:6_30": "no appahite.",
  "tika-vin08t26:6_31": "Sesesu aṭṭhasu appahitepi gantabbaṁ,",
  "tika-vin08t26:6_32": "pageva pahite.",
  "tika-vin08t26:6_33": "Vuttañhi vimativinodaniyaṁ (vi. vi. ṭī.",
  "tika-vin08t26:6_34": "mahāvagga 2.199) ‘‘gantabbanti saṅghakaraṇīyena appahitepi gantabba’’nti.",
  "tika-vin08t26:6_35": "Ettha ca anupāsakehipi sāsanabhāvaṁ ñātukāmehi pahite tesaṁ pasādavaḍḍhisampattehipi sattāhakaraṇīyena gantuṁ vaṭṭatīti gahetabbaṁ.",
  "tika-vin08t26:6_36": "Bhikkhubhattikoti bhikkhunissitako.",
  "tika-vin08t26:6_37": "So pana yasmā bhikkhūhi saddhiṁ vasati,",
  "tika-vin08t26:6_38": "tasmā vuttaṁ ‘‘bhikkhūhi saddhiṁ vasanto’’ti.",
  "tika-vin08t26:7_0": "181.Apicetthāti apica etthāti chedo,",
  "tika-vin08t26:7_1": "ettha etasmiṁ sattāhakaraṇīyavinicchaye apica aparo ayaṁ īdiso pāḷimuttakanayo vassūpanāyikakkhandhakapāḷito mutto nayo veditabboti yojanā.",
  "tika-vin08t26:7_2": "Samantapāsādikāyaṁ (mahāva. aṭṭha.",
  "tika-vin08t26:7_3": "199) pana ‘‘pāḷimuttakaratticchedavinicchayo’’ti dissati.",
  "tika-vin08t26:7_4": "Tathā hi vimativinodaniyaṁ (vi. vi. ṭī.",
  "tika-vin08t26:7_5": "mahāvagga 2.199) ‘‘ratticchedavinicchayoti sattāhakaraṇīyena gantvā bahiddhā aruṇuṭṭhāpanasaṅkhātassa ratticchedassa vinicchayo’’ti.",
  "tika-vin08t26:7_6": "Sāratthadīpaniyampi (sārattha. ṭī.",
  "tika-vin08t26:7_7": "mahāvagga 3.199) ‘‘sattāhakaraṇīyena gantvā bahiddhā aruṇuṭṭhāpanaṁ ratticchedo’’ti.",
  "tika-vin08t26:7_8": "Animantitena gantuṁ na vaṭṭatīti ettha animantitattā sattāhakiccaṁ adhiṭṭhahitvā gacchantassapi vassacchedo ceva dukkaṭañca hotīti veditabbaṁ.",
  "tika-vin08t26:7_9": "Yathāvuttañhi ratticchedakāraṇaṁ vinā tirovihāre vasitvā āgamissāmīti gacchato vassacchedaṁ vadanti.",
  "tika-vin08t26:7_10": "Gantuṁ vaṭṭatīti antoupacārasīmāyaṁ ṭhiteneva sattāhakaraṇīyanimittaṁ sallakkhetvā iminā nimittena gantvā",
  "tika-vin08t26:7_11": "‘‘sattāhabbhantare āgacchissāmī’’ti ābhogaṁ katvā gantuṁ vaṭṭati.",
  "tika-vin08t26:7_12": "Purimakkhaṇe ābhogaṁ katvā gamanakkhaṇe visaritvā gatepi doso natthi,",
  "tika-vin08t26:7_13": "‘‘sakaraṇīyo pakkamatī’’ti (mahāva.",
  "tika-vin08t26:7_14": "207) vuttattā sabbathā ābhogaṁ akatvā gatassa vassacchedoti vadanti.",
  "tika-vin08t26:7_15": "Yo pana sattāhakaraṇīyanimittābhāvepi ‘‘sattāhabbhantare āgamissāmī’’ti ābhogaṁ katvā gantvā sattāhabbhantare āgacchati,",
  "tika-vin08t26:7_16": "tassa āpattiyeva,",
  "tika-vin08t26:7_17": "vassacchedo natthi sattāhassa sannivattattāti vadanti,",
  "tika-vin08t26:7_18": "vīmaṁsitvā gahetabbaṁ.",
  "tika-vin08t26:8_0": "Bhaṇḍakanti cīvarabhaṇḍaṁ.",
  "tika-vin08t26:8_1": "Pahiṇantīti cīvaradhovanādikammena pahiṇanti.",
  "tika-vin08t26:8_2": "Sampāpuṇituṁ na sakkoti,",
  "tika-vin08t26:8_3": "vaṭṭatīti ettha ‘‘ajjeva āgamissāmī’’ti sāmantavihāraṁ gantvā puna āgacchantassa antarāmagge sace aruṇuggamanaṁ hoti,",
  "tika-vin08t26:8_4": "vassacchedopi na hoti,",
  "tika-vin08t26:8_5": "ratticchedadukkaṭañca natthīti vadanti,",
  "tika-vin08t26:8_6": "tadaheva āgamane saussāhattā vassacchedo vā āpatti vā na hotīti adhippāyo.",
  "tika-vin08t26:8_7": "Ācariyaṁ passissāmīti pana gantuṁ labhatīti ‘‘agilānampi ācariyaṁ,",
  "tika-vin08t26:8_8": "upajjhāyaṁ vā passissāmī’’ti sattāhakaraṇīyena gantuṁ labhati,",
  "tika-vin08t26:8_9": "nissayācariyaṁ dhammācariyañca,",
  "tika-vin08t26:8_10": "pageva upasampadācariyaupajjhāye.",
  "tika-vin08t26:8_11": "Sace naṁ ācariyo ‘‘ajja mā gacchā’’ti vadati,",
  "tika-vin08t26:8_12": "vaṭṭatīti evaṁ sattāhakaraṇīyena āgatānaṁ antosattāheyeva puna āgacchantaṁ sace ācariyo,",
  "tika-vin08t26:8_13": "upajjhāyo vā ‘‘ajja mā gacchā’’ti vadati, vaṭṭati,",
  "tika-vin08t26:8_14": "sattāhātikkamepi anāpattīti adhippāyo.",
  "tika-vin08t26:8_15": "Vassacchedo pana hotiyevāti daṭṭhabbaṁ sattāhassa bahiddhā vītināmitattā.",
  "tika-vin08t26:9_0": "Sace dūraṁ gato sattāhavārena aruṇo uṭṭhāpetabboti iminā vassacchedakāraṇe sati sattāhakaraṇīyena gantumpi vaṭṭatīti dīpeti.",
  "tika-vin08t26:9_1": "Ettha cha divasāni bahiddhā vītināmetvā sattame divase purāruṇā eva antoupacārasīmāyaṁ pavisitvā aruṇaṁ",
  "tika-vin08t26:9_2": "uṭṭhāpetvā punadivase sattāhaṁ adhiṭṭhāya gantabbanti adhippāyo.",
  "tika-vin08t26:9_3": "Keci pana ‘‘sattame divase āgantvā aruṇaṁ anuṭṭhāpetvā tadaheva divasabhāgepi gantuṁ vaṭṭatī’’ti vadanti,",
  "tika-vin08t26:9_4": "taṁ na gahetabbaṁ ‘‘aruṇo uṭṭhāpetabbo’’ti vuttattā.",
  "tika-vin08t26:9_5": "Sattame divase tattha aruṇuṭṭhāpanameva hi sandhāya pāḷiyaṁ (mahāva.",
  "tika-vin08t26:9_6": "199) ‘‘sattāhaṁ sannivatto kātabbo’’ti vuttaṁ.",
  "tika-vin08t26:9_7": "Aruṇaṁ anuṭṭhāpetvā gacchanto ca anto appavisitvā bahiddhāva sattāhaṁ vītināmento ca samucchinnavasso eva bhavissati aruṇassa bahi eva uṭṭhāpitattā.",
  "tika-vin08t26:9_8": "Itarathā ‘‘aruṇo uṭṭhāpetabbo’’ti vacanaṁ niratthakaṁ siyā.",
  "tika-vin08t26:9_9": "‘‘Sattāhavārena antovihāre pavisitvā aruṇaṁ anuṭṭhāpetvā gantabba’’nti vattabbato aññesu ca ṭhānesu aruṇuṭṭhāpanameva vuccati.",
  "tika-vin08t26:9_10": "Vakkhati hi cīvarakkhandhake (mahāva. aṭṭha.",
  "tika-vin08t26:9_11": "364) ‘‘ekasmiṁ vihāre vasanto itarasmiṁ sattāhavārena aruṇameva uṭṭhāpetī’’ti.",
  "tika-vin08t26:10_0": "Athāpi yaṁ te vadeyyuṁ ‘‘sattame divase yadā kadāci paviṭṭhena taṁdivasanissito atītāruṇo uṭṭhāpito nāma",
  "tika-vin08t26:10_1": "hotīti imamatthaṁ sandhāya aṭṭhakathāyaṁ vutta’’nti,",
  "tika-vin08t26:10_2": "taṁ saddagatiyāpi na sameti.",
  "tika-vin08t26:10_3": "Na hi uṭṭhite aruṇe pacchā paviṭṭho tassa payojako uṭṭhāpako bhavitumarahati.",
  "tika-vin08t26:10_4": "Yadi bhaveyya,",
  "tika-vin08t26:10_5": "‘‘vassaṁ upagantvā pana aruṇaṁ anuṭṭhāpetvā tadaheva sattāhakaraṇīyena pakkamantassā’’pīti (mahāva. aṭṭha.",
  "tika-vin08t26:10_6": "207) ettha ‘‘aruṇaṁ anuṭṭhāpetvā’’ti vacanaṁ virujjheyya.",
  "tika-vin08t26:10_7": "Tenapi taṁdivasanissitassa aruṇassa uṭṭhāpitattā āraññakassapi bhikkhuno sāyanhasamaye aṅgayuttaṁ araññaṁ",
  "tika-vin08t26:10_8": "gantvā tadā eva nivattantassa aruṇo uṭṭhāpito dhutaṅgañca visodhitaṁ siyā,",
  "tika-vin08t26:10_9": "na cetaṁ yuttaṁ aruṇuggamanakāle eva aruṇuṭṭhāpanassa vuttattā.",
  "tika-vin08t26:10_10": "Vuttañhi ‘‘kālasseva pana nikkhamitvā aṅgayutte ṭhāne aruṇaṁ uṭṭhāpetabbaṁ.",
  "tika-vin08t26:10_11": "Sace aruṇuṭṭhānavelāyaṁ tesaṁ ābādho vaḍḍhati,",
  "tika-vin08t26:10_12": "tesaṁ eva kiccaṁ kātabbaṁ,",
  "tika-vin08t26:10_13": "na dhutaṅgavisuddhikena bhavitabba’’nti (visuddhi. 1.31).",
  "tika-vin08t26:10_14": "Tathā pārivāsikādīnampi aruṇaṁ anuṭṭhāpetvā vattaṁ nikkhipantānaṁ ratticchedo vutto.",
  "tika-vin08t26:10_15": "‘‘Uggate aruṇe nikkhipitabba’’nti (cūḷava. aṭṭha.",
  "tika-vin08t26:10_16": "97) hi vuttaṁ.",
  "tika-vin08t26:10_17": "Sahaseyyasikkhāpadepi anupasampannehi saha nivutthabhāvaparimocanatthaṁ ‘‘purāruṇā nikkhamitvā’’tiādi (pāci.",
  "tika-vin08t26:10_18": "54) vuttaṁ.",
  "tika-vin08t26:10_19": "Evaṁ cīvaravippavāsādīsu ca sabbattha rattipariyosāne āgāmiaruṇavaseneva aruṇuṭṭhānaṁ dassitaṁ,",
  "tika-vin08t26:10_20": "na atītāruṇavasena,",
  "tika-vin08t26:10_21": "tasmā vuttanayenevettha aruṇuṭṭhāpanaṁ veditabbaṁ aññathā vassacchedattā.",
  "tika-vin08t26:11_0": "Yaṁ pana vassaṁ upagatassa tadaheva aruṇaṁ anuṭṭhāpetvā sakaraṇīyassa pakkamanavacanaṁ,",
  "tika-vin08t26:11_1": "taṁ vassaṁ upagatakālato paṭṭhāya yadā kadāci nimitte sati gamanassa anuññātattā yuttaṁ,",
  "tika-vin08t26:11_2": "na pana sattāhavārena gatassa aruṇaṁ anuṭṭhāpetvā tadahevagamanaṁ ‘‘aruṇo uṭṭhāpetabbo’’ti vuttattā.",
  "tika-vin08t26:11_3": "Yathā vā ‘‘sattāhānāgatāya pavāraṇāya sakaraṇīyo pakkamati,",
  "tika-vin08t26:11_4": "āgaccheyya vā so,",
  "tika-vin08t26:11_5": "bhikkhave,",
  "tika-vin08t26:11_6": "bhikkhu taṁ āvāsaṁ na vā āgaccheyyā’’tiādinā (mahāva.",
  "tika-vin08t26:11_7": "207) pacchimasattāhe anāgamane anuññātepi aññasattāhesu taṁ na vaṭṭati.",
  "tika-vin08t26:11_8": "Evaṁ paṭhamasattāhe aruṇaṁ anuṭṭhāpetvā gamane anuññātepi tato paresu sattāhesu āgatassa aruṇaṁ anuṭṭhāpetvā",
  "tika-vin08t26:11_9": "gamanaṁ na vaṭṭati evāti niṭṭhamettha gantabbaṁ.",
  "tika-vin08t26:12_0": "Sace pavāritakāle vassāvāsikaṁ dentītiādinā vassāvāsikacīvarampi kathinacīvaraṁ viya vassaṁvutthavihārapaṭibaddhanti viññāyati.",
  "tika-vin08t26:12_1": "‘‘Yadi sattāhavārena aruṇaṁ uṭṭhāpayiṁsu,",
  "tika-vin08t26:12_2": "gahetabba’’nti pana vuttattā sattāhakaraṇīyena gantvā sattāhabbhantare āgatā labhanti.",
  "tika-vin08t26:12_3": "Kathinānisaṁsacīvaraṁ pana saṅghaṁ anāpucchā te na labhanti.",
  "tika-vin08t26:12_4": "Vakkhati hi ‘‘sattāhakaraṇīyena gatāpi bhājanīyabhaṇḍaṁ labhantūti vā evarūpaṁ adhammikavattaṁ na kātabba’’nti (vi. saṅga. aṭṭha. 182).",
  "tika-vin08t26:12_5": "Idha āhaṭanti vihārato bahi āgataṭṭhāne ānītaṁ.",
  "tika-vin08t26:13_0": "Vāḷehi ubbāḷhā honti,",
  "tika-vin08t26:13_1": "gaṇhantipi paripātentipīti ettha gaṇhantīti gahetvā khādanti.",
  "tika-vin08t26:13_2": "Paripātentīti palāpenti,",
  "tika-vin08t26:13_3": "anubandhantīti attho.",
  "tika-vin08t26:13_4": "Imesu ‘‘gāḷehi ubbāḷhā hontī’’tiādīsu saṅghabhedapariyantesu vatthūsu kevalaṁ anāpatti hoti,",
  "tika-vin08t26:13_5": "pavāretuṁ pana na labhatīti daṭṭhabbaṁ.",
  "tika-vin08t26:13_6": "Sace panātiādīsu yasmā nānāsīmāyaṁ dvīsu āvāsesu vassaṁ upagacchantassa ‘‘dutiye vasissāmī’’ti upacārato",
  "tika-vin08t26:13_7": "nikkhantamatte paṭhamo senāsanaggāho paṭippassambhati,",
  "tika-vin08t26:13_8": "tasmā pāḷiyaṁ (mahāva.",
  "tika-vin08t26:13_9": "207) ‘‘tassa,",
  "tika-vin08t26:13_10": "bhikkhave,",
  "tika-vin08t26:13_11": "bhikkhuno purimikā ca na paññāyatī’’ti paṭhamaṁ senāsanaggāhaṁ sandhāya vuttaṁ.",
  "tika-vin08t26:13_12": "Dutiyasenāsanaggāhe pana purimikā paññāyateva,",
  "tika-vin08t26:13_13": "tattheva temāsaṁ vasanto purimavassaṁvuttho eva hoti.",
  "tika-vin08t26:13_14": "Tato vā pana dutiyadivasādīsu ‘‘paṭhamasenāsane vasissāmī’’ti upacārātikkame purimikāpi na paññāyatīti daṭṭhabbaṁ.",
  "tika-vin08t26:14_0": "Paṭissavassa visaṁvādanapaccayā hontampi dukkaṭaṁ satiyeva paṭissave hotīti āha ‘‘tassa tassa paṭissavassa visaṁvāde dukkaṭa’’nti.",
  "tika-vin08t26:14_1": "Tenevāha ‘‘tañca kho…pe…",
  "tika-vin08t26:14_2": "visaṁvādanapaccayā’’ti.",
  "tika-vin08t26:14_3": "Pāḷiyaṁ (mahāva.",
  "tika-vin08t26:14_4": "207) ‘‘so sattāhānāgatāya pavāraṇāya sakaraṇīyo pakkamatī’’ti vuttattā pavāraṇādivasepi sattāhakaraṇīyaṁ vinā gantuṁ na vaṭṭatīti daṭṭhabbaṁ.",
  "tika-vin08t26:14_5": "Imasmiṁ ṭhāne ‘‘navamito paṭṭhāya gantuṁ vaṭṭatī’’ti aṭṭhakathāvacanaṁ kacci uposathadivasato upanidhāya navamī icchitabbā,",
  "tika-vin08t26:14_6": "udāhu lokiyatithivasenāti āsaṅkanti.",
  "tika-vin08t26:14_7": "Tatrevaṁ vinicchitabbaṁ –",
  "tika-vin08t26:14_8": "purimabhaddapadamāsakāḷapakkhauposathadivasaṁ upanidhāya icchitabbā,",
  "tika-vin08t26:14_9": "na lokiyatithivasena.",
  "tika-vin08t26:14_10": "Bhaddapadamāsassa hi kāḷapakkhauposathadivasaṁ mariyādaṁ katvā tadanantarapāṭipadadivasato paṭṭhāya gaṇiyamāne sati yo divaso navamo hoti,",
  "tika-vin08t26:14_11": "tato paṭṭhāyāti vuttaṁ hoti.",
  "tika-vin08t26:14_12": "Tithipekkhāya pana itthiliṅgavohāro,",
  "tika-vin08t26:14_13": "tato navamito paṭṭhāya anāgatasattāhe pavāraṇā hoti.",
  "tika-vin08t26:15_0": "Sattāhaṁ anāgatāya assāti sattāhānāgatā. Kā sā? Pavāraṇā.",
  "tika-vin08t26:15_1": "Assayujamāsassa sukkapakkhanavamiyaṁ sattāhakaraṇīyaṁ adhiṭṭhāya gacchanto bhikkhu antovassassa sattāhamattāvasiṭṭhattā",
  "tika-vin08t26:15_2": "sattamaaruṇe uggatamatte vutthavasso hoti,",
  "tika-vin08t26:15_3": "dasamiyaṁ chāhamattaṁ,",
  "tika-vin08t26:15_4": "ekādasamiyaṁ pañcāhamattaṁ,",
  "tika-vin08t26:15_5": "dvādasiyaṁ caturāhamattaṁ,",
  "tika-vin08t26:15_6": "terasiyaṁ tīhamattaṁ,",
  "tika-vin08t26:15_7": "cuddasiyaṁ dvīhamattaṁ,",
  "tika-vin08t26:15_8": "pannarasiyaṁ ekāhamattaṁ avasiṭṭhaṁ hoti,",
  "tika-vin08t26:15_9": "tasmā pavāraṇādivasassa pariyosānabhūtaaruṇasmiṁ uggate vutthavasso hoti,",
  "tika-vin08t26:15_10": "tasmā tesaṁ bhikkhūnaṁ kukkuccavinodanatthaṁ bhagavā dhammassāmī ‘‘so sattāhānāgatāya pavāraṇāya sakaraṇīyo pakkamati,",
  "tika-vin08t26:15_11": "āgaccheyya vā so,",
  "tika-vin08t26:15_12": "bhikkhave,",
  "tika-vin08t26:15_13": "bhikkhu taṁ āvāsaṁ na vā āgaccheyya, tassa,",
  "tika-vin08t26:15_14": "bhikkhave,",
  "tika-vin08t26:15_15": "bhikkhuno purimikā ca paññāyati,",
  "tika-vin08t26:15_16": "paṭissave ca anāpattī’’ti (mahāva. 207) āha.",
  "tika-vin08t26:15_17": "Sattāhānāgatāya komudiyā cātumāsiniyāti etthāpi eseva nayo.",
  "tika-vin08t26:15_18": "Tattha komudiyā cātumāsiniyāti pacchimakattikapuṇṇamāyaṁ.",
  "tika-vin08t26:15_19": "Sā hi kumudānaṁ atthitāya komudī,",
  "tika-vin08t26:15_20": "catunnaṁ vassikamāsānaṁ pariyosānattā cātumāsinīti vuccati.",
  "tika-vin08t26:15_21": "Tadā hi kumudāni supupphitāni honti,",
  "tika-vin08t26:15_22": "tasmā kumudā ettha pupphantīti komudīti vuccati,",
  "tika-vin08t26:15_23": "kumudavatīti vuttaṁ hoti.",
  "tika-vin08t26:16_0": "182.",
  "tika-vin08t26:16_1": "Antovassavattakathāyaṁ nibaddhavattaṁ ṭhapetvāti sajjhāyamanasikārādīsu nirantarakaraṇīyesu kattabbaṁ katikavattaṁ katvā.",
  "tika-vin08t26:16_2": "Kasāvaparibhaṇḍanti kasāvehi bhūmiparikammaṁ.",
  "tika-vin08t26:16_3": "Vattanti katikavattaṁ.",
  "tika-vin08t26:17_0": "Evarūpaṁ adhammikavattaṁ na kātabbanti nānāverajjakā hi bhikkhū sannipatanti,",
  "tika-vin08t26:17_1": "tattha keci dubbalā appathāmā evarūpaṁ vattaṁ anupāletuṁ na sakkonti,",
  "tika-vin08t26:17_2": "tasmā idha āgatañca catutthapārājikavaṇṇanāyaṁ (pārā. aṭṭha.",
  "tika-vin08t26:17_3": "2.227) āgataṁ āvāsaṁ vā maṇḍapaṁ vā sīmaṁ vā yaṁ kiñci ṭhānaṁ paricchinditvā ‘‘yo imamhā āvāsā paṭhamaṁ pakkamissati,",
  "tika-vin08t26:17_4": "taṁ ‘arahā’ti jānissāmā’’ti katāya katikāya yo ‘‘maṁ ‘arahā’ti jānantū’’ti tamhā ṭhānā paṭhamaṁ pakkamati,",
  "tika-vin08t26:17_5": "pārājiko hoti.",
  "tika-vin08t26:17_6": "Yo pana ācariyupajjhāyānaṁ vā kiccena mātāpitūnaṁ vā kenacideva karaṇīyena bhikkhācāravattaṁ vā uddesaparipucchādīnaṁ",
  "tika-vin08t26:17_7": "atthāya aññena vā tādisena karaṇīyena taṁ ṭhānaṁ atikkamitvā gacchati, anāpatti.",
  "tika-vin08t26:17_8": "Sacepissa evaṁ gatassa pacchā icchācāro uppajjati ‘‘na dānāhaṁ tattha gamissāmi,",
  "tika-vin08t26:17_9": "evaṁ maṁ arahāti sambhāvessantī’’ti,",
  "tika-vin08t26:17_10": "anāpattiyeva.",
  "tika-vin08t26:18_0": "Yopi kenacideva karaṇīyena taṁ ṭhānaṁ patvā sajjhāyamanasikārādivasena aññavihito vā hutvā corādīhi vā",
  "tika-vin08t26:18_1": "anubaddho meghaṁ vā uṭṭhitaṁ disvā anovassakaṁ pavisitukāmo taṁ ṭhānaṁ atikkamati, anāpatti,",
  "tika-vin08t26:18_2": "yānena vā iddhiyā vā gacchantopi pārājikaṁ nāpajjati,",
  "tika-vin08t26:18_3": "padagamaneneva āpajjati.",
  "tika-vin08t26:18_4": "Tampi yehi saha katikā katā,",
  "tika-vin08t26:18_5": "tehi saddhiṁ apubbaṁ acarimaṁ gacchanto nāpajjati.",
  "tika-vin08t26:18_6": "Evaṁ gacchantā hi sabbepi aññamaññaṁ rakkhanti.",
  "tika-vin08t26:18_7": "Sacepi maṇḍaparukkhamūlādīsu kiñci ṭhānaṁ paricchindanti ‘‘yo ettha nisīdati vā caṅkamati vā,",
  "tika-vin08t26:18_8": "taṁ ‘arahā’ti jānissāma’’,",
  "tika-vin08t26:18_9": "pupphāni vā ṭhapetvā,",
  "tika-vin08t26:18_10": "‘‘yo imāni gahetvā pūjaṁ karissati,",
  "tika-vin08t26:18_11": "taṁ ‘arahā’ti jānissāmā’’tiādinā nayena katikā katā hoti,",
  "tika-vin08t26:18_12": "tatrāpi icchācāravasena tathā karontassa pārājikameva.",
  "tika-vin08t26:18_13": "Sacepi upāsakena antarāmagge vihāro vā kato hoti,",
  "tika-vin08t26:18_14": "cīvarādīni vā ṭhapitāni honti ‘‘ye arahanto,",
  "tika-vin08t26:18_15": "te imasmiṁ vihāre vasantu,",
  "tika-vin08t26:18_16": "cīvarādīni vā gaṇhantū’’ti,",
  "tika-vin08t26:18_17": "tatrāpi icchācāravasena vasantassa vā tāni vā gaṇhantassa pārājikameva,",
  "tika-vin08t26:18_18": "etaṁ pana adhammikakatikavattaṁ,",
  "tika-vin08t26:18_19": "tasmā na kātabbaṁ,",
  "tika-vin08t26:18_20": "aññaṁ vā evarūpaṁ ‘‘imasmiṁ temāsabbhantare sabbeva āraññakā hontu piṇḍapātikadhutaṅgādiavasesadhutaṅgadharā vā,",
  "tika-vin08t26:18_21": "atha vā sabbeva khīṇāsavā hontū’’ti evamādi.",
  "tika-vin08t26:18_22": "Nānāverajjakā hi bhikkhū sannipatanti.",
  "tika-vin08t26:18_23": "Tattha keci dubbalā appathāmā evarūpaṁ vattaṁ anupāletuṁ na sakkonti,",
  "tika-vin08t26:18_24": "tasmā evarūpampi vattaṁ na kātabbaṁ.",
  "tika-vin08t26:18_25": "‘‘Imaṁ temāsaṁ sabbeheva na uddisitabbaṁ,",
  "tika-vin08t26:18_26": "na paripucchitabbaṁ,",
  "tika-vin08t26:18_27": "na pabbājetabbaṁ,",
  "tika-vin08t26:18_28": "mūgabbataṁ gaṇhitabbaṁ,",
  "tika-vin08t26:18_29": "bahisīmaṭṭhassapi saṅghalābho dātabbo’’ti evamādikampi na kattabbameva.",
  "tika-vin08t26:19_0": "Tividhampīti pariyattipaṭipattipaṭivedhavasena tividhampi.",
  "tika-vin08t26:19_1": "Sodhetvā pabbājethāti bhabbe ācārakulaputte upaparikkhitvā pabbājetha.",
  "tika-vin08t26:19_2": "Bhasse mattaṁ jānitvāti vacane pamāṇaṁ ñatvā.",
  "tika-vin08t26:19_3": "Dasakathāvatthu nāma appicchākathā santuṭṭhikathā pavivekakathā asaṁsaggakathā vīriyārambhakathā sīlakathā",
  "tika-vin08t26:19_4": "samādhikathā paññākathā vimuttikathā vimuttiñāṇadassanakathāti.",
  "tika-vin08t26:20_0": "Viggahasaṁvattanikaṁ vacanaṁ viggāhikaṁ.",
  "tika-vin08t26:20_1": "Caturārakkhaṁ ahāpentāti buddhānussati mettā asubhaṁ maraṇānussatīti imaṁ caturārakkhaṁ ahāpentā.",
  "tika-vin08t26:20_2": "Dantakaṭṭhakhādanavattaṁ ācikkhitabbanti ettha idaṁ dantakaṭṭhakhādanavattaṁ –",
  "tika-vin08t26:20_3": "yo devasikaṁ saṅghamajjhe osarati,",
  "tika-vin08t26:20_4": "tena sāmaṇerādīhi āharitvā bhikkhūnaṁ yathāsukhaṁ bhuñjanatthāya dantakaṭṭhamāḷake nikkhittesu dantakaṭṭhesu",
  "tika-vin08t26:20_5": "divase divase ekameva dantakaṭṭhaṁ gahetabbaṁ.",
  "tika-vin08t26:20_6": "Yo pana devasikaṁ na osarati,",
  "tika-vin08t26:20_7": "padhānaghare vasitvā dhammassavane vā uposathagge vā dissati,",
  "tika-vin08t26:20_8": "tena pamāṇaṁ sallakkhetvā cattāri pañca dantakaṭṭhāni attano vasanaṭṭhāne ṭhapetvā khāditabbāni.",
  "tika-vin08t26:20_9": "Tesu khīṇesu sace punapi dantakaṭṭhamāḷake bahūni hontiyeva,",
  "tika-vin08t26:20_10": "punapi āharitvā khāditabbāni.",
  "tika-vin08t26:20_11": "Yadi pana pamāṇaṁ asallakkhetvā āharati,",
  "tika-vin08t26:20_12": "tesu akhīṇesuyeva māḷake khīyati,",
  "tika-vin08t26:20_13": "tato keci therā ‘‘yehi gahitāni,",
  "tika-vin08t26:20_14": "te paṭiharantū’’ti vadeyyuṁ,",
  "tika-vin08t26:20_15": "keci ‘‘khādantu,",
  "tika-vin08t26:20_16": "puna sāmaṇerā āharissantī’’ti,",
  "tika-vin08t26:20_17": "tasmā vivādaparihāratthaṁ pamāṇaṁ sallakkhetabbaṁ,",
  "tika-vin08t26:20_18": "gahaṇe pana doso natthi.",
  "tika-vin08t26:20_19": "Maggaṁ gacchantenapi ekaṁ vā dve vā thavikāya pakkhipitvā gantabbanti.",
  "tika-vin08t26:20_20": "Bhikkhācāravattaṁ piṇḍapātikavatte āvibhavissati.",
  "tika-vin08t26:21_0": "Antogāme…pe…",
  "tika-vin08t26:21_1": "na kathetabbāti ettha catūsu paccayesu cīvare ca piṇḍapāte ca viññattipi na vaṭṭati nimittobhāsaparikathāpi.",
  "tika-vin08t26:21_2": "Senāsane viññattimeva na vaṭṭati,",
  "tika-vin08t26:21_3": "sesāni tīṇi vaṭṭanti.",
  "tika-vin08t26:21_4": "Gilānapaccaye sabbampi vaṭṭati.",
  "tika-vin08t26:21_5": "Evaṁ santepi ājīvaṁ sodhentehi bhikkhūhi suṭṭhu rakkhitabbāti.",
  "tika-vin08t26:21_6": "Iminā ājīvapārisuddhisīlaṁ dassitaṁ.",
  "tika-vin08t26:21_7": "Rakkhitindriyehi bhavitabbanti indriyasaṁvarasīlaṁ.",
  "tika-vin08t26:21_8": "Khandhakavattañca sekhiyavattañca pūretabbanti pātimokkhasaṁvarasīlaṁ.",
  "tika-vin08t26:21_9": "Paccayasannissitasīlaṁ pana tīhipi sāmatthiyato dassitaṁ.",
  "tika-vin08t26:21_10": "Iti catupārisuddhisīlapaṭisaṁyuttā evarūpā niyyānikakathā bahukāpi vattabbāti adhippāyo.",
  "tika-vin08t26:22_0": "Imasmiṁ vassūpanāyikavisaye tesu tesu nagaresu tasmiṁ tasmiṁ rājakāle apariyantā vivādakathā hoti. Kathaṁ?",
  "tika-vin08t26:22_1": "Vassūpanāyikakkhandhake (mahāva.",
  "tika-vin08t26:22_2": "186) ‘‘tena kho pana samayena rājā māgadho seniyo bimbisāro vassaṁ ukkaḍḍhitukāmo bhikkhūnaṁ santike",
  "tika-vin08t26:22_3": "dūtaṁ pāhesi ‘yadi panāyyā āgame juṇhe vassaṁ upagaccheyyu’nti.",
  "tika-vin08t26:22_4": "Bhagavato etamatthaṁ ārocesuṁ,",
  "tika-vin08t26:22_5": "‘anujānāmi,",
  "tika-vin08t26:22_6": "bhikkhave,",
  "tika-vin08t26:22_7": "rājūnaṁ anuvattitu’’’nti vacanaṁ nissāya bhagavatā adhimāsaṁ paññattanti maññamānā vedasamayena saṁsanditvā gayhamānā anekavihitaṁ vivādaṁ karonti.",
  "tika-vin08t26:22_8": "Vedasamaye kira dve adhimāsāni yācādhimāsañca pattādhimāsañca.",
  "tika-vin08t26:22_9": "Tattha kaliyugagaṇane ekūnavīsatigaṇanena bhājite dvepañcaṭṭhadasaterasasoḷasaṭṭhārasavasena sattadhā seso hoti,",
  "tika-vin08t26:22_10": "tesaṁ vasena cammādhimāsa pañcādhimāsa pasvādhimāsa dasādhimāsa terasādhimāsa soḷasādhimāsa aṭṭhārasādhimāsāti voharanti.",
  "tika-vin08t26:22_11": "Aṭṭhārasādhimāsaṁ pana avasānādhimāsantipi voharanti.",
  "tika-vin08t26:22_12": "Tesu pasusoḷasāni apatteyeva adhimāsapatanakaliyuge saṁvaccharamāsādivisamabhayena yācitvā māsassa ākaḍḍhitabbato yācādhimāsanti voharanti,",
  "tika-vin08t26:22_13": "sesāni pana pañcamatteyeva adhimāsapatanakaliyuge māsassa ākaḍḍhitabbato pattādhimāsanti.",
  "tika-vin08t26:22_14": "Tatretaṁ yācādhimāsalakkhaṇaṁ –",
  "tika-vin08t26:22_15": "tathato ajānantā pāḷiyā saṁsanditvā bimbisāraraññā bhagavato yācitādhimāsattā yācādhimāsaṁ nāma bhavati,",
  "tika-vin08t26:22_16": "tasmā dvīsu eva yācādhimāsesu divasena saha māso ākaḍḍhitabbo,",
  "tika-vin08t26:22_17": "na itaresūti vadanti,",
  "tika-vin08t26:22_18": "aññe pana pañcasu pattādhimāsesu eva saha divasena māso ākaḍḍhitabbo,",
  "tika-vin08t26:22_19": "na yācādhimāsesūti.",
  "tika-vin08t26:23_0": "Apare pana – ‘‘dvemā,",
  "tika-vin08t26:23_1": "bhikkhave,",
  "tika-vin08t26:23_2": "vassūpanāyikā purimikā pacchimikāti,",
  "tika-vin08t26:23_3": "aparajjugatāya āsāḷhiyā purimikā upagantabbā,",
  "tika-vin08t26:23_4": "māsagatāya āsāḷhiyā pacchimikā upagantabbā’’ti tasmiṁyeva vassūpanāyikakkhandhake (mahāva.",
  "tika-vin08t26:23_5": "184) āgatāya pāḷiyā atthaṁ ayoniso gahetvā tithinakkhattayoge eva vassūpagamanaṁ bhagavatā anuññātaṁ,",
  "tika-vin08t26:23_6": "tasmā āsāḷhipuṇṇamāya anantarabhūto pāṭipadadivaso puṇṇātithiyā ca yutto hotu,",
  "tika-vin08t26:23_7": "pubbāsāḷhauttarāsāḷhasaṅkhātesu dvīsu nakkhattesu ekekena yutto ca,",
  "tika-vin08t26:23_8": "evaṁbhūto kālo yadi vinā divasena māsakaḍḍhane sampajjati,",
  "tika-vin08t26:23_9": "tathā ca sati māsamattākaḍḍhanameva kātabbaṁ,",
  "tika-vin08t26:23_10": "yadi na sampajjati,",
  "tika-vin08t26:23_11": "saha divasena māsākaḍḍhanaṁ,",
  "tika-vin08t26:23_12": "ayaṁ piṭakena ca vedena ca anulomo vinicchayoti vadanti.",
  "tika-vin08t26:24_0": "Tatrāpyeke vadanti –",
  "tika-vin08t26:24_1": "‘‘mā iti cando vuccati tassa gatiyā divasassa minitabbato,",
  "tika-vin08t26:24_2": "so ettha sabbakalāpāripūriyā puṇṇoti puṇṇamā’’tiādinā vinayatthamañjūsādīsu (kaṅkhā. abhi. ṭī.",
  "tika-vin08t26:24_3": "nidānavaṇṇanā) āgamanato puṇṇātithiyogopi puṇṇamiyā eva icchitabbo,",
  "tika-vin08t26:24_4": "na pāṭipade,",
  "tika-vin08t26:24_5": "tathā nakkhattayogopi āsāḷhisukkapakkhassa pannarase uposathe ‘‘uttarāsāḷhanakkhatte,",
  "tika-vin08t26:24_6": "evaṁ dhātu patiṭṭhitā’’ti mahāvaṁse vacanatoti.",
  "tika-vin08t26:24_7": "Tattha purimā vadanti –",
  "tika-vin08t26:24_8": "evaṁ sante uposathadivaseyeva candaggāho ca sūriyaggāho ca bhaveyya,",
  "tika-vin08t26:24_9": "idāni pana kāḷapakkhapāṭipadādīsuyeva candaggāho,",
  "tika-vin08t26:24_10": "sukkapakkhapāṭipadādīsuyeva sūriyaggāho paññāyati,",
  "tika-vin08t26:24_11": "tasmā pāṭipadeyeva tithinakkhattayogo icchitabboti.",
  "tika-vin08t26:24_12": "Pacchimāpi vadanti –",
  "tika-vin08t26:24_13": "tumhādisānaṁ vādīnaṁ vacanena pubbe ākaḍḍhitabbadivasānaṁ anākaḍḍhitattā divasapuñjabhāvena evaṁ hoti,",
  "tika-vin08t26:24_14": "saccato pana uposathadivaseyeva candaggāho sūriyaggāho ca icchitabboti. Hotu,",
  "tika-vin08t26:24_15": "yathā icchatha,",
  "tika-vin08t26:24_16": "tathā vadatha,",
  "tika-vin08t26:24_17": "evaṁ bhūtapubbo sāṭṭhakathe tepiṭake buddhavacane atthīti? Atthi.",
  "tika-vin08t26:24_18": "Gandhārajātake (jā. aṭṭha.",
  "tika-vin08t26:24_19": "3.7.75 gandhārajātakavaṇṇanā) hi uposathadivase candaggāho dvikkhattuṁ āgato.",
  "tika-vin08t26:24_20": "Tañhi jātakaṁ tīsu piṭakesu suttapariyāpannaṁ,",
  "tika-vin08t26:24_21": "pañcasu nikāyesu khuddakanikāyapariyāpannaṁ,",
  "tika-vin08t26:24_22": "navasu sāsanaṅgesu jātakapariyāpannanti.",
  "tika-vin08t26:24_23": "Evaṁ vutte purimakā paṭivacanaṁ dātuṁ na sakkuṇeyyunti.",
  "tika-vin08t26:25_0": "Athekacce ‘‘piṭakattaye adhikamāsāyeva santi,",
  "tika-vin08t26:25_1": "na adhikadivasā sāratthadīpaniyaṁ (sārattha. ṭī.",
  "tika-vin08t26:25_2": "pācittiya 3.404) ‘yaṁ pana vuttaṁ tīsupi gaṇṭhipadesu aṭṭhārasannaṁyeva vassānaṁ adhikamāse gahetvā gaṇitattā",
  "tika-vin08t26:25_3": "sesavassadvayassapi adhikāni divasāni honteva,",
  "tika-vin08t26:25_4": "tāni adhikadivasāni sandhāya nikkaṅkhā hutvāti vuttanti,",
  "tika-vin08t26:25_5": "taṁ na gahetabbaṁ.",
  "tika-vin08t26:25_6": "Na hi dvīsu vassesu adhikadivasā nāma visuṁ upalabbhanti tatiye vasse vassukkaḍḍhanavasena adhikamāse pariccatteyeva adhikamāsasambhavato,",
  "tika-vin08t26:25_7": "tasmā dvīsu vassesu atirekadivasā nāma visuṁ na sambhavantī’ti vacanato’’ti vadanti.",
  "tika-vin08t26:25_8": "Athaññe vadanti –",
  "tika-vin08t26:25_9": "piṭakattaye adhikadivasāti āgatā atthi vajirabuddhiṭīkāyaṁ (vajira. ṭī.",
  "tika-vin08t26:25_10": "pācittiya 404) ‘‘avasesānaṁ dvinnaṁ vassānaṁ adhikadivasāni honteva,",
  "tika-vin08t26:25_11": "tasmā nikkaṅkhā hutvā upasampādentī’’ti vacanatoti.",
  "tika-vin08t26:25_12": "Ito parampi vividhena ākārena kathenti.",
  "tika-vin08t26:25_13": "Suddhavedikāpi evaṁ vadanti,",
  "tika-vin08t26:25_14": "vinayadharā bhikkhū vinayasamayavasena vadanti.",
  "tika-vin08t26:25_15": "Amhākaṁ pana vedasamaye hatthagatagaṇanavaseneva jānitabbanti alamatipapañcena.",
  "tika-vin08t26:25_16": "Atthikehi tivassādhikasahassakaliyuge dhammarājena pucchitattā kataṁ adhimāsapakaraṇaṁ oloketvā jānitabbaṁ.",
  "tika-vin08t26:26_0": "Idha pana adhippetavinicchayameva kathayāma.",
  "tika-vin08t26:26_1": "Paṭhamadutiyavādesu na bimbisārarājā bhagavantaṁ adhimāsapaññāpanaṁ yācati,",
  "tika-vin08t26:26_2": "na ca bhagavā paññapeti,",
  "tika-vin08t26:26_3": "na ‘‘tasmiṁ vasse idaṁ nāma adhimāsaṁ hotī’’ti vā ‘‘māsamattaṁ vā sahadivasaṁ vā ākaḍḍhitabba’’nti vā pāḷiyaṁ aṭṭhakathāṭīkāsu ca atthi,",
  "tika-vin08t26:26_4": "rājā pana upakaṭṭhāya vassūpanāyikāya vedasamaye vassukkaḍḍhanasambhavato bhikkhūnaṁ paṭhamaāsāḷhamāse",
  "tika-vin08t26:26_5": "vassaṁ anupagantvā dutiyaāsāḷhamāse upagamanatthaṁ ‘‘yadi panāyyā āgame juṇhe vassaṁ upagaccheyyu’’nti",
  "tika-vin08t26:26_6": "dūtaṁ pāhesi.",
  "tika-vin08t26:26_7": "Yadi pana upagaccheyyuṁ,",
  "tika-vin08t26:26_8": "sādhu vatāti sambandhitabbaṁ.",
  "tika-vin08t26:26_9": "Bhikkhū pana rañño pahitasāsanaṁ bhagavato ārocesuṁ.",
  "tika-vin08t26:26_10": "Bhagavā pana vassukkaḍḍhane bhikkhūnaṁ guṇaparihāniyā abhāvato ‘‘anujānāmi,",
  "tika-vin08t26:26_11": "bhikkhave,",
  "tika-vin08t26:26_12": "rājūnaṁ anuvattitu’’nti (mahāva.",
  "tika-vin08t26:26_13": "186) avoca.",
  "tika-vin08t26:26_14": "Tena vuttaṁ aṭṭhakathāyaṁ (mahāva. aṭṭha.",
  "tika-vin08t26:26_15": "185) ‘‘anujānāmi bhikkhave rājūnaṁ anuvattitunti ettha vassukkaḍḍhanabhikkhūnaṁ kāci parihāni nāma natthītianuvattituṁ anuññāta’’nti.",
  "tika-vin08t26:26_16": "Vimativinodaniyañca (vi. vi. ṭī.",
  "tika-vin08t26:26_17": "mahāvagga 2.185) vuttaṁ ‘‘parihānīti guṇaparihānī’’ti,",
  "tika-vin08t26:26_18": "tasmā yācādhimāso vā hotu pattādhimāso vā,",
  "tika-vin08t26:26_19": "yasmiṁ yasmiṁ kāle anuvattanena bhikkhūnaṁ sīlādiguṇampi parihāni natthi,",
  "tika-vin08t26:26_20": "tasmiṁ tasmiṁ kāle anuvattitabbaṁ.",
  "tika-vin08t26:27_0": "Kathaṁ pana anuvattitabbaṁ,",
  "tika-vin08t26:27_1": "kathaṁ na anuvattitabbaṁ?",
  "tika-vin08t26:27_2": "Yadi anuvattante pubbe upavutthadivasato idāni upavasitabbauposathadivaso cātuddaso vā pannaraso vā hoti,",
  "tika-vin08t26:27_3": "tathā sati anuvattitabbaṁ.",
  "tika-vin08t26:27_4": "Yadi pana terasamo vā soḷasamo vā hoti,",
  "tika-vin08t26:27_5": "na anuvattitabbaṁ.",
  "tika-vin08t26:27_6": "Anuvattanto hi anuposathe uposathakato hoti,",
  "tika-vin08t26:27_7": "tato ‘‘na,",
  "tika-vin08t26:27_8": "bhikkhave,",
  "tika-vin08t26:27_9": "anuposathe uposatho kātabbo,",
  "tika-vin08t26:27_10": "yo kareyya,",
  "tika-vin08t26:27_11": "āpatti dukkaṭassā’’ti (mahāva.",
  "tika-vin08t26:27_12": "183) vuttadukkaṭaṁ āpajjati,",
  "tika-vin08t26:27_13": "tasmā sīlaguṇaparihānisambhavato na anuvattitabbaṁ.",
  "tika-vin08t26:27_14": "Vuttañhi vimativinodaniyaṁ (vi. vi. ṭī.",
  "tika-vin08t26:27_15": "mahāvagga 2.240) ‘‘anujānāmi,",
  "tika-vin08t26:27_16": "bhikkhave,",
  "tika-vin08t26:27_17": "rājūnaṁ anuvattitunti vacanato panettha lokiyānaṁ tithiṁ anuvattantehipi attano uposathakkamena cātuddasiṁ pannarasiṁ vā,",
  "tika-vin08t26:27_18": "pannarasiṁ cātuddasiṁ vā karonteheva anuvattitabbaṁ,",
  "tika-vin08t26:27_19": "na pana soḷasamadivasaṁ vā terasamadivasaṁ vā uposathadivasaṁ karontehī’’ti.",
  "tika-vin08t26:28_0": "Tatiyacatutthavādepi ‘‘kati vassūpanāyikā’’ti saṁsayantānaṁ saṁsayavinodanatthaṁ ‘‘dvemā,",
  "tika-vin08t26:28_1": "bhikkhave,",
  "tika-vin08t26:28_2": "vassūpanāyikā purimikā pacchimikā’’ti (mahāva.",
  "tika-vin08t26:28_3": "184) bhagavā avoca.",
  "tika-vin08t26:28_4": "Tato tāsaṁ dvinnaṁ vassūpanāyikānaṁ upagamanakālaṁ dassetuṁ ‘‘aparajjugatāya āsāḷhiyā purimikā upagantabbā,",
  "tika-vin08t26:28_5": "māsagatāya āsāḷhiyā pacchimikā upagantabbā’’ti vuttaṁ.",
  "tika-vin08t26:28_6": "Tatrāyaṁ piṇḍattho –",
  "tika-vin08t26:28_7": "āsāḷhipuṇṇamiyā anantare pāṭipadadivase purimikā upagantabbā,",
  "tika-vin08t26:28_8": "sāvaṇapuṇṇamiyā anantare pāṭipadadivase pacchimikā upagantabbāti.",
  "tika-vin08t26:28_9": "Tena vuttaṁ aṭṭhakathāyaṁ (mahāva. aṭṭha.",
  "tika-vin08t26:28_10": "184) ‘‘tasmā āsāḷhipuṇṇamāya anantare pāṭipadadivase,",
  "tika-vin08t26:28_11": "āsāḷhipuṇṇamito vā aparāya puṇṇamāya anantare pāṭipadadivaseyeva vihāraṁ paṭijaggitvā pānīyaṁ paribhojanīyaṁ",
  "tika-vin08t26:28_12": "upaṭṭhāpetvā sabbaṁ cetiyavandanādisāmīcikammaṁ niṭṭhāpetvā ‘imasmiṁ vihāre imaṁ temāsaṁ vassaṁ upemī’ti",
  "tika-vin08t26:28_13": "sakiṁ vā dvattikkhattuṁ vā vācaṁ nicchāretvā vassaṁ upagantabba’’nti ,",
  "tika-vin08t26:28_14": "sāratthadīpaniyampi (sārattha. ṭī.",
  "tika-vin08t26:28_15": "mahāvagga 3.184) ‘‘aparajjūti āsāḷhito aparaṁ dinaṁ,",
  "tika-vin08t26:28_16": "pāṭipadanti attho’’ti,",
  "tika-vin08t26:28_17": "vimativinodaniyampi (vi. vi. ṭī.",
  "tika-vin08t26:28_18": "mahāvagga 2.184) ‘‘aparasmiṁ divaseti dutiye pāṭipadadivase’’ti evaṁ pāḷiaṭṭhakathāṭīkāsu pāṭipadadivaseyeva vassūpagamanaṁ vuttaṁ,",
  "tika-vin08t26:28_19": "na vuttaṁ ‘‘amukatithiyoge’’ti vā ‘‘amukanakkhattayoge’’ti vā,",
  "tika-vin08t26:28_20": "tasmā pāṭipadadivase pāto aruṇuggamanato paṭṭhāya sakaladivasaṁ sakalaratti yāva dutiyaaruṇuggamanā yathārucite kāle vassaṁ upagantabbanti daṭṭhabbaṁ.",
  "tika-vin08t26:28_21": "Tato eva vassūpanāyikakāle puṇṇātithiyā yogo,",
  "tika-vin08t26:28_22": "uttarāsāḷhanakkhattena yogo hotūti vadantānaṁ vacanaṁ vinayaviruddhaṁ hoti,",
  "tika-vin08t26:28_23": "taṁ vacanaṁ gahetvā puṇṇātithiyogaṁ uttarāsāḷhanakkhattayogañca āgametvā vassaṁ upagantvāpi tathāgatena apaññattaṁ paññapeti nāmāti daṭṭhabbaṁ.",
  "tika-vin08t26:29_0": "Evaṁ pāḷiaṭṭhakathāṭīkāsu ca puṇṇātithiyoge eva vassaṁ upagantabbaṁ,",
  "tika-vin08t26:29_1": "na ekāya tithiyā yutteti vā uttarāsāḷhanakkhattayogeyeva,",
  "tika-vin08t26:29_2": "na sāvaṇanakkhattayogeti vā anāgatameva chāyaṁ gahetvā tathāgatena paññattaṁ viya potthakesu likhitvā",
  "tika-vin08t26:29_3": "kehici ṭhapitattā sakalaṁ vinayapiṭakaṁ apassantā vedasāmayikā taṁ vacanaṁ saddahitvā vassūpagamanakāle",
  "tika-vin08t26:29_4": "puṇṇātithiuttarāsāḷhayogameva gavesantā māsadivasena saha ākaḍḍhitabbakālepi māsamattameva ākaḍḍhanti,",
  "tika-vin08t26:29_5": "māsamattameva ākaḍḍhitabbakālepi saha divasena ākaḍḍhanti,",
  "tika-vin08t26:29_6": "tasmā evaṁvādino bhikkhū ‘‘apaññattaṁ tathāgatena paññattaṁ tathāgatenāti dīpetī’’ti vattabbataṁ āpajjanti,",
  "tika-vin08t26:29_7": "tasmā bhagavati gāravasahitā lajjino paṇḍitā evaṁ na gaṇhantīti.",
  "tika-vin08t26:29_8": "Tithinakkhattayogo pana uposathadivaseyeva bahudhā piṭakattaye āgato,",
  "tika-vin08t26:29_9": "porāṇavedaganthesu ca pasaṁsito,",
  "tika-vin08t26:29_10": "kadāci pana vohārakālo tithiyā nakkhattena ca visamo hoti,",
  "tika-vin08t26:29_11": "tasmā taṁ sametuṁ adhimāsapatanakāle māsampi divasampi ākaḍḍhanti,",
  "tika-vin08t26:29_12": "tasmā aññasmiṁ kāle visamepi ākaḍḍhanakāle samāpetabbaṁ.",
  "tika-vin08t26:29_13": "Evaṁ sati māsautusaṁvaccharānaṁ samabhāvo hotīti daṭṭhabbaṁ.",
  "tika-vin08t26:30_0": "Pañcamachaṭṭhavādesu adhimāsoti aṭṭhārasavassato adhikamāsaṁ gahetvā vutto,",
  "tika-vin08t26:30_1": "tasmā ‘‘adhiko māso adhimāso’’ti kammadhārayasamāsattā pulliṅgaṁ katvā vutto.",
  "tika-vin08t26:30_2": "Pubbe pana māsapuñjato adhikaghaṭiyo gahetvā vutto,",
  "tika-vin08t26:30_3": "tasmā ‘‘māsato adhikaṁ adhimāsa’’nti abyayībhāvasamāsattā napuṁsakaliṅgaṁ katvā vuttaṁ.",
  "tika-vin08t26:30_4": "Idha pana ‘‘porāṇakattherā ekūnavīsativassaṁ sāmaṇeraṁ nikkhamanīyapuṇṇamāsiṁ atikkamma pāṭipadadivase upasampādenti,",
  "tika-vin08t26:30_5": "taṁ kasmāti? Vuccate –",
  "tika-vin08t26:30_6": "ekasmiṁ vasse cha cātuddasikauposathadivasā honti,",
  "tika-vin08t26:30_7": "iti vīsatiyā vassesu cattāro māsā parihāyanti,",
  "tika-vin08t26:30_8": "rājāno tatiye tatiye vasse vassaṁ upakaḍḍhanti,",
  "tika-vin08t26:30_9": "iti aṭṭhārasasu vassesu cha māsā vaḍḍhanti,",
  "tika-vin08t26:30_10": "tato uposathavasena parihīne cattāro māse apanetvā dve māsā avasesā honti,",
  "tika-vin08t26:30_11": "te dve māse gahetvā vīsati vassāni paripuṇṇāni hontīti nikkaṅkhā hutvā nikkhamanīyapuṇṇamāsiṁ atikkamma",
  "tika-vin08t26:30_12": "pāṭipade upasampādentī’’ti aṭṭhakathāvacane (pāci. aṭṭha.",
  "tika-vin08t26:30_13": "404) ‘‘nikkaṅkhā hutvāti adhikamāsehi saddhiṁ paripuṇṇavīsativassattā nibbematikā hutvā’’ti attho sāratthadīpaniyaṁ (sārattha. ṭī.",
  "tika-vin08t26:30_14": "pācittiya 3.404) vutto.",
  "tika-vin08t26:31_0": "Tatra nanu ca ‘‘tīsupi gaṇṭhipadesu aṭṭhārasannaṁ…pe…",
  "tika-vin08t26:31_1": "vutta’’nti vuttaṁ,",
  "tika-vin08t26:31_2": "taṁ kathanti codanaṁ sandhāya ‘‘yaṁ pana vuttaṁ…pe…",
  "tika-vin08t26:31_3": "taṁ na gahetabba’’nti kiñcāpi vuttaṁ,",
  "tika-vin08t26:31_4": "tathāpi taṁ gaṇṭhipadesu vuttavacanaṁ na gahetabbanti attho,",
  "tika-vin08t26:31_5": "kasmā na gahetabbanti āha ‘‘na hī’’tiādi.",
  "tika-vin08t26:31_6": "Hi yasmā na upalabbhanti,",
  "tika-vin08t26:31_7": "tasmā na gahetabbanti yojanā.",
  "tika-vin08t26:31_8": "Kathaṁ viññāyatīti āha ‘‘tatiye’’tiādi.",
  "tika-vin08t26:31_9": "Pariccatteyeva sambhavato,",
  "tika-vin08t26:31_10": "apariccatte asambhavato na upalabbhantīti byatirekavasena hetuphalayojanā.",
  "tika-vin08t26:31_11": "Tasmātiādi laddhaguṇaṁ.",
  "tika-vin08t26:32_0": "Vajirabuddhiṭīkāyaṁ pana gaṇṭhipadesu vuttameva gahetvā vadati.",
  "tika-vin08t26:32_1": "Etāni vacanāni sāmaṇerānaṁ vīsativassaparipuṇṇabhāvasādhakāniyeva honti,",
  "tika-vin08t26:32_2": "na adhimāsapatanavāresu sadivasamāsākaḍḍhanabhāvasādhakāni,",
  "tika-vin08t26:32_3": "tasmā imāni āharitvā taṁ adhikaraṇaṁ vinicchituṁ na sakkonti.",
  "tika-vin08t26:32_4": "Bhikkhū pana bahūnaṁ sannipāte kiñci pāṭhaṁ āharitvā kathetuṁ samattho sobhatīti katvā īdisaṁ pāṭhaṁ āharanti.",
  "tika-vin08t26:32_5": "Sutasannicayapaṇḍitā pana icchitatthassa asādhakattā evarūpaṁ na āharanti.",
  "tika-vin08t26:32_6": "Suddhavedikānampi vacane vinayadharā vinayameva jānanti,",
  "tika-vin08t26:32_7": "na bāhirasamayaṁ.",
  "tika-vin08t26:32_8": "Ayaṁ pana kathā bāhirasamaye pavattā,",
  "tika-vin08t26:32_9": "tasmā vinayadharānaṁ avisayoti maññantā vadanti.",
  "tika-vin08t26:33_0": "Vinayadharā pana ekacce vinayameva jānanti,",
  "tika-vin08t26:33_1": "ekacce sakalaṁ piṭakattayaṁ jānanti,",
  "tika-vin08t26:33_2": "ekacce sabāhirasamayaṁ piṭakattayaṁ jānanti,",
  "tika-vin08t26:33_3": "tasmā kathetuṁ samatthabhāvoyeva pamāṇaṁ.",
  "tika-vin08t26:33_4": "Vedikānampi vacanaṁ vedappakaraṇāgatameva pamāṇaṁ.",
  "tika-vin08t26:33_5": "Na yaṁ kiñci hatthagatagaṇanamattaṁ,",
  "tika-vin08t26:33_6": "tasmā yadā pathavissaro rājā sadivasaṁ māsaṁ ākaḍḍhitukāmo ‘‘jeṭṭhamāsakāḷapakkhauposathaṁ pannarasiyaṁ karontū’’ti yācissati,",
  "tika-vin08t26:33_7": "tadā ‘‘sakiṁ pakkhassa cātuddase vā pannarase vā’’ti vacanato pannarasiyaṁ uposathakaraṇe doso natthi,",
  "tika-vin08t26:33_8": "yadā suddhamāsameva ākaḍḍhitukāmo ‘‘cātuddasiyaṁ karontū’’ti yācissati,",
  "tika-vin08t26:33_9": "evaṁ sati pakatiyāpi jeṭṭhamāsakāḷapakkhuposatho cātuddasoyevāti katvā doso natthi,",
  "tika-vin08t26:33_10": "ubhayathāpi uposatho sukatoyeva hoti,",
  "tika-vin08t26:33_11": "tasmā anuvattitabbo.",
  "tika-vin08t26:33_12": "Tato paraṁ paṭhamāsāḷhamāsassa juṇhapakkhepi kāḷapakkhepi dutiyāsāḷhamāsassa juṇhapakkhepi pannarasīuposathaṁ",
  "tika-vin08t26:33_13": "katvā pāṭipadadivase tithiyogaṁ vā nakkhattayogaṁ vā anoloketvā pāto aruṇuggamanānantarato paṭṭhāya yāva",
  "tika-vin08t26:33_14": "puna aruṇuggamanā sakaladivasarattiyaṁ yathājjhāsayaṁ vassaṁ upagacchanto sūpagatova hoti,",
  "tika-vin08t26:33_15": "natthi koci dosoti daṭṭhabbo.",
  "tika-vin08t26:33_16": "Bhavatvevaṁ,",
  "tika-vin08t26:33_17": "pātova vassaṁ upagacchanto atthīti? Atthi.",
  "tika-vin08t26:33_18": "Vuttañhetaṁ senāsanakkhandhakavaṇṇanāyaṁ (cūḷava. aṭṭha.",
  "tika-vin08t26:33_19": "318) ‘‘sace pātova gāhite senāsane añño vitakkacāriko bhikkhu āgantvā senāsanaṁ yācati, ‘gahitaṁ, bhante,",
  "tika-vin08t26:33_20": "senāsanaṁ,",
  "tika-vin08t26:33_21": "vassūpagato saṅgho,",
  "tika-vin08t26:33_22": "ramaṇīyo vihāro,",
  "tika-vin08t26:33_23": "rukkhamūlādīsu yattha icchatha,",
  "tika-vin08t26:33_24": "tattha vasathā’ti vattabbo’’ti.",
  "tika-vin08t26:34_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t26:35_0": "Vassūpanāyikavinicchayakathālaṅkāro nāma",
  "tika-vin08t26:36_0": "Chabbīsatimo paricchedo.",
  "tika-vin08t26:37_0": "Paṭhamo bhāgo niṭṭhito.",
  "tika-vin08t26:38_0": " Namo tassa bhagavato arahato sammāsambuddhassa",
  "tika-vin08t26:39_0": "Vinayālaṅkāra-ṭīkā (dutiyo bhāgo)"
}