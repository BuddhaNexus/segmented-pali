{
  "mil7.7.6:0.1_0": "Milindapañha",
  "mil7.7.6:0.2_0": "Opammakathāpañha",
  "mil7.7.6:0.3_0": "Makkaṭakavagga",
  "mil7.7.6:0.4_0": "6. Meghaṅgapañha",
  "mil7.7.6:1.1_0": "“Bhante nāgasena,",
  "mil7.7.6:1.1_1": "‘meghassa pañca aṅgāni gahetabbānī’ti yaṁ vadesi,",
  "mil7.7.6:1.1_2": "katamāni tāni pañca aṅgāni gahetabbānī”ti?",
  "mil7.7.6:1.2_0": "“Yathā, mahārāja,",
  "mil7.7.6:1.2_1": "megho uppannaṁ rajojallaṁ vūpasameti;",
  "mil7.7.6:1.3_0": "evameva kho, mahārāja,",
  "mil7.7.6:1.3_1": "yoginā yogāvacarena uppannaṁ kilesarajojallaṁ vūpasametabbaṁ.",
  "mil7.7.6:1.4_0": "Idaṁ, mahārāja,",
  "mil7.7.6:1.4_1": "meghassa paṭhamaṁ aṅgaṁ gahetabbaṁ.",
  "mil7.7.6:2.1_0": "Puna caparaṁ, mahārāja,",
  "mil7.7.6:2.1_1": "megho pathaviyā uṇhaṁ nibbāpeti;",
  "mil7.7.6:2.2_0": "evameva kho, mahārāja,",
  "mil7.7.6:2.2_1": "yoginā yogāvacarena mettābhāvanāya sadevako loko nibbāpetabbo.",
  "mil7.7.6:2.3_0": "Idaṁ, mahārāja, meghassa dutiyaṁ aṅgaṁ gahetabbaṁ.",
  "mil7.7.6:3.1_0": "Puna caparaṁ, mahārāja, megho sabbabījāni viruhāpeti;",
  "mil7.7.6:3.2_0": "evameva kho, mahārāja,",
  "mil7.7.6:3.2_1": "yoginā yogāvacarena sabbasattānaṁ saddhaṁ uppādetvā taṁ saddhābījaṁ tīsu sampattīsu ropetabbaṁ,",
  "mil7.7.6:3.2_2": "dibbamānusikāsu sukhasampattīsu yāvaparamatthanibbānasukhasampatti.",
  "mil7.7.6:3.3_0": "Idaṁ, mahārāja, meghassa tatiyaṁ aṅgaṁ gahetabbaṁ.",
  "mil7.7.6:4.1_0": "Puna caparaṁ, mahārāja,",
  "mil7.7.6:4.1_1": "megho ututo samuṭṭhahitvā dharaṇitalaruhe tiṇarukkhalatāgumbaosadhivanappatayo parirakkhati;",
  "mil7.7.6:4.2_0": "evameva kho, mahārāja,",
  "mil7.7.6:4.2_1": "yoginā yogāvacarena yoniso manasikāraṁ nibbattetvā tena yoniso manasikārena samaṇadhammo parirakkhitabbo,",
  "mil7.7.6:4.2_2": "yoniso manasikāramūlakā sabbe kusalā dhammā.",
  "mil7.7.6:4.3_0": "Idaṁ, mahārāja,",
  "mil7.7.6:4.3_1": "meghassa catutthaṁ aṅgaṁ gahetabbaṁ.",
  "mil7.7.6:5.1_0": "Puna caparaṁ, mahārāja,",
  "mil7.7.6:5.1_1": "megho vassamāno naditaḷākapokkharaṇiyo kandarapadarasarasobbhaudapānāni ca paripūreti udakadhārāhi;",
  "mil7.7.6:5.2_0": "evameva kho, mahārāja,",
  "mil7.7.6:5.2_1": "yoginā yogāvacarena āgamapariyattiyā dhammameghamabhivassayitvā adhigamakāmānaṁ mānasaṁ paripūrayitabbaṁ.",
  "mil7.7.6:5.3_0": "Idaṁ, mahārāja,",
  "mil7.7.6:5.3_1": "meghassa pañcamaṁ aṅgaṁ gahetabbaṁ.",
  "mil7.7.6:5.4_0": "Bhāsitampetaṁ, mahārāja,",
  "mil7.7.6:5.4_1": "therena sāriputtena dhammasenāpatinā—",
  "mil7.7.6:6.1_0": "‘Bodhaneyyaṁ janaṁ disvā,",
  "mil7.7.6:6.2_0": "satasahassepi yojane;",
  "mil7.7.6:6.3_0": "Khaṇena upagantvāna,",
  "mil7.7.6:6.4_0": "bodheti taṁ mahāmunī’”ti.",
  "mil7.7.6:7.1_0": "Meghaṅgapañho chaṭṭho."
}