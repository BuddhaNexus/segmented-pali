{
  "tika-abh07t14:0_0": "6. Rūpaparicchedavaṇṇanā",
  "tika-abh07t14:1_0": "1.",
  "tika-abh07t14:1_1": "Evaṁ tāva cittacetasikavasena duvidhaṁ abhidhammatthaṁ dassetvā idāni rūpaṁ,",
  "tika-abh07t14:1_2": "tadanantarañca nibbānaṁ dassetumārabhanto āha “ettāvatā”tyādi.",
  "tika-abh07t14:1_3": "Sappabhedappavattikā uddesaniddesapaṭiniddesavasena tīhi paricchedehi vuttappabhedavanto,",
  "tika-abh07t14:1_4": "pavattipaṭisandhivasena dvīhi paricchedehi vuttappavattivanto ca cittacetasikā dhammā ettāvatā pañcahi paricchedehi vibhattā hi yasmā,",
  "tika-abh07t14:1_5": "idāni yathānuppattaṁ rūpaṁ pavuccatīti yojanā.",
  "tika-abh07t14:2_0": "2.",
  "tika-abh07t14:2_1": "Idāni yathāpaṭiññātarūpavibhāgatthaṁ mātikaṁ ṭhapetuṁ “samuddesā”tyādi vuttaṁ.",
  "tika-abh07t14:2_2": "Saṅkhepato uddisanaṁ samuddeso.",
  "tika-abh07t14:2_3": "Ekavidhādivasena vibhajanaṁ vibhāgo,",
  "tika-abh07t14:2_4": "samuṭṭhāti etasmā phalanti samuṭṭhānaṁ,",
  "tika-abh07t14:2_5": "kammādayo rūpajanakapaccayā.",
  "tika-abh07t14:2_6": "Cakkhudasakādayo kalāpā.",
  "tika-abh07t14:2_7": "Pavattikkamato ceti bhavakālasattabhedena rūpānaṁ uppattikkamato.",
  "tika-abh07t14:3_0": "Rūpasamuddesavaṇṇanā",
  "tika-abh07t14:4_0": "3.",
  "tika-abh07t14:4_1": "Upādinnānupādinnasantānesu sasambhāradhātuvasena mahantā hutvā bhūtā pātubhūtāti mahābhūtā.",
  "tika-abh07t14:4_2": "Athavā anekavidhaabbhutavisesadassanena,",
  "tika-abh07t14:4_3": "anekābhūtadassanena vā mahantāni abbhutāni,",
  "tika-abh07t14:4_4": "abhūtāni vā etesūti mahābhūtā,",
  "tika-abh07t14:4_5": "māyākārādayo.",
  "tika-abh07t14:4_6": "Tehi samānā sayaṁ anīlādisabhāvāneva nīlādiupādāyarūpadassanāditoti mahābhūtā.",
  "tika-abh07t14:4_7": "Manāpavaṇṇasaṇṭhānādīhi vā sattānaṁ vañcikā yakkhiniādayo viya manāpaitthipurisarūpadassanādinā sattānaṁ",
  "tika-abh07t14:4_8": "vañcakattā mahantāni abhūtāni etesūti mahābhūtā.",
  "tika-abh07t14:4_9": "Vuttampi hetaṁ –",
  "tika-abh07t14:5_0": "“Mahantā pātubhūtāti, mahābhūtasamāti vā;",
  "tika-abh07t14:6_0": "Vañcakattā abhūtena, ‘mahābhūtā’ti sammatā”ti. ;",
  "tika-abh07t14:7_0": "Atha vā mahantapātubhāvato mahantāni bhavanti etesu upādārūpāni,",
  "tika-abh07t14:7_1": "bhūtāni cāti mahābhūtāni.",
  "tika-abh07t14:7_2": "Mahābhūte upādāya pavattaṁ rūpaṁ upādāyarūpaṁ.",
  "tika-abh07t14:7_3": "Yadi evaṁ “ekaṁ mahābhūtaṁ paṭicca tato mahābhūtā”tyādivacanato ekekamahābhūtā sesamahābhūtānaṁ nissayā hontīti tesampi upādāyarūpatāpasaṅgoti?",
  "tika-abh07t14:7_4": "Nayidamevaṁ upādāyeva pavattarūpānaṁ taṁsamaññāsiddhito.",
  "tika-abh07t14:7_5": "Yañhi mahābhūte upādiyati,",
  "tika-abh07t14:7_6": "sayañca aññehi upādīyati.",
  "tika-abh07t14:7_7": "Na taṁ upādāyarūpaṁ.",
  "tika-abh07t14:7_8": "Yaṁ pana upādīyateva,",
  "tika-abh07t14:7_9": "na kenaci upādīyati,",
  "tika-abh07t14:7_10": "tadeva upādāyarūpanti natthi bhūtānaṁ tabbohārappasaṅgo.",
  "tika-abh07t14:7_11": "Apica catunnaṁ mahābhūtānaṁ upādāyarūpanti upādāyarūpalakkhaṇanti natthi tayo upādāya pavattānaṁ upādāyarūpatāti.",
  "tika-abh07t14:8_0": "4.",
  "tika-abh07t14:8_1": "Pathanaṭṭhena pathavī,",
  "tika-abh07t14:8_2": "tarupabbatādīnaṁ pakatipathavī viya sahajātarūpānaṁ patiṭṭhānabhāvena pakkhāyati,",
  "tika-abh07t14:8_3": "upaṭṭhātīti vuttaṁ hoti,",
  "tika-abh07t14:8_4": "pathavī eva dhātu salakkhaṇadhāraṇādito nissattanijjīvaṭṭhena sarīraselāvayavadhātusadisattā cāti pathavīdhātu.",
  "tika-abh07t14:8_5": "Āpeti sahajātarūpāni pattharati,",
  "tika-abh07t14:8_6": "āpāyati vā brūheti vaḍḍhetīti āpo.",
  "tika-abh07t14:8_7": "Tejeti paripāceti,",
  "tika-abh07t14:8_8": "niseti vā tikkhabhāvena sesabhūtattayaṁ usmāpetīti tejo.",
  "tika-abh07t14:8_9": "Vāyati desantaruppattihetubhāvena bhūtasaṅghātaṁ pāpetīti vāyo.",
  "tika-abh07t14:8_10": "Catassopi panetā yathākkamaṁ kathinattadavattauṇhattavitthambhanattalakkhaṇāti daṭṭhabbaṁ.",
  "tika-abh07t14:9_0": "5.",
  "tika-abh07t14:9_1": "Cakkhādīnaṁ vacanattho heṭṭhā kathitova.",
  "tika-abh07t14:9_2": "Pasādarūpaṁ nāma catunnaṁ mahābhūtānaṁ pasannabhāvahetukattā.",
  "tika-abh07t14:9_3": "Taṁ pana yathākkamaṁ daṭṭhukāmatāsotukāmatāghāyitukāmatāsāyitukāmatāphusitukāmatānidānakammasamuṭṭhānabhūtappasādalakkhaṇaṁ.",
  "tika-abh07t14:9_4": "Tattha cakkhu tāva majjhe kaṇhamaṇḍalassa ūkāsirappamāṇe abhimukhe ṭhitānaṁ sarīrasaṇṭhānuppattipadese",
  "tika-abh07t14:9_5": "telamiva picupaṭalāni sattakkhipaṭalāni byāpetvā dhāraṇanahāpanamaṇḍanabījanakiccāhi catūhi dhātīhi viya",
  "tika-abh07t14:9_6": "khattiyakumāro sandhāraṇabandhanaparipācanasamudīraṇakiccāhi catūhi dhātūhi katūpakāraṁ utucittāhārehi",
  "tika-abh07t14:9_7": "upatthambhiyamānaṁ āyunā paripāliyamānaṁ vaṇṇādīhi parivāritaṁ yathāyogaṁ cakkhuviññāṇādīnaṁ vatthudvārabhāvaṁ",
  "tika-abh07t14:9_8": "sadhentaṁ pavattati,",
  "tika-abh07t14:9_9": "itaraṁ “sasambhāracakkhū”ti vuccati.",
  "tika-abh07t14:9_10": "Evaṁ sotādayopi yathākkamaṁ sotabilabbhantare aṅgulivedhanākāraṁ upacitatanutambalomaṁ,",
  "tika-abh07t14:9_11": "nāsikabbhantare ajapadasaṇṭhānaṁ,",
  "tika-abh07t14:9_12": "jivhāmajjhe uppaladalaggasaṇṭhānaṁ padesaṁ abhibyāpetvā pavattanti,",
  "tika-abh07t14:9_13": "itaraṁ pana ṭhapetvā kammajatejassa patiṭṭhānaṭṭhānaṁ kesaggalomagganakhaggasukkhacammāni ca avasesaṁ sakalasarīraṁ pharitvā pavattati.",
  "tika-abh07t14:9_14": "Evaṁ santepi itarehi tassa saṅkaro na hoti bhinnanissayalakkhaṇattā.",
  "tika-abh07t14:9_15": "Ekanissayānipi hi rūparasādīni lakkhaṇabhedato asaṁkiṇṇāti kiṁ pana bhinnanissayā pasādā.",
  "tika-abh07t14:10_0": "6.",
  "tika-abh07t14:10_1": "Āpodhātuyā sukhumabhāvena phusituṁ asakkuṇeyyattā vuttaṁ “āpodhātu vivajjitaṁ bhūtattayasaṅkhāta”nti.",
  "tika-abh07t14:10_2": "Kiñcāpi hi sītatā phusitvā gayhati,",
  "tika-abh07t14:10_3": "sā pana tejoyeva.",
  "tika-abh07t14:10_4": "Mande hi uṇhatte sītabuddhi sītatāsaṅkhātassa kassaci guṇassa abhāvato.",
  "tika-abh07t14:10_5": "Tayidaṁ sītabuddhiyā anavaṭṭhitabhāvato viññāyati pārāpāre viya.",
  "tika-abh07t14:10_6": "Tathā hi ghammakāle ātape ṭhatvā chāyaṁ paviṭṭhānaṁ sītabuddhi hoti,",
  "tika-abh07t14:10_7": "tattheva cirakālaṁ ṭhitānaṁ uṇhabuddhi.",
  "tika-abh07t14:10_8": "Yadi ca āpodhātu sītatā siyā,",
  "tika-abh07t14:10_9": "uṇhabhāvena saha ekasmiṁ kalāpe upalabbheyya,",
  "tika-abh07t14:10_10": "na cevaṁ upalabbhati,",
  "tika-abh07t14:10_11": "tasmā viññāyati “na āpodhātu sītatā”ti.",
  "tika-abh07t14:10_12": "Ye pana “davatā āpodhātu,",
  "tika-abh07t14:10_13": "sā ca phusitvā gayhatī”ti vadanti,",
  "tika-abh07t14:10_14": "te vattabbā “davatā nāma phusitvā gayhatīti idaṁ āyasmantānaṁ abhimānamattaṁ saṇṭhāne viyā”ti.",
  "tika-abh07t14:10_15": "Vuttañhetaṁ porāṇehi –",
  "tika-abh07t14:11_0": "“Davatāsahavuttīni, tīṇi bhūtāni samphusaṁ;",
  "tika-abh07t14:12_0": "Davataṁ samphusāmīti, lokoyamabhimaññati.",
  "tika-abh07t14:13_0": "“Bhūte phusitvā saṇṭhānaṁ, manasā gaṇhato yathā;",
  "tika-abh07t14:14_0": "Paccakkhato phusāmīti, viññeyyā davatā tathā”ti.",
  "tika-abh07t14:15_0": "Gocararūpaṁ nāma pañcaviññāṇavisayabhāvato.",
  "tika-abh07t14:15_1": "Gāvo indriyāni caranti etthāti gocaranti hi ārammaṇassetaṁ nāmaṁ.",
  "tika-abh07t14:15_2": "Taṁ panetaṁ pañcavidhampi yathākkamaṁ cakkhuviññāṇādīnaṁ gocarabhāvalakkhaṇaṁ,",
  "tika-abh07t14:15_3": "cakkhādipaṭihananalakkhaṇaṁ vā.",
  "tika-abh07t14:16_0": "7.",
  "tika-abh07t14:16_1": "Itthiyā bhāvo itthattaṁ.",
  "tika-abh07t14:16_2": "Purisassa bhāvo purisattaṁ.",
  "tika-abh07t14:16_3": "Tattha itthiliṅganimittakuttākappahetubhāvalakkhaṇaṁ itthattaṁ,",
  "tika-abh07t14:16_4": "purisaliṅgādihetubhāvalakkhaṇaṁ purisattaṁ.",
  "tika-abh07t14:16_5": "Tattha itthīnaṁ aṅgajātaṁ itthiliṅgaṁ.",
  "tika-abh07t14:16_6": "Sarādhippāyā itthinimittaṁ “itthī”ti sañjānanassa paccayabhāvato.",
  "tika-abh07t14:16_7": "Avisadaṭhānagamananisajjādi itthikuttaṁ.",
  "tika-abh07t14:16_8": "Itthisaṇṭhānaṁ itthākappo.",
  "tika-abh07t14:16_9": "Purisaliṅgādīnipi vuttanayena daṭṭhabbāni.",
  "tika-abh07t14:16_10": "Aṭṭhakathāyaṁ pana aññathā itthiliṅgādīni vaṇṇitāni.",
  "tika-abh07t14:16_11": "Taṁ pana evaṁ saṅgahetvā vadanti –",
  "tika-abh07t14:17_0": "“Liṅgaṁ hatthādisaṇṭhānaṁ, nimittaṁ mihitādikaṁ;",
  "tika-abh07t14:18_0": "Kuttaṁ suppādinā kīḷā, ākappo gamanādika”nti.",
  "tika-abh07t14:19_0": "Bhāvarūpaṁ nāma bhavati etena itthādiabhidhānaṁ,",
  "tika-abh07t14:19_1": "buddhi cāti katvā.",
  "tika-abh07t14:19_2": "Taṁ panetaṁ kāyindriyaṁ viya sakalasarīraṁ pharitvā tiṭṭhati.",
  "tika-abh07t14:20_0": "8.",
  "tika-abh07t14:20_1": "Hadayameva manodhātumanoviññāṇadhātūnaṁ nissayattā vatthu cāti hadayavatthu.",
  "tika-abh07t14:20_2": "Tathā hi taṁ dhātudvayanissayabhāvalakkhaṇaṁ,",
  "tika-abh07t14:20_3": "tañca hadayakosabbhantare aḍḍhapasatamattaṁ lohitaṁ nissāya pavattati.",
  "tika-abh07t14:20_4": "Rūpakaṇḍe avuttassapi panetassa āgamato,",
  "tika-abh07t14:20_5": "yuttito ca atthibhāvo daṭṭhabbo. Tattha,",
  "tika-abh07t14:20_6": "taṁ rūpaṁ nissāya manodhātu ca manoviññāṇadhātu ca vattanti “yaṁ rūpaṁ manodhātuyā ca manoviññāṇadhātuyā",
  "tika-abh07t14:20_7": "ca taṁsampayuttakānañca dhammānaṁ nissayapaccayena paccayo”ti evamāgataṁ paṭṭhānavacanaṁ āgamo.",
  "tika-abh07t14:20_8": "Yutti panevaṁ daṭṭhabbā –",
  "tika-abh07t14:21_0": "“Nipphannabhūtikādhārā, dve dhātū kāmarūpinaṁ;",
  "tika-abh07t14:22_0": "Rūpānubandhavuttittā, cakkhuviññāṇādayo viya.",
  "tika-abh07t14:23_0": "“Cakkhādinissitānetā, tassaññādhārabhāvato;",
  "tika-abh07t14:24_0": "Nāpi rūpādike tesaṁ, bahiddhāpi pavattito.",
  "tika-abh07t14:25_0": "“Na cāpi jīvitaṁ tassa, kiccantaraniyuttito;",
  "tika-abh07t14:26_0": "Na ca bhāvadvayaṁ tasmiṁ, asantepi pavattito.",
  "tika-abh07t14:27_0": "“Tasmā tadaññaṁ vatthu taṁ, bhūtikanti vijāniyaṁ;",
  "tika-abh07t14:28_0": "Vatthālambadukānantu, desanābhedato idaṁ;",
  "tika-abh07t14:29_0": "Dhammasaṅgaṇipāṭhasmiṁ, na akkhātaṁ mahesinā”ti.",
  "tika-abh07t14:30_0": "9.",
  "tika-abh07t14:30_1": "Jīvanti tenāti jīvitaṁ,",
  "tika-abh07t14:30_2": "tadeva kammajarūpaparipālane ādhipaccayogato indriyanti jīvitindriyaṁ.",
  "tika-abh07t14:30_3": "Tathā hetaṁ kammajarūpaparipālanalakkhaṇaṁ.",
  "tika-abh07t14:30_4": "Yathāsakaṁ khaṇamattaṭṭhāyīnampi hi sahajātānaṁ pavattihetubhāveneva anupālakaṁ.",
  "tika-abh07t14:30_5": "Na hi tesaṁ kammaṁyeva ṭhitikāraṇaṁ hoti āhārajādīnaṁ āhārādi viya kammassa taṅkhaṇābhāvato.",
  "tika-abh07t14:30_6": "Idaṁ pana saha pācanagginā anavasesaupādinnakāyaṁ byāpetvā pavattati.",
  "tika-abh07t14:31_0": "10.",
  "tika-abh07t14:31_1": "Kabaḷaṁ katvā ajjhoharīyatīti kabaḷīkāro āhāro,",
  "tika-abh07t14:31_2": "idañca savatthukaṁ katvā āhāraṁ dassetuṁ vuttaṁ.",
  "tika-abh07t14:31_3": "Sendriyakāyopatthambhanahetubhūtā pana aṅgamaṅgānusārī rasaharasaṅkhātā ajjhoharitabbāhārasinehabhūtā ojā idha āhārarūpaṁ nāma.",
  "tika-abh07t14:31_4": "Tathā hetaṁ sendriyakāyopatthambhanahetubhāvalakkhaṇaṁ,",
  "tika-abh07t14:31_5": "ojaṭṭhamakarūpāharaṇalakkhaṇaṁ vā.",
  "tika-abh07t14:32_0": "11.",
  "tika-abh07t14:32_1": "Kakkhaḷattādinā attano attano sabhāvena upalabbhanato sabhāvarūpaṁ nāma.",
  "tika-abh07t14:32_2": "Uppādādīhi,",
  "tika-abh07t14:32_3": "aniccatādīhi vā lakkhaṇehi sahitanti salakkhaṇaṁ.",
  "tika-abh07t14:32_4": "Paricchedādibhāvaṁ vinā attano sabhāveneva kammādīhi paccayehi nipphannattā nippharūpaṁ nāma.",
  "tika-abh07t14:32_5": "Ruppanasabhāvo rūpaṁ,",
  "tika-abh07t14:32_6": "tena yuttampi rūpaṁ,",
  "tika-abh07t14:32_7": "yathā “arisaso,",
  "tika-abh07t14:32_8": "nīluppala”nti,",
  "tika-abh07t14:32_9": "svāyaṁ rūpa-saddo ruḷhiyā ataṁsabhāvepi pavattatīti aparena rūpa-saddena visesetvā “rūparūpa”nti vuttaṁ yathā “dukkhadukkha”nti.",
  "tika-abh07t14:32_10": "Paricchedādibhāvaṁ atikkamitvā sabhāveneva upalabbhanato lakkhaṇattayāropanena sammasituṁ arahattā sammasanarūpaṁ.",
  "tika-abh07t14:33_0": "12.",
  "tika-abh07t14:33_1": "Na kassatīti akāso.",
  "tika-abh07t14:33_2": "Akāsoyeva ākāso,",
  "tika-abh07t14:33_3": "nijjīvaṭṭhena dhātu cāti ākāsadhātu.",
  "tika-abh07t14:33_4": "Cakkhudasakādiekekakalāpagatarūpānaṁ kalāpantarehi asaṁkiṇṇabhāvāpādanavasena paricchedakaṁ,",
  "tika-abh07t14:33_5": "tehi vā paricchijjamānaṁ,",
  "tika-abh07t14:33_6": "tesaṁ paricchedamattaṁ vā rūpaṁ paricchedarūpaṁ.",
  "tika-abh07t14:33_7": "Tañhi taṁ taṁ rūpakalāpaṁ paricchindantaṁ viya hoti.",
  "tika-abh07t14:33_8": "Vijjamānepi ca kalāpantarabhūtehi kalāpantarabhūtānaṁ samphuṭṭhabhāve taṁtaṁrūpavivittatā rūpapariyanto ākāso.",
  "tika-abh07t14:33_9": "Yesañca so paricchedo,",
  "tika-abh07t14:33_10": "tehi sayaṁ asamphuṭṭhoyeva.",
  "tika-abh07t14:33_11": "Aññathā paricchinnatā na siyā tesaṁ rūpānaṁ byāpībhāvāpattito.",
  "tika-abh07t14:33_12": "Abyāpitā hi asamphuṭṭhatā.",
  "tika-abh07t14:33_13": "Tenāha bhagavā “asamphuṭṭhaṁ catūhi mahābhūtehī”ti.",
  "tika-abh07t14:34_0": "13.",
  "tika-abh07t14:34_1": "Calamānakāyena adhippāyaṁ viññāpeti,",
  "tika-abh07t14:34_2": "sayañca tena viññāyatīti kāyaviññatti.",
  "tika-abh07t14:34_3": "Saviññāṇakasaddasaṅkhātavācāya adhippāyaṁ viññāpeti,",
  "tika-abh07t14:34_4": "sayañca tāya viññāyatīti vacīviññatti.",
  "tika-abh07t14:34_5": "Tattha abhikkamādijanakacittasamuṭṭhānavāyodhātuyā sahajātarūpasanthambhanasandhāraṇacalitesu sahakārīkāraṇabhūto",
  "tika-abh07t14:34_6": "phandamānakāyaphandanataṁhetukavāyodhātuvinimutto mahantaṁ pāsāṇaṁ ukkhipantassa sabbathāmena gahaṇakāle",
  "tika-abh07t14:34_7": "ussāhanavikāro viya rūpakāyassa pariphandanapaccayabhāvena upalabbhamāno vikāro kāyaviññatti.",
  "tika-abh07t14:34_8": "Sā hi phandamānakāyena adhippāyaṁ viññāpeti.",
  "tika-abh07t14:34_9": "Na hi viññattivikārarahitesu rukkhacalanādīsu “idamesa kāretī”ti adhippāyaggahaṇaṁ diṭṭhanti.",
  "tika-abh07t14:34_10": "Hatthacalanādīsu ca phandamānakāyaggahaṇānantaraṁ aviññāyamānantarehi manodvārajavanehi gayhamānattā sayañca kāyena viññāyati.",
  "tika-abh07t14:35_0": "Kathaṁ pana viññattivasena hatthacalanādayo hontīti? Vuccate –",
  "tika-abh07t14:35_1": "ekāvajjanavīthiyaṁ sattasu javanesu sattamajavanasamuṭṭhānavāyodhātu viññattivikārasahitāva paṭhamajavanādisamuṭṭhānāhi",
  "tika-abh07t14:35_2": "vāyodhātūhi laddhopatthambhā desantaruppattihetubhāvena calayati cittajaṁ,",
  "tika-abh07t14:35_3": "purimajavanādisambhūtā pana santhambhanasandhāraṇamattakarā tassa upakārāya hontīti.",
  "tika-abh07t14:35_4": "Yathā hi sattahi yugehi ākaḍḍhitabbasakaṭe sattamayugayuttāyeva goṇā heṭṭhā chasu yugesu yuttagoṇehi laddhūpatthambhā sakaṭaṁ cālenti,",
  "tika-abh07t14:35_5": "paṭhamayugādiyuttā pana upatthambhanasandhāraṇamattameva sādhentā tesaṁ upakārāya honti,",
  "tika-abh07t14:35_6": "evaṁsampadamidaṁ daṭṭhabbaṁ.",
  "tika-abh07t14:36_0": "Desantaruppattiyeva cettha calanaṁ uppannadesato kesaggamattampi dhammānaṁ saṅkamanābhāvato.",
  "tika-abh07t14:36_1": "Itarathā nesaṁ abyāpārakatā,",
  "tika-abh07t14:36_2": "khaṇikatā ca na siyā.",
  "tika-abh07t14:36_3": "Desantaruppattihetubhāvoti ca yathā attanā sahajarūpāni heṭṭhimajavanasamuṭṭhitarūpehi patiṭṭhitaṭṭhānato aññattha uppajjanti,",
  "tika-abh07t14:36_4": "evaṁ tehi saha tattha uppattiyevāti daṭṭhabbaṁ,",
  "tika-abh07t14:36_5": "ettha pana cittaje calite taṁsambandhena itarampi calati nadīsote pakkhittasukkhagomayapiṇḍaṁ viya.",
  "tika-abh07t14:36_6": "Tathā calayituṁ asakkonti yopi paṭhamajavanādisamuṭṭhānavāyodhātuyo viññattivikārasahitāyeva yena disābhāgena ayaṁ abhikkamādīni pavattetukāmo,",
  "tika-abh07t14:36_7": "tadabhimukhabhāvavikārasambhavato.",
  "tika-abh07t14:36_8": "Evañca katvā manodvārāvajjanassapi viññattisamuṭṭhāpakattaṁ vakkhati.",
  "tika-abh07t14:36_9": "Vacībhedakaracittasamuṭṭhānapathavīdhātuyā akkharuppattiṭṭhānagataupādinnarūpehi saha ghaṭṭanapaccayabhūto eko vikāro vacīviññatti.",
  "tika-abh07t14:36_10": "Yaṁ panettha vattabbaṁ,",
  "tika-abh07t14:36_11": "taṁ kāyaviññattiyaṁ vuttanayena daṭṭhabbaṁ.",
  "tika-abh07t14:37_0": "Ayaṁ pana viseso –",
  "tika-abh07t14:37_1": "yathā tattha “phandamānakāyaggahaṇānantara”nti vuttaṁ,",
  "tika-abh07t14:37_2": "evamidha “suyyamānasaddasavanānantara”nti yojetabbaṁ.",
  "tika-abh07t14:37_3": "Idha ca santhambhanādīnaṁ abhāvato sattamajavanasamuṭṭhitātyādinayo na labbhati.",
  "tika-abh07t14:37_4": "Ghaṭṭanena hi saddhiṁyeva saddo uppajjati.",
  "tika-abh07t14:37_5": "Ghaṭṭanañca paṭhamajavanādīsupi labbhateva.",
  "tika-abh07t14:37_6": "Ettha ca yathā ussāpetvā baddhagosīsatālapaṇṇādirūpāni disvā tadanantarappavattāya aviññāyamānantarāya",
  "tika-abh07t14:37_7": "manodvāravīthiyā gosīsādīnaṁ udakasahacāritappakāraṁ saññāṇaṁ gahetvā udakaggahaṇaṁ hoti,",
  "tika-abh07t14:37_8": "evaṁ vipphandamānasamuccāriyamānakāyasadde gahetvā tadanantarappavattāya aviññāyamānantarāya manodvāravīthiyā",
  "tika-abh07t14:37_9": "purimasiddhasambandhūpanissayāya sādhippāyavikāraggahaṇaṁ hotīti ayaṁ dvinnaṁ sādhāraṇā upamā.",
  "tika-abh07t14:38_0": "14.",
  "tika-abh07t14:38_1": "Lahubhāvo lahutā.",
  "tika-abh07t14:38_2": "Mudubhāvo mudutā.",
  "tika-abh07t14:38_3": "Kammaññabhāvo kammaññatā.",
  "tika-abh07t14:38_4": "Yathākkamañcetā arogino viya rūpānaṁ agarutā suparimadditacammassa viya akathinatā sudhantasuvaṇṇassa viya sarīrakiriyānaṁ anukūlabhāvoti daṭṭhabbaṁ.",
  "tika-abh07t14:38_5": "Aññamaññaṁ avijahantassapi hi lahutādittayassa taṁtaṁvikārādhikarūpehi nānattaṁ vuccati,",
  "tika-abh07t14:38_6": "dandhattakaradhātukkhobhappaṭipakkhapaccayasamuṭṭhāno hi rūpavikāro lahutā.",
  "tika-abh07t14:38_7": "Thaddhattakaradhātukkhobhappaṭipakkhapaccayasamuṭṭhāno mudutā.",
  "tika-abh07t14:38_8": "Sarīrakiriyānaṁ ananukūlabhāvakaradhātukkhobhappaṭipakkhapaccayasamuṭṭhāno kammaññatāti.",
  "tika-abh07t14:39_0": "15.",
  "tika-abh07t14:39_1": "Upacayanaṁ upacayo,",
  "tika-abh07t14:39_2": "paṭhamacayotyattho “upaññatta”ntyādīsu viya upa-saddassa paṭhamatthajotanato.",
  "tika-abh07t14:39_3": "Santāno santati,",
  "tika-abh07t14:39_4": "pabandhotyattho.",
  "tika-abh07t14:39_5": "Tattha paṭisandhito paṭṭhāya yāva cakkhādidasakānaṁ uppatti,",
  "tika-abh07t14:39_6": "etthantare rūpuppādo upacayo nāma.",
  "tika-abh07t14:39_7": "Tato paraṁ santati nāma.",
  "tika-abh07t14:39_8": "Yathāsakaṁ khaṇamattaṭṭhāyīnaṁ rūpānaṁ nirodhābhimukhabhāvavasena jīraṇaṁ jarā,",
  "tika-abh07t14:39_9": "sāyeva jaratā,",
  "tika-abh07t14:39_10": "niccadhuvabhāvena na iccaṁ anupagantabbanti aniccaṁ,",
  "tika-abh07t14:39_11": "tassa bhāvo aniccatā,",
  "tika-abh07t14:39_12": "rūpaparibhedo.",
  "tika-abh07t14:39_13": "Lakkhaṇarūpaṁ nāma dhammānaṁ taṁtaṁavatthāvasena lakkhaṇahetuttā.",
  "tika-abh07t14:40_0": "16.Jātirūpamevāti paṭisandhito paṭṭhāya rūpānaṁ khaṇe khaṇe uppattibhāvato jātisaṅkhātaṁ rūpuppattibhāvena",
  "tika-abh07t14:40_1": "catusantatirūpappaṭibaddhavuttittā rūpasammatañca jātirūpameva upacayasantatibhāvena pavuccati paṭhamupariniccattasaṅkhātappavattiākārabhedato",
  "tika-abh07t14:40_2": "veneyyavasena “upacayo santatī”ti vibhajitvā vuttattā.",
  "tika-abh07t14:40_3": "Evañca katvā tāsaṁ niddese atthato abhedaṁ dassetuṁ “yo āyatanānaṁ ācayo,",
  "tika-abh07t14:40_4": "so rūpassa upacayo.",
  "tika-abh07t14:40_5": "Yo rūpassa upacayo,",
  "tika-abh07t14:40_6": "sā rūpassa santatī”ti vuttaṁ.",
  "tika-abh07t14:40_7": "Ekādasavidhampīti sabhāgasaṅgahavasena ekādasappakārampi.",
  "tika-abh07t14:41_0": "17.",
  "tika-abh07t14:41_1": "Cattāro bhūtā,",
  "tika-abh07t14:41_2": "pañca pasādā,",
  "tika-abh07t14:41_3": "cattāro visayā,",
  "tika-abh07t14:41_4": "duvidho bhāvo,",
  "tika-abh07t14:41_5": "hadayarūpamiccapi idaṁ jīvitāhārarūpehi dvīhi saha aṭṭhārasavidhaṁ,",
  "tika-abh07t14:41_6": "tathā paricchedo ca duvidhā viññatti,",
  "tika-abh07t14:41_7": "tividho vikāro,",
  "tika-abh07t14:41_8": "catubbidhaṁ lakkhaṇanti rūpānaṁ paricchedavikārādibhāvaṁ vinā visuṁ paccayehi anibbattattā ime anipphannā dasa ceti aṭṭhavīsatividhaṁ bhave.",
  "tika-abh07t14:42_0": "Rūpasamuddesavaṇṇanā niṭṭhitā.",
  "tika-abh07t14:43_0": "Rūpavibhāgavaṇṇanā",
  "tika-abh07t14:44_0": "18.",
  "tika-abh07t14:44_1": "Idāni yathāuddiṭṭharūpānaṁ ekavidhādinayadassanatthaṁ “sabbañca paneta”ntyādi vuttaṁ.",
  "tika-abh07t14:44_2": "Sampayuttassa alobhādihetuno abhāvā ahetukaṁ.",
  "tika-abh07t14:44_3": "Yathāsakaṁ paccayavantatāya sappaccayaṁ.",
  "tika-abh07t14:44_4": "Attānaṁ ārabbha pavattehi kāmāsavādīhi sahitattā sāsavaṁ.",
  "tika-abh07t14:44_5": "Paccayehi abhisaṅkhatattā saṅkhataṁ.",
  "tika-abh07t14:44_6": "Upādānakkhandhasaṅkhāte loke niyuttatāya lokiyaṁ.",
  "tika-abh07t14:44_7": "Kāmataṇhāya avacaritattā kāmāvacaraṁ.",
  "tika-abh07t14:44_8": "Arūpadhammānaṁ viya kassaci ārammaṇassa aggahaṇato nāssa ārammaṇanti anārammaṇaṁ.",
  "tika-abh07t14:44_9": "Tadaṅgādivasena pahātabbatābhāvato appahātabbaṁ.",
  "tika-abh07t14:44_10": "Iti-saddo pakārattho,",
  "tika-abh07t14:44_11": "tena “abyākata”ntyādikaṁ sabbaṁ ekavidhanayaṁ saṅgaṇhāti.",
  "tika-abh07t14:45_0": "19.Ajjhattikarūpaṁ attabhāvasaṅkhātaṁ attānaṁ adhikicca uddissa pavattattā.",
  "tika-abh07t14:45_1": "Kāmaṁ aññepi hi ajjhattasambhūtā atthi,",
  "tika-abh07t14:45_2": "ruḷhīvasena pana cakkhādikaṁyeva ajjhattikaṁ.",
  "tika-abh07t14:45_3": "Atha vā “yadi mayaṁ na homa,",
  "tika-abh07t14:45_4": "tvaṁ kaṭṭhakaliṅgarūpamo bhavissasī”ti vadantā viya attabhāvassa sātisayaṁ upakārattā cakkhādīneva visesato ajjhattikāni nāma.",
  "tika-abh07t14:45_5": "Attasaṅkhātaṁ vā cittaṁ adhikicca tassa dvārabhāvena pavattatīti ajjhattaṁ,",
  "tika-abh07t14:45_6": "tadeva ajjhattikaṁ.",
  "tika-abh07t14:45_7": "Tato bahibhūtattā itaraṁ tevīsatividhaṁ bāhirarūpaṁ.",
  "tika-abh07t14:46_0": "20. Itaraṁ bāvīsatividhaṁ avatthurūpaṁ.",
  "tika-abh07t14:47_0": "22.Aṭṭhavidhampiindriyarūpaṁ pañcaviññāṇesu liṅgādīsu sahajarūpaparipālane ca ādhipaccayogato.",
  "tika-abh07t14:47_1": "Pasādarūpassa hi pañcavidhassa cakkhuviññāṇādīsu ādhipaccaṁ attano paṭumandādibhāvena tesampi paṭumandādibhāvāpādanato.",
  "tika-abh07t14:47_2": "Bhāvadvayassāpi itthiliṅgādīsu ādhipaccaṁ yathāsakaṁ paccayehi uppajjamānānampi tesaṁ yebhuyyena sabhāvakasantāneyeva taṁtadākārena uppajjanato,",
  "tika-abh07t14:47_3": "na pana indriyapaccayabhāvato.",
  "tika-abh07t14:47_4": "Jīvitassa ca kammajaparipālane ādhipaccaṁ tesaṁ yathāsakaṁ khaṇaṭṭhānassa jīvitindriyappaṭibaddhattā.",
  "tika-abh07t14:47_5": "Sayañca attanā ṭhapitadhammasambandheneva pavattati nāviko viya.",
  "tika-abh07t14:48_0": "23.",
  "tika-abh07t14:48_1": "Visayavisayibhāvappattivasena thūlattā oḷārikarūpaṁ.",
  "tika-abh07t14:48_2": "Tatoyeva gahaṇassa sukarattā santikerūpaṁ āsannarūpaṁ nāma. Yo sayaṁ,",
  "tika-abh07t14:48_3": "nissayavasena ca sampattānaṁ,",
  "tika-abh07t14:48_4": "asampattānañca paṭimukhabhāvo aññamaññapatanaṁ,",
  "tika-abh07t14:48_5": "so paṭigho viyāti paṭigho.",
  "tika-abh07t14:48_6": "Yathā hi paṭighāte sati dubbalassa calanaṁ hoti,",
  "tika-abh07t14:48_7": "evaṁ aññamaññaṁ paṭimukhabhāve sati arūpasabhāvattā dubbalassa bhavaṅgassa calanaṁ hoti.",
  "tika-abh07t14:48_8": "Paṭigho yassa atthi taṁ sappaṭighaṁ.",
  "tika-abh07t14:48_9": "Tattha sayaṁ sampatti phoṭṭhabbassa,",
  "tika-abh07t14:48_10": "nissayavasena sampatti ghānajivhākāyagandharasānaṁ,",
  "tika-abh07t14:48_11": "ubhayathāpi asampatti cakkhusotarūpasaddānanti daṭṭhabbaṁ.",
  "tika-abh07t14:48_12": "Itaraṁ soḷasavidhaṁ oḷārikatādisabhāvābhāvato sukhumarūpādikaṁ.",
  "tika-abh07t14:49_0": "24.",
  "tika-abh07t14:49_1": "Kammato jātaṁ aṭṭhārasavidhaṁ upādinnarūpaṁ taṇhādiṭṭhīhi upetena kammunā attano phalabhāvena ādinnattā gahitattā.",
  "tika-abh07t14:49_2": "Itaraṁ aggahitaggahaṇenadasavidhaṁ anupādinnarūpaṁ.",
  "tika-abh07t14:50_0": "25.",
  "tika-abh07t14:50_1": "Daṭṭhabbabhāvasaṅkhātena nidassanena saha vattatīti sanidassanaṁ.",
  "tika-abh07t14:50_2": "Cakkhuviññāṇagocarabhāvo hi nidassananti vuccati tassa ca rūpāyatanato anaññattepi aññehi dhammehi taṁ",
  "tika-abh07t14:50_3": "visesetuṁ aññaṁ viya katvā vattuṁ vaṭṭatīti saha nidassanena sanidassananti.",
  "tika-abh07t14:50_4": "Dhammabhāvasāmaññena hi ekībhūtesu dhammesu yo nānattakaro viseso,",
  "tika-abh07t14:50_5": "so añño viya katvā upacarituṁ yutto.",
  "tika-abh07t14:50_6": "Evañhi atthavisesāvabodho hoti.",
  "tika-abh07t14:51_0": "26.Asampattavasenāti attānaṁ asampattassa gocarassa vasena,",
  "tika-abh07t14:51_1": "attanā visayappadesaṁ vā asampattavasena.",
  "tika-abh07t14:51_2": "Cakkhusotāni hi rūpasaddehi asampattāni,",
  "tika-abh07t14:51_3": "sayaṁ vā tāni asampattāneva ārammaṇaṁ gaṇhanti.",
  "tika-abh07t14:51_4": "Tenetaṁ vuccati –",
  "tika-abh07t14:52_0": "“Cakkhusotaṁ panetesu, hotāsampattagāhakaṁ;",
  "tika-abh07t14:53_0": "Viññāṇuppattihetuttā, santarādhikagocare.",
  "tika-abh07t14:54_0": "“Tathā hi dūradesaṭṭhaṁ, phalikāditirohitaṁ;",
  "tika-abh07t14:55_0": "Mahantañca nagādīnaṁ, vaṇṇaṁ cakkhu udikkhati.",
  "tika-abh07t14:56_0": "“Ākāsādigato kucchi-cammānantarikopi ca;",
  "tika-abh07t14:57_0": "Mahanto ca ghaṇṭādīnaṁ, saddo sotassa gocaro.",
  "tika-abh07t14:58_0": "“Gantvā visayadesaṁ taṁ, pharitvā gaṇhatīti ce;",
  "tika-abh07t14:59_0": "Adhiṭṭhānavidhānepi, tassa so gocaro siyā.",
  "tika-abh07t14:60_0": "“Bhūtappabandhato so ce, yāti indriyasannidhiṁ;",
  "tika-abh07t14:61_0": "Kammacittojasambhūto, vaṇṇo saddo ca cittajo.",
  "tika-abh07t14:62_0": "“Na tesaṁ gocarā honti, na hi sambhonti te bahi;",
  "tika-abh07t14:63_0": "Vuttā ca avisesena, pāṭhe taṁvisayāva te.",
  "tika-abh07t14:64_0": "“Yadi cetaṁ dvayaṁ attasamīpaṁyeva gaṇhati;",
  "tika-abh07t14:65_0": "Akkhivaṇṇaṁ tathā mūlaṁ, passeyya bhamukassa ca.",
  "tika-abh07t14:66_0": "“Disādesavavatthānaṁ, saddassa na bhaveyya ca;",
  "tika-abh07t14:67_0": "Siyā ca saravedhissa, sakaṇṇe sarapātana”nti.",
  "tika-abh07t14:68_0": "Gocaraggāhikarūpaṁ viññāṇādhiṭṭhitaṁ hutvā taṁtaṁgocaraggahaṇasabhāvattā.",
  "tika-abh07t14:68_1": "Itaraṁ tevīsatividhaṁ agocaraggāhikarūpaṁ gocaraggahaṇābhāvato.",
  "tika-abh07t14:69_0": "27.",
  "tika-abh07t14:69_1": "Vaṇṇitabbo daṭṭhabboti vaṇṇo.",
  "tika-abh07t14:69_2": "Attano udayānantaraṁ rūpaṁ janetīti ojā.",
  "tika-abh07t14:69_3": "Avinibbhogarūpaṁ katthacipi aññamaññaṁ vinibhuñjanassa visuṁ visuṁ pavattiyā abhāvato.",
  "tika-abh07t14:69_4": "Rūpaloke gandhādīnaṁ abhāvavādimatampi hi tattha tattha ācariyehi paṭikkhittameva.",
  "tika-abh07t14:70_0": "28.Iccevanti etthapi iti-saddo pakārattho, tena idha anāgatampi sabbaṁ dukatikādibhedaṁ saṅgaṇhāti.",
  "tika-abh07t14:71_0": "Rūpavibhāgavaṇṇanā niṭṭhitā.",
  "tika-abh07t14:72_0": "Rūpasamuṭṭhānanayavaṇṇanā",
  "tika-abh07t14:73_0": "29.",
  "tika-abh07t14:73_1": "Kāni pana tāni kammādīni, kathaṁ, kattha,",
  "tika-abh07t14:73_2": "kadā ca rūpasamuṭṭhānānīti āha “tatthā”tyādi.",
  "tika-abh07t14:73_3": "Paṭisandhimupādāyāti paṭisandhicittassa uppādakkhaṇaṁ upādāya.",
  "tika-abh07t14:73_4": "Khaṇe khaṇeti ekekassa cittassa tīsu tīsu khaṇesu,",
  "tika-abh07t14:73_5": "nirantaramevāti vuttaṁ hoti.",
  "tika-abh07t14:73_6": "Apare pana cittassa ṭhitikkhaṇaṁ,",
  "tika-abh07t14:73_7": "bhaṅgakkhaṇe ca rūpuppādaṁ paṭisedhenti.",
  "tika-abh07t14:73_8": "Tattha kiñcāpi ṭhitikkhaṇābhāve tesaṁ upapatti ceva tattha vattabbañca heṭṭhā kathitameva,",
  "tika-abh07t14:73_9": "idhāpi pana bhaṅgakkhaṇe rūpuppādābhāve upapattiyā tattha vattabbena ca saha sukhaggahaṇatthaṁ saṅgahetvā vuccati –",
  "tika-abh07t14:74_0": "“Uppannuppajjamānanti, vibhaṅge evamādinaṁ;",
  "tika-abh07t14:75_0": "Bhaṅgakkhaṇasmiṁ uppannaṁ, no ca uppajjamānakaṁ.",
  "tika-abh07t14:76_0": "“Uppajjamānamuppāde, uppannañcātiādinā;",
  "tika-abh07t14:77_0": "Bhaṅguppādāva akkhātā, na cittassa ṭhitikkhaṇo.",
  "tika-abh07t14:78_0": "“‘Uppādo ca vayo ceva, aññathattaṁ ṭhitassa ca;",
  "tika-abh07t14:79_0": "Paññāyatī’ti vuttattā, ṭhiti atthīti ce mataṁ.",
  "tika-abh07t14:80_0": "“Aññathattassa ekasmiṁ, dhamme anupaladdhito;",
  "tika-abh07t14:81_0": "Paññāṇavacanā ceva, pabandhaṭṭhiti tatthapi.",
  "tika-abh07t14:82_0": "“Vuttā tasmā na cittassa, ṭhiti dissati pāḷiyaṁ;",
  "tika-abh07t14:83_0": "Abhidhamme abhāvopi, nisedhoyeva sabbathā.",
  "tika-abh07t14:84_0": "“Yadā samudayo yassa, nirujjhati tadāssa kiṁ;",
  "tika-abh07t14:85_0": "Dukkhamuppajjatītyettha, pañhe noti nisedhato.",
  "tika-abh07t14:86_0": "“Rūpuppādo na bhaṅgasmiṁ, tasmā sabbepi paccayā;",
  "tika-abh07t14:87_0": "Uppādeyeva cittassa, rūpahetūti kecana.",
  "tika-abh07t14:88_0": "“Vuccate tattha ekasmiṁ, dhammeyeva yathā matā;",
  "tika-abh07t14:89_0": "Uppādāvatthato bhinnā, bhaṅgāvatthā tatheva tu.",
  "tika-abh07t14:90_0": "“Bhaṅgassābhimukhāvatthā, icchitabbā ayaṁ ṭhiti;",
  "tika-abh07t14:91_0": "Nayadassanato esā, vibhaṅge na tu desitā.",
  "tika-abh07t14:92_0": "“Lakkhaṇaṁ saṅkhatasseva, vattumuppādaādinaṁ;",
  "tika-abh07t14:93_0": "Desitattā na tatthāpi, pabandhassa ṭhitīritā.",
  "tika-abh07t14:94_0": "“Upasaggassa dhātūnamattheyeva pavattito;",
  "tika-abh07t14:95_0": "Paññāyatīti cetassa, attho viññāyate iti.",
  "tika-abh07t14:96_0": "“Bhaṅge rūpassa nuppādo, cittajānaṁ vasena vā;",
  "tika-abh07t14:97_0": "Āruppaṁvābhisandhāya, bhāsito yamakassa hi.",
  "tika-abh07t14:98_0": "“Sabhāvoyaṁ yathālābha-yojanāti tato nahi;",
  "tika-abh07t14:99_0": "Na cittaṭṭhiti bhaṅge ca, na rūpassa asambhavo”ti.",
  "tika-abh07t14:100_0": "31.",
  "tika-abh07t14:100_1": "Rūpavirāgabhāvanānibbattattā hetuno tabbidhuratāya,",
  "tika-abh07t14:100_2": "anokāsatāya ca arūpavipākā,",
  "tika-abh07t14:100_3": "rūpajanane visesapaccayehi jhānaṅgehi sampayogābhāvato dvipañcaviññāṇāni cāti cuddasa cittāni rūpaṁ na",
  "tika-abh07t14:100_4": "samuṭṭhāpentīti vuttaṁ “āruppavipākadvipañcaviññāṇavajjita”nti.",
  "tika-abh07t14:100_5": "Paṭisandhicittaṁ,",
  "tika-abh07t14:100_6": "pana cuticittañca ekūnavīsati bhavaṅgasseva antogadhattā cittantaraṁ na hotīti na tassa vajjanaṁ kataṁ.",
  "tika-abh07t14:100_7": "Kiñcāpi na kataṁ,",
  "tika-abh07t14:100_8": "pacchājātapaccayarahitaṁ,",
  "tika-abh07t14:100_9": "pana āhārādīhi ca anupatthaddhaṁ dubbalavatthuṁ nissāya pavattattā,",
  "tika-abh07t14:100_10": "attano ca āgantukatāya kammajarūpehi cittasamuṭṭhānarūpānaṁ ṭhānaṁ gahetvā ṭhitattā ca paṭisandhicittaṁ rūpasamuṭṭhāpakaṁ na hoti.",
  "tika-abh07t14:100_11": "Cuticitte pana aṭṭhakathāyaṁ tāva “vūpasantavaṭṭamūlasmiṁ santāne sātisayaṁ santavuttitāya khīṇāsavasseva cuticittaṁ rūpaṁ na samuṭṭhāpetī”ti vuttaṁ.",
  "tika-abh07t14:100_12": "Ānandācariyādayo pana “sabbesampi cuticittaṁ rūpaṁ na samuṭṭhāpetī”ti vadanti.",
  "tika-abh07t14:100_13": "Vinicchayo pana nesaṁ saṅkhepato mūlaṭīkādīsu,",
  "tika-abh07t14:100_14": "vitthārato ca abhidhammatthavikāsiniyaṁ vuttanayena daṭṭhabbo.",
  "tika-abh07t14:100_15": "Paṭhamabhavaṅgamupādāyāti paṭisandhiyā anantaranibbattapaṭhamabhavaṅgato paṭṭhāya.",
  "tika-abh07t14:100_16": "Jāyantameva samuṭṭhāpeti,",
  "tika-abh07t14:100_17": "na pana ṭhitaṁ,",
  "tika-abh07t14:100_18": "bhijjamānaṁ vā anantarādipaccayalābhena uppādakkhaṇeyeva janakasāmatthiyayogato.",
  "tika-abh07t14:101_0": "32.",
  "tika-abh07t14:101_1": "Iriyāya kāyikakiriyāya pavattipathabhāvato iriyāpatho, gamanādi,",
  "tika-abh07t14:101_2": "atthato tadavatthā rūpappavatti.",
  "tika-abh07t14:101_3": "Tampi sandhāreti yathāpavattaṁ upatthambheti.",
  "tika-abh07t14:101_4": "Yathā hi vīthicittehi abbokiṇṇe bhavaṅge pavattamāne aṅgāni osīdanti,",
  "tika-abh07t14:101_5": "na evametesu dvattiṁsavidhesu,",
  "tika-abh07t14:101_6": "vakkhamānesu ca chabbīsatiyā jāgaraṇacittesu pavattamānesu.",
  "tika-abh07t14:101_7": "Tadā pana aṅgāni upatthaddhāni yathāpavattairiyāpathabhāveneva pavattanti.",
  "tika-abh07t14:102_0": "33.Viññattimpi samuṭṭhāpenti,",
  "tika-abh07t14:102_1": "na kevalaṁ rūpiriyāpathāneva.",
  "tika-abh07t14:102_2": "Avisesavacanepi panettha manodvārappavattāneva voṭṭhabbanajavanāni viññattisamuṭṭhāpakāni,",
  "tika-abh07t14:102_3": "tathā hāsajanakāni ca pañcadvārappavattānaṁ paridubbalabhāvatoti daṭṭhabbaṁ.",
  "tika-abh07t14:102_4": "Kāmañcettha rūpavinimutto iriyāpatho,",
  "tika-abh07t14:102_5": "viññatti vā natthi,",
  "tika-abh07t14:102_6": "tathāpi na sabbaṁ rūpasamuṭṭhāpakaṁ cittaṁ iriyāpathūpatthambhakaṁ,",
  "tika-abh07t14:102_7": "viññattivikārajanakañca hoti.",
  "tika-abh07t14:102_8": "Yaṁ pana cittaṁ viññattijanakaṁ,",
  "tika-abh07t14:102_9": "taṁ ekaṁsato iriyāpathūpatthambhakaṁ iriyāpathassa viññattiyā saha avinābhāvato.",
  "tika-abh07t14:102_10": "Iriyāpathūpatthambhakañca rūpajanakanti imassa visesadassanatthaṁ rūpato iriyāpathaviññattīnaṁ visuṁ gahaṇaṁ.",
  "tika-abh07t14:103_0": "34.Terasāti kusalato cattāri,",
  "tika-abh07t14:103_1": "akusalato cattāri,",
  "tika-abh07t14:103_2": "kiriyato pañcāti terasa.",
  "tika-abh07t14:103_3": "Tesu hi puthujjanā aṭṭhahi kusalākusalehi hasanti,",
  "tika-abh07t14:103_4": "sekkhā diṭṭhisahagatavajjitehi,",
  "tika-abh07t14:103_5": "asekkhā pana pañcahi kiriyacittehi,",
  "tika-abh07t14:103_6": "tatthāpi buddhā catūhi sahetukakiriyacitteheva hasanti,",
  "tika-abh07t14:103_7": "na ahetukena “atītaṁsādīsu appaṭihatañāṇaṁ patvā imehi tīhi dhammehi samannāgatassa buddhassa bhagavato",
  "tika-abh07t14:103_8": "sabbaṁ kāyakammaṁ ñāṇapubbaṅgamaṁ ñāṇānuparivattī”ti vacanato.",
  "tika-abh07t14:103_9": "Na hi vicāraṇapaññārahitassa hasituppādassa buddhānaṁ pavatti yuttāti vadanti.",
  "tika-abh07t14:103_10": "Hasituppādacittena pana pavattiyamānampi tesaṁ sitakaraṇaṁ pubbenivāsaanāgataṁsasabbaññutaññāṇānaṁ anuvattakattā ñāṇānuparivattiyevāti.",
  "tika-abh07t14:103_11": "Evañca katvā aṭṭhakathāyaṁ “tesaṁ ñāṇānaṁ ciṇṇapariyante idaṁ cittaṁ hāsayamānaṁ uppajjatī”ti vuttaṁ,",
  "tika-abh07t14:103_12": "tasmā na tassa buddhānaṁ pavatti sakkā nivāretuṁ.",
  "tika-abh07t14:104_0": "35.",
  "tika-abh07t14:104_1": "Pacchājātādipaccayūpatthambhalābhena ṭhitikkhaṇeyeva utuojānaṁ balavabhāvoti vuttaṁ “tejodhātu ṭhitippattā”tyādi.",
  "tika-abh07t14:105_0": "37.",
  "tika-abh07t14:105_1": "Tattha hadayaindriyarūpāni nava kammatoyeva jātattā kammajāneva.",
  "tika-abh07t14:105_2": "Yañhi jātaṁ, jāyati,",
  "tika-abh07t14:105_3": "jāyissati ca,",
  "tika-abh07t14:105_4": "taṁ “kammaja”nti vuccati yathā duddhanti.",
  "tika-abh07t14:106_0": "40.",
  "tika-abh07t14:106_1": "Paccuppannapaccayāpekkhattā lahutādittayaṁ kammajaṁ na hoti,",
  "tika-abh07t14:106_2": "itarathā sabbadābhāvīhi bhavitabbanti vuttaṁ “lahutādittayaṁ utucittāhārehi sambhotī”ti.",
  "tika-abh07t14:107_0": "43.",
  "tika-abh07t14:107_1": "Ekantakammajāni nava,",
  "tika-abh07t14:107_2": "catujesu kammajāni navāti aṭṭhārasa kammajāni,",
  "tika-abh07t14:107_3": "pañcavikārarūpasaddaavinibbhogarūpaākāsavasena pannarasa cittajāni, saddo,",
  "tika-abh07t14:107_4": "lahutādittayaṁ,",
  "tika-abh07t14:107_5": "avinibbhogākāsarūpāni navāti terasa utujāni,",
  "tika-abh07t14:107_6": "lahutādittayaavinibbhogākāsavasena dvādasa āhārajāni.",
  "tika-abh07t14:108_0": "44.",
  "tika-abh07t14:108_1": "Kevalaṁ jāyamānādirūpānaṁ jāyamānaparipaccamānabhijjamānarūpānaṁ sabhāvattā sabhāvamattaṁ vinā attano",
  "tika-abh07t14:108_2": "jātiādilakkhaṇābhāvato lakkhaṇāni kehici paccayehi na jāyantīti pakāsitaṁ.",
  "tika-abh07t14:108_3": "Uppādādiyuttānañhi cakkhādīnaṁ jātiādīni lakkhaṇāni vijjanti,",
  "tika-abh07t14:108_4": "na evaṁ jātiādīnaṁ.",
  "tika-abh07t14:108_5": "Yadi tesampi jātiādīni siyuṁ,",
  "tika-abh07t14:108_6": "evaṁ anavatthānameva āpajjeyya.",
  "tika-abh07t14:108_7": "Yaṁ pana “rūpāyatanaṁ…pe…",
  "tika-abh07t14:108_8": "kabaḷīkāro āhāro.",
  "tika-abh07t14:108_9": "Ime dhammā cittasamuṭṭhānā”tyādīsu jātiyā kutocijātattaṁ anuññātaṁ,",
  "tika-abh07t14:108_10": "tampi rūpajanakapaccayānaṁ rūpuppādanaṁ pati anuparatabyāpārānaṁ paccayabhāvūpagamanakkhaṇe jāyamānadhammavikārabhāvena",
  "tika-abh07t14:108_11": "upalabbhamānataṁ sandhāyāti daṭṭhabbaṁ.",
  "tika-abh07t14:108_12": "Yampi “jāti,",
  "tika-abh07t14:108_13": "bhikkhave,",
  "tika-abh07t14:108_14": "aniccā saṅkhatā paṭiccasamuppannā.",
  "tika-abh07t14:108_15": "Jarāmaraṇaṁ,",
  "tika-abh07t14:108_16": "bhikkhave,",
  "tika-abh07t14:108_17": "aniccaṁ saṅkhataṁ paṭiccasamuppanna”nti vacanaṁ,",
  "tika-abh07t14:108_18": "tatthāpi paṭiccasamuppannānaṁ lakkhaṇabhāvatoti ayametthābhisandhi.",
  "tika-abh07t14:108_19": "Tenāhu porāṇā –",
  "tika-abh07t14:109_0": "“Pāṭhe kutoci jātattaṁ, jātiyā pariyāyato;",
  "tika-abh07t14:110_0": "Saṅkhatānaṁ sabhāvattā, tīsu saṅkhatatoditā”ti.",
  "tika-abh07t14:111_0": "Rūpasamuṭṭhānanayavaṇṇanā niṭṭhitā.",
  "tika-abh07t14:112_0": "Kalāpayojanāvaṇṇanā",
  "tika-abh07t14:113_0": "45.",
  "tika-abh07t14:113_1": "Yasmā panetāni rūpāni kammādito uppajjamānānipi na ekekaṁ samuṭṭhahanti,",
  "tika-abh07t14:113_2": "atha kho piṇḍatova.",
  "tika-abh07t14:113_3": "Tasmā piṇḍānaṁ gaṇanaparicchedaṁ,",
  "tika-abh07t14:113_4": "sarūpañca dassetuṁ “ekuppādā”tyādi vuttaṁ.",
  "tika-abh07t14:113_5": "Sahavuttinoti visuṁ visuṁ kalāpagatarūpavasena sahavuttino,",
  "tika-abh07t14:113_6": "na sabbakalāpānaṁ aññamaññaṁ sahuppattivasena.",
  "tika-abh07t14:114_0": "46.",
  "tika-abh07t14:114_1": "Dasa parimāṇā assāti dasakaṁ,",
  "tika-abh07t14:114_2": "samudāyassetaṁ nāmaṁ,",
  "tika-abh07t14:114_3": "cakkhunā upalakkhitaṁ,",
  "tika-abh07t14:114_4": "tappadhānaṁ vā dasakaṁ cakkhudasakaṁ.",
  "tika-abh07t14:114_5": "Evaṁ sesesupi.",
  "tika-abh07t14:115_0": "47.",
  "tika-abh07t14:115_1": "Vacīviññattiggahaṇena saddopi saṅgahito hoti tassā tadavinābhāvatoti vuttaṁ “vacīviññattidasaka”nti.",
  "tika-abh07t14:116_0": "50. Kiṁ panete ekavīsati kalāpā sabbepi sabbattha honti, udāhu keci katthacīti āha “tatthā”tyādi.",
  "tika-abh07t14:117_0": "Kalāpayojanāvaṇṇanā niṭṭhitā.",
  "tika-abh07t14:118_0": "Rūpapavattikkamavaṇṇanā",
  "tika-abh07t14:119_0": "52.",
  "tika-abh07t14:119_1": "Idāni nesaṁ sambhavavasena,",
  "tika-abh07t14:119_2": "pavattipaṭisandhivasena,",
  "tika-abh07t14:119_3": "yonivasena ca pavattiṁ dassetuṁ “sabbānipi panetānī”tyādi vuttaṁ.",
  "tika-abh07t14:119_4": "Yathārahanti sabhāvakaparipuṇṇāyatanānaṁ anurūpato.",
  "tika-abh07t14:120_0": "53.",
  "tika-abh07t14:120_1": "Kamalakuharagabbhamalādisaṁsedaṭṭhānesu jātā saṁsedajā.",
  "tika-abh07t14:120_2": "Upapāto nesaṁ atthīti opapātikā,",
  "tika-abh07t14:120_3": "ukkaṁsagatiparicchedavasena cettha visiṭṭhaupapāto gahito yathā “abhirūpassa kaññā dātabbā”ti.",
  "tika-abh07t14:120_4": "Satta dasakāni pātubhavanti paripuṇṇāyatanabhāvena upalabbhanato.",
  "tika-abh07t14:120_5": "Kadāci na labbhanti jaccandhajaccabadhirajaccāghānanapuṁsakaādikappikānaṁ vasena.",
  "tika-abh07t14:120_6": "Tattha sugatiyaṁ mahānubhāvena kammunā nibbattamānānaṁ opapātikānaṁ indriyavekallāyogato cakkhusotaghānālābho saṁsedajānaṁ,",
  "tika-abh07t14:120_7": "bhāvālābho paṭhamakappikaopapātikānaṁ vasenapi.",
  "tika-abh07t14:120_8": "Duggatiyaṁ pana cakkhusotabhāvālābho dvinnampi vasena,",
  "tika-abh07t14:120_9": "ghānālābho saṁsedajānameva vasena,",
  "tika-abh07t14:120_10": "na opapātikānaṁ vasenāti daṭṭhabbaṁ.",
  "tika-abh07t14:120_11": "Tathā hi dhammahadayavibhaṅge “kāmadhātuyā upapattikkhaṇe kassaci ekādasāyatanāni pātubhavanti,",
  "tika-abh07t14:120_12": "kassaci dasa,",
  "tika-abh07t14:120_13": "kassaci aparānipi dasa,",
  "tika-abh07t14:120_14": "kassaci nava,",
  "tika-abh07t14:120_15": "kassaci sattā”ti vacanato paripuṇṇindriyassa opapātikassa saddāyatanavajjitāni ekādasāyatanāni vuttāni.",
  "tika-abh07t14:120_16": "Andhassa cakkhāyatanavajjitāni dasa,",
  "tika-abh07t14:120_17": "tathā badhirassa sotāyatanavajjitāni,",
  "tika-abh07t14:120_18": "andhabadhirassa tadubhayavajjitāni nava,",
  "tika-abh07t14:120_19": "gabbhaseyyakassa cakkhusotaghānajivhāsaddāyatanavajjitānisattāyatanāni vuttāni.",
  "tika-abh07t14:120_20": "Yadi pana aghānakopi opapātiko siyā,",
  "tika-abh07t14:120_21": "andhabadhirāghānakānaṁ vasena tikkhattuṁ dasa,",
  "tika-abh07t14:120_22": "andhabadhiraandhāghānakabadhirāghānakānaṁ vasena tikkhattuṁ nava,",
  "tika-abh07t14:120_23": "andhabadhirāghānakassa vasena ca aṭṭha āyatanāni vattabbāni siyuṁ,",
  "tika-abh07t14:120_24": "na panevaṁ vuttāni.",
  "tika-abh07t14:120_25": "Tasmā natthi opapātikassa ghānavekallanti.",
  "tika-abh07t14:120_26": "Tathā ca vuttaṁ yamakaṭṭhakathāyaṁ “aghānako opapātiko natthi.",
  "tika-abh07t14:120_27": "Yadi bhaveyya,",
  "tika-abh07t14:120_28": "kassaci aṭṭhāyatanānīti vadeyyā”ti.",
  "tika-abh07t14:121_0": "Saṁsedajānaṁ pana ghānābhāvo na sakkā nivāretuṁ “kāmadhātuyā upapattikkhaṇe”tyādipāḷiyā opapātikayonimeva sandhāya,",
  "tika-abh07t14:121_1": "sattāyatanaggahaṇassa ca aññesaṁ asambhavato gabbhaseyyakameva sandhāya vuttattā.",
  "tika-abh07t14:121_2": "Yaṁ pana “saṁsedajayonikā paripuṇṇāyatanabhāvena opapātikasaṅgahaṁ katvā vuttā”ti aṭṭhakathāvacanaṁ,",
  "tika-abh07t14:121_3": "tampi paripuṇṇāyatanaṁyeva saṁsedajānaṁ opapātikesu saṅgahavasena vuttaṁ.",
  "tika-abh07t14:121_4": "Apare pana yamake ghānajivhānaṁ sahacāritā vuttāti ajivhassa asambhavato aghānakassapi abhāvameva vaṇṇenti,",
  "tika-abh07t14:121_5": "tatthāpi yathā cakkhusotāni rūpabhave ghānajivhāhi vinā pavattanti,",
  "tika-abh07t14:121_6": "na evaṁ ghānajivhā aññamaññaṁ vinā pavattanti dvinnampi rūpabhave anuppajjanatoti evaṁ visuṁ visuṁ kāmabhave",
  "tika-abh07t14:121_7": "appavattivasena tesaṁ sahacāritā vuttāti na na sakkā vattunti.",
  "tika-abh07t14:122_0": "54.",
  "tika-abh07t14:122_1": "Gabbhe mātukucchiyaṁ sentīti gabbhaseyyakā,",
  "tika-abh07t14:122_2": "teyeva rūpādīsu sattatāya sattāti gabbhaseyyakasattā.",
  "tika-abh07t14:122_3": "Ete aṇḍajajalābujā.",
  "tika-abh07t14:122_4": "Tīṇi dasakāni pātubhavanti,",
  "tika-abh07t14:122_5": "yāni “kalalarūpa”nti vuccanti,",
  "tika-abh07t14:122_6": "paripiṇḍitāni ca tāni jātiuṇṇāya ekassa aṁsuno pasannatilatele pakkhipitvā uddhaṭassa paggharitvā agge ṭhitabindumattāni acchāni vippasannāni.",
  "tika-abh07t14:122_7": "Kadāci na labbhati abhāvakasattānaṁ vasena.",
  "tika-abh07t14:122_8": "Tato paranti paṭisandhito paraṁ.",
  "tika-abh07t14:122_9": "Pavattikāleti sattame sattāhe,",
  "tika-abh07t14:122_10": "ṭīkākāramatena ekādasame sattāhe vā.",
  "tika-abh07t14:122_11": "Kamenāti cakkhudasakapātubhāvato sattāhātikkamena sotadasakaṁ,",
  "tika-abh07t14:122_12": "tato sattāhātikkamena ghānadasakaṁ,",
  "tika-abh07t14:122_13": "tato sattāhātikkamena jivhādasakanti evaṁ anukkamena.",
  "tika-abh07t14:122_14": "Aṭṭhakathāyampi hi ayamattho dassitova.",
  "tika-abh07t14:123_0": "55.Ṭhitikālanti paṭisandhicittassa ṭhitikālaṁ.",
  "tika-abh07t14:123_1": "Paṭisandhicittasahajātā hi utu ṭhānappattā tassa ṭhitikkhaṇe suddhaṭṭhakaṁ samuṭṭhāpeti,",
  "tika-abh07t14:123_2": "tadā uppannā bhaṅgakkhaṇetyādinā anukkamena utu rūpaṁ janeti.",
  "tika-abh07t14:123_3": "Ojāpharaṇamupādāyāti gabbhaseyyakassa mātu ajjhohaṭāhārato saṁsedajopapātikānañca mukhagatasemhādito",
  "tika-abh07t14:123_4": "ojāya rasaharaṇīanusārena sarīre pharaṇakālato paṭṭhāya.",
  "tika-abh07t14:124_0": "56.",
  "tika-abh07t14:124_1": "Cuticittaṁ uparimaṁ etassāti cuticittopari.",
  "tika-abh07t14:124_2": "Kammajarūpāni na uppajjanti taduppattiyaṁ maraṇābhāvato.",
  "tika-abh07t14:124_3": "Kammajarūpavicchede hi “mato”ti vuccati. Yathāha –",
  "tika-abh07t14:125_0": "“Āyu usmā ca viññāṇaṁ, yadā kāyaṁ jahantimaṁ;",
  "tika-abh07t14:126_0": "Apaviddho tadā seti, niratthaṁva kaliṅgara”nti. ;",
  "tika-abh07t14:127_0": "Puretaranti sattarasamassa uppādakkhaṇe.",
  "tika-abh07t14:127_1": "Tatoparaṁ cittajāhārajarūpañca vocchijjatīti ajīvakasantāne tesaṁ uppattiyā abhāvato yathānibbattaṁ cittajaṁ,",
  "tika-abh07t14:127_2": "āhārajañca tato paraṁ kiñci kālaṁ pavattitvā nirujjhati.",
  "tika-abh07t14:127_3": "Apare pana ācariyā “cittajarūpaṁ cuticittato puretarameva vocchijjatī”ti vaṇṇenti.",
  "tika-abh07t14:128_0": "58.",
  "tika-abh07t14:128_1": "Rūpaloke ghānajivhākāyānaṁ abhāve kāraṇaṁ vuttameva.",
  "tika-abh07t14:128_2": "Bhāvadvayaṁ pana bahalakāmarāgūpanissayattā brahmānañca tadabhāvato tattha na pavattati.",
  "tika-abh07t14:128_3": "Āhārajakalāpāni ca na labbhanti ajjhohaṭāhārābhāvena sarīragatassapi āhārassa rūpasamuṭṭhāpanābhāvato.",
  "tika-abh07t14:128_4": "Bāhirañhi utuṁ,",
  "tika-abh07t14:128_5": "āhārañca upanissayaṁ labhitvā utuāhārā rūpaṁ samuṭṭhāpenti.",
  "tika-abh07t14:128_6": "Jīvitanavakanti kāyābhāvato kāyadasakaṭṭhāniyaṁ jīvitanavakaṁ.",
  "tika-abh07t14:129_0": "59.Atiricchati sesabrahmānaṁ paṭisandhiyaṁ,",
  "tika-abh07t14:129_1": "pavatte ca upalabhitabbarūpato avasiṭṭhaṁ hoti,",
  "tika-abh07t14:129_2": "maraṇakāle pana brahmānaṁ sarīranikkhepābhāvato sabbesampi tisamuṭṭhānāni,",
  "tika-abh07t14:129_3": "dvisamuṭṭhānāni ca saheva nirujjhanti.",
  "tika-abh07t14:130_0": "61.Rūpesu tevīsati ghānajivhākāyabhāvadvayavasena pañcannaṁ abhāvato.",
  "tika-abh07t14:130_1": "Keci pana “lahutādittayampi tesu natthi dandhattakarādidhātukkhobhābhāvato”ti vadanti,",
  "tika-abh07t14:130_2": "taṁ akāraṇaṁ.",
  "tika-abh07t14:130_3": "Na hi vūpasametabbāpekkhā tabbirodhidhammappavatti tathā sati sahetukakiriyacittesu lahutādīnaṁ abhāvappasaṅgato.",
  "tika-abh07t14:130_4": "“Saddo vikāro”tyādi sabbesampi sādhāraṇavasena vuttaṁ.",
  "tika-abh07t14:131_0": "Rūpapavattikkamavaṇṇanā niṭṭhitā.",
  "tika-abh07t14:132_0": "Nibbānabhedavaṇṇanā",
  "tika-abh07t14:133_0": "62.",
  "tika-abh07t14:133_1": "Ettāvatā cittacetasikarūpāni vibhāgato niddisitvā idāni nibbānaṁ niddisanto āha “nibbānaṁ panā”tyādi.",
  "tika-abh07t14:133_2": "“Catumaggañāṇena sacchikātabba”nti iminā nibbānassa taṁtaṁariyapuggalānaṁ paccakkhasiddhataṁ dasseti.",
  "tika-abh07t14:133_3": "“Maggaphalānamārammaṇabhūta”nti iminā kalyāṇaputhujjanānaṁ anumānasiddhataṁ.",
  "tika-abh07t14:133_4": "Saṅkhatadhammārammaṇañhi,",
  "tika-abh07t14:133_5": "paññattārammaṇaṁ vā ñāṇaṁ kilesānaṁ samucchedapaṭippassambhane asamatthaṁ,",
  "tika-abh07t14:133_6": "atthi ca loke kilesasamucchedādi.",
  "tika-abh07t14:133_7": "Tasmā atthi saṅkhatasammutidhammaviparīto kilesānaṁ samucchedapaṭippassaddhikarānaṁ maggaphalānaṁ ārammaṇabhūto nibbānaṁ nāma eko dhammoti siddhaṁ.",
  "tika-abh07t14:133_8": "Paccakkhānumānasiddhatāsandassanena ca abhāvamattaṁ nibbānanti vippaṭipannānaṁ vādaṁ nisedhetīti alamatippapañcena.",
  "tika-abh07t14:133_9": "Khandhādibhede tebhūmakadhamme heṭṭhupariyavasena vinanato saṁsibbanato vānasaṅkhātāya taṇhāya nikkhantattā visayātikkamavasena atītattā.",
  "tika-abh07t14:134_0": "63.Sabhāvatoti attano santilakkhaṇena.",
  "tika-abh07t14:134_1": "Upādīyati kāmupādādīhīti upādi,",
  "tika-abh07t14:134_2": "pañcakkhandhassetaṁ adhivacanaṁ,",
  "tika-abh07t14:134_3": "upādiyeva seso kilesehīti upādiseso,",
  "tika-abh07t14:134_4": "tena saha vattatīti saupādisesā,",
  "tika-abh07t14:134_5": "sā eva nibbānadhātūti saupādisesanibbānadhātu.",
  "tika-abh07t14:134_6": "Kāraṇapariyāyenāti saupādisesādivasena paññāpane kāraṇabhūtassa upādisesa bhāvābhāvassa lesena.",
  "tika-abh07t14:135_0": "64.",
  "tika-abh07t14:135_1": "Ārammaṇato,",
  "tika-abh07t14:135_2": "sampayogato ca rāgadosamohehi suññattā suññaṁ,",
  "tika-abh07t14:135_3": "suññameva suññataṁ,",
  "tika-abh07t14:135_4": "tathā rāgādinimittarahitattā animittaṁ.",
  "tika-abh07t14:135_5": "Rāgādipaṇidhirahitattā appaṇihitaṁ.",
  "tika-abh07t14:135_6": "Sabbasaṅkhārehi vā suññattā suññataṁ.",
  "tika-abh07t14:135_7": "Sabbasaṅkhāranimittābhāvato animittaṁ.",
  "tika-abh07t14:135_8": "Taṇhāpaṇidhiyā abhāvato appaṇihitaṁ.",
  "tika-abh07t14:136_0": "65.",
  "tika-abh07t14:136_1": "Cavanābhāvato accutaṁ.",
  "tika-abh07t14:136_2": "Antassa pariyosānassa atikkantattā accantaṁ.",
  "tika-abh07t14:136_3": "Paccayehi asaṅkhatattā asaṅkhataṁ.",
  "tika-abh07t14:136_4": "Attano uttaritarassa abhāvato,",
  "tika-abh07t14:136_5": "sahadhammena vattabbassa uttarassa vā abhāvato anuttaraṁ.",
  "tika-abh07t14:136_6": "Vānato taṇhāto muttattā sabbaso apagatattā vānamuttā.",
  "tika-abh07t14:136_7": "Mahante sīlakkhandhādike esanti gavesantīti mahesayo.",
  "tika-abh07t14:136_8": "“Iti citta”ntyādi chahi paricchedehi vibhattānaṁ cittādīnaṁ nigamanaṁ.",
  "tika-abh07t14:137_0": "Nibbānabhedavaṇṇanā niṭṭhitā.",
  "tika-abh07t14:138_0": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t14:139_0": "Rūpaparicchedavaṇṇanā niṭṭhitā."
}