{
  "tika-s0519t5:0_0": "Nayasamuṭṭhānavāravaṇṇanā",
  "tika-s0519t5:1_0": "79.‘‘Visayabhedato’’ti saṅkhepena vuttamatthaṁ vitthārato vivarituṁ ‘‘yathā hī’’tiādimāha. Tattha nayatoti nayaggāhato.",
  "tika-s0519t5:1_1": "Na hi paṭivedhañāṇaṁ viya vipassanāñāṇaṁ paccakkhato pavattatīti.",
  "tika-s0519t5:1_2": "Anubujjhiyamānoti abhisamayañāṇassa anurūpaṁ bujjhiyamāno.",
  "tika-s0519t5:1_3": "Yathā ekapaṭivedheneva maggañāṇaṁ pavattati,",
  "tika-s0519t5:1_4": "evaṁ tadanucchavikaṁ vipassanāñāṇena gayhamānoti attho.",
  "tika-s0519t5:1_5": "Evañca katvā nandiyāvaṭṭādīnaṁ tiṇṇaṁ atthanayabhāvo samatthito hotīti.",
  "tika-s0519t5:1_6": "Tathā hi atthavisesasarūpatāya tayo nayā ‘‘suttattho’’ti vuttā,",
  "tika-s0519t5:1_7": "padatthavicārabhāvepi pana hārā ‘‘byañjanavicayo’’ti.",
  "tika-s0519t5:1_8": "Yadi evaṁ kathaṁ tayoti codanaṁ sandhāyāha ‘‘paṭivijjhantānaṁ panā’’tiādi.",
  "tika-s0519t5:1_9": "Tattha ekameko saṁkilesavodānānaṁ vibhāgato dvisaṅgahoti yojanā.",
  "tika-s0519t5:1_10": "Catuchaaṭṭhadiso cāti na paccekaṁ te nandiyāvaṭṭādayo catuchaaṭṭhadisā, atha kho yathākkamanti.",
  "tika-s0519t5:1_11": "‘‘Eva’’ntiādi yathāvuttassa atthassa nigamanaṁ.",
  "tika-s0519t5:2_0": "Tathā cāti yathāvuttassa atthassa upacayena samatthanā.",
  "tika-s0519t5:2_1": "Pubbā koṭi na paññāyatīti ettha yaṁ vattabbaṁ,",
  "tika-s0519t5:2_2": "taṁ parato paṭṭhānakathāyaṁ āvi bhavissati. ‘‘Andhaṁ tamaṁ tadā hoti,",
  "tika-s0519t5:2_3": "yaṁ lobho sahate nara’’ntiādi (cūḷani.",
  "tika-s0519t5:2_4": "khaggavisāṇasuttaniddesa 128) vacanato kāmataṇhāpi paṭicchādanasabhāvā,",
  "tika-s0519t5:2_5": "yato kāmacchandaṁ ‘‘nīvaraṇa’’nti vuttaṁ.",
  "tika-s0519t5:2_6": "Avijjāya pana bhavesu ādīnavappaṭicchādanaṁ sātisayanti.",
  "tika-s0519t5:2_7": "Tathā avijjāpi saṁyojanasabhāvā,",
  "tika-s0519t5:2_8": "yato sā bahiddhā saṁyojanabhāvena vuttā.",
  "tika-s0519t5:2_9": "Evaṁ santepi taṇhāya bandhanaṭṭho sātisayo apekkhitabhāvatoti imamatthaṁ dassento ‘‘tathāpi…pe… vutta’’nti āha.",
  "tika-s0519t5:3_0": "‘‘Saṁyuttā’’ti padassa sampayuttāti atthoti āha ‘‘missitā’’ti.",
  "tika-s0519t5:3_1": "‘‘Avijjābhibhūtā…pe… abhinivisantā’’ti etena avijjāya ayāthāvagahaṇahetutaṁ dasseti,",
  "tika-s0519t5:3_2": "tato so avindiyaṁ vindatīti avijjāti vuccati.",
  "tika-s0519t5:3_3": "Kilissanaṁ upatāpananti āha ‘‘kilissanappayogaṁ attaparitāpanapaṭipatti’’nti. Allīyanaṁ sevanaṁ.",
  "tika-s0519t5:4_0": "Dukkhanti…pe… jānantīti attanā anubhūyamānaṁ tathā tathā upaṭṭhitaṁ kāyikacetasikadukkhaṁ, itarampi vā ekadesaṁ jānanti. Taṇhāyapi eseva nayo.",
  "tika-s0519t5:4_1": "Sabhāgavisabhāgapaṭipajjitabbākārato tattha tesaṁ ñāṇaṁ natthevātidassento ‘‘idaṁ dukkha’’ntiādimāha.",
  "tika-s0519t5:4_2": "Pavattipavattihetumattampīti ‘‘pavatti pavattihetū’’ti ettakampi.",
  "tika-s0519t5:4_3": "Kā pana kathāti pacurajanasādhāraṇe lokiyepi nāma atthe yesaṁ ñāṇassa paṭighāto,",
  "tika-s0519t5:4_4": "paramagambhīre ariyānaṁ eva visayabhūte lokuttare nivattinivattihetusaṅkhāte atthe kā nāma kathā, chinnā kathāti attho.",
  "tika-s0519t5:4_5": "Aṭṭhasamāpattipabhedassa kevalassa samathassa tādise kāle bāhirakānañca ijjhanato ‘‘vipassanādhiṭṭhāna’’nti visesitaṁ. Vūpasamo samucchedo, paṭippassaddhi ca.",
  "tika-s0519t5:5_0": "‘‘Saṁsārassa anupacchedanato’’ti idaṁ diṭṭhigatānaṁ diṭṭhigatikamatadassanaṁ.",
  "tika-s0519t5:5_1": "So hi puttamukhadassane asati saṁsāro ucchijjeyyāti bhāyati. Yato vuttaṁ –",
  "tika-s0519t5:6_0": "‘‘Gaṇḍuppādo kikī ceva, kuntī brāhmaṇadhammiko;",
  "tika-s0519t5:7_0": "Ete abhayaṁ bhāyanti, sammūḷhā caturo janā’’ti. (su. ni. aṭṭha. 2.293; a. ni. ṭī. 3.5.192);",
  "tika-s0519t5:8_0": "Tadabhiññāti taṁ yathāvuttaantadvayaṁ abhijānanti guṇaṁ āropetvā jānantīti tadabhiññā. Atthabhañjanato,",
  "tika-s0519t5:8_1": "rogagaṇḍasallasadisatāya attabhāvasaṁkilesānañca rogagaṇḍasallatā.",
  "tika-s0519t5:9_0": "Sakkāyadassaneti ettha diṭṭhidassanaṁ,",
  "tika-s0519t5:9_1": "sakkāyova dassanaṁ sakkāyadassananti attho veditabbo. Tesanti diṭṭhicaritānaṁ. Attābhiniveso balavā.",
  "tika-s0519t5:9_2": "Tasmā yathāupaṭṭhitaṁ rūpaṁ ‘‘attā’’icceva gaṇhantīti adhippāyo. Tathā vedanādiṁ.",
  "tika-s0519t5:9_3": "Taṇhācarito pana yathāupaṭṭhitaṁ rūpaṁ taṇhāvatthuṁ katvā attaniyābhinivesena abhinivisantā tadaññameva attato samanupassanti. Evaṁ vedanādīsu. Tenāha ‘‘taṇhācaritā’’tiādi.",
  "tika-s0519t5:9_4": "Vijjamāneti paramatthato upalabbhamāne. Kāyeti samūhe.",
  "tika-s0519t5:9_5": "Diṭṭhiyā parikappito attādi eva paramatthato nupalabbhati,",
  "tika-s0519t5:9_6": "diṭṭhi pana labbhatevāti āha ‘‘satī vā vijjamānā’’ti.",
  "tika-s0519t5:10_0": "Sakkāyadassanamukhenāti sakkāyadiṭṭhimukhena.",
  "tika-s0519t5:11_0": "Ucchedasassatanti taṁsahacaraṇato ucchedasassatadiṭṭhi vuttā.",
  "tika-s0519t5:11_1": "‘‘Ucchedasassatavādā’’tipi pāṭho.",
  "tika-s0519t5:12_0": "Kasiṇāyatanānīti kasiṇajjhānāni.",
  "tika-s0519t5:13_0": "Tejetvāti nisānetvā.",
  "tika-s0519t5:14_0": "81.",
  "tika-s0519t5:14_1": "Ettāvatā nandiyāvaṭṭassa bhūmiracanavasena saṁkilesapakkho dassitoti āha ‘‘tattha diṭṭhicaritotiādinā vodānapakkhaṁ dassetī’’ti.",
  "tika-s0519t5:14_2": "‘‘Yasmā sallekhe tibbagāravo’’ti iminā tattha tibbagāravattā saṁlekhānusantatavuttinā bhavatīti dasseti. Sesesupi eseva nayo.",
  "tika-s0519t5:14_3": "Micchādhimokkho saddhāpatirūpako avatthusmiṁ pasādo.",
  "tika-s0519t5:15_0": "Puggalādhiṭṭhānena dhammameva vibhajatīti āha ‘‘sattāpi…pe… dassetī’’ti.",
  "tika-s0519t5:16_0": "Ye hi kecīti ettha hi-saddo nipātamattaṁ.",
  "tika-s0519t5:16_1": "‘‘Imāhi eva catūhi paṭipadāhī’’tipi pāḷi.",
  "tika-s0519t5:16_2": "Dukkhāpaṭipadādivibhāgena maggo eva idha vuttoti āha ‘‘paṭipadā hi maggo’’ti catuddisāsaṅkhātaṁ magganti catuddisāsaṅkhātaṁ pavattanupāyaṁ. Dve disā etissāti dvidisā.",
  "tika-s0519t5:16_3": "Nandiyāvaṭṭassāti nandiyāvaṭṭanayassa.",
  "tika-s0519t5:17_0": "82.",
  "tika-s0519t5:17_1": "Vivattati vaṭṭaṁ etthāti vivattaṁ, vivattaṁ eva vivaṭṭaṁ, asaṅkhatadhātu, nibbuti eva vā. Tena vuttaṁ ‘‘nibbāna’’nti.",
  "tika-s0519t5:18_0": "‘‘Katthadaṭṭhabba’’nti vā pāḷi.",
  "tika-s0519t5:18_1": "Upacayeti upacayāvatthāyanti attho.",
  "tika-s0519t5:18_2": "Dasannanti lobhādikilesavatthūnaṁ.",
  "tika-s0519t5:18_3": "Vipallāsahetubhāvatoti subhasaññādivipallāsahetukabhāvato.",
  "tika-s0519t5:18_4": "Vipariyesaggāhavasena hi ādīnavesu eva saṁyojaniyesu dhammesu assādānupassitā.",
  "tika-s0519t5:18_5": "Na hi yathābhūtañāṇe sati tathā sambhavo.",
  "tika-s0519t5:18_6": "Tena vuttaṁ ‘‘dasannaṁ…pe… bhāvato’’ti.",
  "tika-s0519t5:18_7": "Dasavidhakāraṇeti dasavidhe kāraṇe, dasavidhassa vā kāraṇe.",
  "tika-s0519t5:18_8": "Ayonisomanasikāraparikkhatā dhammā subhārammaṇādayo.",
  "tika-s0519t5:19_0": "Tabbisayā kilesāti āhārapariññāparibandhabhūtā kilesā. Viññāṇaṭṭhitīsupi eseva nayo.",
  "tika-s0519t5:19_1": "Kāye pavattamāno paṭhamo vipallāso kāyasamudāye,",
  "tika-s0519t5:19_2": "kāyekadese ca kabaḷīkāre āhāre pavatto eva hotīti vuttaṁ ‘‘paṭhame āhāre visayabhūte paṭhamo vipallāsopavattatī’’ti.",
  "tika-s0519t5:19_3": "Tathā vedanāyaṁ pavattamāno dutiyavipallāso tappaccaye phassāhāre,",
  "tika-s0519t5:19_4": "citte pavattamāno tatiyavipallāso tappaccaye manosañcetanāhāre,",
  "tika-s0519t5:19_5": "dhammesu pavattamāno catutthavipallāso tappaccaye viññāṇāhāre pavatto eva hotīti vuttaṁ ‘‘catutthe āhāre catuttho vipallāso’’ti.",
  "tika-s0519t5:19_6": "Tenāha ‘‘sesāhāresupi eseva nayo’’ti.",
  "tika-s0519t5:19_7": "Āhārasīsena vā āhārapaṭibaddho chandarāgo gahito. Viññāṇaṭṭhitīsupi eseva nayo.",
  "tika-s0519t5:19_8": "Tenevāha ‘‘āhārasīsena tabbisayā kilesā adhippetā’’ti.",
  "tika-s0519t5:19_9": "Paṭhame āhāre visayabhūteti ca paṭhame āhāre chandarāgassa visayabhāvaṁ patte,",
  "tika-s0519t5:19_10": "tabbhāvaṁ anatikkanteti attho.",
  "tika-s0519t5:19_11": "Appahīnacchandarāgassa hi tattha vipallāsā sambhavanti, na itarassa.",
  "tika-s0519t5:19_12": "Tathā dutiyavipallāsādīsu appahīnesu.",
  "tika-s0519t5:19_13": "Itare upādānāni pavattanteva appahīnattāti āha ‘‘sesapadesupi eseva nayo’’ti.",
  "tika-s0519t5:19_14": "Yasmā ca upādānādīsu appahīnesupi yogādayo pavattanteva yathārahaṁ taṁsabhāvattā, tadekaṭṭhasabhāvato ca,",
  "tika-s0519t5:19_15": "tasmā vuttaṁ pāḷiyaṁ ‘‘paṭhame upādāne paṭhamo yogo’’tiādi.",
  "tika-s0519t5:19_16": "Tenāha ‘‘sesapadesupi eseva nayo’’ti.",
  "tika-s0519t5:20_0": "83.Aparijānantassāti ñātapariññāya, tīraṇapariññāya,",
  "tika-s0519t5:20_1": "pahānapariññāyāti tīhi pariññāhi paricchinditvā ajānantassa,",
  "tika-s0519t5:20_2": "tesaṁ samudayañca atthaṅgamañca assādañca ādīnavañca nissaraṇañca yathābhūtaṁ anavabujjhantassāti attho.",
  "tika-s0519t5:20_3": "Tibbo bahalo chandarāgo hoti taṇhācaritabhāvatoti adhippāyo.",
  "tika-s0519t5:20_4": "Iti upakkilesassa diṭṭhābhinivesassa hetubhāvatoti imamatthaṁ sandhāyāha ‘‘vuttanayenevā’’ti.",
  "tika-s0519t5:20_5": "Subhasukhasaññākāmupādānakāmabhavayogaabhijjhākāyaganthakāmabhavāsava- kāmabhavogharāgasallachandāgatigamanāni taṇhāpakkhikatāya,",
  "tika-s0519t5:20_6": "taṇhāsabhāvatāya ca taṇhāpadhānāni.",
  "tika-s0519t5:20_7": "Sīlabbatupādānabyāpādakāyaganthadosasalladosāgatigamanāni pana taṇhābhāve bhāvato ,",
  "tika-s0519t5:20_8": "viññāṇaṭṭhitiyo taṇhāvisayato,",
  "tika-s0519t5:20_9": "sabbesaṁ vā taṇhāvisayato taṇhāpadhānatā labbhateva.",
  "tika-s0519t5:20_10": "Pacchimakānaṁ diṭṭhipadhānatā vuttanayānusārena veditabbā.",
  "tika-s0519t5:21_0": "84.Kabaḷīkāre āhāreti kabaḷīkārāhāravisaye chandarāge.",
  "tika-s0519t5:21_1": "‘‘Appahīne’’tiādikaṁ pariyāyakathaṁ muñcitvā nippariyāyameva dassento kabaḷīkārāhārassa ‘‘asubhasabhāvattā,",
  "tika-s0519t5:21_2": "asubhasamuṭṭhānattā cā’’ti vuttaṁ.",
  "tika-s0519t5:21_3": "Labbhamāne hi ujuke atthe kiṁ pariyāyakathāyāti.",
  "tika-s0519t5:21_4": "Chandarāgo vā tattha atthasiddhoti evampettha attho vutto.",
  "tika-s0519t5:21_5": "Na hi tattha asati chandarāge vipallāso sambhavati.",
  "tika-s0519t5:21_6": "Dukkhasabhāvattāti saṅkhāradukkhatāya dukkhasabhāvattā.",
  "tika-s0519t5:21_7": "Dukkhapaccayattāti tividhadukkhatālakkhaṇassa dukkhassa kāraṇato. Viññāṇe niccasaññino.",
  "tika-s0519t5:21_8": "Tathā hi sāti nāma bhikkhu kevaṭṭaputto ‘‘taṁyeva viññāṇaṁ sandhāvati saṁsaratī’’ti tattha niccābhinivesaṁ saṁvedesi.",
  "tika-s0519t5:21_9": "Yebhuyyena saṅkhāresu attasaññitā diṭṭhigatikānaṁ ‘‘cetanā attā’’tiādidiṭṭhiparidīpanesu veditabbā.",
  "tika-s0519t5:21_10": "‘‘Bhavavisuddhī’’ti padassa atthavacanaṁ ‘‘nibbutisukha’’nti.",
  "tika-s0519t5:21_11": "‘‘Sīlabbatehi…pe… sukhanti daḷhaṁ gaṇhātī’’ti iminā sīlabbatupādānaṁ idha bhavupādānanti dasseti.",
  "tika-s0519t5:21_12": "Tathā hi vakkhati ‘‘sīlabbatupādānasaṅkhātena bhavupādānenā’’ti.",
  "tika-s0519t5:22_0": "Paccayā honti upanissayapaccayādinā.",
  "tika-s0519t5:22_1": "Paṭhame yoge ṭhitoti paṭhame yoge patiṭṭhito.",
  "tika-s0519t5:22_2": "Appahīnā hi kilesā kammavaṭṭādīnaṁ kāraṇabhūtā taṁsamaṅgino sattassa patiṭṭhāti vuccanti.",
  "tika-s0519t5:22_3": "Parassa abhijjhāyanaṁ parābhijjhāyanaṁ.",
  "tika-s0519t5:22_4": "Bhavapatthanāya bhavadiṭṭhibhavarāgavasena piyāyitassa vatthuno vipariṇāmaññathābhāve domanassuppattiṁ sandhāya vuttaṁ ‘‘bhavarāga…pe… padūsentī’’ti.",
  "tika-s0519t5:23_0": "Ganthitvāti ganthiṁ katvā.",
  "tika-s0519t5:23_1": "Dvidhābhūtaṁ rajjuādike viya ganthikaraṇañhi ganthanaṁ.",
  "tika-s0519t5:23_2": "Cittaṁ pariyādāya tiṭṭhantā āsavānaṁ uppattihetu hontīti sambandho.",
  "tika-s0519t5:23_3": "Pariyuṭṭhānappattā ekacce kilesā visesato āsavuppattihetu hontīti dassanatthaṁ aṭṭhakathāyaṁ uppaṭipāṭivacanaṁ.",
  "tika-s0519t5:23_4": "Tappaṭipakkhe visaye patthetīti yojanā.",
  "tika-s0519t5:23_5": "Tabbisayabahule bhave patthetīti yathā mānusakehi kāmehi nibbinnarūpā devūpapatti.",
  "tika-s0519t5:23_6": "Taṁsabhāvattāti diṭṭhisabhāvattā. Aparāparanti aññamaññaṁ.",
  "tika-s0519t5:23_7": "Ekaccā hi diṭṭhi ekaccassa diṭṭhābhinivesassa kāraṇaṁ hoti, yathā sakkāyadiṭṭhi itarāsaṁ.",
  "tika-s0519t5:23_8": "Abhinivisantassāti abhinivesanahetu.",
  "tika-s0519t5:23_9": "‘‘Ayonisomanasikārato…pe… avijjāsavo uppajjatī’’ti idaṁ saccābhinivesassa phalabhūtaṁ avijjāsavaṁ dasseti ekantavassimeghavuṭṭhānena viya mahoghappavatti.",
  "tika-s0519t5:23_10": "Avijjāsavo siddho hoti vuṭṭhihetukamahoghasiddhiyā uparimeghavuṭṭhānaṁ viya.",
  "tika-s0519t5:24_0": "‘‘Nandīrāgasahagatā’’tiādīsu (mahāva.",
  "tika-s0519t5:24_1": "14) viya tabbhāvattho sahagatasaddoti āha ‘‘anusaya…pe… bhūtā vā’’ti.",
  "tika-s0519t5:24_2": "Cittassa abbhantarasaṅkhātaṁ hadayanti vipākacittappavattiṁ sandhāya vadati.",
  "tika-s0519t5:24_3": "Vipākavaṭṭepi kilesavāsanāhitā atthi kāci visesamattā.",
  "tika-s0519t5:25_0": "Lobhasahagatassa viññāṇassa. Itarassa dosasahagatādikassa.",
  "tika-s0519t5:25_1": "Byañjanena viya bhojanassa ārammaṇassa abhisaṅkharaṇaṁ visesāpādanaṁ upasecanaṁ,",
  "tika-s0519t5:25_2": "nandī sappītikataṇhā upasecanaṁ etassāti nandūpasecanaṁ upasecanabhūtāyapi nandiyā rāgasallaupanisato.",
  "tika-s0519t5:25_3": "Upasitte pana vattabbameva natthīti dassetuṁ pāḷiyā ‘‘rāgasallena nandūpasecanena viññāṇenā’’ti vuttanti tamatthaṁ pākaṭaṁ kātuṁ ‘‘kena pana taṁ nandūpasecana’’nti pucchati.",
  "tika-s0519t5:26_0": "Rāgasallenāti hetumhi karaṇavacananti dassento ‘‘rāgasallena hetubhūtenā’’ti āha.",
  "tika-s0519t5:26_1": "Upanissayapaccayattho cettha hetvattho.",
  "tika-s0519t5:26_2": "Upagantabbato viññāṇenāti vibhattiṁ pariṇāmetvā yojetabbaṁ.",
  "tika-s0519t5:26_3": "‘‘Patiṭṭhābhāvato’’ti iminā viññāṇassa nissayādipaccayataṁ vadati.",
  "tika-s0519t5:26_4": "Tenāha ‘‘rūpakkhandhaṁ nissāya tiṭṭhatī’’ti.",
  "tika-s0519t5:26_5": "Evaṁ dutiyādiviññāṇaṭṭhitīsupi nissayādipaccayatā vattabbā patiṭṭhāvacanato.",
  "tika-s0519t5:27_0": "85.",
  "tika-s0519t5:27_1": "Yadipi akusalamūlādike tipukkhalassa,",
  "tika-s0519t5:27_2": "taṇhādike nandiyāvaṭṭassa disābhāvena vakkhati,",
  "tika-s0519t5:27_3": "tathāpi aññamaññānuppavesato ekasmiṁ naye siddhe itarepi siddhā eva hontīti imassa visesassa dassanatthaṁ ‘‘āhārādayo…pe… vavatthapetu’’nti vuttaṁ.",
  "tika-s0519t5:27_4": "Vakkhamāne vā akusalamūlataṇhādike ādisaddena saṅgahetvā ‘‘āhārādayo’’ti vadanto ‘‘nayāna’’nti bahuvacanamāha.",
  "tika-s0519t5:27_5": "Ekassa atthassāti rāgacaritassa upakkilesatāsaṅkhātassa ekassa payojanassa. Byañjanatthopi gahito,",
  "tika-s0519t5:27_6": "na byañjanameva gahitanti suttapadāni aññamaññapariyāyavacanāni yathārahaṁ taṇhāvatthūnaṁ tattha kathitattā vuttaṁ ‘‘savatthukā taṇhā vuttā’’ti. Dosavatthūnaṁ,",
  "tika-s0519t5:27_7": "diṭṭhivatthūnañca tattha kathitattā ‘‘savatthuko doso,",
  "tika-s0519t5:27_8": "savatthukā diṭṭhi ca vuttā’’ti imamatthaṁ sandhāyāha ‘‘vuttanayānusārenā’’ti.",
  "tika-s0519t5:28_0": "Dukkhākārena saha dukkhākāraṁ gahetvāti attho.",
  "tika-s0519t5:28_1": "Evañcetanti yadi taṁtaṁanupassanābahulassa vasena purimāhāradvayādīsu vimokkhamukhavisesaniddhāraṇaṁ kataṁ, etaṁ evameva veditabbaṁ, na aññathā.",
  "tika-s0519t5:28_2": "Tattha kāraṇaṁ vadanto ‘‘na hī’’tiādimāha.",
  "tika-s0519t5:28_3": "Tassattho – yathā ariyamaggānaṁ odhiso kilesappajahanato pahātabbesu dhammesu niyamo atthi,",
  "tika-s0519t5:28_4": "na evaṁ vipassanāya pariññāpahānānaṁ aniccantikattāti.",
  "tika-s0519t5:29_0": "Apare panāhu – purime āhāradvaye parikilesabhāvena,",
  "tika-s0519t5:29_1": "dukkhapaccayattā ca dukkhalakkhaṇaṁ supākaṭaṁ.",
  "tika-s0519t5:29_2": "Tattha purime viññāṇaṭṭhitidvayaviññāṇāhāre tatiyaviññāṇaṭṭhitiyaṁ aniccalakkhaṇaṁ,",
  "tika-s0519t5:29_3": "manosañcetanāhāre catutthaviññāṇaṭṭhitiyaṁ anattalakkhaṇaṁ supākaṭanti tissannaṁ anupassanānaṁ pavattimukhatāya tehi appaṇihitādivimokkhamukhehi pariññaṁ gacchantīti.",
  "tika-s0519t5:29_4": "Tathā vipallāsādīsu purimadvayaṁ dukkhānupassanāya ujuvipaccanīkaṁ,",
  "tika-s0519t5:29_5": "itaradvayaṁ aniccānattānupassanānaṁ.",
  "tika-s0519t5:29_6": "Iti pavattimukhatāya ca ujuvipaccanīkatāya ca ime dhammā yathārahaṁ appaṇihitādivimokkhamukhehi pariññeyyā, pahātabbā ca vuttā.",
  "tika-s0519t5:29_7": "Tattha subhasukhasaññākāmupādānasīlabbatupādānakāmayogabhavayogaabhijjhākāya ganthakāmāsavakāmogha bhavogha rāgasallachandaagatigamanāni sukhassādavasena pavattanato dukkhānupassanāya paṭipakkhabhāvato byāpādakāyaganthadosasalladosaagatigamanāni pavattimukhatāya appaṇihitavimokkhamukhena pahātabbāni.",
  "tika-s0519t5:29_8": "Tatiyasaññādayo niccābhinivesatannimittāhi aniccānupassanāya paṭipakkhabhāvato animittavimokkhamukhena pahātabbā.",
  "tika-s0519t5:29_9": "Catutthasaññādayo attābhinivesatannittāhi anattānupassanāya paṭipakkhabhāvato suññatavimokkhamukhena pahātabbā.",
  "tika-s0519t5:29_10": "Tattha mānasallabhayaagatigamanānaṁ niccābhinivesanimittatā veditabbā.",
  "tika-s0519t5:29_11": "Na hi aniccato passato mānajappanaṁ, bhayaṁ vā sambhavati.",
  "tika-s0519t5:29_12": "Avijjāyogādīnaṁ attābhinivesanimittatā pākaṭā evāti.",
  "tika-s0519t5:30_0": "86.",
  "tika-s0519t5:30_1": "Appamaññāvajjā rūpāvacarasamāpattiyo dibbavihārā ‘‘devūpapattisaṁvattanikakusalasamāpattiyo cā’’ti katvā,",
  "tika-s0519t5:30_2": "satipi tabbhāve parahitapaṭipattito,",
  "tika-s0519t5:30_3": "niddosatāya ca seṭṭhā vihārāti catasso appamaññā brahmavihārā,",
  "tika-s0519t5:30_4": "catasso phalasamāpattiyo ariyavihārā ‘‘ārakā kilesehi ariyānaṁ vihārā’’ti.",
  "tika-s0519t5:30_5": "Catasso āruppasamāpattiyo āneñjavihārā,",
  "tika-s0519t5:30_6": "satipi devūpapattisaṁvattanikakusalasamāpattibhāve āneñjasantatāhi lokiyesu sikhāppattito.",
  "tika-s0519t5:31_0": "Adhikaraṇabhedenāti vatthubhedena.",
  "tika-s0519t5:32_0": "Yaṁ abhiṇhaṁ na pavattati,",
  "tika-s0519t5:32_1": "taṁ acchariyanti dassetuṁ ‘‘andhassa…pe… uppajjanaka’’nti vuttaṁ.",
  "tika-s0519t5:32_2": "Adhitiṭṭhati sīlādi etena saccena, ettha vā sacce nimittabhūte,",
  "tika-s0519t5:32_3": "adhiṭṭhānamattameva vā taṁ saccanti evaṁ karaṇādhikaraṇabhāvatthā paccayavasena veditabbā samānādhikaraṇasamāsapakkhe.",
  "tika-s0519t5:32_4": "Tathā aññapadatthasamāsapakkhe.",
  "tika-s0519t5:32_5": "Itarasmiṁ pana samāse karaṇādhikaraṇatthā eva,",
  "tika-s0519t5:32_6": "te ca kho sīlādivasena ca veditabbā.",
  "tika-s0519t5:32_7": "Sukhanti jhānavipassanāmaggaphalanibbānasukhaṁ.",
  "tika-s0519t5:32_8": "Lokiyavipākasukhampi labbhateva.",
  "tika-s0519t5:32_9": "‘‘Nāññatra bojjhā…pe… pāṇina’’nti (saṁ. ni. 1.",
  "tika-s0519t5:32_10": "98) hi imāya gāthāya saṅgahitā anattaparihāramukhena sattānaṁ abhayā nibbānasampattisukhāvahā cattāro dhammā idha ‘‘sukhabhāgiyā’’ti vuttāti.",
  "tika-s0519t5:32_11": "Anavasesapariyādānatoti pharaṇavasena anavasesaggahaṇato.",
  "tika-s0519t5:33_0": "Paṭhamassa satipaṭṭhānassa paṭhamapaṭipadāvasena pavattassāti adhippāyo. Evaṁ sesesupi.",
  "tika-s0519t5:33_1": "‘‘Yathā hī’’tiādinā yathāvuttapaṭipadāsatipaṭṭhānānaṁ nānantariyakataṁ upamāya vibhāveti.",
  "tika-s0519t5:33_2": "Satipi ca sabbāhi paṭipadāhi sabbesaṁ satipaṭṭhānānaṁ niyamābhāve nānantarikabhāvena desanākkamenevettha nesaṁ ayamanukkamo katoti veditabbo.",
  "tika-s0519t5:33_3": "Atha vā kāyavedanāsu subhasukhasaññānaṁ dubbiniveṭhiyatāya asubhadukkhānupassanānaṁ kiccasiddhito purimena paṭipadādvayena purimaṁ satipaṭṭhānadvayaṁ yojitaṁ tadabhāvato. Itarena itaraṁ.",
  "tika-s0519t5:33_4": "Tāni hi purimesu satipaṭṭhānesu katakammassa icchitabbāni.",
  "tika-s0519t5:33_5": "Atha vā yathā taṇhācaritadiṭṭhicaritānaṁ mandatikkhapaññānaṁ vasena catasso paṭipadā yojitā,",
  "tika-s0519t5:33_6": "evaṁ cattāri satipaṭṭhānāni sambhavantīti dassetuṁ paṭipadāsatipaṭṭhānānaṁ ayamanukkamo kato.",
  "tika-s0519t5:34_0": "‘‘Tathā’’ti iminā yathā samānapaṭipakkhatāya paṭhamassa satipaṭṭhānassa bhāvanā paṭhamassa jhānassa visesāvahā,",
  "tika-s0519t5:34_1": "evaṁ pītisahagatādisamānatāya dutiyasatipaṭṭhānādibhāvanā dutiyajjhānādīnaṁ visesāvahāti imamatthaṁ upasaṁharati.",
  "tika-s0519t5:34_2": "Pītipaṭisaṁvedanādīti ādisaddena sukhapaṭisaṁvedanaṁ, cittasaṅkhārapaṭisaṁvedanaṁ, passambhanañca saṅgaṇhāti.",
  "tika-s0519t5:34_3": "Cittassa abhippamodanaggahaṇañcettha nidassanamattaṁ daṭṭhabbaṁ paṭisaṁvedanasamādahanavimocanānampi vasena pavattiyā icchitabbattā.",
  "tika-s0519t5:34_4": "Aniccavirāgādīti ādisaddena nirodhapaṭinissaggā saṅgayhanti.",
  "tika-s0519t5:35_0": "Rūpāvacarasamāpattīnanti ettha paṭiladdhamattaṁ paṭhamajjhānaṁ paṭhamajjhānasamāpattiyā paguṇavasībhāvāpādanassa paccayo hoti, na itarāsaṁ.",
  "tika-s0519t5:35_1": "Itarāsaṁ pana adhiṭṭhānabhāvena paramparāya paccayo hotīti veditabbaṁ.",
  "tika-s0519t5:35_2": "Byāpādavihiṁsāvitakkaaratirāgā byāpādavitakkādayo. Sukhenāti akicchena, akasirenāti attho.",
  "tika-s0519t5:36_0": "Dibbavihārādike cattāro vihāre padaṭṭhānaṁ katvā nānāsantānesu uppannāya vuṭṭhānagāminivipassanāya yathākkamaṁ anuppannākusalānuppādanādivasena pavattavisayaṁ sandhāya pāḷiyaṁ ‘‘paṭhamo vihāro bhāvito bahulīkato’’tiādi vuttaṁ.",
  "tika-s0519t5:36_1": "Sammappadhānasadisañhettha sammappadhānaṁ vuttaṁ.",
  "tika-s0519t5:36_2": "Ariyavihāre ca heṭṭhime nissāya uparimaggādhigamāya vāyamantassa ayaṁ nayo labbhati.",
  "tika-s0519t5:36_3": "Maggapariyāpannasseva vā sammappadhānassa nānāsantānikassa yathāvuttavipassanāgamanena taṁtaṁkiccādikassa vasenetaṁ vuttaṁ.",
  "tika-s0519t5:36_4": "Sakkā hi vipassanāgamanena saddhindriyāditikkhatāviseso viya vīriyassa kiccavisesavisayo maggo viññātuṁ.",
  "tika-s0519t5:37_0": "Tathā sikhāppattaupekkhāsatipārisuddhidibbavihāraṁ nissāya uppannaṁ paṭhamaṁ sammappadhānaṁ mānappahānaṁ ukkaṁseti,",
  "tika-s0519t5:37_1": "brahmavihārasannissaye uppannaṁ dutiyaṁ sammappadhānaṁ kāmālayasamugghātaṁ,",
  "tika-s0519t5:37_2": "ariyavihārasannissayena uppannaṁ tatiyaṁ sammappadhānaṁ avijjāpahānaṁ,",
  "tika-s0519t5:37_3": "santavimokkhasannissayena uppannaṁ catutthaṁ sammappadhānaṁ bhavūpasamaṁ ukkaṁsetīti dassetuṁ ‘‘paṭhamaṁ sammappadhāna’’ntiādi vuttaṁ.",
  "tika-s0519t5:38_0": "Pahīnamāno na visaṁvādeyyāti mānappahānaṁ saccādhiṭṭhānaṁ vaḍḍheti visaṁvādananimittasseva abhāvato.",
  "tika-s0519t5:38_1": "Appahīnamāno hi mānanissayena kiñci visaṁvādeyya. Kāmālaye,",
  "tika-s0519t5:38_2": "diṭṭhālaye ca samugghāṭite cāgapaṭipakkhassa avasaro eva natthīti ālayasamugghāto cāgādhiṭṭhānaṁ vaḍḍheti.",
  "tika-s0519t5:38_3": "Avijjāya samucchinnāya paññābuddhiyā paribandhova natthi,",
  "tika-s0519t5:38_4": "bhavasaṅkhāresu ossaṭṭhesu abhavūpasamassa okāsova natthīti mānappahānādayo saccādhiṭṭhānādike saṁvaḍḍhentīti dassetuṁ ‘‘mānappahāna’’ntiādi vuttaṁ.",
  "tika-s0519t5:39_0": "Avisaṁvādanasīlo dhammacchandabahulo chandādhipateyyaṁ samādhiṁ nibbatteti.",
  "tika-s0519t5:39_1": "Cāgādhimutto nekkhammajjhāsayo akosajjabahulatāya vīriyādhipateyyaṁ,",
  "tika-s0519t5:39_2": "ñāṇuttaro cittaṁ attano vase vattento cittādhipateyyaṁ,",
  "tika-s0519t5:39_3": "vūpasantasabhāvo upasamahetubhūtāya vīmaṁsāya vīmaṁsayato vīmaṁsādhipateyyaṁ samādhiṁ nibbattetīti saccādhiṭṭhānādipārisuddhichandasamādhiādīnaṁ pāripūriyā saṁvattatīti dassetuṁ ‘‘saccādhiṭṭhānaṁ bhāvita’’ntiādi vuttaṁ.",
  "tika-s0519t5:40_0": "Dhammacchandabahulo chandasamādhimhi ṭhito iṭṭhāniṭṭhachaḷārammaṇāpāte anavajjasevī hoti.",
  "tika-s0519t5:40_1": "Āraddhavīriyo vīriyasamādhimhi ṭhito saṁkilesapakkhassa santapanavaseneva puññaṁ paripūreti.",
  "tika-s0519t5:40_2": "Cittaṁ attano vase vattento cittasamādhimhi ṭhito paññāya upakārānupakārake dhamme pariggaṇhanto buddhiṁ phātiṁ gamissati.",
  "tika-s0519t5:40_3": "Vīmaṁsāsamādhimhi ṭhito dhammavicayabahulo upadhipaṭinissaggāvahameva paṭipattiṁ brūhetīti imamatthaṁ dassetuṁ ‘‘chandasamādhi bhāvito’’tiādi vuttaṁ.",
  "tika-s0519t5:41_0": "Dūrādūrapaccatthikanivāraṇe bahūpakāro indriyasaṁvaro mettāya visesuppattihetuto mettaṁ vaḍḍheti.",
  "tika-s0519t5:41_1": "Tapena saṁkilesadhamme vikkhambhento vīriyādhiko paradukkhāpanayanakāmataṁ sāhatthikaṁ karotīti tapo karuṇaṁ saṁvaḍḍheti.",
  "tika-s0519t5:41_2": "Paññā pariyodāpitā sāvajjānavajjadhamme pariggaṇhantī pahāsanipātato muditaṁ rakkhantī paribrūheti.",
  "tika-s0519t5:41_3": "Upadhinissaggo pakkhando ninnapoṇapabbhārova sammadeva sattasaṅkhāresu udāsino hotīti so upekkhāvihāraṁ parivaḍḍhetīti imamatthaṁ dassetuṁ ‘‘indriyasaṁvaro bhāvito’’tiādi vuttaṁ.",
  "tika-s0519t5:41_4": "Tenāha ‘‘yo yassa visesapaccayo,",
  "tika-s0519t5:41_5": "so taṁ paripūretīti vutto’’ti.",
  "tika-s0519t5:42_0": "87.Disābhāvenāti nayānaṁ disābhāvenāti yojetabbaṁ.",
  "tika-s0519t5:42_1": "Atthopissa pubbe vuttanayeneva veditabbo.",
  "tika-s0519t5:42_2": "Yena catukkena yassa rāgacaritādipuggalassa vodānaṁ visuddhi. Yathā apariññātā,",
  "tika-s0519t5:42_3": "appahīnā ca paṭhamāhāravipallāsādayo rāgacaritādīnaṁ puggalānaṁ upakkilesā,",
  "tika-s0519t5:42_4": "evaṁ paṭhamapaṭipadādayo bhāvitā bahulīkatā nesaṁ visuddhiyo hontīti vuttanayānusārena sakkā viññātunti āha ‘‘heṭṭhā vuttanayamevā’’ti.",
  "tika-s0519t5:43_0": "Atha vā purimāhi dvīhi paṭipadāhi sijjhamānā vipassanā attano kiccavuttisaṅkhātaṁ pavattidukkhampi saṅgaṇhantī dukkhānupassanābāhullavisesato dukkhalakkhaṇaṁ paṭivijjhantī ‘‘appaṇihitaṁ vimokkhamukha’’nti vuttā.",
  "tika-s0519t5:43_1": "Tatiyāya paṭipadāya sijjhamānā sukhappavattikatāya sammadeva santatighanaṁ bhinditvā aniccalakkhaṇaṁ vibhāventī ‘‘animittaṁ vimokkhamukha’’nti vuttā.",
  "tika-s0519t5:43_2": "Catutthāya pana paṭipadāya sijjhamānā sukhappavattikatāya,",
  "tika-s0519t5:43_3": "visadañāṇatāya ca samūhakiccārammaṇaghanaṁ bhinditvā sammadeva anattalakkhaṇaṁ vibhāventī ‘‘suññataṁ vimokkhamukha’’nti vuttā.",
  "tika-s0519t5:44_0": "Tathā kāyavedanānupassanā visesato dukkhalakkhaṇaṁ vibhāventī,",
  "tika-s0519t5:44_1": "cittānupassanā aniccalakkhaṇaṁ,",
  "tika-s0519t5:44_2": "dhammānupassanā anattalakkhaṇanti tā yathākkamaṁ ‘‘appaṇihitādivimokkhamukha’’nti vuttā.",
  "tika-s0519t5:45_0": "Sappītikatāya assādāni paṭhamadutiyajjhānāni virajjanavasena visesato dukkhato passantiyā vipassanāya vasena ‘‘appaṇihitaṁ vimokkhamukha’’nti vuttāni.",
  "tika-s0519t5:45_1": "Tatiyaṁ santasukhatāya bāhirakānaṁ niccābhinivesavatthubhūtaṁ sabhāvato ‘‘anicca’’nti passantiyā vipassanāya vasena ‘‘animittaṁ vimokkhamukha’’nti vuttaṁ.",
  "tika-s0519t5:45_2": "Catutthaṁ upakkilesavigamādīhi parisuddhaṁ susamāhitaṁ yathā paresaṁ,",
  "tika-s0519t5:45_3": "evaṁ attano ca yathābhūtasabhāvāvabodhahetutāya sammadeva ‘‘suñña’’nti passantiyā vipassanāya vasena ‘‘suññataṁ vimokkhamukha’’nti vuttaṁ.",
  "tika-s0519t5:46_0": "Evaṁ vihārānaṁ vipassanāvaseneva vimokkhamukhatā,",
  "tika-s0519t5:46_1": "tattha ‘‘dibbabrahmavihārānaṁ santasukhatāya assādanīyatā’’tiādinā appaṇihitavimokkhamukhatā yojetabbā.",
  "tika-s0519t5:46_2": "Ariyavihārassa paññādhikattā visesato anattānupassanāsannissayatāya suññatavimokkhatā.",
  "tika-s0519t5:46_3": "Āneñjavihārassa santavimokkhatāya aniccalakkhaṇappaṭivedhassa visesapaccayasabhāvato animittavimokkhamukhatā yojetabbā.",
  "tika-s0519t5:47_0": "Tathā purimānaṁ dvinnaṁ sammappadhānānaṁ saṁkilesavisayattā kilesadukkhavītikkamassa dukkhānupassanābāhullattā appaṇihitavimokkhamukhatā.",
  "tika-s0519t5:47_1": "Tatiyassa anuppannakusaluppādanena dhammānaṁ udayavayavantatāvibhāvanato aniccalakkhaṇaṁ pākaṭanti animittavimokkhamukhatā.",
  "tika-s0519t5:47_2": "Catutthassa uppannānaṁ ṭhitattaṁ byāpārāpajjanena dhammānaṁ avasavattitādīpanato anattalakkhaṇaṁ supākaṭanti suññatavimokkhamukhatā.",
  "tika-s0519t5:48_0": "Mānappahānālayasamugghātānaṁ sahāyataṇhāpahānatāya taṇhāpaṇidhivisodhanato appaṇihitavimokkhamukhatā.",
  "tika-s0519t5:48_1": "Avijjāpahānassa paññākiccādhikatāya suññatavimokkhamukhatā.",
  "tika-s0519t5:48_2": "Bhavūpasamassa saṅkhāranimittapaṭipakkhatāya animittavimokkhamukhatā.",
  "tika-s0519t5:49_0": "Pakatiyā dukkhasabhāve saṅkhāre ñāṇasaccena avisaṁvādento dukkhato eva passati,",
  "tika-s0519t5:49_1": "cāgādhivimuttatāya taṇhaṁ vidūrīkaronto rāgappaṇidhiṁ visosetīti purimaṁ adhiṭṭhānadvayaṁ ‘‘appaṇihitaṁ vimokkhamukha’’nti vuttaṁ.",
  "tika-s0519t5:49_2": "Itarassa pana adhiṭṭhānadvayassa suññatānimittavimokkhamukhatā vuttanayā eva.",
  "tika-s0519t5:50_0": "Chandādhipateyyā cittekaggatā visesato dhammacchandavato nekkhammavitakkabahulassa hoti,",
  "tika-s0519t5:50_1": "vīriyādhipateyyā pana kāmavitakkādike vinodentassāti tadubhayaṁ nissāya pavattā vipassanā visesato rāgādippaṇidhīnaṁ visosanato ‘‘appaṇihitaṁ vimokkhamukha’’nti vuttā. Cittādhipateyyaṁ ,",
  "tika-s0519t5:50_2": "vīmaṁsādhipateyyañca nissāya pavattā yathākkamaṁ aniccānattānupassanābāhullato ‘‘animittaṁ vimokkhamukhaṁ,",
  "tika-s0519t5:50_3": "appaṇihitaṁ vimokkhamukha’’nti ca vuttā.",
  "tika-s0519t5:51_0": "Abhijjhāvinayano indriyasaṁvaro,",
  "tika-s0519t5:51_1": "kāmasaṅkappādivinodano tapo ca vuttanayeneva paṇidhipaṭipakkhato appaṇihitaṁ vimokkhamukhaṁ,",
  "tika-s0519t5:51_2": "buddhi anattānupassanānimittaṁ,",
  "tika-s0519t5:51_3": "upadhipaṭinissaggo nimittaggāhapaṭipakkhoti tadubhayasannissayā vipassanā yathākkamaṁ ‘‘suññataṁ,",
  "tika-s0519t5:51_4": "animittaṁ vimokkhamukha’’nti vuttā.",
  "tika-s0519t5:52_0": "Āsannapaccatthikarāgaṁ paṭibāhantī mettā rāgapaṇidhiyā paṭipakkho,",
  "tika-s0519t5:52_1": "karuṇā paradukkhāpanayanākāravuttikā dukkhasahagatāya dukkhānupassanāya visesapaccayoti tadubhayasannissayā vipassanā ‘‘appaṇihitaṁ vimokkhamukha’’nti vuttā.",
  "tika-s0519t5:52_2": "Muditā sattānaṁ modaggahaṇabahulā tadaniccatādassanato aniccānupassanāya visesapaccayoti tannissayā vipassanā animittaṁ vimokkhamukhaṁ.",
  "tika-s0519t5:52_3": "Upekkhā ñāṇakiccādhikatāya anattānupassanāya visesapaccayoti tannissayā vipassanā ‘‘suññataṁ vimokkhamukha’’nti vuttāti evamettha pavattiākārato vipassato nissayato,",
  "tika-s0519t5:52_4": "kiccato ca bhinditvā vimokkhamukhāni yojitānīti.",
  "tika-s0519t5:53_0": "Samatikkamanaṁ pariññāpahānañca. Saparasantāneti attano, paresañca santāne, tena kāyiko,",
  "tika-s0519t5:53_1": "vācasiko ca vihāro ‘‘vikkīḷita’’nti vuttoti dasseti ‘‘vividho hāro’’ti katvā.",
  "tika-s0519t5:53_2": "Tassa pana vibhāvanā idha adhippetā nayassa bhūmibhāvato. Yena paṭipakkhabhāvena.",
  "tika-s0519t5:53_3": "Tesaṁ paṭipakkhabhāvoti tesaṁ āhārādīnaṁ paṭipakkhabhāvo pahātabbabhāvo paṭipadādīnaṁ paṭipakkhabhāvo pahāyakabhāvoti yojetabbaṁ.",
  "tika-s0519t5:53_4": "Tattha paṭipadāggahaṇena vipassanā kathitā.",
  "tika-s0519t5:53_5": "Vipassanā ca cattāro āhāre parijānantī tappaṭibaddhachandarāgaṁ pajahatīti ujukameva tesaṁ paṭipakkhatā,",
  "tika-s0519t5:53_6": "evaṁ jhānādīnampi upādānādipaṭipakkhatā veditabbā tadupadesena vipassanāya kathitattā.",
  "tika-s0519t5:53_7": "Vipallāsasatipaṭṭhānānaṁ paṭipakkhabhāvo pākaṭo eva. Nti sīhavikkīḷitaṁ.",
  "tika-s0519t5:53_8": "Vīsatiyā catukkehi visabhāgato vitthārena vibhattanti tīhi padehi saṅgahetvā kathikattā vuttaṁ ‘‘saṅkhepena dassento’’ti.",
  "tika-s0519t5:54_0": "Indriyānanti saddhādiindriyānaṁ.",
  "tika-s0519t5:54_1": "Dasannaṁ catukkānaṁ niddhāraṇāti yojanā.",
  "tika-s0519t5:55_0": "88.Niggacchatīti nikkhamati.",
  "tika-s0519t5:55_1": "Tato niddhāretvā vuccamāno hi niggacchanto viya hotīti.",
  "tika-s0519t5:55_2": "Cattāro puggaleti ‘‘taṇhācarito mando’’tiādinā (netti. 6) vutte cattāro puggale.",
  "tika-s0519t5:55_3": "Puggalādhiṭṭhānena cettha dhammo vuttoti āha ‘‘bhūmiṁ niddisitvā’’ti.",
  "tika-s0519t5:55_4": "Tato evāti yathāvuttapuggalacatukkato eva.",
  "tika-s0519t5:55_5": "Itaratthāpīti ‘‘sukhāya…pe… puggalā’’ti etthāpi.",
  "tika-s0519t5:55_6": "Sādhāraṇāyāti paṭhamacatutthāhipi vimissāya.",
  "tika-s0519t5:55_7": "Yathāvuttāsūti dutiyatatiyāsu.",
  "tika-s0519t5:56_0": "Heṭṭhāti desanāhāravibhaṅgavicayahārasampātavaṇṇanāsu.",
  "tika-s0519t5:57_0": "Eseva nayoti kusalamūlādidvādasatikasaṅgaho anavajjapakkho.",
  "tika-s0519t5:57_1": "‘‘Vodāyati sujjhati etenāti vodāna’’nti (netti. aṭṭha.",
  "tika-s0519t5:57_2": "11) vaṁ netabbataṁ sandhāyāha.",
  "tika-s0519t5:58_0": "Yathā hārauddeso kato,",
  "tika-s0519t5:58_1": "evaṁ nayānaṁ akaraṇe kāraṇaṁ,",
  "tika-s0519t5:58_2": "payojanañca vibhāvetukāmo ‘‘kasmā panā’’tiādimāha. Nayehi nayantarehi.",
  "tika-s0519t5:58_3": "Sambhavadassanatthanti upapattidassanatthaṁ.",
  "tika-s0519t5:58_4": "Tattha sambhavo anuddesakkamena niddisane karaṇaṁ dassanaṁ payojanaṁ.",
  "tika-s0519t5:58_5": "Yadi hi ime nayā uppattiṭṭhānavasena asaṁkiṇṇā bhaveyyuṁ,",
  "tika-s0519t5:58_6": "hārā viya uddesānukkameneva niddisitabbā siyuṁ.",
  "tika-s0519t5:58_7": "Tathā hi vuttaṁ hārānaṁ uddesāvasāne ‘‘ete soḷasa hārā pakittitā atthato asaṁkiṇṇā’’ti (netti. 1).",
  "tika-s0519t5:59_0": "Yasmā panete mūlapadehi mūlapadantaraniddhāraṇena aññamaññaṁ te niggacchanti,",
  "tika-s0519t5:59_1": "tasmā ekasmiṁ niddiṭṭhe itaropi atthato niddiṭṭhoyeva nāma hotīti imassa atthassa dassanatthaṁ ‘‘uddesānukkamena niddeso na kato’’ti.",
  "tika-s0519t5:60_0": "Idāni tameva saṅkhepena vuttamatthaṁ vitthārena dassetuṁ ‘‘paṭhamanayato hī’’tiādi vuttaṁ.",
  "tika-s0519t5:60_1": "Tattha taṇhādiṭṭhicaritavasena dvidhā puggale vibhajitvā tesaṁ vasena nandiyāvaṭṭanayaṁ nīharitvā puna te eva taṇhādiṭṭhicarite catuppaṭipadāvibhāgena vibhajitvā sīhavikkīḷitassa nayassa sambhavo dassito,",
  "tika-s0519t5:60_2": "te eva catuppaṭipadābhedabhinne puggale puna ugghaṭitaññuādivibhāgena tidhā vibhajitvā tipukkhalassa nayassa sambhavo dassito.",
  "tika-s0519t5:60_3": "Taṁ sandhāyāha ‘‘paṭhamanayato…pe… niddiṭṭho’’ti.",
  "tika-s0519t5:61_0": "Yasmā subhasukhasaññāhi lobho,",
  "tika-s0519t5:61_1": "niccasaññāya doso ‘‘iminā me anattho kato’’ti āghātuppattito , attasaññāya moho gahito hoti.",
  "tika-s0519t5:61_2": "Tathā asubhasaññādīhi alobhādayo,",
  "tika-s0519t5:61_3": "tasmā dhammādhiṭṭhānavasena tatiyanayato dutiyanayassa sambhavo.",
  "tika-s0519t5:61_4": "Yasmā pana lobhe sati sambhavato lobhaggahaṇeneva doso gayhati. Lobho ca taṇhā, moho avijjā,",
  "tika-s0519t5:61_5": "tappaṭipakkhato alobhādosehi samatho gayhati, amohena vipassanā,",
  "tika-s0519t5:61_6": "tasmā dhammādhiṭṭhānavaseneva dutiyanayato paṭhamanayassa sambhavoti imaṁ visesaṁ dīpetuṁ uddesānukkamena niddeso na katoti dassento ‘‘dhammādhiṭṭhānavasena panā’’tiādimāha.",
  "tika-s0519t5:62_0": "Tenevāti tatiyanayato dutiyanayassa viya dutiyanayato paṭhamanayassapi sambhavato.",
  "tika-s0519t5:62_1": "Evaṁ pāḷiyaṁ puggalādhiṭṭhānavasena āgataṁ nissāya aṭṭhakathāyaṁ dhammādhiṭṭhānavaseneva nayaniggamo niddhāritoti ayameva viseso.",
  "tika-s0519t5:62_2": "Yadi evanti pāḷiyaṁ āgatappakārato aññenapi pakārena nayā niddhāretabbā,",
  "tika-s0519t5:62_3": "evaṁ sante yathā puggalādhiṭṭhānavasena paṭhamanayato tatiyanayassa,",
  "tika-s0519t5:62_4": "tatiyanayato dutiyanayassa sambhavo dassito,",
  "tika-s0519t5:62_5": "evaṁ dhammādhiṭṭhānavaseneva paṭhamanayato tatiyanayadutiyanayānaṁ,",
  "tika-s0519t5:62_6": "dhammādhiṭṭhānavaseneva dutiyanayato tatiyanayassa sambhavo dīpetabboti imamatthamāha ‘‘dve hutvā…pe… siyā’’ti.",
  "tika-s0519t5:63_0": "Tattha nayoti pacchā vuttadutiyanayo. Atthatoti atthāpattito,",
  "tika-s0519t5:63_1": "atthato labbhamānattā eva sarūpena na kathitoti attho.",
  "tika-s0519t5:63_2": "Idāni taṁ atthāpattiṁ ekantikaṁ katvā dassetuṁ ‘‘yasmā’’tiādi vuttaṁ.",
  "tika-s0519t5:63_3": "Anuppaveso icchito taṁtaṁnayamūlapadānaṁ nayantaramūlapadesu samavarujjhanato.",
  "tika-s0519t5:63_4": "Tathā hi ‘‘yattha sabbo akusalapakkho saṅgahaṁ samosaraṇaṁ gacchati,",
  "tika-s0519t5:63_5": "yattha sabbo kusalapakkho saṅgahaṁ samosaraṇaṁ gacchatī’’ti (netti. 3) ca vuttaṁ.",
  "tika-s0519t5:63_6": "Ayañca atthoti ‘‘nayānaṁ aññamaññaanuppaveso niggamo’’ti ayaṁ duvidho attho.",
  "tika-s0519t5:63_7": "Piṭakānaṁ atthakathanaṁ peṭakaṁ,",
  "tika-s0519t5:63_8": "so eva upadesoti peṭakopadeso,",
  "tika-s0519t5:63_9": "upadesabhūtā pariyattisaṁvaṇṇanāti attho.",
  "tika-s0519t5:64_0": "Ādito paṭṭhāyāti nayānaṁ aññamaññaanuppavesaniggamamattameva avibhāvetvā nayavicārassa paṭhamāvayavato pabhuti vibhāvanā dīpanā pakāsanā.",
  "tika-s0519t5:65_0": "Dosadiṭṭhīti appassādatādidosagāhikadiṭṭhī, dosadassinoti attho. Te hi asamūhatānusayā, kāmesu ca ādīnavadassino.",
  "tika-s0519t5:65_1": "Idañhi nesaṁ aṅgadvayaṁ attakilamathānuyogassa kāraṇaṁ vuttaṁ.",
  "tika-s0519t5:65_2": "Natthi atthoti yo rāgābhibhūtehi andhabālehi parikappito diṭṭhadhammiko kāmehi attho,",
  "tika-s0519t5:65_3": "so madhubindugiddhassa madhulittasatthadhārāvalehanasadiso appassādo bahudukkho bahupāyāso bahuādīnavo savighāto sapariḷāho samparāyiko tathevāti sabbadāpi viññūjātikassa kāmehi payojanaṁ na vijjati.",
  "tika-s0519t5:65_4": "Anajjhositāti anabhibhūtā viharanti.",
  "tika-s0519t5:65_5": "Tena vuccati sukhā paṭipadāti tena mandakilesabhāvena tesaṁ puggalānaṁ akicchena sijjhamānā vipassanā paṭipadā ‘‘sukhā paṭipadā’’ti vuccati. Ajjhositāti abhiniviṭṭhā.",
  "tika-s0519t5:65_6": "Ime sabbe sattāti ime taṇhādiṭṭhicaritabhāvena dvidhā vuttā aparimāṇappabhedā sabbepi paṭipajjantā sattā.",
  "tika-s0519t5:66_0": "Sukhenapaṭinissajjantīti kilese akicchena pajahanti.",
  "tika-s0519t5:66_1": "‘‘Imā catasso paṭipadā’’tiādi paṭipadānaṁ ettāvatāyaṁ,",
  "tika-s0519t5:66_2": "visayabhāvakiccesu ca byabhicārābhāvadassanaṁ. Ayaṁ paṭipadāti nigamanaṁ,",
  "tika-s0519t5:66_3": "ayaṁ paṭipadā yāya vasena sīhavikkīḷitassa nayassa bhūmidassanatthaṁ cattāro puggalā niddhāritāti adhippāyo.",
  "tika-s0519t5:66_4": "Catukkamaggena kilese niddisatīti anantaraṁ vakkhamānena āhārādicatukkamaggena dasavatthuke kilesasamūhe niddisati.",
  "tika-s0519t5:66_5": "Catukkamaggena ariyadhammesu niddisitabbāti tappaṭipakkhena paṭipadādicatukkamaggena ariyadhammesu bodhipakkhiyesu visayabhūtesu niddhāretvā kathetabbā.",
  "tika-s0519t5:67_0": "Idañca pamāṇaṁ cattāro āhārāti imesaṁ vipallāsānaṁ pavattiyā pamāṇaṁ, yadidaṁ cattāro āhārā.",
  "tika-s0519t5:67_1": "Idaṁ vuttaṁ hoti – yāvadeva cattāro āhārā pariññaṁ na gacchanti,",
  "tika-s0519t5:67_2": "tāvadeva cattāro vipallāse vibhajanti.",
  "tika-s0519t5:67_3": "Yāvadeva cattāro vipallāsā appahīnā,",
  "tika-s0519t5:67_4": "tāvadeva cattāri upādānāni paribrūhantīti.",
  "tika-s0519t5:67_5": "Evaṁ sabbattha yathārahaṁ vattabbaṁ.",
  "tika-s0519t5:67_6": "Tenāha ‘‘evaṁ imāni sabbāni dasa padānī’’ti.",
  "tika-s0519t5:67_7": "‘‘Yojetabbānī’’ti ca vacanaseso.",
  "tika-s0519t5:68_0": "‘‘Abhijjhāya ganthatī’’ti iminā abhijjhāyanameva ganthananti dasseti. Esa nayo sesesupi.",
  "tika-s0519t5:68_1": "Papañcentoti diṭṭhābhinivesaṁ vitthārento.",
  "tika-s0519t5:69_0": "Vippaṭisāruppattihetubhāvo kilesānaṁ āsavananti āha ‘‘āsavantī’’ti.",
  "tika-s0519t5:69_1": "Kiṁ vippaṭisārāti tena kilesānaṁ vītikkamavatthuṁ vadati.",
  "tika-s0519t5:69_2": "Yasmā appahīnānusayasseva vippaṭisārā, na itarassa, tasmā ‘‘ye vippaṭisārā, te anusayā’’ti vuttaṁ.",
  "tika-s0519t5:69_3": "Padadvayenapi phalūpacārena kāraṇaṁ vuttaṁ.",
  "tika-s0519t5:70_0": "Paṭhamenapadenāti yathāvuttesu dasasu suttapadesu paṭhamena padena.",
  "tika-s0519t5:70_1": "Paṭhamāya disāyāti tadatthasaṅkhātāya sīhavikkīḷitassa saṁkilesapakkhe paṭhamāya disāya.",
  "tika-s0519t5:71_0": "Itīti evaṁ, vuttanayenāti attho.",
  "tika-s0519t5:71_1": "Kusalākusalānanti yathāvuttaanavajjasāvajjadhammānaṁ.",
  "tika-s0519t5:71_2": "Pakkhapaṭipakkhavasenāti vodānapakkhatappaṭipakkhavasena.",
  "tika-s0519t5:71_3": "Yojanāti paṭhamadisādibhāvena yutte katvā manasānupekkhanā.",
  "tika-s0519t5:71_4": "‘‘Manasā volokayate’’ti (netti. 4) hi vuttaṁ.",
  "tika-s0519t5:72_0": "Tassāti disālokanassa.",
  "tika-s0519t5:72_1": "Sotāpattiphalādīnaṁ pariyosānatā indriyavasena veditabbā.",
  "tika-s0519t5:72_2": "Yesañhi saddhādīnaṁ indriyānaṁ vasena satipaṭṭhānādīni sijjhanti,",
  "tika-s0519t5:72_3": "tesaṁ vasena sotāpattiphalādīnaṁ pariyosānatā.",
  "tika-s0519t5:72_4": "Tattha sotāpattiphale saddhindriyaṁ pāripūriṁ gacchati.",
  "tika-s0519t5:72_5": "Sotāpanno hi saddhāya paripūrikārī.",
  "tika-s0519t5:72_6": "Sakadāgāmiphale vīriyindriyaṁ pāripūriṁ gacchati.",
  "tika-s0519t5:72_7": "Sakadāgāmī hi āraddhavīriyo uparimaggādhigamāya.",
  "tika-s0519t5:72_8": "Anāgāmiphale samādhindriyaṁ pāripūriṁ gacchati.",
  "tika-s0519t5:72_9": "Anāgāmī samādhismiṁ paripūrikārī.",
  "tika-s0519t5:72_10": "Aggaphale arahatte satindriyañca paññindriyañca pāripūriṁ gacchati. Arahā hi sativepullappatto, paññāvepullappatto cāti.",
  "tika-s0519t5:73_0": "Apare panāhu – saddhābalena subhasaññāya pahānaṁ.",
  "tika-s0519t5:73_1": "Saddahanto hi paṭikkūlamanasikāre kammaṁ karoti.",
  "tika-s0519t5:73_2": "Vīriyabalena sukhasaññāya pahānaṁ.",
  "tika-s0519t5:73_3": "Vīriyavā hi sukhassādaṁ abhibhavitvā yonisomanasikāramanuyuñjati.",
  "tika-s0519t5:73_4": "Samādhibalena niccasaññāya pahānaṁ.",
  "tika-s0519t5:73_5": "Samāhito hi saṅkhārānaṁ udayabbayaṁ pariggaṇhanto aniccasaññaṁ paṭilabhati.",
  "tika-s0519t5:73_6": "Paññābalena attasaññāya pahānaṁ.",
  "tika-s0519t5:73_7": "Paññavā hi saṅkhārānaṁ avasavattitaṁ sallakkhento attasuññataṁ paṭivijjhati.",
  "tika-s0519t5:73_8": "Sati pana sabbatthāpi icchitabbā. Tenāha ‘‘satiṁ ca khvāhaṁ, bhikkhave, sabbatthikaṁ vadāmī’’ti (saṁ. ni. 5.234; mi. pa. 2.1.13).",
  "tika-s0519t5:73_9": "Evaṁ catuvipallāsappahāyīnaṁ catunnaṁ indriyānaṁ pāripūriṭṭhānaṁ cattāri sāmaññaphalāni catuvipallāsamukhānaṁ catunnaṁ disānaṁ pariyosānāni vuttānīti.",
  "tika-s0519t5:74_0": "‘‘Lobho akusalamūla’’ntiādi lobhādīnaṁ hetuphalabhāvena sampayuttatāya dassanaṁ.",
  "tika-s0519t5:75_0": "Tattha manāpikenāti yebhuyyavasena vuttaṁ.",
  "tika-s0519t5:75_1": "Amanāpikenāpi hi ārammaṇena vipariyesavasena lobho uppajjati.",
  "tika-s0519t5:75_2": "Manāpikenāti vā manāpikākārena.",
  "tika-s0519t5:75_3": "Phassavedanūpavicārarāgavitakkapariḷāhā sahajātāpi labbhanti, asahajātāpi.",
  "tika-s0519t5:75_4": "‘‘Uppādo’’ti etena uppajjamānasaṅkhāraggahaṇanti ‘‘uppajjatī’’ti vuttaṁ.",
  "tika-s0519t5:75_5": "Uppādalakkhaṇasseva pana gahaṇe ‘‘uppajjatī’’ti na vattabbaṁ siyā. Na hi uppādo uppajjati,",
  "tika-s0519t5:75_6": "rāgajapariḷāhahetukatā ca tesaṁ rāgassa taṇhāsabhāvattā. Taṇhā hi dukkhassa samudayo, yaṁ kiñci samudayadhammaṁ, sabbaṁ taṁ dukkhanti.",
  "tika-s0519t5:75_7": "Tathā ca vuttaṁ ‘‘taṇhāsahajātavedanāya pana lobho sahajātādipaccayehi ca paccayo’’ti.",
  "tika-s0519t5:75_8": "Evaṁ iṭṭhārammaṇe uppannalobhasahagatasukhavedanāya udayo idha ‘‘uppādo saṅkhatalakkhaṇa’’nti vutto,",
  "tika-s0519t5:75_9": "tassā vipariṇāmo ‘‘vipariṇāmadukkhatā’’ti.",
  "tika-s0519t5:75_10": "Vipariṇāmāvatthā ca udayāvatthaṁ vinā na hotīti sā taṁ nissāya uppajjantī viya vuttā ‘‘uppādaṁ…pe… dukkhatā’’ti.",
  "tika-s0519t5:76_0": "Doso akusalamūlantiādīsupi vuttanayānusārena attho veditabbo.",
  "tika-s0519t5:76_1": "Ayaṁ pana viseso – ṭhitassa aññathattaṁ nāma jarā,",
  "tika-s0519t5:76_2": "taṁ nissāya domanassassa uppajjanato vuttaṁ ‘‘ṭhitassa…pe… dukkhadukkhatā’’ti.",
  "tika-s0519t5:76_3": "Dosajapariḷāhahetukatā jarāya dosabahulassa puggalassa nacirena jīraṇato veditabbā.",
  "tika-s0519t5:77_0": "Vayoti saṅkhārānaṁ nirodho.",
  "tika-s0519t5:77_1": "Aniccatāvasena ca saṅkhatadhammānaṁ saṅkhāradukkhatāti vuttaṁ ‘‘vaya…pe… saṅkhāradukkhatā’’ti.",
  "tika-s0519t5:77_2": "Tenāha bhagavā ‘‘yadaniccaṁ taṁ dukkha’’nti (saṁ. ni. 3.15, 45, 76; paṭi. ma. 2.10).",
  "tika-s0519t5:77_3": "Mohajapariḷāhahetukatā vayalakkhaṇassa yebhuyyena sammohanimittattā,",
  "tika-s0519t5:77_4": "maraṇassa avijjāpaccayattā ca saṁsārappavattiyā veditabbā.",
  "tika-s0519t5:78_0": "Alobhādīnaṁ paññādipāripūrihetukatā yathārahaṁ upanissayakoṭisahajātakoṭiyā ca paccayabhāvena veditabbā.",
  "tika-s0519t5:78_1": "Sabbe hi kusalā dhammā sabbesaṁ kusalānaṁ dhammānaṁ yathāsambhavaṁ paccayavisesā honti evāti.",
  "tika-s0519t5:78_2": "Abyāpādavitakkasannissayo upavicāro abyāpādūpavicāro. Avihiṁsūpacārepi eseva nayo.",
  "tika-s0519t5:79_0": "Ayaṁ tipukkhalo nāma dutiyo nayo saddhiṁ disālokananayena niddiṭṭhoti vacanaseso.",
  "tika-s0519t5:79_1": "‘‘Ime cattāro’’tiādi puggalādhiṭṭhāneneva nandiyāvaṭṭassa nayassa bhūmidassanatthaṁ āraddhaṁ.",
  "tika-s0519t5:79_2": "Ime yathāvuttapaṭipadācatukkassa vasena catubbidhā.",
  "tika-s0519t5:79_3": "Visesenāti diṭṭhitaṇhāsannissayatāvisesena. Diṭṭhicarito hi tikkhapañño,",
  "tika-s0519t5:79_4": "mandapañño ca sukhāya paṭipadāya khippābhiññāya ca dandhābhiññāya ca niyyātīti dvidhā vuttoti.",
  "tika-s0519t5:79_5": "Tathā taṇhācarito dukkhāya paṭipadāya khippābhiññāya ca dandhābhiññāya ca niyyātīti dvidhā vuttoti dassito cāyamattho.",
  "tika-s0519t5:79_6": "Tenāha ‘‘dve honti diṭṭhicarito ca taṇhācarito cā’’ti.",
  "tika-s0519t5:80_0": "Cattārohutvāti sīhavikkīḷitassa nayassa bhūmidassane cattāro hutvā ṭhitā,",
  "tika-s0519t5:80_1": "catuppaṭipadāvasena cattāro katvā vuttāti attho.",
  "tika-s0519t5:80_2": "Tayo hontīti tipukkhalassa nayassa bhūmidassane ugghaṭitaññuādivasena tayo bhavanti.",
  "tika-s0519t5:80_3": "Tayo hutvāti tathā tayo hutvā ṭhitā tayo katvā kathitā.",
  "tika-s0519t5:80_4": "Dve hontīti idāni nandiyāvaṭṭassa nayassa bhūmidassane dve bhavanti.",
  "tika-s0519t5:80_5": "Ajjhosānanti diṭṭhiajjhosānaṁ. Abhinivesoti taṇhābhiniveso.",
  "tika-s0519t5:80_6": "Ahaṁkāroti ahaṁmāno ‘‘aha’’nti vā karaṇaṁ ahaṁkāro.",
  "tika-s0519t5:80_7": "Diṭṭhimānamaññanānaṁ vasena ‘‘ahamasmī’’ti samanupassanā mamaṁkāro, mamāyanaṁ taṇhāggāho.",
  "tika-s0519t5:81_0": "Dasapadāni ‘‘paṭhamā disā’’ti kātabbānīti nandiyāvaṭṭassa nayassa ‘‘paṭhamā disā’’ti karaṇīyāni,",
  "tika-s0519t5:81_1": "‘‘paṭhamā disā’’ti vavatthapetabbānīti attho.",
  "tika-s0519t5:81_2": "Saṁkhittena…pe… pakkhassāti anekappabhedassapi kaṇhapakkhassa saṁkilesapakkhassa atthaṁ saṁkhittena saṅkhepena paṭipakkhe vattamāne vodānadhamme uddissa ñāpenti pakāsenti, paṭhamā kātabbāti yojanā.",
  "tika-s0519t5:81_3": "Dasa padāni dutiyakānīti taṇhādikā dasa koṭṭhāsā ‘‘dutiyā disā’’ti kātabbā.",
  "tika-s0519t5:81_4": "‘‘Saṁkhittena…pe… kaṇhapakkhassā’’ti ānetvā yojetabbaṁ.",
  "tika-s0519t5:82_0": "Yonisoti upāyaso.",
  "tika-s0519t5:82_1": "Yoniso manasikāro aniccādivasena paṭhamamanasikāro. Paññāti sutacintāmayī paññā, jhānābhiññā ca. Nibbidāti nibbedhañāṇaṁ.",
  "tika-s0519t5:82_2": "Somanassadhammūpasañhitaṁ pamodādisahagataṁ cetasikasukhaṁ.",
  "tika-s0519t5:83_0": "Kusalapakkhe cāti ca-saddo samuccayattho,",
  "tika-s0519t5:83_1": "tena ubhayapakkhato samuccayavasena catasso disā, na paccekanti dasseti.",
  "tika-s0519t5:84_0": "Tesanti taṇhādīnaṁ, taṇhāya, taṇhāpakkhikānañcāti attho.",
  "tika-s0519t5:84_1": "Satipi anavasesato rāge pahīyamāne anavasesato avijjāpi pahīyateva,",
  "tika-s0519t5:84_2": "rāgassa pana cetovimutti ujupaṭipakkhoti dassanatthaṁ ‘‘rāgavirāgā’’ti vuttaṁ.",
  "tika-s0519t5:84_3": "Avijjāvirāgāti etthāpi eseva nayo.",
  "tika-s0519t5:84_4": "Ayañca attho ‘‘āsavānaṁ khayā anāsavaṁ cetovimuttiṁ paññāvimutti’’ntiādinā (ma. ni.",
  "tika-s0519t5:84_5": "1.438) āgatapāḷiyā atthavaṇṇanāvasena vuttā,",
  "tika-s0519t5:84_6": "idha pana ‘‘rāgavirāgā cetovimutti sekkhaphalaṁ,",
  "tika-s0519t5:84_7": "avijjāvirāgā paññāvimutti asekkhaphala’’ntiādinā (netti.",
  "tika-s0519t5:84_8": "51) vevacanasamāropane āgatattā purimā anāgāmiphalaṁ.",
  "tika-s0519t5:84_9": "Tañhi kāmarāgassa ujuvipaccanīkato samādhipāripūriyāva visesato ‘‘rāgavirāgā cetovimuttī’’ti vuccati,",
  "tika-s0519t5:84_10": "pacchimā arahattaphalaṁ taṇhāya,",
  "tika-s0519t5:84_11": "avijjāya ca anavasesappahānato,",
  "tika-s0519t5:84_12": "paññāpāripūriyā ca ‘‘avijjāvirāgā paññāvimuttī’’ti vuccati.",
  "tika-s0519t5:85_0": "Tatthāti nandiyāvaṭṭanaye.",
  "tika-s0519t5:85_1": "Tesūti ‘‘cattāri padānī’’ti vuttesu taṇhādīsu catūsu mūlapadesu.",
  "tika-s0519t5:85_2": "Idha samosaraṇanti saṅgaho vutto, so ca sabhāvato,",
  "tika-s0519t5:85_3": "sabhāgato ca hotīti taṇhādīni cattāri dassetvā ‘‘tesu aṭṭhārasa mūlapadāni samosarantī’’ti vuttaṁ. Samathaṁ bhajanti sabhāvato, sabhāgato cāti adhippāyo.",
  "tika-s0519t5:85_4": "Vipassanaṁ bhajantīti etthāpi eseva nayo.",
  "tika-s0519t5:85_5": "Nayādhiṭṭhānānaṁ nayādhiṭṭhāne anuppaveso nayānaṁ nayesu anuppaveso eva nāma hotīti āha ‘‘tipukkhalo…pe… anuppavisantī’’ti.",
  "tika-s0519t5:86_0": "Alobhāmohapakkhaṁ abhajāpetvā adosapakkhaṁ bhajāpetabbassa nandiyāvaṭṭasīhavikkīḷitamūlapadassa abhāvato adoso ekasuttakoṭiyā ekakova hotīti dassento āha ‘‘adoso adoso evā’’ti.",
  "tika-s0519t5:86_1": "Doso doso evāti etthāpi eseva nayo.",
  "tika-s0519t5:86_2": "Samosaranti sabhāgato ca sabhāvato ca saṅgahaṁ gacchantīti attho.",
  "tika-s0519t5:87_0": "Bhūmi gocaroti ca mūlapadāni eva sandhāya vadati.",
  "tika-s0519t5:87_1": "Ekekaṁ nayaṁ anuppavisati taṁtaṁmūlapadānuppavesato.",
  "tika-s0519t5:87_2": "Kusale vā viññāte akusalo paṭipakkho,",
  "tika-s0519t5:87_3": "akusale vā kusalo paṭipakkho anvesitabbo saṁvaṇṇiyamānasuttapadānurūpato upaparikkhitabbo.",
  "tika-s0519t5:87_4": "Anvesanā upaparikkhā ‘‘disālokana’’nti vuccati.",
  "tika-s0519t5:87_5": "So nayo niddisitabboti tathā anvesitvā tehi dhammehi disā vavatthapetvā so so nayo niddhāretvā yojetabbo.",
  "tika-s0519t5:87_6": "Yathā mūlapadesu mūlapadānaṁ anuppaveso saṁvaṇṇito,",
  "tika-s0519t5:87_7": "imināva nayena mūlapadato mūlapadānaṁ niddhāraṇāti veditabbāti dassento ‘‘yathā ekamhi…pe… niddisitabbānī’’ti āha.",
  "tika-s0519t5:87_8": "‘‘Ekekasmiñhī’’tiādi kāraṇavacanaṁ.",
  "tika-s0519t5:88_0": "Tattha tatthāti ekekasmiṁ naye.",
  "tika-s0519t5:88_1": "Ekasmiṁ dhamme viññāteti taṇhādike ekasmiṁ mūlapadadhamme sarūpato, niddhāraṇavasena vā viññāte.",
  "tika-s0519t5:88_2": "Sabbedhammā viññātā hontīti tadaññamūlapadabhūtā sabbe lobhādayo viññātā nayassa bhūmicaraṇāyogyatāya pakāsā pākaṭā honti .",
  "tika-s0519t5:88_3": "‘‘Imesa’’ntiādi nayattayadisābhūtadhammānaṁ matthakapāpanena tiṇṇaṁ nayānaṁ kūṭaggahaṇaṁ, taṁ heṭṭhā vuttanayameva.",
  "tika-s0519t5:89_0": "Puna ‘‘imesū’’tiādi kammanayadvayassa vibhāgavibhāvanaṁ, taṁ viññeyyameva.",
  "tika-s0519t5:90_0": "Nayasamuṭṭhānavāravaṇṇanā niṭṭhitā."
}