{
  "tika-s0302t9:0_0": "10. Bhikkhusaṁyuttaṁ",
  "tika-s0302t9:1_0": "1. Kolitasuttavaṇṇanā",
  "tika-s0302t9:2_0": "235.Sāvakānaṁālāpoti sāvakānaṁ sabrahmacāriṁ uddissa ālāpo.",
  "tika-s0302t9:2_1": "Buddhehi sadisā mā homāti buddhāciṇṇaṁ samudācāraṁ akathentehi sāvakehi,",
  "tika-s0302t9:2_2": "‘‘āvuso bhikkhave’’ti ālapitā bhikkhū,",
  "tika-s0302t9:2_3": "‘‘āvuso’’ti paṭivacanaṁ denti, na, ‘‘bhante’’ti.",
  "tika-s0302t9:2_4": "Dutiyajjhāne vitakkavicārā nirujjhanti tesaṁ nirodheneva tassa jhānassa uppādetabbato.",
  "tika-s0302t9:2_5": "Yesaṁ nirodhāti yesaṁ vacīsaṅgārānaṁ vitakkavicārānaṁ nirujjhanena suvikkhambhitabhāvena saddāyatanaṁ appavattiṁ gacchati kāraṇassa dūrato passambhitattā. Ariyoti niddoso. Parisuddho tuṇhībhāvo,",
  "tika-s0302t9:2_6": "na titthiyānaṁ mūgabbataggahaṇaṁ viya aparisuddhoti adhippāyo.",
  "tika-s0302t9:2_7": "Paṭhamajjhānādīnīti ādi-saddena tatiyajjhānādīni saṅgaṇhāti.",
  "tika-s0302t9:3_0": "Ārammaṇabhūtena vitakkena saha gatā pavattāti vitakkasahagatāti āha ‘‘vitakkārammaṇā’’ti.",
  "tika-s0302t9:3_1": "Vitakkārammaṇatā ca saññāmanasikārānaṁ sukhumaārammaṇaggahaṇavasena daṭṭhabbā.",
  "tika-s0302t9:3_2": "Tenāha ‘‘na santato upaṭṭhahiṁsū’’ti.",
  "tika-s0302t9:3_3": "Na paguṇaṁ sammadeva vasībhāvassa anāpāditattā.",
  "tika-s0302t9:3_4": "Saññāmanasikārāpīti tatiyajjhānādhigamāya pavattiyamānā saññāmanasikārāpi hānabhāgiyāva ahesuṁ, na visesabhāgiyā.",
  "tika-s0302t9:3_5": "Sammā ṭhapehīti bahiddhā vikkhepaṁ pahāya sammā ajjhattameva cittaṁ ṭhapehi.",
  "tika-s0302t9:3_6": "Ekaggaṁ karohīti teneva vikkhepapaṭibāhanena avihatamānasatāya cittasamādhānavasena ekaggaṁ karohi.",
  "tika-s0302t9:3_7": "Āropehīti īsakampi bahumpi apatitaṁ katvā kammaṭṭhānārammaṇe āropehi.",
  "tika-s0302t9:3_8": "Dutiyaaggasāvakabhūmiyā pāripūriyā āyasmā mahābhiñño,",
  "tika-s0302t9:3_9": "na yathā tathāti āha ‘‘mahābhiññatanti chaḷabhiññata’’nti.",
  "tika-s0302t9:3_10": "Iminā upāyenāti iminā ‘‘atha kho maṁ,",
  "tika-s0302t9:3_11": "āvuso’’tiādinā vuttena upāyena.",
  "tika-s0302t9:3_12": "Vaḍḍhetvāti uttari uttari visesabhāgiyabhāvāpādanena samādhiṁ paññañca brūhetvā brūhetvā.",
  "tika-s0302t9:4_0": "Kolitasuttavaṇṇanā niṭṭhitā.",
  "tika-s0302t9:5_0": "2. Upatissasuttavaṇṇanā",
  "tika-s0302t9:6_0": "236.Atiuḷārampisattaṁ vā saṅkhāraṁ vā sandhāya vuttaṁ sabbatthameva sabbaso chandarāgassa suppahīnattā.",
  "tika-s0302t9:6_1": "Jānanatthaṁ pucchati satthuguṇānaṁ ativiya uḷāratamabhāvato.",
  "tika-s0302t9:7_0": "Upatissasuttavaṇṇanā niṭṭhitā.",
  "tika-s0302t9:8_0": "3. Ghaṭasuttavaṇṇanā",
  "tika-s0302t9:9_0": "237.Pariveṇaggenāti pariveṇabhāgena.",
  "tika-s0302t9:9_1": "Keci ‘‘ekavihāreti ekacchanne ekasmiṁ āvāse’’ti vadanti. Teti te dvepi therā.",
  "tika-s0302t9:9_2": "Pāṭiyekkesu ṭhānesūti visuṁ visuṁ ṭhānesu.",
  "tika-s0302t9:9_3": "Nisīdantīti divāvihāraṁ nisīdanti.",
  "tika-s0302t9:9_4": "Oḷāriko nāma jāto parittadhammārammaṇattā tassa. Teti thero bhagavā ca.",
  "tika-s0302t9:10_0": "Paripuṇṇavīriyoti catukiccasādhanavasena sampuṇṇavīriyo.",
  "tika-s0302t9:10_1": "Paggahitavīriyoti īsakampi saṅkocaṁ anāpajjitvā pavattitavīriyo.",
  "tika-s0302t9:10_2": "Upanikkhepanamattassevāti samīpe ṭhapanamattasseva.",
  "tika-s0302t9:11_0": "Catubhūmakadhammesu labbhamānattā paññāya ‘‘catubhūmakadhamme anupavisitvā ṭhitaṭṭhenā’’ti vuttaṁ.",
  "tika-s0302t9:11_1": "Lakkhitabbaṭṭhena samādhi eva samādhilakkhaṇaṁ.",
  "tika-s0302t9:11_2": "Evaṁ vipassanālakkhaṇaṁ veditabbaṁ.",
  "tika-s0302t9:11_3": "Aññamaññassāti aññassa aññassa nānālakkhaṇāti veditabbaṁ. Aññassāti itarassa. Dhuranti vahitabbabhāraṁ.",
  "tika-s0302t9:11_4": "Dvīsupi etesūti samādhilakkhaṇavipassanālakkhaṇesu sammāsambuddho nipphattiṁ gato.",
  "tika-s0302t9:12_0": "Ghaṭasuttavaṇṇanā niṭṭhitā.",
  "tika-s0302t9:13_0": "4. Navasuttavaṇṇanā",
  "tika-s0302t9:14_0": "238.",
  "tika-s0302t9:14_1": "Abhicetasi nissitā ābhicetasikā.",
  "tika-s0302t9:14_2": "Paṭipakkhavidhamanena abhivisiṭṭhaṁ cittaṁ abhicittaṁ.",
  "tika-s0302t9:14_3": "Yasmā jhānānaṁ taṁsampayuttaṁ cittaṁ nissāya paccayo hotiyeva,",
  "tika-s0302t9:14_4": "tasmā ‘‘nissitāna’’nti vuttaṁ.",
  "tika-s0302t9:14_5": "Nikāmalābhīti yathicchitalābhī .",
  "tika-s0302t9:14_6": "Yathāparicchedenāti yathākatena kālaparicchedena. Vipulalābhīti appamāṇalābhī.",
  "tika-s0302t9:14_7": "‘‘Kasira’’nti hi parittaṁ vuccati,",
  "tika-s0302t9:14_8": "tappaṭipakkhena akasiraṁ appamāṇaṁ.",
  "tika-s0302t9:14_9": "Tenāha ‘‘paguṇajjhānoti attho’’ti.",
  "tika-s0302t9:14_10": "Sithilamārabbhāti sithilaṁ vīriyārambhaṁ katvāti atthoti āha ‘‘sithilaṁ vīriyaṁ pavattetvā’’ti.",
  "tika-s0302t9:15_0": "Navasuttavaṇṇanā niṭṭhitā.",
  "tika-s0302t9:16_0": "5. Sujātasuttavaṇṇanā",
  "tika-s0302t9:17_0": "239.Aññāni rūpānīti paresaṁ rūpāni.",
  "tika-s0302t9:17_1": "Atikkantarūpoti attano rūpasampattiyā rūpasobhāya atikkamitvā ṭhitarūpo,",
  "tika-s0302t9:17_2": "sucirampi velaṁ olokentassa tuṭṭhiāvaho.",
  "tika-s0302t9:17_3": "Dassanassa cakkhussa hitoti dassanīyo. Pasādaṁ āvahatīti pāsādiko.",
  "tika-s0302t9:17_4": "Chavivaṇṇasundaratāyāti chavivaṇṇassa ceva sarīrasaṇṭhānassa ca sobhanabhāvena.",
  "tika-s0302t9:18_0": "Sujātasuttavaṇṇanā niṭṭhitā.",
  "tika-s0302t9:19_0": "6. Lakuṇḍakabhaddiyasuttavaṇṇanā",
  "tika-s0302t9:20_0": "240.Virūpasarīravaṇṇanti asundarachavivaṇṇañceva asundarasaṇṭhānañca.",
  "tika-s0302t9:20_1": "Pamāṇavasenāti sarīrappamāṇavasena.",
  "tika-s0302t9:20_2": "Icchiticchitanti attanā icchiticchitaṁ.",
  "tika-s0302t9:20_3": "Mahāsārajjanti mahanto maṅkubhāvo.",
  "tika-s0302t9:21_0": "Guṇe āvajjetvāti attanā jānanakaniyāmena satthuno kāyaguṇe ca cārittaguṇe ca āvajjetvā manasi katvā.",
  "tika-s0302t9:22_0": "Yojanāvaṭṭanti yojanaparikkhepaṁ.",
  "tika-s0302t9:23_0": "‘‘Kāyasmī’’ti gāthāsukhatthaṁ niranunāsikaṁ katvā niddesoti vuttaṁ ‘‘kāyasmi’’nti.",
  "tika-s0302t9:23_1": "Akāraṇaṁ kāyappamāṇanti sarīrappamāṇaṁ nāma appamāṇaṁ,",
  "tika-s0302t9:23_2": "sīlādiguṇāva pamāṇanti adhippāyo.",
  "tika-s0302t9:24_0": "Lakuṇḍakabhaddiyasuttavaṇṇanā niṭṭhitā.",
  "tika-s0302t9:25_0": "7. Visākhasuttavaṇṇanā",
  "tika-s0302t9:26_0": "241. Purassa esāti porī, cāturiyayuttatā. Tenāha ‘‘puravāsīna’’ntiādi.",
  "tika-s0302t9:26_1": "Sā pana dutavilambitakhalitavasena appasannalūkhatādidosarahitā hotīti āha ‘‘pura…pe… vācāyā’’ti. Asandiddhāyāti muttavācāya.",
  "tika-s0302t9:26_2": "Tenāha ‘‘apalibuddhāyā’’tiādi.",
  "tika-s0302t9:26_3": "Na elaṁ dosaṁ galetīti anelagalā, avirujjhanavācā. Tenāha ‘‘niddosāyā’’ti. Catusaccassa pakāsakā,",
  "tika-s0302t9:26_4": "na kadāci saccavimuttāti āha ‘‘catusaccapariyāpannāyā’’ti.",
  "tika-s0302t9:26_5": "Tā hi cattāri saccāni paricchijja āpādenti paṭipādenti pavattenti.",
  "tika-s0302t9:26_6": "Tenāha ‘‘cattāri saccāni amuñcitvā pavattāyā’’ti.",
  "tika-s0302t9:26_7": "Dhajo nāma sabbadhammehi samussitaṭṭhena.",
  "tika-s0302t9:27_0": "Visākhasuttavaṇṇanā niṭṭhitā.",
  "tika-s0302t9:28_0": "8. Nandasuttavaṇṇṇanā",
  "tika-s0302t9:29_0": "242.Āraññikotiādīsu araññakathāsīsena senāsanapaṭisaṁyuttānaṁ dhutaṅgānaṁ,",
  "tika-s0302t9:29_1": "piṇḍapātakathāsīsena piṇḍapātapaṭisaṁyuttānaṁ,",
  "tika-s0302t9:29_2": "paṁsukūlikasīsena cīvarapaṭisaṁyuttānaṁ,",
  "tika-s0302t9:29_3": "taggahaṇeneva vīriyanissitadhutaṅgassa ca samādāya vattanaṁ dīpitanti veditabbaṁ.",
  "tika-s0302t9:29_4": "Āgatena bhagavatā aparabhāge kathitaṁ.",
  "tika-s0302t9:30_0": "Nandasuttavaṇṇanā niṭṭhitā.",
  "tika-s0302t9:31_0": "9. Tissasuttavaṇṇanā",
  "tika-s0302t9:32_0": "243.Bhaṇḍakanti pattacīvaraṁ.",
  "tika-s0302t9:32_1": "Nisīdiyeva vattassa asikkhitattā.",
  "tika-s0302t9:32_2": "Tujjanatthena vācā eva sattiyoti āha ‘‘vācāsattīhī’’ti.",
  "tika-s0302t9:33_0": "Vācāya sannitodakenāti vacanasaṅkhātena samantato niccaṁ katvā upatudanato sannitudakena. Vibhattialopena so niddeso. Tenāha ‘‘vacanapatodenā’’ti.",
  "tika-s0302t9:34_0": "Uccakule jāti etassāti jātimā, brahmajātiko isi. Mātaṅgoti caṇḍālo. Tatthāti kumbhakārasālāyaṁ. Okāsaṁ yāci kumbhakāraṁ.",
  "tika-s0302t9:34_1": "Mahantaṁ disvā āha – ‘‘paṭhamataraṁ paviṭṭho pabbajito’’ti.",
  "tika-s0302t9:34_2": "Tatthevāti tassāyeva sālāya dvāraṁ nissāya dvārasamīpe. Meti mayā.",
  "tika-s0302t9:34_3": "Khama mayhanti mayhaṁ aparādhaṁ khamassu. Teti tayā. Puna teti tava.",
  "tika-s0302t9:34_4": "Gaṇhi uggantuṁ appadānavasena.",
  "tika-s0302t9:34_5": "Tenāha ‘‘nāssa uggantuṁ adāsī’’ti.",
  "tika-s0302t9:34_6": "Pabujjhiṁsūti niddāya pabujjhiṁsu pakatiyā pabujjhanavelāya upagatattā.",
  "tika-s0302t9:35_0": "Chavoti nihīno. Anantamāyoti vividhamāyo māyāvī.",
  "tika-s0302t9:36_0": "Soti mattikāpiṇḍo.",
  "tika-s0302t9:36_1": "‘‘Sattadhā bhijjī’’ti etthāyamadhippāyo – yaṁ tena tāpasena pāramitāparibhāvanasamiddhāhi nānāvihārasamāpattiparipūritāhi sīladiṭṭhisampadādīhi susaṅkhatasantāne mahākaruṇādhivāse mahāsatte bodhisatte ariyūpavādakammaṁ abhisapasaṅkhātaṁ pharusavacanaṁ pavattitaṁ,",
  "tika-s0302t9:36_2": "taṁ mahāsattassa khettavisesabhāvato tassa ca ajjhāsayapharusatāya diṭṭhadhammavedanīyaṁ hutvā sace so mahāsattaṁ na khamāpeti,",
  "tika-s0302t9:36_3": "taṁ kakkhaḷaṁ hutvā vipaccanasabhāvaṁ jātaṁ,",
  "tika-s0302t9:36_4": "khamāpite pana mahāsatte payogasampattipaṭibāhitattā avipākadhammataṁ āpajjati ahosikammabhāvato.",
  "tika-s0302t9:36_5": "Ayañhi ariyūpavādapāpassa diṭṭhadhammavedanīyassa ca dhammatā.",
  "tika-s0302t9:36_6": "Yaṁ taṁ bodhisattena sūriyuggamananivāraṇaṁ kataṁ,",
  "tika-s0302t9:36_7": "ayaṁ bodhisattena diṭṭho upāyo.",
  "tika-s0302t9:36_8": "Tena hi ubbāḷhā manussā bodhisattassa santike tāpasaṁ ānetvā khamāpesuṁ.",
  "tika-s0302t9:36_9": "Sopi ca mahāsattassa guṇe jānitvā tasmiṁ cittaṁ pasādesi.",
  "tika-s0302t9:36_10": "Yaṁ panassa matthake mattikāpiṇḍassa ṭhapanaṁ tassa sattadhā phālanaṁ kataṁ,",
  "tika-s0302t9:36_11": "taṁ manussānaṁ cittānurakkhaṇatthaṁ.",
  "tika-s0302t9:36_12": "Aññathā hi ime pabbajitā samānā cittassa vasaṁ vattanti,",
  "tika-s0302t9:36_13": "na pana cittamattano vase vattāpentīti mahāsattampi tena sadisaṁ katvā gaṇheyyuṁ,",
  "tika-s0302t9:36_14": "tadassa nesaṁ dīgharattaṁ ahitāya dukkhāyāti. Patirūpanti yuttaṁ.",
  "tika-s0302t9:37_0": "Tissasuttavaṇṇanā niṭṭhitā.",
  "tika-s0302t9:38_0": "10. Theranāmakasuttavaṇṇanā",
  "tika-s0302t9:39_0": "244.Atīte khandhapañcaketi atīte attabhāve.",
  "tika-s0302t9:39_1": "Chandarāgappahānenāti chandarāgassa accantameva jahanena.",
  "tika-s0302t9:39_2": "Pahīnaṁ nāma hoti anapekkhapariccāgato.",
  "tika-s0302t9:39_3": "Paṭinissaṭṭhaṁ nāma hoti sabbaso chaḍḍitattā.",
  "tika-s0302t9:39_4": "Tayobhaveti iminā upādiṇṇakadhammānaṁyeva gahaṇaṁ.",
  "tika-s0302t9:39_5": "Sabbā khandhāyatanadhātuyo cāti iminā upādiṇṇānampi anupādiṇṇānampi dvidhā pavattalokiyadhammānaṁ gahaṇaṁ avisesetvā vuttattā.",
  "tika-s0302t9:39_6": "Viditaṁ pākaṭaṁ katvā ṭhitaṁ pariññābhisamayavasena.",
  "tika-s0302t9:39_7": "Tesvevāti tebhūmakadhammesu eva.",
  "tika-s0302t9:39_8": "Anupalittaṁ amathitaṁ asaṁkiliṭṭhaṁ taṇhādiṭṭhisaṁkilesābhāvato.",
  "tika-s0302t9:39_9": "Tadeva sabbanti heṭṭhā tīsupi padesu idha sabbaggahaṇena gahitaṁ tebhūmakavaṭṭaṁ.",
  "tika-s0302t9:39_10": "Jahitvāti pahānābhisamayavasena.",
  "tika-s0302t9:39_11": "Taṇhā khīyati etthāti taṇhakkhayasaṅkhāte nibbāne vimuttaṁ.",
  "tika-s0302t9:39_12": "Tamahanti taṁ uttamapuggalaṁ ekavihāriṁ brūmi taṇhādutiyassa abhāvato.",
  "tika-s0302t9:39_13": "Ettha ca pariññāpahānābhisamayakathanena itarampi abhisamayaṁ atthato kathitamevāti daṭṭhabbaṁ.",
  "tika-s0302t9:40_0": "Theranāmakasuttavaṇṇanā niṭṭhitā.",
  "tika-s0302t9:41_0": "11. Mahākappinasuttavaṇṇanā",
  "tika-s0302t9:42_0": "245.Mahākappinoti pūjāvacanametaṁ yathā ‘‘mahāmoggallāno’’ti.",
  "tika-s0302t9:42_1": "Tathārūpanti ‘‘buddho dhammo’’tiādikaṁ guṇavisesavantapaṭibaddhaṁ.",
  "tika-s0302t9:42_2": "Sāsananti desantarato āgatavacanaṁ.",
  "tika-s0302t9:42_3": "Jaṅghavāṇijāti jaṅghacārino vāṇijā.",
  "tika-s0302t9:42_4": "Kiñci sāsananti apubbapavattidīpakaṁ kiñci vacananti pucchi.",
  "tika-s0302t9:42_5": "Pīti uppajji yathā taṁ suciraṁ katābhinīhāratāya paripakkañāṇassa.",
  "tika-s0302t9:42_6": "Aparimāṇaṁ guṇassa aparimāṇato sabbaññuguṇaparidīpanato,",
  "tika-s0302t9:42_7": "sesaratanadvaye niyyānikabhāvadīpanato diṭṭhisīlasāmaññena saṁhatabhāvadīpanatoti vattabbaṁ.",
  "tika-s0302t9:42_8": "Yathānusiṭṭhaṁ paṭipajjamāne apāyadukkhato saṁsāradukkhato ca apatante dhāretīti dhammo.",
  "tika-s0302t9:42_9": "Suparisuddhadiṭṭhisīlasāmaññena saṁhatoti saṅghoti.",
  "tika-s0302t9:42_10": "Ratanattho pana tiṇṇampi sadiso evāti.",
  "tika-s0302t9:43_0": "Navasatasahassāni adāsi devī.",
  "tika-s0302t9:43_1": "Tumheti rājiniṁ gāravena bahuvacanena vadati. Rāgoti anugacchantarāgo.",
  "tika-s0302t9:44_0": "Janiteti kammakilesehi nibbattite.",
  "tika-s0302t9:44_1": "Kammakilesehi pajātattā pajāti pajāsaddo janitasaddena samānatthoti āha – ‘‘janite, pajāyāti attho’’ti.",
  "tika-s0302t9:44_2": "Aṭṭhahi vijjāhīti ambaṭṭhasutte (dī. ni. 1.278) āgatanayena.",
  "tika-s0302t9:44_3": "Tattha hi vipassanāñāṇamanomayiddhīhi saha cha abhiññā ‘‘aṭṭha vijjā’’ti āgatā .",
  "tika-s0302t9:44_4": "Tapati paṭipakkhavidhamanena vijjotati,",
  "tika-s0302t9:44_5": "taṁ sūriyassa virocananti āha – ‘‘tapatīti virocatī’’ti.",
  "tika-s0302t9:44_6": "Jhānaṁ samāpajjitvā samāhitena cittena vipassanaṁ vaḍḍhetvā phalasamāpattiṁ samāpajjitvā nisinnoti āha – ‘‘duvidhena jhānena jhāyamāno’’ti.",
  "tika-s0302t9:44_7": "Sabbamaṅgalagāthāti sabbamaṅgalāvirodhī gāthāti vadanti. Tathā hi vadanti –",
  "tika-s0302t9:45_0": "‘‘Maṅgalaṁ bhagavā buddho, dhammo saṅgho ca maṅgalaṁ;",
  "tika-s0302t9:46_0": "Sabbesampi ca sattānaṁ, sa puññavitamaṅgala’’nti.",
  "tika-s0302t9:47_0": "Pūjaṁ kāretvā ekaṁ agārikadhammakathikaṁ upāsakaṁ āha.",
  "tika-s0302t9:47_1": "Ettha ca ‘‘jhāyī tapatī’’ti iminā ārammaṇūpanijjhānānaṁ gahitattā dhammaratanaṁ gahitameva.",
  "tika-s0302t9:47_2": "‘‘Brāhmaṇo’’ti iminā saṅgharatanaṁ gahitameva.",
  "tika-s0302t9:47_3": "Buddharatanaṁ pana sarūpeneva gahitanti.",
  "tika-s0302t9:48_0": "Mahākappinasuttavaṇṇanā niṭṭhitā.",
  "tika-s0302t9:49_0": "12. Sahāyakasuttavaṇṇanā",
  "tika-s0302t9:50_0": "246.",
  "tika-s0302t9:50_1": "Sammā saṁsandanavasena eti pavattatīti sameti, sammādiṭṭhiādi.",
  "tika-s0302t9:50_2": "Sammā cirarattaṁ cirakālaṁ sameti etesaṁ atthīti cirarattaṁsametikā. Tenāha ‘‘dīgharatta’’ntiādi.",
  "tika-s0302t9:50_3": "Idāni imesanti etarahi etesaṁ.",
  "tika-s0302t9:50_4": "Ayaṁ sāsanadhammo ajjhāsayato payogato ca sammā saṁsandati sameti,",
  "tika-s0302t9:50_5": "tasmā majjhe bhinnaṁ viya samameva na visadisaṁ.",
  "tika-s0302t9:50_6": "Kiñca tato eva buddhena bhagavatā paveditadhammavinaye etesaṁ paṭipattisāsanadhammo sobhati virocatīti attho.",
  "tika-s0302t9:50_7": "Ariyappavediteti ariyena sammāsambuddhena sammadeva pakāsite ariyadhamme.",
  "tika-s0302t9:50_8": "Sammadeva samucchedapaṭippassaddhivinayānaṁ vasena suṭṭhu vinītā sabbakilesadarathapariḷāhānaṁ vūpasamena.",
  "tika-s0302t9:51_0": "Sahāyakasuttavaṇṇanā niṭṭhitā.",
  "tika-s0302t9:52_0": "Sāratthappakāsiniyā saṁyuttanikāya-aṭṭhakathāya",
  "tika-s0302t9:53_0": "Bhikkhusaṁyuttavaṇṇanāya līnatthappakāsanā samattā.",
  "tika-s0302t9:54_0": "Niṭṭhitā ca sāratthappakāsiniyā",
  "tika-s0302t9:55_0": "Saṁyuttanikāya-aṭṭhakathāya nidānavaggavaṇṇanā."
}