{
  "tika-s0105t10:0_0": "12. Lohiccasuttavaṇṇanā",
  "tika-s0105t10:1_0": "Lohiccabrāhmaṇavatthuvaṇṇanā",
  "tika-s0105t10:2_0": "501.",
  "tika-s0105t10:2_1": "Evaṁ kevaṭṭasuttaṁ saṁvaṇṇetvā idāni lohiccasuttaṁ saṁvaṇṇento yathānupubbaṁ saṁvaṇṇanokāsassa pattabhāvaṁ vibhāvetuṁ,",
  "tika-s0105t10:2_2": "kevaṭṭasuttassānantaraṁ saṅgītassa suttassa lohiccasuttabhāvaṁ vā pakāsetuṁ ‘‘evaṁ me sutaṁ…pe…",
  "tika-s0105t10:2_3": "kosalesūti lohiccasutta’’nti āha.",
  "tika-s0105t10:2_4": "Sālavatikāti kāraṇamantarena itthiliṅgavasena tassa gāmassa nāmaṁ.",
  "tika-s0105t10:2_5": "Gāmaṇikābhāvenāti keci.",
  "tika-s0105t10:2_6": "Vatiyāti kaṇṭakasākhādivatiyā.",
  "tika-s0105t10:2_7": "Lohito nāma tassa kule pubbapuriso,",
  "tika-s0105t10:2_8": "tabbaṁsavasena lohitassa apaccaṁ lohiccoti brāhmaṇassa gottato āgatanāmaṁ.",
  "tika-s0105t10:3_0": "502.",
  "tika-s0105t10:3_1": "‘‘Kiñhi paro parassa karissatī’’ti parānukampā virahitattā lāmakaṁ.",
  "tika-s0105t10:3_2": "Na tu ucchedasassatānaṁ aññatarassāti āha ‘‘na panā’’tiādi.",
  "tika-s0105t10:3_3": "Diṭṭhigatanti hi laddhimattaṁ adhippetaṁ,",
  "tika-s0105t10:3_4": "aññathā ucchedasassataggāhavinimutto koci diṭṭhiggāho nāma natthīti tesamaññataraṁ siyā.",
  "tika-s0105t10:3_5": "‘‘Uppannaṁ hotī’’ti idaṁ manasi,",
  "tika-s0105t10:3_6": "vacasi ca uppannatāsādhāraṇavacananti dasseti ‘‘na kevalañcā’’tiādinā.",
  "tika-s0105t10:3_7": "So kira…pe…",
  "tika-s0105t10:3_8": "bhāsatiyevāti ca tassā laddhiyā loke pākaṭabhāvaṁ vadati.",
  "tika-s0105t10:3_9": "Yasmā pana attato añño paro hoti,",
  "tika-s0105t10:3_10": "tasmā yathā anusāsakato anusāsitabbo paro,",
  "tika-s0105t10:3_11": "evaṁ anusāsitabbatopi anusāsakoti dassetuṁ ‘‘paro’’tiādi vuttaṁ.",
  "tika-s0105t10:3_12": "Kiṁ-saddāpekkhāya cettha ‘‘karissatī’’ti anāgatakālavacanaṁ,",
  "tika-s0105t10:3_13": "anāgatepi vā tena tassa kātabbaṁ natthīti dassanatthaṁ.",
  "tika-s0105t10:3_14": "Kusalaṁ dhammanti anavajjadhammaṁ nikkilesadhammaṁ,",
  "tika-s0105t10:3_15": "vimokkhadhammanti attho.",
  "tika-s0105t10:3_16": "‘‘Paresaṁ dhammaṁ kathessāmī’’ti tehi attānaṁ parivārāpetvā vicaraṇaṁ kimatthiyaṁ,",
  "tika-s0105t10:3_17": "āsayavuddhassapi anurodhena vinā taṁ na hoti,",
  "tika-s0105t10:3_18": "tasmā attanā…pe…",
  "tika-s0105t10:3_19": "vihātabbanti vadati.",
  "tika-s0105t10:3_20": "Tenāha ‘‘evaṁsampadamidaṁ pāpakaṁ lobhadhammaṁ vadāmī’’ti.",
  "tika-s0105t10:4_0": "504.‘‘Itthiliṅgavasenā’’ti iminā pulliṅgikassapi atthassa itthiliṅgasamaññāti dasseti.",
  "tika-s0105t10:4_1": "Soti lohiccabrāhmaṇo.",
  "tika-s0105t10:4_2": "Bhāroti bhagavato parisabāhullattā,",
  "tika-s0105t10:4_3": "attano ca bahukiccakaraṇīyattā garu dukkaraṁ.",
  "tika-s0105t10:5_0": "508.Kathāphāsukatthanti kathāsukhatthaṁ,",
  "tika-s0105t10:5_1": "sukhena kathaṁ kathetuñceva sotuñcāti attho.",
  "tika-s0105t10:5_2": "Ayaṁ upāsakoti rosikanhāpitaṁ āha.",
  "tika-s0105t10:5_3": "Appeva nāma siyāti ettha pītivasena āmeḍitaṁ daṭṭhabbaṁ.",
  "tika-s0105t10:5_4": "Tathā hi taṁ ‘‘buddhagajjita’’nti vuccati.",
  "tika-s0105t10:5_5": "Bhagavā hi īdisesu ṭhānesu visesato pītisomanassajāto hoti,",
  "tika-s0105t10:5_6": "tasmā pītivasena paṭhamaṁ gajjati,",
  "tika-s0105t10:5_7": "dutiyampi anugajjati.",
  "tika-s0105t10:5_8": "Kiṁ visesaṁ gajjanamanugajjananti vuttaṁ ‘‘aya’’ntiādi.",
  "tika-s0105t10:5_9": "Ādo bhāsanaṁ allāpo,",
  "tika-s0105t10:5_10": "saññoge pare rasso.",
  "tika-s0105t10:5_11": "Taduttari saha bhāsanaṁ sallāpo.",
  "tika-s0105t10:6_0": "Lohiccabrāhmaṇānuyogavaṇṇanā",
  "tika-s0105t10:7_0": "509.Samudayasañjātīti āyuppādoti āha ‘‘bhoguppādo’’ti.",
  "tika-s0105t10:7_1": "Tatoti sālavatikāya.",
  "tika-s0105t10:7_2": "Lābhantarāyakaroti dhanadhaññalābhassa antarāyakaro.",
  "tika-s0105t10:7_3": "Anupubbo kapi-saddo ākaṅkhanatthoti dasseti ‘‘icchatī’’ti iminā.",
  "tika-s0105t10:7_4": "Ayaṁ aṭṭhakathāto aparo nayo –",
  "tika-s0105t10:7_5": "sātisayena hitena anukampako anuggaṇhanako hitānukampīti.",
  "tika-s0105t10:7_6": "Sampajjatīti āsevanalābhena nippajjati,",
  "tika-s0105t10:7_7": "balavatī hoti avaggahāti attho.",
  "tika-s0105t10:7_8": "Tena vuttaṁ ‘‘niyatā hotī’’ti.",
  "tika-s0105t10:8_0": "510-511.Dutiyaṁ upapattinti ‘‘nanu rājā pasenadikosalo’’tiādinā vuttaṁ dutiyaṁ upapattiṁ ṭhānaṁ yuttiṁ.",
  "tika-s0105t10:8_1": "Kāraṇañhi bhagavā upamāmukhena dasseti,",
  "tika-s0105t10:8_2": "imāya ca upapattiyā tumhe ceva aññe cāti lohiccampi antokatvā saṁvejanaṁ kataṁ hoti.",
  "tika-s0105t10:8_3": "Ye ca ime kulaputtā dibbā gabbhā paripācentīti yojanā.",
  "tika-s0105t10:8_4": "Upanissayasampattiyā,",
  "tika-s0105t10:8_5": "ñāṇaparipākassa vā abhāvena asakkontā.",
  "tika-s0105t10:8_6": "Kammapadena atulyādhikaraṇattā paripācenti kiriyāya vibhattivipallāsena upayogatthe paccattavacanaṁ.",
  "tika-s0105t10:8_7": "Ye pana ‘‘paripaccantī’’ti kammarūpena paṭhanti,",
  "tika-s0105t10:8_8": "tesaṁ mate vibhattivipallāsena payojanaṁ natthi kammakattubhāvato,",
  "tika-s0105t10:8_9": "attho panassa dutiyavikappe vuttanayena dānādipuññaviseso veditabbo.",
  "tika-s0105t10:8_10": "Ahitānukampāditā ca tassa taṁsamaṅgīsattavasena hoti.",
  "tika-s0105t10:8_11": "Divi bhavāti dibbā.",
  "tika-s0105t10:8_12": "Gabbhenti paripaccanavasena attani pabandhentīti gabbhā, devalokā.",
  "tika-s0105t10:8_13": "‘‘Channaṁ devalokāna’’nti nidassanavacanametaṁ.",
  "tika-s0105t10:8_14": "Brahmalokassāpi hi dibbagabbhabhāvo labbhateva dibbavihārahetukattā.",
  "tika-s0105t10:8_15": "Evañca katvā ‘‘bhāvanaṁ bhāvayamānā’’ti idampi vacanaṁ samatthitaṁ hoti .",
  "tika-s0105t10:8_16": "‘‘Devalokagāminiṁ paṭipadaṁ pūrayamānā’’ti vatvā taṁ paṭipadaṁ sarūpato dassetuṁ ‘‘dānaṁ dadamānā’’tiādi vuttaṁ.",
  "tika-s0105t10:8_17": "Bhavanti ettha yathāruci sukhasamappitāti bhavā, vimānāni.",
  "tika-s0105t10:8_18": "Devabhāvāvahattā dibbā.",
  "tika-s0105t10:8_19": "Vuttanayeneva gabbhā.Dānādayo devalokasaṁvattanika puññavisesā.",
  "tika-s0105t10:8_20": "Dibbā bhavāti idha devalokapariyāpannā upapattibhavā adhippetā.",
  "tika-s0105t10:8_21": "Tadāvaho hi kammabhavo pubbe gahitoti āha ‘‘devaloke vipākakkhandhā’’ti.",
  "tika-s0105t10:9_0": "Tayocodanārahavaṇṇanā",
  "tika-s0105t10:10_0": "513.Aniyāmitenevāti aniyamiteneva,",
  "tika-s0105t10:10_1": "‘‘tvaṁ evaṁ diṭṭhiko,",
  "tika-s0105t10:10_2": "evaṁ sattānaṁ anatthassa kārako’’ti evaṁ anuddesikeneva.",
  "tika-s0105t10:10_3": "Sabbalokapatthaṭāya laddhiyā samuppajjanato yāva bhavaggā uggataṁ.",
  "tika-s0105t10:10_4": "Mānanti ‘‘ahametaṁ jānāmi,",
  "tika-s0105t10:10_5": "ahametaṁ passāmī’’ti evaṁ pavattaṁ paṇḍitamānaṁ.",
  "tika-s0105t10:10_6": "Bhinditvāti vidhametvā,",
  "tika-s0105t10:10_7": "jahāpetvāti attho.",
  "tika-s0105t10:10_8": "Tayo satthāreti asampāditaattahito anovādakarasāvako ca asampāditaattahito ovādakarasāvako ca sampāditaattahito",
  "tika-s0105t10:10_9": "anovādakarasāvako ceti ime tayo satthāre.",
  "tika-s0105t10:10_10": "Catuttho pana sammāsambuddho na codanāraho,",
  "tika-s0105t10:10_11": "tasmā ‘‘taṁ tena pucchito eva kathessāmī’’ti codanāraheva tayo satthāre paṭhamaṁ dasseti,",
  "tika-s0105t10:10_12": "pacchā catutthaṁ satthāraṁ.",
  "tika-s0105t10:10_13": "Kāmañcettha catuttho satthā eko adutiyo anaññasādhāraṇo,",
  "tika-s0105t10:10_14": "tathāpi so yesaṁ uttarimanussadhammānaṁ vasena ‘‘dhammamayo kāyo’’ti vuccati,",
  "tika-s0105t10:10_15": "tesaṁ samudāyabhūtopi te guṇāvayave satthuṭṭhāniye katvā dassento bhagavā ‘‘ayampi kho lohicca satthā’’ti abhāsi.",
  "tika-s0105t10:11_0": "Aññāti ya-kāralopaniddeso ‘‘sayaṁ abhiññā’’tiādīsu (dī. ni. 1.28, 37; ma. ni. 1.154,",
  "tika-s0105t10:11_1": "444) viya,",
  "tika-s0105t10:11_2": "tadatthe cetaṁ sampadānavacananti dasseti ‘‘aññāyā’’tiādinā.",
  "tika-s0105t10:11_3": "Sāvakattaṁ paṭijānitvā ṭhitattā ekadesenassa sāsanaṁ karontīti āha ‘‘nirantaraṁ tassa sāsanaṁ akatvā’’ti.",
  "tika-s0105t10:11_4": "Ukkamitvā ukkamitvāti kadāci tathā karaṇaṁ,",
  "tika-s0105t10:11_5": "kadāci tathā akaraṇañca sandhāya vicchāvacanaṁ,",
  "tika-s0105t10:11_6": "yadicchitaṁ karontīti adhippāyo .",
  "tika-s0105t10:11_7": "Paṭikkamantiyāti anabhiratiyā agāravena apagacchantiyā.",
  "tika-s0105t10:11_8": "Tena vuttaṁ ‘‘anicchantiyā’’tiādi.",
  "tika-s0105t10:11_9": "Ekāyāti adutiyāya itthiyā,",
  "tika-s0105t10:11_10": "sampayoganti methunadhammasamāyogaṁ.",
  "tika-s0105t10:11_11": "Eko iccheyyāti adutiyo puriso sampayogaṁ iccheyyāti ānetvā sambandho.",
  "tika-s0105t10:11_12": "Osakkanādimukhena itthipurisasambandhanidassanaṁ gehassitāgehassitaapekkhavasena tassa satthuno sāvakesu paṭipattidassanatthaṁ.",
  "tika-s0105t10:11_13": "Ativirattabhāvato daṭṭhumpi anicchamānaṁ parammukhiṁ ṭhitaṁ itthiṁ.",
  "tika-s0105t10:11_14": "Lobhenāti parivāraṁ nissāya uppajjanakalābhasakkāralobhena.",
  "tika-s0105t10:11_15": "Īdisoti evaṁsabhāvo satthā.",
  "tika-s0105t10:11_16": "Yenāti lobhadhammena.",
  "tika-s0105t10:11_17": "Tattha sampādehīti tasmiṁ paṭipattidhamme patiṭṭhitaṁ katvā sampādehi.",
  "tika-s0105t10:11_18": "Kāyavaṅkādivigamena ujuṁ karohi.",
  "tika-s0105t10:12_0": "514.Sassarūpakāni tiṇānīti sassasadisāni nīvārāditiṇāni.",
  "tika-s0105t10:13_0": "515.Evaṁ codanaṁ arahatīti vuttanayena sāvakesu appossukkabhāvāpādane niyojanavasena codanaṁ arahati,",
  "tika-s0105t10:13_1": "na paṭhamo viya ‘‘evarūpo tava lobhadhammo’’tiādinā,",
  "tika-s0105t10:13_2": "na ca dutiyo viya ‘‘attānameva tāva tattha sampādehī’’tiādinā. Kasmā?",
  "tika-s0105t10:13_3": "Sampāditaattahitatāya tatiyassa.",
  "tika-s0105t10:14_0": "Nacodanārahasatthuvaṇṇanā",
  "tika-s0105t10:15_0": "516.Na codanārahoti ettha yasmā codanārahatā nāma satthuvippaṭipattiyā vā sāvakavippaṭipattiyā vā ubhayavippaṭipattiyā vā hoti,",
  "tika-s0105t10:15_1": "tayidaṁ sabbampi imasmiṁ satthari natthi,",
  "tika-s0105t10:15_2": "tasmā na codanārahoti imamatthaṁ dassetuṁ ‘‘ayañhī’’tiādi vuttaṁ.",
  "tika-s0105t10:15_3": "Assavāti paṭissavā.",
  "tika-s0105t10:16_0": "517.Mayā gahitāya diṭṭhiyāti sabbaso anavajje anupavajje sammāpaṭipanne,",
  "tika-s0105t10:16_1": "paresañca sammadeva sammāpaṭipattiṁ dassente satthari abhūtadosāropanavasena micchāgahitāya nirayagāminiyā pāpadiṭṭhiyā.",
  "tika-s0105t10:16_2": "Narakapapātanti narakasaṅkhātaṁ mahāpapātaṁ.",
  "tika-s0105t10:16_3": "Papatanti etthāti hi papāto.",
  "tika-s0105t10:16_4": "Dhammadesanāhatthenāti dhammadesanāsaṅkhātena hatthena.",
  "tika-s0105t10:16_5": "Saggamaggathaleti saggagāmimaggabhūte puññadhammathale,",
  "tika-s0105t10:16_6": "cātumahārājikādisaggasotāpattiādimaggasaṅkhāte vā thale.",
  "tika-s0105t10:16_7": "Sesaṁ suviññeyyameva.",
  "tika-s0105t10:17_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya",
  "tika-s0105t10:17_1": "sādhuvilāsiniyā nāma līnatthapakāsaniyā lohiccasuttavaṇṇanāya līnatthapakāsanā.",
  "tika-s0105t10:18_0": "Lohiccasuttavaṇṇanā niṭṭhitā."
}