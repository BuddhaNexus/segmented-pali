{
  "mn15:0.1_0": "Majjhima Nikāya 15 ",
  "mn15:0.2_0": "Anumānasutta ",
  "mn15:1.1_0": "Evaṁ me sutaṁ—",
  "mn15:1.2_0": "ekaṁ samayaṁ āyasmā mahāmoggallāno bhaggesu viharati susumāragire bhesakaḷāvane migadāye. ",
  "mn15:1.3_0": "Tatra kho āyasmā mahāmoggallāno bhikkhū āmantesi: ",
  "mn15:1.4_0": "“āvuso bhikkhavo”ti. ",
  "mn15:1.5_0": "“Āvuso”ti kho te bhikkhū āyasmato mahāmoggallānassa paccassosuṁ. ",
  "mn15:1.6_0": "Āyasmā mahāmoggallāno etadavoca: ",
  "mn15:2.1_0": "“Pavāreti cepi, āvuso, bhikkhu: ",
  "mn15:2.2_0": "‘vadantu maṁ āyasmanto, vacanīyomhi āyasmantehī’ti, so ca hoti dubbaco,",
  "mn15:2.2_1": "dovacassakaraṇehi dhammehi samannāgato,",
  "mn15:2.2_2": "akkhamo appadakkhiṇaggāhī anusāsaniṁ,",
  "mn15:2.2_3": "atha kho naṁ sabrahmacārī na ceva vattabbaṁ maññanti,",
  "mn15:2.2_4": "na ca anusāsitabbaṁ maññanti,",
  "mn15:2.2_5": "na ca tasmiṁ puggale vissāsaṁ āpajjitabbaṁ maññanti.",
  "mn15:3.1_0": "Katame cāvuso, dovacassakaraṇā dhammā? ",
  "mn15:3.2_0": "Idhāvuso, bhikkhu pāpiccho hoti,",
  "mn15:3.2_1": "pāpikānaṁ icchānaṁ vasaṁ gato.",
  "mn15:3.3_0": "Yaṁpāvuso, bhikkhu pāpiccho hoti,",
  "mn15:3.3_1": "pāpikānaṁ icchānaṁ vasaṁ gato—",
  "mn15:3.4_0": "ayampi dhammo dovacassakaraṇo. ",
  "mn15:3.5_0": "Puna caparaṁ, āvuso,",
  "mn15:3.5_1": "bhikkhu attukkaṁsako hoti paravambhī.",
  "mn15:3.6_0": "Yaṁpāvuso, bhikkhu attukkaṁsako hoti paravambhī—",
  "mn15:3.7_0": "ayampi dhammo dovacassakaraṇo. ",
  "mn15:3.8_0": "Puna caparaṁ, āvuso,",
  "mn15:3.8_1": "bhikkhu kodhano hoti kodhābhibhūto.",
  "mn15:3.9_0": "Yaṁpāvuso, bhikkhu kodhano hoti kodhābhibhūto—",
  "mn15:3.10_0": "ayampi dhammo dovacassakaraṇo. ",
  "mn15:3.11_0": "Puna caparaṁ, āvuso,",
  "mn15:3.11_1": "bhikkhu kodhano hoti kodhahetu upanāhī.",
  "mn15:3.12_0": "Yaṁpāvuso, bhikkhu kodhano hoti kodhahetu upanāhī—",
  "mn15:3.13_0": "ayampi dhammo dovacassakaraṇo. ",
  "mn15:3.14_0": "Puna caparaṁ, āvuso,",
  "mn15:3.14_1": "bhikkhu kodhano hoti kodhahetu abhisaṅgī.",
  "mn15:3.15_0": "Yaṁpāvuso,",
  "mn15:3.15_1": "bhikkhu kodhano hoti kodhahetu abhisaṅgī—",
  "mn15:3.16_0": "ayampi dhammo dovacassakaraṇo. ",
  "mn15:3.17_0": "Puna caparaṁ, āvuso,",
  "mn15:3.17_1": "bhikkhu kodhano hoti kodhasāmantā vācaṁ nicchāretā.",
  "mn15:3.18_0": "Yaṁpāvuso,",
  "mn15:3.18_1": "bhikkhu kodhano hoti kodhasāmantā vācaṁ nicchāretā—",
  "mn15:3.19_0": "ayampi dhammo dovacassakaraṇo. ",
  "mn15:3.20_0": "Puna caparaṁ, āvuso,",
  "mn15:3.20_1": "bhikkhu codito codakena codakaṁ paṭippharati.",
  "mn15:3.21_0": "Yaṁpāvuso,",
  "mn15:3.21_1": "bhikkhu codito codakena codakaṁ paṭippharati—",
  "mn15:3.22_0": "ayampi dhammo dovacassakaraṇo. ",
  "mn15:3.23_0": "Puna caparaṁ, āvuso,",
  "mn15:3.23_1": "bhikkhu codito codakena codakaṁ apasādeti.",
  "mn15:3.24_0": "Yaṁpāvuso,",
  "mn15:3.24_1": "bhikkhu codito codakena codakaṁ apasādeti—",
  "mn15:3.25_0": "ayampi dhammo dovacassakaraṇo. ",
  "mn15:3.26_0": "Puna caparaṁ, āvuso,",
  "mn15:3.26_1": "bhikkhu codito codakena codakassa paccāropeti.",
  "mn15:3.27_0": "Yaṁpāvuso,",
  "mn15:3.27_1": "bhikkhu codito codakena codakassa paccāropeti—",
  "mn15:3.28_0": "ayampi dhammo dovacassakaraṇo. ",
  "mn15:3.29_0": "Puna caparaṁ, āvuso,",
  "mn15:3.29_1": "bhikkhu codito codakena aññenaññaṁ paṭicarati, bahiddhā kathaṁ apanāmeti,",
  "mn15:3.29_2": "kopañca dosañca appaccayañca pātukaroti.",
  "mn15:3.30_0": "Yaṁpāvuso,",
  "mn15:3.30_1": "bhikkhu codito codakena aññenaññaṁ paṭicarati, bahiddhā kathaṁ apanāmeti,",
  "mn15:3.30_2": "kopañca dosañca appaccayañca pātukaroti—",
  "mn15:3.31_0": "ayampi dhammo dovacassakaraṇo. ",
  "mn15:3.32_0": "Puna caparaṁ, āvuso,",
  "mn15:3.32_1": "bhikkhu codito codakena apadāne na sampāyati.",
  "mn15:3.33_0": "Yaṁpāvuso,",
  "mn15:3.33_1": "bhikkhu codito codakena apadāne na sampāyati—",
  "mn15:3.34_0": "ayampi dhammo dovacassakaraṇo. ",
  "mn15:3.35_0": "Puna caparaṁ, āvuso, bhikkhu makkhī hoti paḷāsī. ",
  "mn15:3.36_0": "Yaṁpāvuso, bhikkhu makkhī hoti paḷāsī—",
  "mn15:3.37_0": "ayampi dhammo dovacassakaraṇo. ",
  "mn15:3.38_0": "Puna caparaṁ, āvuso, bhikkhu issukī hoti maccharī. ",
  "mn15:3.39_0": "Yaṁpāvuso, bhikkhu issukī hoti maccharī—",
  "mn15:3.40_0": "ayampi dhammo dovacassakaraṇo. ",
  "mn15:3.41_0": "Puna caparaṁ, āvuso, bhikkhu saṭho hoti māyāvī. ",
  "mn15:3.42_0": "Yaṁpāvuso, bhikkhu saṭho hoti māyāvī—",
  "mn15:3.43_0": "ayampi dhammo dovacassakaraṇo. ",
  "mn15:3.44_0": "Puna caparaṁ, āvuso, bhikkhu thaddho hoti atimānī. ",
  "mn15:3.45_0": "Yaṁpāvuso, bhikkhu thaddho hoti atimānī—",
  "mn15:3.46_0": "ayampi dhammo dovacassakaraṇo. ",
  "mn15:3.47_0": "Puna caparaṁ, āvuso,",
  "mn15:3.47_1": "bhikkhu sandiṭṭhiparāmāsī hoti ādhānaggāhī duppaṭinissaggī.",
  "mn15:3.48_0": "Yaṁpāvuso,",
  "mn15:3.48_1": "bhikkhu sandiṭṭhiparāmāsī hoti ādhānaggāhī duppaṭinissaggī—",
  "mn15:3.49_0": "ayampi dhammo dovacassakaraṇo. ",
  "mn15:3.50_0": "Ime vuccantāvuso, dovacassakaraṇā dhammā. ",
  "mn15:4.1_0": "No cepi, āvuso, bhikkhu pavāreti: ",
  "mn15:4.2_0": "‘vadantu maṁ āyasmanto, vacanīyomhi āyasmantehī’ti, so ca hoti suvaco,",
  "mn15:4.2_1": "sovacassakaraṇehi dhammehi samannāgato,",
  "mn15:4.2_2": "khamo padakkhiṇaggāhī anusāsaniṁ,",
  "mn15:4.2_3": "atha kho naṁ sabrahmacārī vattabbañceva maññanti, anusāsitabbañca maññanti,",
  "mn15:4.2_4": "tasmiñca puggale vissāsaṁ āpajjitabbaṁ maññanti.",
  "mn15:5.1_0": "Katame cāvuso, sovacassakaraṇā dhammā? ",
  "mn15:5.2_0": "Idhāvuso, bhikkhu na pāpiccho hoti,",
  "mn15:5.2_1": "na pāpikānaṁ icchānaṁ vasaṁ gato.",
  "mn15:5.3_0": "Yaṁpāvuso,",
  "mn15:5.3_1": "bhikkhu na pāpiccho hoti na pāpikānaṁ icchānaṁ vasaṁ gato—",
  "mn15:5.4_0": "ayampi dhammo sovacassakaraṇo. ",
  "mn15:5.5_0": "Puna caparaṁ, āvuso,",
  "mn15:5.5_1": "bhikkhu anattukkaṁsako hoti aparavambhī.",
  "mn15:5.6_0": "Yaṁpāvuso,",
  "mn15:5.6_1": "bhikkhu anattukkaṁsako hoti aparavambhī—",
  "mn15:5.7_0": "ayampi dhammo sovacassakaraṇo. ",
  "mn15:5.8_0": "Puna caparaṁ, āvuso,",
  "mn15:5.8_1": "bhikkhu na kodhano hoti na kodhābhibhūto.",
  "mn15:5.9_0": "Yaṁpāvuso,",
  "mn15:5.9_1": "bhikkhu na kodhano hoti na kodhābhibhūto—",
  "mn15:5.10_0": "ayampi dhammo sovacassakaraṇo. ",
  "mn15:5.11_0": "Puna caparaṁ, āvuso,",
  "mn15:5.11_1": "bhikkhu na kodhano hoti na kodhahetu upanāhī.",
  "mn15:5.12_0": "Yaṁpāvuso,",
  "mn15:5.12_1": "bhikkhu na kodhano hoti na kodhahetu upanāhī—",
  "mn15:5.13_0": "ayampi dhammo sovacassakaraṇo. ",
  "mn15:5.14_0": "Puna caparaṁ, āvuso,",
  "mn15:5.14_1": "bhikkhu na kodhano hoti na kodhahetu abhisaṅgī.",
  "mn15:5.15_0": "Yaṁpāvuso,",
  "mn15:5.15_1": "bhikkhu na kodhano hoti na kodhahetu abhisaṅgī—",
  "mn15:5.16_0": "ayampi dhammo sovacassakaraṇo. ",
  "mn15:5.17_0": "Puna caparaṁ, āvuso,",
  "mn15:5.17_1": "bhikkhu na kodhano hoti na kodhasāmantā vācaṁ nicchāretā.",
  "mn15:5.18_0": "Yaṁpāvuso,",
  "mn15:5.18_1": "bhikkhu na kodhano hoti na kodhasāmantā vācaṁ nicchāretā—",
  "mn15:5.19_0": "ayampi dhammo sovacassakaraṇo. ",
  "mn15:5.20_0": "Puna caparaṁ, āvuso,",
  "mn15:5.20_1": "bhikkhu codito codakena codakaṁ nappaṭippharati.",
  "mn15:5.21_0": "Yaṁpāvuso,",
  "mn15:5.21_1": "bhikkhu codito codakena codakaṁ nappaṭippharati—",
  "mn15:5.22_0": "ayampi dhammo sovacassakaraṇo. ",
  "mn15:5.23_0": "Puna caparaṁ, āvuso,",
  "mn15:5.23_1": "bhikkhu codito codakena codakaṁ na apasādeti.",
  "mn15:5.24_0": "Yaṁpāvuso,",
  "mn15:5.24_1": "bhikkhu codito codakena codakaṁ na apasādeti—",
  "mn15:5.25_0": "ayampi dhammo sovacassakaraṇo. ",
  "mn15:5.26_0": "Puna caparaṁ, āvuso,",
  "mn15:5.26_1": "bhikkhu codito codakena codakassa na paccāropeti.",
  "mn15:5.27_0": "Yaṁpāvuso,",
  "mn15:5.27_1": "bhikkhu codito codakena codakassa na paccāropeti—",
  "mn15:5.28_0": "ayampi dhammo sovacassakaraṇo. ",
  "mn15:5.29_0": "Puna caparaṁ, āvuso,",
  "mn15:5.29_1": "bhikkhu codito codakena na aññenaññaṁ paṭicarati,",
  "mn15:5.29_2": "na bahiddhā kathaṁ apanāmeti,",
  "mn15:5.29_3": "na kopañca dosañca appaccayañca pātukaroti.",
  "mn15:5.30_0": "Yaṁpāvuso,",
  "mn15:5.30_1": "bhikkhu codito codakena na aññenaññaṁ paṭicarati,",
  "mn15:5.30_2": "na bahiddhā kathaṁ apanāmeti,",
  "mn15:5.30_3": "na kopañca dosañca appaccayañca pātukaroti—",
  "mn15:5.31_0": "ayampi dhammo sovacassakaraṇo. ",
  "mn15:5.32_0": "Puna caparaṁ, āvuso,",
  "mn15:5.32_1": "bhikkhu codito codakena apadāne sampāyati.",
  "mn15:5.33_0": "Yaṁpāvuso,",
  "mn15:5.33_1": "bhikkhu codito codakena apadāne sampāyati—",
  "mn15:5.34_0": "ayampi dhammo sovacassakaraṇo. ",
  "mn15:5.35_0": "Puna caparaṁ, āvuso, bhikkhu amakkhī hoti apaḷāsī. ",
  "mn15:5.36_0": "Yaṁpāvuso, bhikkhu amakkhī hoti apaḷāsī—",
  "mn15:5.37_0": "ayampi dhammo sovacassakaraṇo. ",
  "mn15:5.38_0": "Puna caparaṁ, āvuso,",
  "mn15:5.38_1": "bhikkhu anissukī hoti amaccharī.",
  "mn15:5.39_0": "Yaṁpāvuso, bhikkhu anissukī hoti amaccharī—",
  "mn15:5.40_0": "ayampi dhammo sovacassakaraṇo. ",
  "mn15:5.41_0": "Puna caparaṁ, āvuso, bhikkhu asaṭho hoti amāyāvī. ",
  "mn15:5.42_0": "Yaṁpāvuso, bhikkhu asaṭho hoti amāyāvī—",
  "mn15:5.43_0": "ayampi dhammo sovacassakaraṇo. ",
  "mn15:5.44_0": "Puna caparaṁ, āvuso,",
  "mn15:5.44_1": "bhikkhu atthaddho hoti anatimānī.",
  "mn15:5.45_0": "Yaṁpāvuso, bhikkhu atthaddho hoti anatimānī—",
  "mn15:5.46_0": "ayampi dhammo sovacassakaraṇo. ",
  "mn15:5.47_0": "Puna caparaṁ, āvuso,",
  "mn15:5.47_1": "bhikkhu asandiṭṭhiparāmāsī hoti anādhānaggāhī suppaṭinissaggī.",
  "mn15:5.48_0": "Yaṁpāvuso,",
  "mn15:5.48_1": "bhikkhu asandiṭṭhiparāmāsī hoti,",
  "mn15:5.48_2": "anādhānaggāhī suppaṭinissaggī—",
  "mn15:5.49_0": "ayampi dhammo sovacassakaraṇo. ",
  "mn15:5.50_0": "Ime vuccantāvuso, sovacassakaraṇā dhammā. ",
  "mn15:6.1_0": "Tatrāvuso,",
  "mn15:6.1_1": "bhikkhunā attanāva attānaṁ evaṁ anuminitabbaṁ:",
  "mn15:6.2_0": "‘yo khvāyaṁ puggalo pāpiccho,",
  "mn15:6.2_1": "pāpikānaṁ icchānaṁ vasaṁ gato,",
  "mn15:6.2_2": "ayaṁ me puggalo appiyo amanāpo;",
  "mn15:6.3_0": "ahañceva kho panassaṁ pāpiccho pāpikānaṁ icchānaṁ vasaṁ gato,",
  "mn15:6.3_1": "ahampāssaṁ paresaṁ appiyo amanāpo’ti.",
  "mn15:6.4_0": "Evaṁ jānantenāvuso,",
  "mn15:6.4_1": "bhikkhunā ‘na pāpiccho bhavissāmi,",
  "mn15:6.4_2": "na pāpikānaṁ icchānaṁ vasaṁ gato’ti cittaṁ uppādetabbaṁ.",
  "mn15:6.5_0": "‘Yo khvāyaṁ puggalo attukkaṁsako paravambhī,",
  "mn15:6.5_1": "ayaṁ me puggalo appiyo amanāpo;",
  "mn15:6.6_0": "ahañceva kho panassaṁ attukkaṁsako paravambhī,",
  "mn15:6.6_1": "ahampāssaṁ paresaṁ appiyo amanāpo’ti.",
  "mn15:6.7_0": "Evaṁ jānantenāvuso,",
  "mn15:6.7_1": "bhikkhunā ‘anattukkaṁsako bhavissāmi aparavambhī’ti cittaṁ uppādetabbaṁ.",
  "mn15:6.8_0": "‘Yo khvāyaṁ puggalo kodhano kodhābhibhūto,",
  "mn15:6.8_1": "ayaṁ me puggalo appiyo amanāpo.",
  "mn15:6.9_0": "Ahañceva kho panassaṁ kodhano kodhābhibhūto,",
  "mn15:6.9_1": "ahampāssaṁ paresaṁ appiyo amanāpo’ti.",
  "mn15:6.10_0": "Evaṁ jānantenāvuso,",
  "mn15:6.10_1": "bhikkhunā ‘na kodhano bhavissāmi na kodhābhibhūto’ti cittaṁ uppādetabbaṁ.",
  "mn15:6.11_0": "‘Yo khvāyaṁ puggalo kodhano kodhahetu upanāhī,",
  "mn15:6.11_1": "ayaṁ me puggalo appiyo amanāpo;",
  "mn15:6.12_0": "ahañceva kho panassaṁ kodhano kodhahetu upanāhī,",
  "mn15:6.12_1": "ahampāssaṁ paresaṁ appiyo amanāpo’ti.",
  "mn15:6.13_0": "Evaṁ jānantenāvuso,",
  "mn15:6.13_1": "bhikkhunā ‘na kodhano bhavissāmi na kodhahetu upanāhī’ti cittaṁ uppādetabbaṁ.",
  "mn15:6.14_0": "‘Yo khvāyaṁ puggalo kodhano kodhahetu abhisaṅgī,",
  "mn15:6.14_1": "ayaṁ me puggalo appiyo amanāpo;",
  "mn15:6.15_0": "ahañceva kho panassaṁ kodhano kodhahetu abhisaṅgī,",
  "mn15:6.15_1": "ahampāssaṁ paresaṁ appiyo amanāpo’ti.",
  "mn15:6.16_0": "Evaṁ jānantenāvuso,",
  "mn15:6.16_1": "bhikkhunā ‘na kodhano bhavissāmi na kodhahetu abhisaṅgī’ti cittaṁ uppādetabbaṁ.",
  "mn15:6.17_0": "‘Yo khvāyaṁ puggalo kodhano kodhasāmantā vācaṁ nicchāretā,",
  "mn15:6.17_1": "ayaṁ me puggalo appiyo amanāpo;",
  "mn15:6.18_0": "ahañceva kho panassaṁ kodhano kodhasāmantā vācaṁ nicchāretā,",
  "mn15:6.18_1": "ahampāssaṁ paresaṁ appiyo amanāpo’ti.",
  "mn15:6.19_0": "Evaṁ jānantenāvuso,",
  "mn15:6.19_1": "bhikkhunā ‘na kodhano bhavissāmi na kodhasāmantā vācaṁ nicchāressāmī’ti cittaṁ uppādetabbaṁ.",
  "mn15:6.20_0": "‘Yo khvāyaṁ puggalo codito codakena codakaṁ paṭippharati,",
  "mn15:6.20_1": "ayaṁ me puggalo appiyo amanāpo;",
  "mn15:6.21_0": "ahañceva kho pana codito codakena codakaṁ paṭipphareyyaṁ,",
  "mn15:6.21_1": "ahampāssaṁ paresaṁ appiyo amanāpo’ti.",
  "mn15:6.22_0": "Evaṁ jānantenāvuso,",
  "mn15:6.22_1": "bhikkhunā ‘codito codakena codakaṁ nappaṭippharissāmī’ti cittaṁ uppādetabbaṁ.",
  "mn15:6.23_0": "‘Yo khvāyaṁ puggalo codito codakena codakaṁ apasādeti,",
  "mn15:6.23_1": "ayaṁ me puggalo appiyo amanāpo;",
  "mn15:6.24_0": "ahañceva kho pana codito codakena codakaṁ apasādeyyaṁ,",
  "mn15:6.24_1": "ahampāssaṁ paresaṁ appiyo amanāpo’ti.",
  "mn15:6.25_0": "Evaṁ jānantenāvuso,",
  "mn15:6.25_1": "bhikkhunā ‘codito codakena codakaṁ na apasādessāmī’ti cittaṁ uppādetabbaṁ.",
  "mn15:6.26_0": "‘Yo khvāyaṁ puggalo codito codakena codakassa paccāropeti,",
  "mn15:6.26_1": "ayaṁ me puggalo appiyo amanāpo;",
  "mn15:6.27_0": "ahañceva kho pana codito codakena codakassa paccāropeyyaṁ,",
  "mn15:6.27_1": "ahampāssaṁ paresaṁ appiyo amanāpo’ti.",
  "mn15:6.28_0": "Evaṁ jānantenāvuso,",
  "mn15:6.28_1": "bhikkhunā ‘codito codakena codakassa na paccāropessāmī’ti cittaṁ uppādetabbaṁ.",
  "mn15:6.29_0": "‘Yo khvāyaṁ puggalo codito codakena aññenaññaṁ paṭicarati, bahiddhā kathaṁ apanāmeti,",
  "mn15:6.29_1": "kopañca dosañca appaccayañca pātukaroti,",
  "mn15:6.29_2": "ayaṁ me puggalo appiyo amanāpo;",
  "mn15:6.30_0": "ahañceva kho pana codito codakena aññenaññaṁ paṭicareyyaṁ, bahiddhā kathaṁ apanāmeyyaṁ,",
  "mn15:6.30_1": "kopañca dosañca appaccayañca pātukareyyaṁ,",
  "mn15:6.30_2": "ahampāssaṁ paresaṁ appiyo amanāpo’ti.",
  "mn15:6.31_0": "Evaṁ jānantenāvuso,",
  "mn15:6.31_1": "bhikkhunā ‘codito codakena na aññenaññaṁ paṭicarissāmi,",
  "mn15:6.31_2": "na bahiddhā kathaṁ apanāmessāmi,",
  "mn15:6.31_3": "na kopañca dosañca appaccayañca pātukarissāmī’ti cittaṁ uppādetabbaṁ.",
  "mn15:6.32_0": "‘Yo khvāyaṁ puggalo codito codakena apadāne na sampāyati,",
  "mn15:6.32_1": "ayaṁ me puggalo appiyo amanāpo;",
  "mn15:6.33_0": "ahañceva kho pana codito codakena apadāne na sampāyeyyaṁ,",
  "mn15:6.33_1": "ahampāssaṁ paresaṁ appiyo amanāpo’ti.",
  "mn15:6.34_0": "Evaṁ jānantenāvuso,",
  "mn15:6.34_1": "bhikkhunā ‘codito codakena apadāne sampāyissāmī’ti cittaṁ uppādetabbaṁ.",
  "mn15:6.35_0": "‘Yo khvāyaṁ puggalo makkhī paḷāsī,",
  "mn15:6.35_1": "ayaṁ me puggalo appiyo amanāpo;",
  "mn15:6.36_0": "ahañceva kho panassaṁ makkhī paḷāsī,",
  "mn15:6.36_1": "ahampāssaṁ paresaṁ appiyo amanāpo’ti.",
  "mn15:6.37_0": "Evaṁ jānantenāvuso,",
  "mn15:6.37_1": "bhikkhunā ‘amakkhī bhavissāmi apaḷāsī’ti cittaṁ uppādetabbaṁ.",
  "mn15:6.38_0": "‘Yo khvāyaṁ puggalo issukī maccharī,",
  "mn15:6.38_1": "ayaṁ me puggalo appiyo amanāpo;",
  "mn15:6.39_0": "ahañceva kho panassaṁ issukī maccharī,",
  "mn15:6.39_1": "ahampāssaṁ paresaṁ appiyo amanāpo’ti.",
  "mn15:6.40_0": "Evaṁ jānantenāvuso,",
  "mn15:6.40_1": "bhikkhunā ‘anissukī bhavissāmi amaccharī’ti cittaṁ uppādetabbaṁ.",
  "mn15:6.41_0": "‘Yo khvāyaṁ puggalo saṭho māyāvī,",
  "mn15:6.41_1": "ayaṁ me puggalo appiyo amanāpo;",
  "mn15:6.42_0": "ahañceva kho panassaṁ saṭho māyāvī,",
  "mn15:6.42_1": "ahampāssaṁ paresaṁ appiyo amanāpo’ti.",
  "mn15:6.43_0": "Evaṁ jānantenāvuso,",
  "mn15:6.43_1": "bhikkhunā ‘asaṭho bhavissāmi amāyāvī’ti cittaṁ uppādetabbaṁ.",
  "mn15:6.44_0": "‘Yo khvāyaṁ puggalo thaddho atimānī,",
  "mn15:6.44_1": "ayaṁ me puggalo appiyo amanāpo;",
  "mn15:6.45_0": "ahañceva kho panassaṁ thaddho atimānī,",
  "mn15:6.45_1": "ahampāssaṁ paresaṁ appiyo amanāpo’ti.",
  "mn15:6.46_0": "Evaṁ jānantenāvuso,",
  "mn15:6.46_1": "bhikkhunā ‘atthaddho bhavissāmi anatimānī’ti cittaṁ uppādetabbaṁ.",
  "mn15:6.47_0": "‘Yo khvāyaṁ puggalo sandiṭṭhiparāmāsī ādhānaggāhī duppaṭinissaggī,",
  "mn15:6.47_1": "ayaṁ me puggalo appiyo amanāpo;",
  "mn15:6.48_0": "ahañceva kho panassaṁ sandiṭṭhiparāmāsī ādhānaggāhī duppaṭinissaggī,",
  "mn15:6.48_1": "ahampāssaṁ paresaṁ appiyo amanāpo’ti.",
  "mn15:6.49_0": "Evaṁ jānantenāvuso,",
  "mn15:6.49_1": "bhikkhunā ‘asandiṭṭhiparāmāsī bhavissāmi anādhānaggāhī suppaṭinissaggī’ti cittaṁ uppādetabbaṁ.",
  "mn15:7.1_0": "Tatrāvuso,",
  "mn15:7.1_1": "bhikkhunā attanāva attānaṁ evaṁ paccavekkhitabbaṁ:",
  "mn15:7.2_0": "‘kiṁ nu khomhi pāpiccho,",
  "mn15:7.2_1": "pāpikānaṁ icchānaṁ vasaṁ gato’ti?",
  "mn15:7.3_0": "Sace, āvuso, bhikkhu paccavekkhamāno evaṁ jānāti: ",
  "mn15:7.4_0": "‘pāpiccho khomhi,",
  "mn15:7.4_1": "pāpikānaṁ icchānaṁ vasaṁ gato’ti, tenāvuso,",
  "mn15:7.4_2": "bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.",
  "mn15:7.5_0": "Sace panāvuso,",
  "mn15:7.5_1": "bhikkhu paccavekkhamāno evaṁ jānāti:",
  "mn15:7.6_0": "‘na khomhi pāpiccho,",
  "mn15:7.6_1": "na pāpikānaṁ icchānaṁ vasaṁ gato’ti, tenāvuso,",
  "mn15:7.6_2": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn15:7.7_0": "Puna caparaṁ, āvuso,",
  "mn15:7.7_1": "bhikkhunā attanāva attānaṁ evaṁ paccavekkhitabbaṁ:",
  "mn15:7.8_0": "‘kiṁ nu khomhi attukkaṁsako paravambhī’ti? ",
  "mn15:7.9_0": "Sace, āvuso, bhikkhu paccavekkhamāno evaṁ jānāti: ",
  "mn15:7.10_0": "‘attukkaṁsako khomhi paravambhī’ti, tenāvuso,",
  "mn15:7.10_1": "bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.",
  "mn15:7.11_0": "Sace panāvuso,",
  "mn15:7.11_1": "bhikkhu paccavekkhamāno evaṁ jānāti:",
  "mn15:7.12_0": "‘anattukkaṁsako khomhi aparavambhī’ti, tenāvuso,",
  "mn15:7.12_1": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn15:7.13_0": "Puna caparaṁ, āvuso,",
  "mn15:7.13_1": "bhikkhunā attanāva attānaṁ evaṁ paccavekkhitabbaṁ:",
  "mn15:7.14_0": "‘kiṁ nu khomhi kodhano kodhābhibhūto’ti? ",
  "mn15:7.15_0": "Sace, āvuso, bhikkhu paccavekkhamāno evaṁ jānāti: ",
  "mn15:7.16_0": "‘kodhano khomhi kodhābhibhūto’ti, tenāvuso,",
  "mn15:7.16_1": "bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.",
  "mn15:7.17_0": "Sace panāvuso,",
  "mn15:7.17_1": "bhikkhu paccavekkhamāno evaṁ jānāti:",
  "mn15:7.18_0": "‘na khomhi kodhano kodhābhibhūto’ti, tenāvuso,",
  "mn15:7.18_1": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn15:7.19_0": "Puna caparaṁ, āvuso,",
  "mn15:7.19_1": "bhikkhunā attanāva attānaṁ evaṁ paccavekkhitabbaṁ:",
  "mn15:7.20_0": "‘kiṁ nu khomhi kodhano kodhahetu upanāhī’ti? ",
  "mn15:7.21_0": "Sace, āvuso,",
  "mn15:7.21_1": "bhikkhu paccavekkhamāno evaṁ jānāti ‘kodhano khomhi kodhahetu upanāhī’ti, tenāvuso,",
  "mn15:7.21_2": "bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.",
  "mn15:7.22_0": "Sace panāvuso,",
  "mn15:7.22_1": "bhikkhu paccavekkhamāno evaṁ jānāti ‘na khomhi kodhano kodhahetu upanāhī’ti, tenāvuso,",
  "mn15:7.22_2": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn15:7.23_0": "Puna caparaṁ, āvuso,",
  "mn15:7.23_1": "bhikkhunā attanāva attānaṁ evaṁ paccavekkhitabbaṁ:",
  "mn15:7.24_0": "‘kiṁ nu khomhi kodhano kodhahetu abhisaṅgī’ti? ",
  "mn15:7.25_0": "Sace, āvuso, bhikkhu paccavekkhamāno evaṁ jānāti: ",
  "mn15:7.26_0": "‘kodhano khomhi kodhahetu abhisaṅgī’ti, tenāvuso,",
  "mn15:7.26_1": "bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.",
  "mn15:7.27_0": "Sace panāvuso,",
  "mn15:7.27_1": "bhikkhu paccavekkhamāno evaṁ jānāti:",
  "mn15:7.28_0": "‘na khomhi kodhano kodhahetu abhisaṅgī’ti, tenāvuso,",
  "mn15:7.28_1": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn15:7.29_0": "Puna caparaṁ, āvuso,",
  "mn15:7.29_1": "bhikkhunā attanāva attānaṁ evaṁ paccavekkhitabbaṁ:",
  "mn15:7.30_0": "‘kiṁ nu khomhi kodhano kodhasāmantā vācaṁ nicchāretā’ti? ",
  "mn15:7.31_0": "Sace, āvuso, bhikkhu paccavekkhamāno evaṁ jānāti: ",
  "mn15:7.32_0": "‘kodhano khomhi kodhasāmantā vācaṁ nicchāretā’ti, tenāvuso,",
  "mn15:7.32_1": "bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.",
  "mn15:7.33_0": "Sace panāvuso,",
  "mn15:7.33_1": "bhikkhu paccavekkhamāno evaṁ jānāti:",
  "mn15:7.34_0": "‘na khomhi kodhano kodhasāmantā vācaṁ nicchāretā’ti, tenāvuso,",
  "mn15:7.34_1": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn15:7.35_0": "Puna caparaṁ, āvuso,",
  "mn15:7.35_1": "bhikkhunā attanāva attānaṁ evaṁ paccavekkhitabbaṁ:",
  "mn15:7.36_0": "‘kiṁ nu khomhi codito codakena codakaṁ paṭippharāmī’ti? ",
  "mn15:7.37_0": "Sace, āvuso,",
  "mn15:7.37_1": "bhikkhu paccavekkhamāno evaṁ jānāti ‘codito khomhi codakena codakaṁ paṭippharāmī’ti, tenāvuso,",
  "mn15:7.37_2": "bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.",
  "mn15:7.38_0": "Sace panāvuso,",
  "mn15:7.38_1": "bhikkhu paccavekkhamāno evaṁ jānāti:",
  "mn15:7.39_0": "‘codito khomhi codakena codakaṁ nappaṭippharāmī’ti, tenāvuso,",
  "mn15:7.39_1": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn15:7.40_0": "Puna caparaṁ, āvuso,",
  "mn15:7.40_1": "bhikkhunā attanāva attānaṁ evaṁ paccavekkhitabbaṁ:",
  "mn15:7.41_0": "‘kiṁ nu khomhi codito codakena codakaṁ apasādemī’ti? ",
  "mn15:7.42_0": "Sace, āvuso,",
  "mn15:7.42_1": "bhikkhu paccavekkhamāno evaṁ jānāti ‘codito khomhi codakena codakaṁ apasādemī’ti, tenāvuso,",
  "mn15:7.42_2": "bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.",
  "mn15:7.43_0": "Sace panāvuso,",
  "mn15:7.43_1": "bhikkhu paccavekkhamāno evaṁ jānāti:",
  "mn15:7.44_0": "‘codito khomhi codakena codakaṁ na apasādemī’ti, tenāvuso,",
  "mn15:7.44_1": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn15:7.45_0": "Puna caparaṁ, āvuso,",
  "mn15:7.45_1": "bhikkhunā attanāva attānaṁ evaṁ paccavekkhitabbaṁ:",
  "mn15:7.46_0": "‘kiṁ nu khomhi codito codakena codakassa paccāropemī’ti? ",
  "mn15:7.47_0": "Sace, āvuso, bhikkhu paccavekkhamāno evaṁ jānāti: ",
  "mn15:7.48_0": "‘codito khomhi codakena codakassa paccāropemī’ti, tenāvuso,",
  "mn15:7.48_1": "bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.",
  "mn15:7.49_0": "Sace panāvuso,",
  "mn15:7.49_1": "bhikkhu paccavekkhamāno evaṁ jānāti:",
  "mn15:7.50_0": "‘codito khomhi codakena codakassa na paccāropemī’ti, tenāvuso,",
  "mn15:7.50_1": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn15:7.51_0": "Puna caparaṁ, āvuso,",
  "mn15:7.51_1": "bhikkhunā attanāva attānaṁ evaṁ paccavekkhitabbaṁ:",
  "mn15:7.52_0": "‘kiṁ nu khomhi codito codakena aññenaññaṁ paṭicarāmi, bahiddhā kathaṁ apanāmemi,",
  "mn15:7.52_1": "kopañca dosañca appaccayañca pātukaromī’ti?",
  "mn15:7.53_0": "Sace, āvuso, bhikkhu paccavekkhamāno evaṁ jānāti: ",
  "mn15:7.54_0": "‘codito khomhi codakena aññenaññaṁ paṭicarāmi, bahiddhā kathaṁ apanāmemi,",
  "mn15:7.54_1": "kopañca dosañca appaccayañca pātukaromī’ti, tenāvuso,",
  "mn15:7.54_2": "bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.",
  "mn15:7.55_0": "Sace panāvuso,",
  "mn15:7.55_1": "bhikkhu paccavekkhamāno evaṁ jānāti:",
  "mn15:7.56_0": "‘codito khomhi codakena na aññenaññaṁ paṭicarāmi,",
  "mn15:7.56_1": "na bahiddhā kathaṁ apanāmemi,",
  "mn15:7.56_2": "na kopañca dosañca appaccayañca pātukaromī’ti, tenāvuso,",
  "mn15:7.56_3": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn15:7.57_0": "Puna caparaṁ, āvuso,",
  "mn15:7.57_1": "bhikkhunā attanāva attānaṁ evaṁ paccavekkhitabbaṁ:",
  "mn15:7.58_0": "‘kiṁ nu khomhi codito codakena apadāne na sampāyāmī’ti? ",
  "mn15:7.59_0": "Sace, āvuso, bhikkhu paccavekkhamāno evaṁ jānāti: ",
  "mn15:7.60_0": "‘codito khomhi codakena apadāne na sampāyāmī’ti, tenāvuso,",
  "mn15:7.60_1": "bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.",
  "mn15:7.61_0": "Sace panāvuso,",
  "mn15:7.61_1": "bhikkhu paccavekkhamāno evaṁ jānāti:",
  "mn15:7.62_0": "‘codito khomhi codakena apadāne sampāyāmī’ti, tenāvuso,",
  "mn15:7.62_1": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn15:7.63_0": "Puna caparaṁ, āvuso,",
  "mn15:7.63_1": "bhikkhunā attanāva attānaṁ evaṁ paccavekkhitabbaṁ:",
  "mn15:7.64_0": "‘kiṁ nu khomhi makkhī paḷāsī’ti? ",
  "mn15:7.65_0": "Sace, āvuso, bhikkhu paccavekkhamāno evaṁ jānāti: ",
  "mn15:7.66_0": "‘makkhī khomhi paḷāsī’ti, tenāvuso,",
  "mn15:7.66_1": "bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.",
  "mn15:7.67_0": "Sace panāvuso,",
  "mn15:7.67_1": "bhikkhu paccavekkhamāno evaṁ jānāti:",
  "mn15:7.68_0": "‘amakkhī khomhi apaḷāsī’ti, tenāvuso,",
  "mn15:7.68_1": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn15:7.69_0": "Puna caparaṁ, āvuso,",
  "mn15:7.69_1": "bhikkhunā attanāva attānaṁ evaṁ paccavekkhitabbaṁ:",
  "mn15:7.70_0": "‘kiṁ nu khomhi issukī maccharī’ti? ",
  "mn15:7.71_0": "Sace, āvuso, bhikkhu paccavekkhamāno evaṁ jānāti: ",
  "mn15:7.72_0": "‘issukī khomhi maccharī’ti, tenāvuso,",
  "mn15:7.72_1": "bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.",
  "mn15:7.73_0": "Sace panāvuso,",
  "mn15:7.73_1": "bhikkhu paccavekkhamāno evaṁ jānāti:",
  "mn15:7.74_0": "‘anissukī khomhi amaccharī’ti, tenāvuso,",
  "mn15:7.74_1": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn15:7.75_0": "Puna caparaṁ, āvuso,",
  "mn15:7.75_1": "bhikkhunā attanāva attānaṁ evaṁ paccavekkhitabbaṁ:",
  "mn15:7.76_0": "‘kiṁ nu khomhi saṭho māyāvī’ti? ",
  "mn15:7.77_0": "Sace, āvuso, bhikkhu paccavekkhamāno evaṁ jānāti: ",
  "mn15:7.78_0": "‘saṭho khomhi māyāvī’ti, tenāvuso,",
  "mn15:7.78_1": "bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.",
  "mn15:7.79_0": "Sace panāvuso,",
  "mn15:7.79_1": "bhikkhu paccavekkhamāno evaṁ jānāti:",
  "mn15:7.80_0": "‘asaṭho khomhi amāyāvī’ti, tenāvuso,",
  "mn15:7.80_1": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn15:7.81_0": "Puna caparaṁ, āvuso,",
  "mn15:7.81_1": "bhikkhunā attanāva attānaṁ evaṁ paccavekkhitabbaṁ:",
  "mn15:7.82_0": "‘kiṁ nu khomhi thaddho atimānī’ti? ",
  "mn15:7.83_0": "Sace, āvuso, bhikkhu paccavekkhamāno evaṁ jānāti: ",
  "mn15:7.84_0": "‘thaddho khomhi atimānī’ti, tenāvuso,",
  "mn15:7.84_1": "bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.",
  "mn15:7.85_0": "Sace panāvuso,",
  "mn15:7.85_1": "bhikkhu paccavekkhamāno evaṁ jānāti:",
  "mn15:7.86_0": "‘atthaddho khomhi anatimānī’ti, tenāvuso,",
  "mn15:7.86_1": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn15:7.87_0": "Puna caparaṁ, āvuso,",
  "mn15:7.87_1": "bhikkhunā attanāva attānaṁ evaṁ paccavekkhitabbaṁ:",
  "mn15:7.88_0": "‘kiṁ nu khomhi sandiṭṭhiparāmāsī ādhānaggāhī duppaṭinissaggī’ti? ",
  "mn15:7.89_0": "Sace, āvuso, bhikkhu paccavekkhamāno evaṁ jānāti: ",
  "mn15:7.90_0": "‘sandiṭṭhiparāmāsī khomhi ādhānaggāhī duppaṭinissaggī’ti, tenāvuso,",
  "mn15:7.90_1": "bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.",
  "mn15:7.91_0": "Sace panāvuso,",
  "mn15:7.91_1": "bhikkhu paccavekkhamāno evaṁ jānāti:",
  "mn15:7.92_0": "‘asandiṭṭhiparāmāsī khomhi anādhānaggāhī suppaṭinissaggī’ti, tenāvuso,",
  "mn15:7.92_1": "bhikkhunā teneva pītipāmojjena vihātabbaṁ ahorattānusikkhinā kusalesu dhammesu.",
  "mn15:8.1_0": "Sace, āvuso,",
  "mn15:8.1_1": "bhikkhu paccavekkhamāno sabbepime pāpake akusale dhamme appahīne attani samanupassati, tenāvuso,",
  "mn15:8.1_2": "bhikkhunā sabbesaṁyeva imesaṁ pāpakānaṁ akusalānaṁ dhammānaṁ pahānāya vāyamitabbaṁ.",
  "mn15:8.2_0": "Sace panāvuso,",
  "mn15:8.2_1": "bhikkhu paccavekkhamāno sabbepime pāpake akusale dhamme pahīne attani samanupassati, tenāvuso,",
  "mn15:8.2_2": "bhikkhunā teneva pītipāmojjena vihātabbaṁ,",
  "mn15:8.2_3": "ahorattānusikkhinā kusalesu dhammesu.",
  "mn15:8.3_0": "Seyyathāpi, āvuso, itthī vā puriso vā, daharo yuvā maṇḍanajātiko,",
  "mn15:8.3_1": "ādāse vā parisuddhe pariyodāte, acche vā udakapatte,",
  "mn15:8.3_2": "sakaṁ mukhanimittaṁ paccavekkhamāno,",
  "mn15:8.3_3": "sace tattha passati rajaṁ vā aṅgaṇaṁ vā,",
  "mn15:8.3_4": "tasseva rajassa vā aṅgaṇassa vā pahānāya vāyamati;",
  "mn15:8.4_0": "no ce tattha passati rajaṁ vā aṅgaṇaṁ vā, teneva attamano hoti: ",
  "mn15:8.5_0": "‘lābhā vata me, parisuddhaṁ vata me’ti. ",
  "mn15:8.6_0": "Evameva kho, āvuso,",
  "mn15:8.6_1": "sace bhikkhu paccavekkhamāno sabbepime pāpake akusale dhamme appahīne attani samanupassati, tenāvuso,",
  "mn15:8.6_2": "bhikkhunā sabbesaṁyeva imesaṁ pāpakānaṁ akusalānaṁ dhammānaṁ pahānāya vāyamitabbaṁ.",
  "mn15:8.7_0": "Sace panāvuso,",
  "mn15:8.7_1": "bhikkhu paccavekkhamāno sabbepime pāpake akusale dhamme pahīne attani samanupassati, tenāvuso,",
  "mn15:8.7_2": "bhikkhunā teneva pītipāmojjena vihātabbaṁ,",
  "mn15:8.7_3": "ahorattānusikkhinā kusalesu dhammesū”ti.",
  "mn15:8.8_0": "Idamavocāyasmā mahāmoggallāno. ",
  "mn15:8.9_0": "Attamanā te bhikkhū āyasmato mahāmoggallānassa bhāsitaṁ abhinandunti. ",
  "mn15:8.10_0": "Anumānasuttaṁ niṭṭhitaṁ pañcamaṁ. "
}