{
  "tika-s0402t20:0_0": "3. Puggalavaggo",
  "tika-s0402t20:1_0": "1. Samiddhasuttavaṇṇanā",
  "tika-s0402t20:2_0": "21.",
  "tika-s0402t20:2_1": "Tatiyassa paṭhame ruccatīti kāyasakkhiādīsu puggalesu ativiya sundaratarapaṇītatarabhāvena te cittassa abhiruciuppādako katamoti pucchati.",
  "tika-s0402t20:2_2": "Saddhindriyaṁ dhuraṁ ahosi saddhādhuraṁ maggavuṭṭhānanti katvā,",
  "tika-s0402t20:2_3": "sesindriyāni pana kathanti āha ‘‘sesānī’’tiādi.",
  "tika-s0402t20:2_4": "Paṭividdhamaggovāti tīhipi therehi attano attano paṭividdhaarahattamaggo eva kathito,",
  "tika-s0402t20:2_5": "tasmā na sukaraṁ ekaṁsena byākātuṁ ‘‘ayaṁ…pe… paṇītataro cā’’ti.",
  "tika-s0402t20:2_6": "Bhummantareneva kathesi ‘‘tīsupi puggalesu aggamaggaṭṭhova paṇītataro’’ti.",
  "tika-s0402t20:3_0": "Samiddhasuttavaṇṇanā niṭṭhitā.",
  "tika-s0402t20:4_0": "2. Gilānasuttavaṇṇanā",
  "tika-s0402t20:5_0": "22. Dutiye hitānīti bhabyāni.",
  "tika-s0402t20:5_1": "Vuddhikarānīti ārogyādivuddhikarāni.",
  "tika-s0402t20:5_2": "Anucchavikanti upaṭṭhānakiriyāya anurūpaṁ.",
  "tika-s0402t20:5_3": "Vātāpamārarogenāti vātarogena ca apamārarogena ca,",
  "tika-s0402t20:5_4": "vātanidānena vā apamārarogena.",
  "tika-s0402t20:5_5": "Niṭṭhappattagilānoti ‘‘iminā rogena na cirasseva marissatī’’ti niṭṭhaṁ patto gilāno. Khipitakaṁ nāma vamathurogo. Kacchūti thullakacchuābādho.",
  "tika-s0402t20:5_6": "Tiṇapupphakajaro visamavātasamphassajarogo. Yesanti yesaṁ rogānaṁ.",
  "tika-s0402t20:5_7": "Paṭijagganenāti paṭikāramattena.",
  "tika-s0402t20:5_8": "Phāsukanti byādhivūpasamanena sarīrassa phāsubhāvo.",
  "tika-s0402t20:5_9": "Byādhinidānasamuṭṭhānajānanena paṇḍito,",
  "tika-s0402t20:5_10": "paṭikārakiriyāya yuttakāritāya dakkho,",
  "tika-s0402t20:5_11": "uṭṭhānavīriyasampattiyā analaso.",
  "tika-s0402t20:6_0": "Padaparamopuggalo kathito sammattaniyāmokkamanassa ayoggabhāvato.",
  "tika-s0402t20:6_1": "Alabhantova tathāgatappaveditaṁ dhammavinayaṁ savanāya okkamati niyāmaṁ kusalesu dhammesu sammattaṁ paccekabodhiṁ. Yanti, yato.",
  "tika-s0402t20:6_2": "Ovādaṁ labhitvāti ābhisamācārikavattaṁ ovādamattaṁ. Ettakopi hi tassa hitāvahoti.",
  "tika-s0402t20:6_3": "Tannissitovāti vipañcitaññunissitova hoti.",
  "tika-s0402t20:6_4": "Punappunaṁ desetabbova sammattaniyāmokkamanassa yoggabhāvato.",
  "tika-s0402t20:7_0": "Gilānasuttavaṇṇanā niṭṭhitā.",
  "tika-s0402t20:8_0": "3. Saṅkhārasuttavaṇṇanā",
  "tika-s0402t20:9_0": "23.",
  "tika-s0402t20:9_1": "Tatiye vividhehi ākārehi ābādhanato byābādhova byābajjhaṁ, kāyikaṁ cetasikañca dukkhaṁ.",
  "tika-s0402t20:9_2": "Saha byābajjhena vattatīti sabyābajjhaṁ. Tenāha ‘‘sadukkha’’nti.",
  "tika-s0402t20:9_3": "Cetanārāsinti pubbacetanādirāsiṁ.",
  "tika-s0402t20:9_4": "Cetanaṁ punappunaṁ pavattento ‘‘rāsiṁ karoti piṇḍaṁ karotī’’ti ca vutto. Sadukkhanti nirantaradukkhaṁ.",
  "tika-s0402t20:9_5": "Tenāha ‘‘sābādhaṁ nirassāda’’nti.",
  "tika-s0402t20:9_6": "Atthīti ujukaṁ dukkhavedanā natthīti avattabbattā vuttaṁ.",
  "tika-s0402t20:9_7": "Aniṭṭhasabhāvattā aniṭṭhārammaṇattā ca dukkhapakkhikāva sā daṭṭhabbā.",
  "tika-s0402t20:9_8": "Na hi akusalavipākā iṭṭhā nāma atthī,",
  "tika-s0402t20:9_9": "kusalavipākā pana upekkhāvedanā tattha appāvasarā.",
  "tika-s0402t20:9_10": "Aṭṭhakathāyaṁ pana nirayassa dukkhabahulattā dukkhassa ca tattha balavatāya sā abbohārikaṭṭhāne ṭhitāti vuttaṁ.",
  "tika-s0402t20:9_11": "Upamaṁ katvā āhaṭo viseso viya sāmaññassa yathā ayopiṇḍirohino viya rūpānanti.",
  "tika-s0402t20:9_12": "Paṭibhāgaupamāti paṭibimbaupamā.",
  "tika-s0402t20:10_0": "Te aggahetvāti heṭṭhimabrahmaloke aggahetvā.",
  "tika-s0402t20:10_1": "Vomissakasukhadukkhanti vimissakasukhadukkhaṁ pītimissakabhāvato. Kammanti pāpakammaṁ. Kammasīsena phalaṁ vadati.",
  "tika-s0402t20:10_2": "Kāmañcettha ‘‘abyābajjhaṁ lokaṁ upapajjatī’’ti āgataṁ,",
  "tika-s0402t20:10_3": "‘‘abyābajjhā phassā phusantī’’ti pana vacanena lokuttaraphassāpi saṅgayhantīti ‘‘tīṇi sucaritāni lokiyalokuttaramissakāni kathitānī’’ti vuttaṁ.",
  "tika-s0402t20:11_0": "Saṅkhārasuttavaṇṇanā niṭṭhitā.",
  "tika-s0402t20:12_0": "4. Bahukārasuttavaṇṇanā",
  "tika-s0402t20:13_0": "24.",
  "tika-s0402t20:13_1": "Catutthe avassayaṁ gatoti vaṭṭadukkhaparimuttiyā avassayo mayhanti saraṇagamanakkamena upagato hoti.",
  "tika-s0402t20:13_2": "Satantikanti sapariyattidhammaṁ.",
  "tika-s0402t20:13_3": "Aggahitasaraṇapubbassāti aggahitapubbasaraṇassa.",
  "tika-s0402t20:13_4": "Akatābhinivesassa vasena vuttanti tasmiṁ attabhāve na kato saraṇagamanābhiniveso yenāti akatābhiniveso, tassa vasena vuttaṁ.",
  "tika-s0402t20:13_5": "Kāmaṁ pubbepi saraṇadāyako ācariyo vutto,",
  "tika-s0402t20:13_6": "pabbajjādāyakopi saraṇadāyakova.",
  "tika-s0402t20:13_7": "Pubbe pana upāsakabhāvāpādakavasena saraṇadāyako adhippeto.",
  "tika-s0402t20:13_8": "Idaṁ pana gahitapabbajjassa saraṇagamanaṁ.",
  "tika-s0402t20:13_9": "Pabbajā hi savisesaṁ saraṇagamananti pabbajjādāyako puna vutto. Eteti pabbajjādāyakādayo.",
  "tika-s0402t20:13_10": "Duvidhena paricchinnāti lokiyadhammasampāpako lokuttaradhammasampāpakoti dvippakārena paricchinnā,",
  "tika-s0402t20:13_11": "katābhinivesaakatābhinivesavasena vā. Uparīti paṭhamamaggato upari.",
  "tika-s0402t20:13_12": "Neva sakkotīti ācariyena katassa upakārassa mahānubhāvattā tassa patikāraṁ nāma kātuṁ na sakkoti.",
  "tika-s0402t20:14_0": "Bahukārasuttavaṇṇanā niṭṭhitā.",
  "tika-s0402t20:15_0": "5. Vajirūpamasuttavaṇṇanā",
  "tika-s0402t20:16_0": "25.",
  "tika-s0402t20:16_1": "Pañcame aruiti purāṇaṁ duṭṭhavaṇaṁ vuccati.",
  "tika-s0402t20:16_2": "Ka-kāro padasandhikaroti arukūpamaṁ cittaṁ etassāti arukūpamacitto appamattakassapi dukkhassa asahanato. Sesapadadvayepi eseva nayo.",
  "tika-s0402t20:16_3": "Ittarakālobhāsenāti parittameva kālo ñāṇobhāsavirahena.",
  "tika-s0402t20:16_4": "Lagatīti kodhāsaṅgavasena kuppanto puggalo sammukhā,",
  "tika-s0402t20:16_5": "‘‘kiṁ vadasī’’tiādinā parammukhā ca upanayhanavasena lagati, na taṇhāsaṅgavasena. Kuppatīti kujjhati.",
  "tika-s0402t20:16_6": "Byāpajjatīti vipannacitto hoti.",
  "tika-s0402t20:16_7": "Thaddhabhāvaṁ āpajjati īsakampi muduttābhāvato.",
  "tika-s0402t20:16_8": "Duṭṭhārukoti maṁsalohitānaṁ duṭṭhabhāvena pakatibhāvaṁ jahitvā ṭhito duṭṭhavaṇo. ‘‘Duṭṭhārutā’’tipi paṭhanti,",
  "tika-s0402t20:16_9": "tatthāpi tākāro padasandhikaro.",
  "tika-s0402t20:17_0": "Tassāti duṭṭhārukassa. Savananti asucivisandanaṁ.",
  "tika-s0402t20:17_1": "Uddhumātassa viyāti kodhena uddhaṁ uddhaṁ dhumātakassa viya kodhūpāyāsassa avissajjanato. Caṇḍikatassāti kupitassa.",
  "tika-s0402t20:17_2": "Ettha ca kiñcāpi heṭṭhimamaggavajjhāpi kilesā tehi anuppattidhammataṁ āpāditattā samucchinnā,",
  "tika-s0402t20:17_3": "tathāpi tasmiṁ santāne aggamaggassa anuppannattā tattha appahīnāpi kilesā atthevāti katvā tesaṁ ñāṇānaṁ vijjūpamatā vuttā,",
  "tika-s0402t20:17_4": "na tehi maggehi pahīnānaṁ kilesānaṁ atthibhāvatoti daṭṭhabbaṁ.",
  "tika-s0402t20:18_0": "Vajirūpamasuttavaṇṇanā niṭṭhitā.",
  "tika-s0402t20:19_0": "6. Sevitabbasuttavaṇṇanā",
  "tika-s0402t20:20_0": "26.",
  "tika-s0402t20:20_1": "Chaṭṭhe upasaṅkamitabboti kālena kālaṁ upasaṅkamitabbo.",
  "tika-s0402t20:20_2": "Allīyitabboti chāyāya viya vinā bhāvanāya nillīyitabbo.",
  "tika-s0402t20:20_3": "Punappunaṁ upāsitabboti abhiṇhaso upanisīditabbo. Anuddayāti mettāpubbabhāgo.",
  "tika-s0402t20:20_4": "Upasaṅkamituṁ vaṭṭatīti ‘‘etassa sīlena abhivuddhi bhavissatī’’ti upakāratthaṁ upasevanādi vaṭṭati.",
  "tika-s0402t20:21_0": "Na paṭihaññissatīti ‘‘apehi,",
  "tika-s0402t20:21_1": "kiṁ etenā’’ti paṭikkhepābhāvato piyasīlattā na paṭihaññissati.",
  "tika-s0402t20:21_2": "Phāsu bhavissatīti dvīsu hi sīlavantesu ekena sīlassa vaṇṇe kathite itaro anumodati.",
  "tika-s0402t20:21_3": "Tena tesaṁ kathā phāsu ceva hoti pavattinī ca.",
  "tika-s0402t20:21_4": "Ekasmiṁ pana dussīle sati dussīlassa sīlakathā dukkathā, neva sīlakathā hoti, na phāsu hoti, na pavattinī.",
  "tika-s0402t20:21_5": "Dussīlassa hi sīlakathā aphāsu bhavissati.",
  "tika-s0402t20:21_6": "Sīlakathāya vuttamatthaṁ samādhipaññākathāsupi atidisati ‘‘samādhipaññākathāsupi eseva nayo’’ti.",
  "tika-s0402t20:21_7": "Dve hi samādhilābhino samādhikathaṁ sappaññā ca paññākathaṁ kathentā rattiṁ vā divasaṁ vā atikkamantampi na jānanti.",
  "tika-s0402t20:22_0": "Tattha tattha paññāya anuggahessāmīti tasmiṁ tasmiṁ anuggahetabbe paññāya sodhetabbe vaḍḍhetabbe ca adhikasīlaṁ nissāya uppannapaññāya anuggahessāmīti attho.",
  "tika-s0402t20:22_1": "Tañca anuggaṇhanaṁ sīlassa asappāyānupakāradhamme vajjetvā tappaṭipakkhasevanena hotīti āha ‘‘sīlassa asappāye’’tiādi.",
  "tika-s0402t20:22_2": "Sīlassa asappāyānupakāradhammā nāma anācārāgocarādayo,",
  "tika-s0402t20:22_3": "tappaṭipakkhato upakāradhammā veditabbā.",
  "tika-s0402t20:22_4": "Tasmiṁ tasmiṁṭhāneti taṁtaṁsikkhākoṭṭhāsapadaṭṭhāne.",
  "tika-s0402t20:22_5": "Anuggaṇhāti nāmāti abhinnaṁ asaṁkiliṭṭhaṁ katvā anuggaṇhāti nāma.",
  "tika-s0402t20:22_6": "Khāraparissāvaneti rajakānaṁ ūsakhārādikhāraparissāvanapaṭe. Hāyatīti sīlādinā parihāyati.",
  "tika-s0402t20:22_7": "Seṭṭhaṁ puggalanti sīlādiguṇehi seṭṭhaṁ uttaritaraṁ uttamaṁ puggalaṁ.",
  "tika-s0402t20:23_0": "Sevitabbasuttavaṇṇanā niṭṭhitā.",
  "tika-s0402t20:24_0": "7. Jigucchitabbasuttavaṇṇanā",
  "tika-s0402t20:25_0": "27.",
  "tika-s0402t20:25_1": "Sattame abbhuggacchatīti ettha abhi-saddāpekkhāya ‘‘na’’nti sāmiatthe upayogavacananti āha ‘‘assā’’ti ‘‘taṁ kho pana bhavanta’’ntiādīsu viya.",
  "tika-s0402t20:25_2": "Pāpako kittisaddoti lāmakabhāvena kathetabbasaddo.",
  "tika-s0402t20:25_3": "Gūthakūpo viya dussīlyanti etena dussīlassa gūthasadisattameva dasseti. Vacananti aniṭṭhavacanaṁ.",
  "tika-s0402t20:25_4": "Purimanayenevāti ‘‘gūthakūpo viya dussīlya’’ntiādinā pubbe vuttanayena.",
  "tika-s0402t20:25_5": "Sucimittoti sīlācārasuddhiyā sucimitto.",
  "tika-s0402t20:25_6": "Saha ayanti pavattantīti sahāyāti āha ‘‘sahagāmino’’ti.",
  "tika-s0402t20:26_0": "Jigucchitabbasuttavaṇṇanā niṭṭhitā.",
  "tika-s0402t20:27_0": "8. Gūthabhāṇīsuttavaṇṇanā",
  "tika-s0402t20:28_0": "28.",
  "tika-s0402t20:28_1": "Aṭṭhame gūthabhāṇīti gūthasadisavacanattā gūthabhāṇī.",
  "tika-s0402t20:28_2": "Yathā hi gūthaṁ nāma mahājanassa aniṭṭhaṁ hoti,",
  "tika-s0402t20:28_3": "evameva imassa puggalassa vacanaṁ devamanussānaṁ aniṭṭhaṁ hoti.",
  "tika-s0402t20:28_4": "Duggandhakathanti kilesāsucisaṁkiliṭṭhatāya gūthaṁ viya duggandhavāyanakathaṁ.",
  "tika-s0402t20:28_5": "Pupphabhāṇīti supupphasadisavacanattā pupphabhāṇī .",
  "tika-s0402t20:28_6": "Yathā hi phullāni vassikāni vā adhimuttikāni vā mahājanassa iṭṭhāni kantāni honti,",
  "tika-s0402t20:28_7": "evameva imassa puggalassa vacanaṁ devamanussānaṁ iṭṭhaṁ hoti kantaṁ.",
  "tika-s0402t20:28_8": "Pupphāni viyāti campakasumanādisugandhapupphāni viya.",
  "tika-s0402t20:28_9": "Sugandhakathanti sucigandhavāyanakathaṁ kilesaduggandhābhāvato.",
  "tika-s0402t20:28_10": "Madhubhāṇīti ettha ‘‘mudubhāṇī’’tipi paṭhanti.",
  "tika-s0402t20:28_11": "Ubhayatthāpi hi madhuravacanoti attho.",
  "tika-s0402t20:28_12": "Yathā hi catumadhuraṁ nāma madhuraṁ paṇītaṁ,",
  "tika-s0402t20:28_13": "evameva imassa puggalassa vacanaṁ devamanussānaṁ madhuraṁ hoti.",
  "tika-s0402t20:28_14": "Madhurakathanti kaṇṇasukhatāya pemanīyatāya ca saddato atthato ca madhurasabhāvakathaṁ.",
  "tika-s0402t20:28_15": "Attahetu vāti attano vā hatthapādādicchedanaharaṇahetu.",
  "tika-s0402t20:28_16": "Parahetu vāti etthāpi eseva nayo. Tenāha ‘‘attano vā’’tiādi.",
  "tika-s0402t20:29_0": "‘‘Nelaṅgoti kho, bhante,",
  "tika-s0402t20:29_1": "sīlānametaṁ adhivacana’’nti sutte (saṁ. ni.",
  "tika-s0402t20:29_2": "4.347) āgatattā vuttaṁ ‘‘ettha vuttasīlaṁ viyā’’ti. Pūreti guṇānaṁ pāripūriyaṁ.",
  "tika-s0402t20:29_3": "Sukumārāti apharusatāya mudukā komalā.",
  "tika-s0402t20:29_4": "Purassāti ettha pura-saddo tannivāsivācako daṭṭhabbo ‘‘gāmo āgato’’tiādīsu viya. Tenāha ‘‘nagaravāsīna’’nti.",
  "tika-s0402t20:29_5": "Manaṁ appāyati vaḍḍhetīti manāpā. Tenāha ‘‘cittavuddhikarā’’ti.",
  "tika-s0402t20:30_0": "Gūthabhāṇīsuttavaṇṇanā niṭṭhitā.",
  "tika-s0402t20:31_0": "9. Andhasuttavaṇṇanā",
  "tika-s0402t20:32_0": "29.",
  "tika-s0402t20:32_1": "Navame andhotiādīsu pāḷipadesu paṭhamo diṭṭhadhammikabhogasaṁharaṇapaññācakkhuno ca samparāyikatthasādhanapaññācakkhuno ca abhāvā ‘‘andho’’ti vuccati dutiyopi,",
  "tika-s0402t20:32_2": "tatiyo pana dvinnampi bhāvā ‘‘dvicakkhū’’ti vuccati.",
  "tika-s0402t20:32_3": "Paññācakkhūti āyakosallabhūtā paññācakkhu. Tenāha ‘‘phātiṁ kareyyā’’ti.",
  "tika-s0402t20:32_4": "Adhamuttameti adhame ceva uttame ca.",
  "tika-s0402t20:32_5": "Paṭipakkhavasenāti paṭipakkhassa atthitāvasena.",
  "tika-s0402t20:32_6": "Sukkasappaṭibhāgāti sukkadhammehi pahāyakehi sappaṭibhāgāti jāneyya.",
  "tika-s0402t20:32_7": "Kaṇhasappaṭibhāgāti kaṇhadhammehi pahātabbehi sappaṭibhāgāti jāneyya.",
  "tika-s0402t20:33_0": "Tathājātikāti yādisehi saputtadāraparijanasañātimittabandhavaggaṁ attānaṁ sukheti pīṇeti, tādisā bhogāpi na santi.",
  "tika-s0402t20:33_1": "Puññāni ca na karotīti samaṇabrāhmaṇakapaṇaddhikayācakānaṁ santappanavasena puññāni na karoti.",
  "tika-s0402t20:33_2": "Ubhayatthāti ubhayasmiṁ loke,",
  "tika-s0402t20:33_3": "ubhayasmiṁ vā attheti viggahoti dassento ‘‘idhaloke’’tiādimāha.",
  "tika-s0402t20:33_4": "Ubhayenāti vuttamatthaṁ yojetvā dassetuṁ ‘‘katha’’ntiādi vuttaṁ.",
  "tika-s0402t20:33_5": "Yasmiṁ ṭhāneti yasmiṁyeva ṭhāne.",
  "tika-s0402t20:33_6": "Na socatīti sokahetūnaṁ tattha abhāvato na socati.",
  "tika-s0402t20:34_0": "Andhasuttavaṇṇanā niṭṭhitā.",
  "tika-s0402t20:35_0": "10. Avakujjasuttavaṇṇanā",
  "tika-s0402t20:36_0": "30.",
  "tika-s0402t20:36_1": "Dasame avakujjapaññoti nikkujjapañño. Tenāha ‘‘adhomukhapañño’’ti.",
  "tika-s0402t20:36_2": "Pubbapaṭṭhapanāti paṭhamārambho.",
  "tika-s0402t20:36_3": "Sanniṭṭhānanti kathāpariyosānaṁ.",
  "tika-s0402t20:36_4": "Appanāti desanāya niṭṭhāpanaṁ.",
  "tika-s0402t20:36_5": "Aneke vā anusandhiyoti yojetabbaṁ.",
  "tika-s0402t20:36_6": "Samādhi vātiādīsu lokuttaradhammā paramatthato sāsananti tadatthopādakasamādhi tassa ādīti vutto, tadāsannattā vipassanā,",
  "tika-s0402t20:36_7": "tassa mūlabhāvena ekadesattā maggo.",
  "tika-s0402t20:37_0": "Sāsanassa pāripūrisuddhiyo nāma satthārā desitaniyāmeneva siddhā,",
  "tika-s0402t20:37_1": "tā panettha kathentassa vasena gahetabbāti dassetuṁ ‘‘anūnaṁ katvā desentī’’ti,",
  "tika-s0402t20:37_2": "‘‘niggaṇṭhiṁ katvā desentī’’ti ca vuttaṁ.",
  "tika-s0402t20:37_3": "Tattha nijjaṭanti niggumbaṁ anākulaṁ.",
  "tika-s0402t20:37_4": "Niggaṇṭhinti gaṇṭhiṭṭhānarahitaṁ suviññeyyaṁ katvā.",
  "tika-s0402t20:38_0": "Ākiṇṇānīti ākiritvā saṁkiritvā ṭhapitānīti attho. Tenāha ‘‘pakkhittānī’’ti.",
  "tika-s0402t20:38_1": "Ucchaṅgo viya ucchaṅgapañño puggalo daṭṭhabboti ucchaṅgasadisapaññatāya ucchaṅgapañño.",
  "tika-s0402t20:38_2": "Evaṁ paññā viya puggalopi ucchaṅgo viya hoti,",
  "tika-s0402t20:38_3": "tasmiṁ dhammānaṁ aciraṭṭhānatoti adhippāyena vuttaṁ.",
  "tika-s0402t20:38_4": "Yathā ca ucchaṅgasadisā paññā,",
  "tika-s0402t20:38_5": "evaṁ nikkujjakumbhasadisā paññā evāti daṭṭhabbā.",
  "tika-s0402t20:39_0": "Saṁvidahanapaññāyāti ‘‘evaṁ kate idaṁ nāma bhavissatī’’ti evaṁ taṁtaṁatthakiccaṁ saṁvidhātuṁ samatthatāya vicāraṇapaññāya rahito. Seyyoti seṭṭho pāsaṁso.",
  "tika-s0402t20:39_1": "Pubbabhāgapaṭipadanti cittavisuddhiādikaṁ ariyamaggassa adhigamāya pubbabhāgapaṭipattiṁ.",
  "tika-s0402t20:40_0": "Avakujjasuttavaṇṇanā niṭṭhitā.",
  "tika-s0402t20:41_0": "Puggalavaggavaṇṇanā niṭṭhitā."
}