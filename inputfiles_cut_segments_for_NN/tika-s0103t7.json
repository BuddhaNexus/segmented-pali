{
  "tika-s0103t7:0_0": "8. Siṅgālasuttavaṇṇanā",
  "tika-s0103t7:1_0": "Nidānavaṇṇanā",
  "tika-s0103t7:2_0": "242.",
  "tika-s0103t7:2_1": "Pākārena parikkhittanti padaṁ ānetvā sambandho.",
  "tika-s0103t7:2_2": "Gopuraṭṭālakayuttanti dvārapāsādena ceva tattha tattha pākāramatthake patiṭṭhāpitaaṭṭālakehi ca yuttaṁ. Veḷūhi parikkhittattā,",
  "tika-s0103t7:2_3": "abbhantare pupphūpagaphalūpagarukkhasañchannattā ca nīlobhāsaṁ. Chāyūdakasampattiyā,",
  "tika-s0103t7:2_4": "bhūmibhāgasampattiyā ca manoramaṁ.",
  "tika-s0103t7:3_0": "Kāḷakavesenāti kalandakarūpena. Nivāpanti bhojanaṁ. Tanti uyyānaṁ.",
  "tika-s0103t7:4_0": "‘‘Kho panā’’ti vacanālaṅkāramattametanti tena samayenāti atthavacanaṁ yuttaṁ.",
  "tika-s0103t7:4_1": "Gahapati mahāsāloti gahapatibhūto mahāsāro,",
  "tika-s0103t7:4_2": "ra-kārassa la-kāraṁ katvā ayaṁ niddeso.",
  "tika-s0103t7:4_3": "Vibhavasampattiyā mahāsārappatto kuṭumbiko.",
  "tika-s0103t7:4_4": "‘‘Putto panassa assaddho’’tiādi aṭṭhuppattiko yaṁ suttanikkhepoti taṁ aṭṭhuppattiṁ dassetuṁ āraddhaṁ.",
  "tika-s0103t7:4_5": "Kammaphalasaddhāya abhāvena assaddho.",
  "tika-s0103t7:4_6": "Ratanattaye pasādābhāvena appasanno.",
  "tika-s0103t7:4_7": "Evamāhāti evaṁ idāni vuccamānākārena vadati.",
  "tika-s0103t7:5_0": "Yāvajīvaṁ anussaraṇīyā hoti hitesitāya vuttā pacchimā vācāti adhippāyena.",
  "tika-s0103t7:5_1": "Puthudisāti visuṁ visuṁ disā,",
  "tika-s0103t7:5_2": "tā pana anekāti āha ‘‘bahudisā’’ti.",
  "tika-s0103t7:6_0": "243.‘‘Na tāva paviṭṭho’’tiādīsu vattabbaṁ heṭṭhā vuttameva.",
  "tika-s0103t7:6_1": "Na idānevāti na imāya eva velāya.",
  "tika-s0103t7:6_2": "Kiṁ carahīti āha ‘‘paccūsasamayepī’’tiādi.",
  "tika-s0103t7:6_3": "Gihivinayanti gihīnaṁ gahaṭṭhānaṁ vinayatantibhūtaṁ ‘‘gihinā evaṁ vattitabba’’nti gahaṭṭhācārassa gahaṭṭhavattassa anavasesato imasmiṁ sutte savisesaṁ katvā vuttattā.",
  "tika-s0103t7:6_4": "Tathevāti yathā buddhacakkhunā diṭṭhaṁ, tatheva passi.",
  "tika-s0103t7:6_5": "Namassati vattavasena kattabbanti gahetvā ṭhitattā.",
  "tika-s0103t7:7_0": "Chadisādivaṇṇanā",
  "tika-s0103t7:8_0": "244.Vacanaṁ sutvāva cintesi buddhānubhāvena attasammāpaṇidhānanimittena puññabalena ca codiyamāno.",
  "tika-s0103t7:8_1": "Na kira tā etāti tā cha disā etā idāni mayā namassiyamānā puratthimādikā na honti kirāti.",
  "tika-s0103t7:8_2": "Nipātamattanti anatthakabhāvaṁ tassa vadati. Pucchāpadanti pucchāvacanaṁ.",
  "tika-s0103t7:9_0": "Bhagavā gahapatiputtena namassitabbā cha disā pucchito desanākusalatāya ādito eva tā akathetvā tassa tāva paṭipattiyā naṁ bhājanabhūtaṁ kātuṁ vajjanīyavajjanatthañceva sevitabbasevanatthañca ovādaṁ dento ‘‘yato kho gahapatiputtā’’tiādinā desanaṁ ārabhi.",
  "tika-s0103t7:9_1": "Tattha kammakilesāti kammabhūtā saṁkilesā.",
  "tika-s0103t7:9_2": "Kilissantīti kiliṭṭhā malīnā viya ṭhitā, upatāpitā ca hontīti attho. Tasmāti kilissananimittattā.",
  "tika-s0103t7:9_3": "Yadipi surāpānaṁ pañcaverabhāvena upāsakehi parivajjanīyaṁ,",
  "tika-s0103t7:9_4": "tassa pana apāyamukhabhāvena parato vattukāmatāya pāṇātipātādike eva sandhāya ‘‘cattāro’’ti vuttaṁ, na ‘‘pañcā’’ti.",
  "tika-s0103t7:9_5": "‘‘Visuṁ akammapathabhāvato cā’’ti apare.",
  "tika-s0103t7:9_6": "‘‘Surāpānampi ‘surāmerayapānaṁ, bhikkhave,",
  "tika-s0103t7:9_7": "āsevitaṁ bhāvitaṁ bahulīkataṁ nirayasaṁvattanika’ntiādi (a. ni.",
  "tika-s0103t7:9_8": "8.40) vacanato visuṁ kammapathabhāvena āgataṁ.",
  "tika-s0103t7:9_9": "Tathā hi taṁ duccaritakammaṁ hutvā duggatigāmipiṭṭhivattakabhāvena niyata’’nti keci,",
  "tika-s0103t7:9_10": "tesaṁ matena ekādasa kammapathā siyuṁ .",
  "tika-s0103t7:9_11": "Tasmā yathāvuttesveva kammapathesu upakārakattasabhāgattavasena anuppaveso daṭṭhabboti ‘‘visuṁ akammapathabhāvato cā’’ti suvuttametaṁ.",
  "tika-s0103t7:9_12": "Surāpānassa bhogāpāyamukhabhāvena vattukāmatāya ‘‘cattāro’’ tveva avoca.",
  "tika-s0103t7:9_13": "Tiṭṭhati ettha phalaṁ tadāyattavuttitāyāti ṭhānaṁ,",
  "tika-s0103t7:9_14": "hetūti āha ‘‘ṭhānehīti kāraṇehī’’ti. Apenti apagacchanti, apeti vā etehīti apāyā, apāyānaṁ,",
  "tika-s0103t7:9_15": "apāyā eva vā mukhāni dvārānīti apāyamukhāni.",
  "tika-s0103t7:9_16": "Vināsamukhānīti etthāpi eseva nayo.",
  "tika-s0103t7:10_0": "Kiñcāpi ‘‘ariyasāvakassā’’ti pubbe sādhāraṇato vuttaṁ,",
  "tika-s0103t7:10_1": "visesato pana paṭhamāya bhūmiyaṁ ṭhitasseva vakkhamānanayo yujjatīti ‘‘soti so sotāpanno’’ti vuttaṁ.",
  "tika-s0103t7:10_2": "Pāpaka-saddo nihīnapariyāyoti ‘‘lāmakehī’’ti vuttaṁ. Apāyadukkhaṁ,",
  "tika-s0103t7:10_3": "vaṭṭadukkhañca pāpentīti vā pāpakā, tehi pāpakehi.",
  "tika-s0103t7:10_4": "Cha disā paṭicchādentoti tena tena bhāgena dissantīti ‘‘disā’’ti saññite cha bhāge satte yathā tehi saddhiṁ attano chiddaṁ na hoti,",
  "tika-s0103t7:10_5": "evaṁ paṭicchādento paṭisandhārento.",
  "tika-s0103t7:10_6": "Vijinanatthāyāti abhibhavanatthāya. Yo hi diṭṭhadhammikaṁ,",
  "tika-s0103t7:10_7": "samparāyikañca anatthaṁ parivajjanavasena abhibhavati,",
  "tika-s0103t7:10_8": "tato eva tadubhayatthaṁ sampādeti,",
  "tika-s0103t7:10_9": "so ubhayalokavijayāya paṭipanno nāma hoti paccatthikaniggaṇhanato, sakatthasampādanato ca.",
  "tika-s0103t7:10_10": "Tenāha ‘‘ayañceva loko’’tiādi.",
  "tika-s0103t7:10_11": "Pāṇātipātādīni pañca verāni verappasavanato.",
  "tika-s0103t7:10_12": "Āraddho hotīti saṁsādhito hoti,",
  "tika-s0103t7:10_13": "tayidaṁ saṁsādhanaṁ kittisaddena idha sattānaṁ cittatosanena ,",
  "tika-s0103t7:10_14": "verābhāvāpādanena ca hotīti āha ‘‘paritosito ceva nipphādito cā’’ti.",
  "tika-s0103t7:10_15": "Puna pañca verānīti pañca veraphalāni uttarapadalopena.",
  "tika-s0103t7:11_0": "Katamassāti katame assa.",
  "tika-s0103t7:11_1": "Kilesasampayuttattā kilesoti taṁyogato taṁsadisaṁ vadati yathā ‘‘pītisukhaṁ paṭhamaṁ jhānaṁ, (dī. ni. 1.226; ma. ni. 1.271, 287, 297; saṁ. ni. 2.152; a. ni. 4.123; 5.28; pārā. 11; dha. sa. 499; vibha. 508) nīlaṁ vattha’’nti ca.",
  "tika-s0103t7:11_2": "Sampayuttatā cettha tadekaṭṭhatāya veditabbā, na ekuppādāditāya.",
  "tika-s0103t7:11_3": "Evañca katvā pāṇātipātakammassa diṭṭhimānalobhādīhipi kiliṭṭhatā siddhā hoti,",
  "tika-s0103t7:11_4": "micchācārassa dosādīhi kiliṭṭhatā.",
  "tika-s0103t7:11_5": "Tenāha ‘‘saṁkilesoyevā’’tiādi.",
  "tika-s0103t7:11_6": "Pubbe vuttaatthavasena pana sammukhenapi nesaṁ kilesapariyāyo labbhateva.",
  "tika-s0103t7:11_7": "Etadatthaparidīpakamevāti yo ‘‘pāṇātipāto kho’’tiādinā vutto,",
  "tika-s0103t7:11_8": "etassa atthassa paridīpakameva.",
  "tika-s0103t7:11_9": "Yadi evaṁ kasmā puna vuttanti āha ‘‘gāthābandha’’nti,",
  "tika-s0103t7:11_10": "tassa atthassa sukhaggahaṇatthaṁ bhagavā gāthābandhaṁ avocāti adhippāyo.",
  "tika-s0103t7:12_0": "Catuṭhānādivaṇṇanā",
  "tika-s0103t7:13_0": "246.",
  "tika-s0103t7:13_1": "‘‘Pāpakammaṁ karotī’’ti kasmā ayaṁ uddesaniddeso pavattoti antolīnacodanaṁ sandhāya ‘‘idaṁ bhagavā’’tiādi vuttaṁ.",
  "tika-s0103t7:13_2": "Sukkapakkhavasena hi uddeso kato,",
  "tika-s0103t7:13_3": "kaṇhapakkhavasena ca niddeso āraddho. Kāraketi pāpakammassa kārake.",
  "tika-s0103t7:13_4": "Akārako pākaṭo hoti yathā paṭipajjanto pāpaṁ karoti nāma, tathā appaṭipajjanato.",
  "tika-s0103t7:13_5": "Saṁkilesadhammavivajjanapubbakaṁ vodānadhammapaṭipattiācikkhanaṁ idha desanākosallaṁ.",
  "tika-s0103t7:13_6": "Paṭhamataraṁ kārakaṁ dassento āha yathā ‘‘vāmaṁ muñca dakkhiṇaṁ gaṇhā’’ti (dha. sa. aṭṭha.",
  "tika-s0103t7:13_7": "498) tathā hi bhagavā aṭṭhatiṁsa maṅgalāni dassento ‘‘asevanā ca bālāna’’nti (khu. pā. 5.3; su. ni.",
  "tika-s0103t7:13_8": "262) vatvā ‘‘paṇḍitānañca sevanā’’ti (khu. pā. 5.3; su. ni. 262) avoca.",
  "tika-s0103t7:13_9": "Chandāgatinti ettha sandhivasena saralopoti dassento āha ‘‘chandena pemena agati’’nti.",
  "tika-s0103t7:13_10": "Chandāti hetumhi nissakkavacananti āha ‘‘chandenā’’ti.",
  "tika-s0103t7:13_11": "Chanda-saddo cettha taṇhāpariyāyo,",
  "tika-s0103t7:13_12": "na kusalacchandādipariyāyoti āha ‘‘pemenā’’ti.",
  "tika-s0103t7:13_13": "Parapadesūti ‘‘dosāgatiṁ gacchanto’’tiādīsu vākyesu.",
  "tika-s0103t7:13_14": "‘‘Eseva nayo’’ti iminā ‘‘dosena kopenā’’ti evamādi atthavacanaṁ atidisati. Mittoti daḷhamitto, sambhattoti attho.",
  "tika-s0103t7:13_15": "Sandiṭṭhoti diṭṭhamattasahāyo.",
  "tika-s0103t7:13_16": "Pakativeravasenāti pakatiyā uppannaveravasena,",
  "tika-s0103t7:13_17": "cirakālānubandhavirodhavasenāti attho.",
  "tika-s0103t7:13_18": "Tenevāha ‘‘taṅkhaṇuppannakodhavasena vā’’ti.",
  "tika-s0103t7:13_19": "Yaṁ vā taṁ vā ayuttaṁ akāraṇaṁ vatvā. Visame corādike,",
  "tika-s0103t7:13_20": "visamāni vā kāyaduccaritādīni samādāya vattanena nissito visamanissito.",
  "tika-s0103t7:14_0": "Chandāgatiādīni na gacchati maggeneva catunnampi agatigamanānaṁ pahīnattā,",
  "tika-s0103t7:14_1": "agatigamanānīti ca tathāpavattā apāyagamanīyā akusalacittuppādā veditabbā agati gacchati etehīti.",
  "tika-s0103t7:15_0": "Yassati tena kittīyatīti yaso, thutighoso.",
  "tika-s0103t7:15_1": "Yassati tena purecarānucarabhāvena parivārīyatīti yaso,",
  "tika-s0103t7:15_2": "parivāroti āha ‘‘kittiyasopi parivārayasopī’’ti.",
  "tika-s0103t7:15_3": "Parihāyatīti pubbe yo ca yāvatake labbhati,",
  "tika-s0103t7:15_4": "tato parito hāyati parikkhayaṁ gacchati.",
  "tika-s0103t7:16_0": "Chaapāyamukhādivaṇṇanā",
  "tika-s0103t7:17_0": "247.",
  "tika-s0103t7:17_1": "Pūve bhājane pakkhipitvā tajjaṁ udakaṁ datvā madditvā katā pūvasurā. Evaṁ sesasurāpi.",
  "tika-s0103t7:17_2": "Kiṇṇāti pana tassā surāya bījaṁ vuccati,",
  "tika-s0103t7:17_3": "ye ‘‘surāmodakā’’ tipi vuccanti,",
  "tika-s0103t7:17_4": "te pakkhipitvā katā kiṇṇapakkhittā.",
  "tika-s0103t7:17_5": "Harītakīsāsapādinānāsambhārehi saṁyojitā sambhārasaṁyuttā.",
  "tika-s0103t7:17_6": "Madhukatālanāḷikerādipuppharaso cirapārivāsiko pupphāsavo. Panasādiphalaraso phalāsavo. Muddikāraso madhvāsavo. Ucchuraso guḷāsavo.",
  "tika-s0103t7:17_7": "Harītakāmalakakaṭukabhaṇḍādinānāsambhārānaṁ raso cirapārivāsiko sambhārasaṁyutto.",
  "tika-s0103t7:17_8": "Taṁ sabbampīti taṁ sabbaṁ dasavidhampi.",
  "tika-s0103t7:17_9": "Madakaraṇavasenamajjaṁ pivantaṁ madayatīti katvā.",
  "tika-s0103t7:17_10": "Surāmerayamajje pamādaṭṭhānaṁ surāmerayamajjapamādaṭṭhānaṁ.",
  "tika-s0103t7:17_11": "Anu anu yogoti punappunaṁ taṁsamaṅgitā.",
  "tika-s0103t7:17_12": "Tenāha ‘‘punappunaṁ karaṇa’’nti,",
  "tika-s0103t7:17_13": "aparāparaṁ pavattananti attho.",
  "tika-s0103t7:17_14": "Uppannā ceva bhogā parihāyanti pānabyasanena byasanakaraṇato.",
  "tika-s0103t7:17_15": "Anuppannā ca nuppajjanti pamattassa kammantesu ñāyakaraṇābhāvato.",
  "tika-s0103t7:17_16": "Bhogānanti bhuñjitabbaṭṭhena ‘‘bhogā’’ti laddhanāmānaṁ kāmaguṇānaṁ.",
  "tika-s0103t7:17_17": "Apāyamukha-saddassa attho heṭṭhā vutto eva. Avelāyāti ayuttavelāya.",
  "tika-s0103t7:17_18": "Yadā vicarato attharakkhādayo na honti.",
  "tika-s0103t7:17_19": "Visikhāsu cariyāti racchāsu vicaraṇaṁ.",
  "tika-s0103t7:18_0": "Samajjā vuccati maho,",
  "tika-s0103t7:18_1": "yattha naccānipi payojīyanti,",
  "tika-s0103t7:18_2": "tesaṁ dassanādiatthaṁ tattha abhirativasena caraṇaṁ upagamanaṁ samajjābhicaraṇaṁ.",
  "tika-s0103t7:18_3": "Naccādidassanavasenāti naccādīnaṁ dassanādivasenāti ādisaddalopo daṭṭhabbo,",
  "tika-s0103t7:18_4": "dassanena vā savanampi gahitaṁ virūpekasesanayena.",
  "tika-s0103t7:18_5": "Ālocanasabhāvatāya vā pañcaviññāṇānaṁ savanakiriyāyapi dassanasaṅkhepasambhavato ‘‘dassanavasena’’ icceva vuttaṁ.",
  "tika-s0103t7:18_6": "Idha cittālasiyatā akāraṇanti ‘‘kāyālasiyatā’’ti vuttaṁ.",
  "tika-s0103t7:18_7": "Yuttappayuttatāti tappasutatā atirekataratāya.",
  "tika-s0103t7:19_0": "Surāmerayassa chaādīnavādivaṇṇanā",
  "tika-s0103t7:20_0": "248.",
  "tika-s0103t7:20_1": "Sayaṁ daṭṭhabbanti sandiṭṭhaṁ. Sandiṭṭhameva sandiṭṭhikaṁ,",
  "tika-s0103t7:20_2": "dhanajānisaddāpekkhāya pana itthiliṅgavasena niddeso,",
  "tika-s0103t7:20_3": "diṭṭhadhammikāti ayamettha atthoti āha ‘‘idhalokabhāvinī’’ti. Samaṁ,",
  "tika-s0103t7:20_4": "sammā passitabbāti vā sandiṭṭhikā, pānasamakālabhāvinīti attho.",
  "tika-s0103t7:20_5": "Kalahappavaḍḍhanī mittassa kalahe anādīnavadassibhāvato. Khettaṁ uppattiṭṭhānabhāvato. Āyatananti vā kāraṇaṁ, ākaro vāti attho.",
  "tika-s0103t7:20_6": "Paraloke akittiṁ pāpuṇanti akittisaṁvattaniyassa kammassa pasavanato.",
  "tika-s0103t7:20_7": "Kopīnaṁ vā pākaṭabhāvena akattabbarahassakammaṁ.",
  "tika-s0103t7:20_8": "Surāmadamattā ca pubbe attanā kataṁ tādisaṁ kammaṁ amattakāle chādentā vicaritvā mattakāle paccatthikānampi vivaranti pākaṭaṁ karonti,",
  "tika-s0103t7:20_9": "tena tesaṁ sā surā tassa kopīnassa nidaṁsanato ‘‘kopīnanidaṁsanī’’ti vuccatīti evamettha attho daṭṭhabbo.",
  "tika-s0103t7:20_10": "Kammassakatāpaññanti nidassanamattaṁ daṭṭhabbaṁ.",
  "tika-s0103t7:20_11": "‘‘Yaṁ kiñci lokiyaṁ paññaṁ dubbalaṁ karotiyevā’’ti hi sakkā viññātuṁ.",
  "tika-s0103t7:20_12": "Tathā hi byatirekamukhena tamatthaṁ patiṭṭhapetuṁ ‘‘maggapaññaṁ panā’’tiādi vuttaṁ.",
  "tika-s0103t7:20_13": "‘‘Antomukhameva na pavisatī’’ti iminā surāya maggapaññādubbalakaraṇassa durasamussāritabhāvamāha .",
  "tika-s0103t7:20_14": "Nanu cevaṁ surāya tassā paññāya dubbalīkaraṇe sāmatthiyavighāto acodito hoti ariyānaṁ anuppayogasseva coditattāti?",
  "tika-s0103t7:20_15": "Nayidaṁ evaṁ upayogopi nāma sadā tesaṁ natthi,",
  "tika-s0103t7:20_16": "kuto kiccakaraṇanti imassa atthassa vuttattā.",
  "tika-s0103t7:20_17": "Atha pana aṭṭhānaparikappavasenassā kadāci siyā upayogo,",
  "tika-s0103t7:20_18": "tathāpi so tassā dubbaliyaṁ īsakampi kātuṁ nālameva sammadeva paṭipakkhadūrībhāvena suppatiṭṭhitabhāvato.",
  "tika-s0103t7:20_19": "Tenāha ‘‘maggapaññaṁ pana dubbalaṁ kātuṁ na sakkotī’’ti.",
  "tika-s0103t7:20_20": "Maggasīsena cettha ariyānaṁ sabbassāpi lokiyalokuttarāya paññāya dubbalabhāvāpādāne asamatthatā dassitāti daṭṭhabbaṁ.",
  "tika-s0103t7:20_21": "Pajjati etena phalanti padaṁ, kāraṇaṁ.",
  "tika-s0103t7:21_0": "249.Attāpissa akālacārissa agutto sarasato arakkhito upakkamatopi parivajjanīyānaṁ aparivajjanato.",
  "tika-s0103t7:21_1": "Tenāha ‘‘avelāya caranto hī’’tiādi.",
  "tika-s0103t7:21_2": "Kaṇṭakādīnipīti pi-saddena sobbhādike saṅgaṇhāti.",
  "tika-s0103t7:21_3": "Verinopīti pi-saddena corādikā saṅgayhanti.",
  "tika-s0103t7:21_4": "Puttadārāti ettha puttaggahaṇena puttīpi gahitāti āha ‘‘puttadhītaro’’ti.",
  "tika-s0103t7:21_5": "Bahi patthananti kāmapatthanāvasena antogehassitato nibaddhavatthuto bahiddhā patthanaṁ katvā.",
  "tika-s0103t7:21_6": "Aññehi katapāpakammesūti parehi katāsu pāpakiriyāsu.",
  "tika-s0103t7:21_7": "Saṅkitabbo hoti akāle tattha tattha caraṇato.",
  "tika-s0103t7:21_8": "Ruhati yasmiṁ padese corikā pavattā, tattha parehi diṭṭhattā.",
  "tika-s0103t7:21_9": "Vattuṁ na sakkāti ‘‘ettakaṁ dukkhaṁ,",
  "tika-s0103t7:21_10": "ettakaṁ domanassa’’nti paricchinditvā vattuṁ na sakkā.",
  "tika-s0103t7:21_11": "Taṁ sabbampi vikālacārimhi puggale āharitabbaṁ tassa upari pakkhipitabbaṁ hoti. Kathaṁ?",
  "tika-s0103t7:21_12": "Aññasmiṁ puggale tathārūpe āsaṅkitabbe asati. Itīti evaṁ. Soti vikālacārī.",
  "tika-s0103t7:21_13": "Purakkhato purato attano upari āsaṅkante katvā carati.",
  "tika-s0103t7:22_0": "250.Naṭanāṭakādinaccanti naṭehi nāṭakehi naccitabbanāṭakādinaccavidhi.",
  "tika-s0103t7:22_1": "Ādi-saddena avasiṭṭhaṁ sabbaṁ saṅgaṇhāti.",
  "tika-s0103t7:22_2": "‘‘Tattha gantabbaṁ hotī’’ti vatvā tatthassa gamanena yathā anuppannānaṁ bhogānaṁ anuppādo, uppannānañca vināso hoti,",
  "tika-s0103t7:22_3": "taṁ dassetuṁ ‘‘tassā’’tiādi vuttaṁ. Gītanti saragataṁ, pakaraṇagataṁ , tāḷagataṁ,",
  "tika-s0103t7:22_4": "apadhānagatanti gandhabbasatthavihitaṁ aññampi sabbaṁ gītaṁ veditabbaṁ.",
  "tika-s0103t7:22_5": "Vāditanti vīṇāveṇumudiṅgādivādanaṁ.",
  "tika-s0103t7:22_6": "Akkhānanti bhāratayuddhasītāharaṇādiakkhānaṁ. Pāṇissaranti kaṁsatāḷaṁ, ‘‘pāṇitāḷa’’ntipi vadanti.",
  "tika-s0103t7:22_7": "Kumbhathūnanti caturassaambaṇakatāḷaṁ. ‘‘Kuṭabherisaddo’’ti keci.",
  "tika-s0103t7:22_8": "‘‘Eseva nayo’’ti iminā ‘‘kasmiṁ ṭhāne’’tiādinā nacce vuttamatthaṁ gītādīsu atidisati.",
  "tika-s0103t7:23_0": "251.Jayanti jūtaṁ jinanto.",
  "tika-s0103t7:23_1": "Veranti jitena kīḷakapurisena jayanimittaṁ attano upari veraṁ virodhaṁ pasavati uppādeti.",
  "tika-s0103t7:23_2": "Tañhissa verapasavanaṁ dassetuṁ ‘‘jitaṁ mayā’’tiādi vuttaṁ.",
  "tika-s0103t7:23_3": "Jinoti jūtaparājayāpannāya dhanajāniyā jino.",
  "tika-s0103t7:23_4": "Tenāha ‘‘aññena jito samāno’’tiādi.",
  "tika-s0103t7:23_5": "Vittaṁ anusocatīti taṁ jinaṁ vittaṁ uddissa anutthunati.",
  "tika-s0103t7:23_6": "Vinicchayaṭṭhāneti yasmiṁ kismiñci aṭṭavinicchayaṭṭhāne.",
  "tika-s0103t7:23_7": "Sakkhipuṭṭhassāti sakkhibhāvena puṭṭhassa. Akkhasoṇḍoti akkhadhutto.",
  "tika-s0103t7:23_8": "Jūtakaroti jūtapamādaṭṭhānānuyutto.",
  "tika-s0103t7:23_9": "Tvampi nāma kulaputtoti kulaputto nāma tvaṁ,",
  "tika-s0103t7:23_10": "na mayaṁ tayi kolaputtiyaṁ idāni passāmāti adhippāyo.",
  "tika-s0103t7:23_11": "Chinnabhinnakoti chinnabhinnahirottappo, ahiriko anottappīti attho. Tassa kāraṇāti tassa atthāya.",
  "tika-s0103t7:24_0": "Anicchitoti na icchito.",
  "tika-s0103t7:24_1": "Positabbā bhavissati jūtaparājayena sabbakālaṁ rittatucchabhāvato.",
  "tika-s0103t7:25_0": "Pāpamittatāya chaādīnavādivaṇṇanā",
  "tika-s0103t7:26_0": "252.Akkhadhuttāti akkhesu dhuttā, akkhanimittaṁ atthavināsakā. Itthisoṇḍāti itthīsu soṇḍā,",
  "tika-s0103t7:26_1": "itthisambhoganimittaṁ ātappanakā.",
  "tika-s0103t7:26_2": "Tathā bhattasoṇḍādayo veditabbā.",
  "tika-s0103t7:26_3": "Pipāsāti uparūpari surāpipāsā. Tenāha ‘‘pānasoṇḍā’’ti.",
  "tika-s0103t7:26_4": "Nekatikādayo heṭṭhā vuttā eva.",
  "tika-s0103t7:26_5": "Mettiuppattiṭṭhānatāya mittā honti. Tasmāti pāpamittatāya.",
  "tika-s0103t7:27_0": "253.Kammantanti kammaṁ, yathā suttaṁyeva suttanto, evaṁ kammaṁyeva kammanto, taṁ kātuṁ gacchāmāti vutto.",
  "tika-s0103t7:27_1": "Kammaṁ vā anto niṭṭhānaṁ gacchati etthāti kammanto, kammakaraṇaṭṭhānaṁ, taṁ gacchāmāti vutto.",
  "tika-s0103t7:28_0": "Pannasakhāti suraṁ pātuṁ panne paṭipajjante eva sakhāti pannasakhā. Tenāha ‘‘ayamevattho’’ti.",
  "tika-s0103t7:28_1": "‘‘Sammiyasammiyo’’ti vacanamettha atthīti sammiyasammiyo.",
  "tika-s0103t7:28_2": "Tenāha ‘‘sammasammāti vadanto’’ti.",
  "tika-s0103t7:28_3": "Sahāyo hotīti sahāyo viya hoti.",
  "tika-s0103t7:28_4": "Otārameva gavesatīti randhameva pariyesati anatthamassa kātukāmo.",
  "tika-s0103t7:28_5": "Verappasavoti parehi attani verassa pasavanaṁ anupavattanaṁ. Tenāha ‘‘verabahulatā’’ti.",
  "tika-s0103t7:28_6": "Paresaṁ kariyamāno anattho ettha atthīti anattho,",
  "tika-s0103t7:28_7": "tabbhāvo anatthatāti āha ‘‘anatthakāritā’’ti.",
  "tika-s0103t7:28_8": "Yo hi paresaṁ anatthaṁ karoti,",
  "tika-s0103t7:28_9": "so atthato attano anatthakāro nāma,",
  "tika-s0103t7:28_10": "tasmā anatthatāti ubhayānatthakāritā. Ariyo vuccati satto, kucchito ariyo kadariyo.",
  "tika-s0103t7:28_11": "Yassa dhammassa vasena so ‘‘kadariyo’’ti vuccati, so dhammo kadariyatā, macchariyaṁ.",
  "tika-s0103t7:28_12": "Taṁ pana dubbisajjanīyabhāve ṭhitaṁ sandhāyāha ‘‘suṭṭhu kadariyatā thaddhamacchariyabhā’’voti.",
  "tika-s0103t7:28_13": "Avipaṇṇasabhāvato uṭṭhātuṁ asakkonto ca iṇaṁ gaṇhanto saṁsīdantova iṇaṁ vigāhati nāma.",
  "tika-s0103t7:28_14": "Sūriye anuggate eva kammante anārabhanto rattiṁ anuṭṭhānasīlo.",
  "tika-s0103t7:29_0": "Atthāti dhanāni. Atikkamantīti apagacchanti. Atha vā atthāti kiccāni.",
  "tika-s0103t7:29_1": "Atikkamantīti atikkantakālāni honti,",
  "tika-s0103t7:29_2": "tesaṁ atikkamopi atthato dhanānameva atikkamo.",
  "tika-s0103t7:29_3": "Iminā kathāmaggenāti iminā ‘‘yato kho gahapatiputtā’’tiādi (dī. ni.",
  "tika-s0103t7:29_4": "3.244) nayappavattena kathāsaṅkhātena hitādhigamūpāyena.",
  "tika-s0103t7:29_5": "Ettakaṁ kammanti cattāro kammakilesā, cattāri agatigamanāni,",
  "tika-s0103t7:29_6": "cha bhogānaṁ apāyamukhānīti evaṁ vuttaṁ cuddasavidhaṁ pāpakammaṁ.",
  "tika-s0103t7:30_0": "Mittapatirūpakavaṇṇanā",
  "tika-s0103t7:31_0": "254.Anatthoti ‘‘bhogajāni, āyasakyaṁ, parisamajjhe maṅkubhāvo,",
  "tika-s0103t7:31_1": "sammūḷhamaraṇa’’nti evaṁ ādiko diṭṭhadhammiko ‘‘duggatiparikileso, sugatiyañca appāyukatā, bahvābādhatā, atidaliddatā,",
  "tika-s0103t7:31_2": "appannapānatā’’ti evaṁ ādiko ca anattho uppajjati.",
  "tika-s0103t7:31_3": "Yāni kānici bhayānīti attānuvādabhayaparānuvādabhayadaṇḍabhayādīni loke labbhamānāni yāni kānici bhayāni. Upaddavāti antarāyā.",
  "tika-s0103t7:31_4": "Upasaggāti sarīrena saṁsaṭṭhāni viya uparūpari uppajjanakāni byasanāni.",
  "tika-s0103t7:31_5": "Aññadatthūti ekantenāti etasmiṁ atthe nipāto ‘‘aññadatthudaso’’tiādīsu (dī. ni.",
  "tika-s0103t7:31_6": "1.42) viyāti vuttaṁ ‘‘ekaṁsenā’’ti.",
  "tika-s0103t7:31_7": "Yaṁ kiñci gahaṇayogyaṁ haratiyeva gaṇhātiyeva.",
  "tika-s0103t7:31_8": "Vācā eva paramā etassa kammanti vacīparamo.",
  "tika-s0103t7:31_9": "Tenāha ‘‘vacanamattenevā’’tiādi. Anuppiyanti takkanaṁ,",
  "tika-s0103t7:31_10": "yaṁ vā ‘‘rucī’’ti vuccati yehi surāpānādīhi bhogā apenti vigacchanti,",
  "tika-s0103t7:31_11": "tesu tesaṁ apāyesu byasanahetūsu sahāyo hoti.",
  "tika-s0103t7:32_0": "255.Hārakoyeva hoti, na dāyako,",
  "tika-s0103t7:32_1": "tamassa ekaṁsato hārakabhāvaṁ dassetuṁ ‘‘sahāyassā’’tiādi vuttaṁ.",
  "tika-s0103t7:32_2": "Yaṁ kiñci appakanti pupphaphalādi yaṁ kiñci parittaṁ vatthuṁ datvā,",
  "tika-s0103t7:32_3": "bahuṁ pattheti bahuṁ mahagghaṁ vatthayugādiṁ paccāsīsati.",
  "tika-s0103t7:32_4": "Dāso viya hutvā mittassa taṁ taṁ kiccaṁ karonto kathaṁ amitto nāma jātoti āha ‘‘aya’’ntiādi.",
  "tika-s0103t7:32_5": "Yassa kiccaṁ karoti anatthaparihāratthaṁ,",
  "tika-s0103t7:32_6": "attano mittabhāvadassanatthañca, taṁ sevati.",
  "tika-s0103t7:32_7": "Atthakāraṇāti vaḍḍhinimittaṁ, ayametesaṁ bhedo.",
  "tika-s0103t7:33_0": "256.Pareti paradivase. Na āgato sīti āgato nāhosi. Khīṇanti tādisassa, asukassa ca dinnattā.",
  "tika-s0103t7:33_1": "Sassasaṅgaheti sassato kātabbadhaññasaṅgahe kate.",
  "tika-s0103t7:34_0": "257.",
  "tika-s0103t7:34_1": "‘‘Dānādīsu yaṁ kiñci karomā’’ti vutte ‘‘sādhu samma karomā’’ti anujānātīti imamatthaṁ ‘‘kalyāṇepi eseva nayo’’ti atidisati.",
  "tika-s0103t7:34_2": "Nanu evaṁ anujānanto ayaṁ mitto eva, na amitto mittapatirūpakoti?",
  "tika-s0103t7:34_3": "Anuppiyabhāṇīdassanamattametaṁ. Sahāyena vā desakālaṁ,",
  "tika-s0103t7:34_4": "tasmiṁ vā kate uppajjanakavirodhādiṁ asallakkhetvā ‘‘karomā’’ti vutte yo taṁ jānanto eva ‘‘sādhu samma karomā’’ti anuppiyaṁ bhaṇati,",
  "tika-s0103t7:34_5": "taṁ sandhāya vuttaṁ ‘‘kalyāṇaṁ pissa anujānātī’’ti.",
  "tika-s0103t7:34_6": "Tena vuttaṁ ‘‘kalyāṇepi eseva nayo’’ti.",
  "tika-s0103t7:35_0": "259.Mittapatirūpakā ete mittāti evaṁ jānitvā.",
  "tika-s0103t7:36_0": "Suhadamittavaṇṇanā",
  "tika-s0103t7:37_0": "260.Sundarahadayāti pemassa atthivasena bhaddacittā.",
  "tika-s0103t7:38_0": "261.Pamattaṁ rakkhatīti ettha pamādavasena kiñci ayutte kate tādise kāle rakkhaṇaṁ ‘‘bhītassa saraṇaṁ hotī’’ti imināva taṁ gahitanti tato aññameva pamattassa rakkhaṇavidhiṁ dassetuṁ ‘‘majjaṁ pivitvā’’tiādi vuttaṁ.",
  "tika-s0103t7:38_1": "Gehe ārakkhaṁ asaṁvihitassa bahigamanampi pamādapakkhikamevāti ‘‘sahāyo bahigato vā hotī’’ti vuttaṁ.",
  "tika-s0103t7:38_2": "Bhayaṁ harantoti bhayaṁ paṭibāhanto.",
  "tika-s0103t7:38_3": "Bhogahetutāya phalūpacārena dhanaṁ ‘‘bhoga’’nti vadati. Kiccakaraṇīyeti khuddake, mahante ca kātabbe uppanne.",
  "tika-s0103t7:39_0": "262.Nigūhituṁ yuttakathanti nigūhituṁ chādetuṁ yuttakathaṁ,",
  "tika-s0103t7:39_1": "nigūhituṁ vā yuttā kathā etassāti nigūhituṁ yuttakathaṁ, attano kammaṁ.",
  "tika-s0103t7:39_2": "Rakkhatīti anāvikaronto chādeti.",
  "tika-s0103t7:39_3": "Jīvitampīti pi-saddena kimaṅgaṁ pana aññaṁ pariggahitavatthunti dasseti.",
  "tika-s0103t7:40_0": "263.Passantesu passantesūti āmeḍitavacanena nivāriyamānassa pāpassa punappunaṁ karaṇaṁ dīpeti.",
  "tika-s0103t7:40_1": "Punappunaṁ karonto hi pāpato visesena nivāretabbo hoti.",
  "tika-s0103t7:40_2": "Saraṇesūti saraṇesu vattassu abhinnāni katvā paṭipajja,",
  "tika-s0103t7:40_3": "saraṇesu vā upāsakabhāvena vattassu. Nipuṇanti saṇhaṁ.",
  "tika-s0103t7:40_4": "Kāraṇanti kammassakatādibhedayuttaṁ.",
  "tika-s0103t7:40_5": "Idaṁ kammanti imaṁ dānādibhedaṁ kusalakammaṁ.",
  "tika-s0103t7:40_6": "‘‘Kamma’’nti sādhāraṇato vuttassāpi tassa ‘‘sagge nibbattantī’’ti padantarasannidhānena saddhāhirottappālobhādiguṇadhammasamaṅgitā viya kusalabhāvo jotito hoti.",
  "tika-s0103t7:40_7": "Saddhādayo hi dhammā saggagāmimaggo. Yathāha –",
  "tika-s0103t7:41_0": "‘‘Saddhā hiriyaṁ kusalañca dānaṁ,",
  "tika-s0103t7:42_0": "Dhammā ete sappurisānuyātā;",
  "tika-s0103t7:43_0": "Etañhi maggaṁ diviyaṁ vadanti,",
  "tika-s0103t7:44_0": "Etena hi gacchati devaloka’’nti. (a. ni. 8.32);",
  "tika-s0103t7:45_0": "264.",
  "tika-s0103t7:45_1": "Bhavanaṁ sampattivaḍḍhanaṁ bhavoti attho,",
  "tika-s0103t7:45_2": "tappaṭikkhepena abhavoti āha ‘‘abhavena avuḍḍhiyā’’ti. Pārijuññanti jāni.",
  "tika-s0103t7:45_3": "Anattamano hotīti attamano na hoti anukampakabhāvato.",
  "tika-s0103t7:45_4": "Aññadatthu taṁ abhavaṁ attani āpatitaṁ viya maññati.",
  "tika-s0103t7:45_5": "Idāni taṁ bhavaṁ sarūpato dassetuṁ ‘‘tathārūpa’’ntiādi vuttaṁ. Virūpoti bībhaccho.",
  "tika-s0103t7:45_6": "Na pāsādikoti tasseva vevacanaṁ.",
  "tika-s0103t7:45_7": "Sujātoti sundarajātiko jātisampanno.",
  "tika-s0103t7:46_0": "265.Jalanti jalanto. Aggīvāti aggikkhandho viya. Bhāsatīti virocati.",
  "tika-s0103t7:46_1": "Yasmāssa bhagavatā savisesaṁ virocanaṁ loke pākaṭabhāvañca dassetuṁ ‘‘jalaṁ aggīva bhāsatī’’ti vuttaṁ,",
  "tika-s0103t7:46_2": "tasmā yadā aggi savisesaṁ virocati,",
  "tika-s0103t7:46_3": "yattha ca ṭhito dūre ṭhitānampi paññāyati,",
  "tika-s0103t7:46_4": "taṁ dassanādivasena tamatthaṁ vibhāvetuṁ ‘‘ratti’’ntiādi vuttaṁ.",
  "tika-s0103t7:47_0": "‘‘Bhamarasseva irīyato’’ti etenevassa bhogasaṁharaṇaṁ dhammikaṁ ñāyopetanti dassento ‘‘attānampī’’tiādimāha.",
  "tika-s0103t7:47_1": "Rāsiṁ karontassāti yathāssa dhanadhaññādibhogajātaṁ sampiṇḍitaṁ rāsibhūtaṁ hutvā tiṭṭhati, evaṁ irīyato āyūhantassa ca.",
  "tika-s0103t7:47_2": "Cakkappamāṇanti rathacakkappamāṇaṁ.",
  "tika-s0103t7:47_3": "Nicayanti vuḍḍhiṁ parivuḍḍhiṁ.",
  "tika-s0103t7:47_4": "‘‘Bhogā sannicayaṁ yantī’’ti keci paṭhanti.",
  "tika-s0103t7:48_0": "Samāhatvāti saṁharitvā.",
  "tika-s0103t7:48_1": "Alaṁ-saddo ‘‘alameva sabbasaṅkhāresu nibbindituṁ, alaṁ virajjitu’’ntiādīsu (dī. ni. 2.272; saṁ. ni. 2.124, 129, 134,",
  "tika-s0103t7:48_2": "143) yuttanti imamatthaṁ joteti,",
  "tika-s0103t7:48_3": "‘‘alamariyañāṇadassanavisesa’’ntiādīsu (ma. ni. 1.328) pariyattanti. Yo veṭhitattotiādīsu (su. ni.",
  "tika-s0103t7:48_4": "217) viya atta-saddo sabhāvapariyāyoti taṁ sabbaṁ dassento ‘‘yuttasabhāvo’’tiādimāha.",
  "tika-s0103t7:48_5": "Saṇṭhapetunti sammā ṭhapetuṁ, sammadeva pavattetunti attho.",
  "tika-s0103t7:49_0": "Evaṁ vibhajantoti evaṁ vuttanayena attano dhanaṁ catudhā vibhajanto vibhajanahetu mittāni ganthati soḷasa kalyāṇamittāni mettāya ajīrāpanena pabandhati.",
  "tika-s0103t7:49_1": "Tenāha ‘‘abhejjamānāni ṭhapetī’’ti .",
  "tika-s0103t7:49_2": "Kathaṁ pana vuttanayena catudhā bhogānaṁ vibhajanena mittāni ganthatīti āha ‘‘yassa hī’’tiādi.",
  "tika-s0103t7:49_3": "Tenāha bhagavā ‘‘dadaṁ mittāni ganthatī’’ti (saṁ. ni. 1.246). Bhuñjeyyāti upabhuñjeyya, upayuñjeyya cāti attho.",
  "tika-s0103t7:49_4": "Samaṇabrāhmaṇakapaṇaddhikādīnaṁ dānavasena ceva adhivatthadevatādīnaṁ petabalivasena,",
  "tika-s0103t7:49_5": "nhāpitādīnaṁ vetanavasena ca viniyogopi upayogo eva.",
  "tika-s0103t7:49_6": "Tathā hi vakkhati ‘‘imesu panā’’tiādi āyo nāma heṭṭhimantena vayato catugguṇo icchitabbo,",
  "tika-s0103t7:49_7": "aññathā vayo avicchedavasena na santāneyya, nidheyya,",
  "tika-s0103t7:49_8": "bhājeyya ca asambhateti vuttaṁ ‘‘dvīhi kammaṁ payojaye’’ti. Nidhetvāti nidahitvā, bhūmigataṁ katvāti attho.",
  "tika-s0103t7:49_9": "Rājādivasenāti ādi-saddena aggiudakacoradubbhikkhādike saṅgaṇhāti.",
  "tika-s0103t7:49_10": "Nhāpitādīnanti ādi-saddena kulālarajakādīnaṁ saṅgaho.",
  "tika-s0103t7:50_0": "Chaddisāpaṭicchādanakaṇḍavaṇṇanā",
  "tika-s0103t7:51_0": "266.Catūhi kāraṇehīti na chandagamanādīhi catūhi kāraṇehi .",
  "tika-s0103t7:51_1": "Akusalaṁ pahāyāti ‘‘cattāro kammakilesā’’ti vuttaṁ akusalañceva agatigamanākusalañca pajahitvā.",
  "tika-s0103t7:51_2": "Chahi kāraṇehīti surāpānādīsu ādīnavadassanasaṅkhātehi chahi kāraṇehi.",
  "tika-s0103t7:51_3": "Surāpānānuyogādibhedaṁ chabbidhaṁ bhogānaṁ apāyamukhaṁ vināsamukhaṁ vajjetvā.",
  "tika-s0103t7:51_4": "Soḷasa mittānīti upakārādivasena cattāro,",
  "tika-s0103t7:51_5": "pamattarakkhaṇādikiccavisesavasena paccekaṁ cattāro cattāro katvā soḷasavidhe kalyāṇamitte sevanto bhajanto.",
  "tika-s0103t7:51_6": "Satthavāṇijjādimicchājīvaṁ pahāya ñāyeneva vattanato dhammikena ājīvena jīvati.",
  "tika-s0103t7:51_7": "Namassitabbāti upakāravasena,",
  "tika-s0103t7:51_8": "guṇavasena ca namassitabbā sabbadā natena hutvā vattitabbā.",
  "tika-s0103t7:51_9": "Disā-saddassa attho heṭṭhā vutto eva.",
  "tika-s0103t7:51_10": "Āgamanabhayanti tattha sammā appaṭipattiyā,",
  "tika-s0103t7:51_11": "micchāpaṭipattiyā ca uppajjanakaanattho.",
  "tika-s0103t7:51_12": "So hi bhāyanti etasmāti ‘‘bhaya’’nti vuccati.",
  "tika-s0103t7:51_13": "Yena kāraṇena mātāpituādayo puratthimādibhāvena apadiṭṭhā,",
  "tika-s0103t7:51_14": "taṁ dassetuṁ ‘‘pubbupakāritāyā’’tiādi vuttaṁ,",
  "tika-s0103t7:51_15": "tena atthasarikkhatāya nesaṁ puratthimādibhāvoti dasseti.",
  "tika-s0103t7:51_16": "Tathā hi mātāpitaro puttānaṁ puratthimabhāvena tāva upakāribhāvena dissanato,",
  "tika-s0103t7:51_17": "apadissanato ca puratthimā disā.",
  "tika-s0103t7:51_18": "Ācariyā antevāsikassa dakkhiṇabhāvena,",
  "tika-s0103t7:51_19": "hitāhitaṁ patikusalabhāvena dakkhiṇārahatāya ca vuttanayena dakkhiṇā disā.",
  "tika-s0103t7:51_20": "Iminā nayena ‘‘pacchimā disā’’tiādīsu yathārahaṁ attho veditabbo.",
  "tika-s0103t7:51_21": "Gharāvāsassa dukkhabahulatāya te te ca kiccavisesā yathāuppatitadukkhanittharaṇatthāti vuttaṁ ‘‘te te dukkhavisese uttaratī’’ti.",
  "tika-s0103t7:51_22": "Yasmā dāsakammakarā sāmikassa pādānaṁ payirupāsanavasena ceva tadanucchavikakiccasādhanavasena ca yebhuyyena santikāvacarā,",
  "tika-s0103t7:51_23": "tasmā vuttaṁ ‘‘pādamūle patiṭṭhānavasenā’’ti.",
  "tika-s0103t7:51_24": "Guṇehīti uparibhāvāvahehi guṇehi.",
  "tika-s0103t7:51_25": "Upari ṭhitabhāvenāti saggamagge mokkhamagge ca patiṭṭhitabhāvena.",
  "tika-s0103t7:52_0": "267.Bhatoti posito,",
  "tika-s0103t7:52_1": "taṁ pana bharaṇaṁ jātakālato paṭṭhāya sukhapaccayūpaharaṇena dukkhapaccayāpaharaṇena ca tehi pavattitanti dassetuṁ ‘‘thaññaṁ pāyetvā’’tiādi vuttaṁ. Jaggitoti paṭijaggito. Teti mātāpitaro.",
  "tika-s0103t7:53_0": "Mātāpitūnaṁ santakaṁ khettādiṁ avināsetvā rakkhitaṁ tesaṁ paramparāya ṭhitiyā kāraṇaṁ hotīti ‘‘taṁ rakkhanto kulavaṁsaṁ saṇṭhapeti nāmā’’ti vuttaṁ.",
  "tika-s0103t7:53_1": "Adhammikavaṁsatoti ‘‘kulappadesādinā attanā sadisaṁ ekaṁ purisaṁ ghaṭetvā vā gīvāyaṁ vā hatthe vā bandhamaṇiyaṁ vā hāretabba’’nti evaṁ ādinā pavattaadhammikapaveṇito.",
  "tika-s0103t7:53_2": "Hāretvāti apanetvā taṁ gāhaṁ vissajjāpetvā.",
  "tika-s0103t7:53_3": "Mātāpitaro tato gāhato vivecaneneva hi āyatiṁ tesaṁ paramparāhārikā siyā.",
  "tika-s0103t7:53_4": "Dhammikavaṁseti hiṁsādiviratiyā dhammike vaṁse dhammikāya paveṇiyaṁ. Ṭhapentoti patiṭṭhapento.",
  "tika-s0103t7:53_5": "Salākabhattādīni anupacchinditvāti salākabhattadānādīni avicchinditvā.",
  "tika-s0103t7:54_0": "Dāyajjaṁ paṭipajjāmīti ettha yasmā dāyapaṭilābhassa yogyabhāvena vattamānoyeva dāyajjaṁ paṭipajjati nāma, na itaro,",
  "tika-s0103t7:54_1": "tasmā tamatthaṁ dassetuṁ ‘‘mātāpitaro’’tiādi vuttaṁ. Dāraketi putte.",
  "tika-s0103t7:54_2": "Vinicchayaṁ patvāti ‘‘puttassa cajavissajjana’’nti evaṁ āgataṁ vinicchayaṁ āgamma.",
  "tika-s0103t7:54_3": "Dāyajjaṁ paṭipajjāmīti vuttanti ‘‘dāyajjaṁ paṭipajjāmī’’ ti idaṁ catutthaṁ vattanaṭṭhānaṁ vuttaṁ. Tesanti mātāpitūnaṁ.",
  "tika-s0103t7:54_4": "Tatiyadivasato paṭṭhāyāti matadivasato tatiyadivasato paṭṭhāya.",
  "tika-s0103t7:55_0": "Pāpato nivāraṇaṁ nāma anāgatavisayaṁ.",
  "tika-s0103t7:55_1": "Sampattavatthutopi hi nivāraṇaṁ vītikkame anāgate eva siyā, na vattamāne.",
  "tika-s0103t7:55_2": "Nibbattitā pana pāpakiriyā garahaṇamattapaṭikārāti āha ‘‘katampi garahantī’’ti. Nivesentīti patiṭṭhapenti.",
  "tika-s0103t7:55_3": "Vuttappakārā mātāpitaro anavajjameva sippaṁ sikkhāpentīti vuttaṁ ‘‘muddāgaṇanādisippa’’nti.",
  "tika-s0103t7:55_4": "Rūpādīhīti ādi-saddena bhogaparivārādiṁ saṅgaṇhāti. Anurūpenāti anucchavikena.",
  "tika-s0103t7:56_0": "Niccabhūto samayo abhiṇhakaraṇakālo.",
  "tika-s0103t7:56_1": "Abhiṇhattho hi ayaṁ nicca-saddo ‘‘niccapahaṁsito niccapahaṭṭho’’tiādīsu viya.",
  "tika-s0103t7:56_2": "Yuttapattakālo eva samayo kālasamayo.",
  "tika-s0103t7:56_3": "‘‘Uṭṭhāya samuṭṭhāyā’’ti imināssa niccameva dāne tesaṁ yuttapayuttataṁ dasseti. Sikhāṭhapanaṁ dārakakāle.",
  "tika-s0103t7:56_4": "Āvāhavivāhaṁ puttadhītūnaṁ yobbanappattakāle.",
  "tika-s0103t7:57_0": "Taṁ bhayaṁ yathā nāgacchati,",
  "tika-s0103t7:57_1": "evaṁ pihitā hoti ‘‘puratthimā disā’’ti vibhattiṁ pariṇāmetvā yojanā.",
  "tika-s0103t7:57_2": "Yathā pana taṁ bhayaṁ āgaccheyya, yathā ca nāgaccheyya,",
  "tika-s0103t7:57_3": "tadubhayaṁ dassetuṁ ‘‘sace hī’’tiādi vuttaṁ.",
  "tika-s0103t7:57_4": "Vippaṭipannāti ‘‘bhato ne bharissāmī’’tiādinā uttasammāpaṭipattiyā akāraṇena ceva tappaṭipakkhamicchāpaṭipattiyā akaraṇena ca vippaṭipannā puttā assu.",
  "tika-s0103t7:57_5": "Etaṁ bhayanti etaṁ ‘‘mātāpitūnaṁ appatirūpāti viññūnaṁ garahitabbatābhayaṁ,",
  "tika-s0103t7:57_6": "paravādabhaya’’nti evamādi āgaccheyya puttesu.",
  "tika-s0103t7:57_7": "Puttānaṁ nānurūpāti ettha ‘‘puttāna’’nti padaṁ etaṁ bhayaṁ puttānaṁ āgaccheyyāti evaṁ idhāpi ānetvā sambandhitabbaṁ.",
  "tika-s0103t7:57_8": "Tādisānañhi mātāpitūnaṁ puttānaṁ ovādānusāsaniyo dātuṁ samatthakālato paṭṭhāya tā tesaṁ dātabbā evāti katvā tathā vuttaṁ.",
  "tika-s0103t7:57_9": "Puttānañhi vasenāyaṁ desanā anāgatā sammāpaṭipannesu ubhosu attano,",
  "tika-s0103t7:57_10": "mātāpitūnañca vasena uppajjanakatāya sabbaṁ bhayaṁ na hoti sammāpaṭipannattā.",
  "tika-s0103t7:57_11": "Evaṁ paṭipannattā eva paṭicchannā hoti tattha kātabbapaṭisanthārassa sammadeva katattā. Khemāti anupaddavā.",
  "tika-s0103t7:57_12": "Yathāvuttasammāpaṭipattiyā akaraṇena hi uppajjanakaupaddavā karaṇena na hontīti.",
  "tika-s0103t7:58_0": "‘‘Na kho te’’tiādinā vutto saṅgītianāruḷho bhagavatā tadā tassa vutto paramparāgato attho veditabbo.",
  "tika-s0103t7:58_1": "Tenāha ‘‘bhagavā siṅgālakaṁ etadavocā’’ti.",
  "tika-s0103t7:58_2": "Ayañhīti ettha hi-saddo avadhāraṇe.",
  "tika-s0103t7:58_3": "Tathā hi ‘‘no aññā’’ti aññadisaṁ nivatteti.",
  "tika-s0103t7:59_0": "268.",
  "tika-s0103t7:59_1": "Ācariyaṁ dūratova disvā uṭṭhānavacaneneva tassa paccuggamanādisāmīcikiriyā avuttasiddhāti taṁ dassento ‘‘paccuggamanaṁ katvā’’tiādimāha. Upaṭṭhānenāti payirupāsanena.",
  "tika-s0103t7:59_2": "Tikkhattuṁupaṭṭhānagamanenāti pāto, majjhanhike,",
  "tika-s0103t7:59_3": "sāyanti tīsu kālesu upaṭṭhānatthaṁ upagamanena.",
  "tika-s0103t7:59_4": "Sippuggahaṇatthaṁ pana upagamanaṁ upaṭṭhānantogadhaṁ payojanavasena gamanabhāvatoti āha ‘‘sippuggahaṇa…pe… hotī’’ti. Sotuṁ icchā sussūsā,",
  "tika-s0103t7:59_5": "sā pana ācariye sikkhitabbasikkhe ca ādaragāravapubbikā icchitabbā ‘‘addhā iminā sippena sikkhitena evarūpaṁguṇaṁ paṭilabhissāmī’’ti.",
  "tika-s0103t7:59_6": "Tathābhūtañca taṁ savanaṁ saddhāpubbaṅgamaṁ hotīti āha ‘‘saddahitvā savanenā’’ti.",
  "tika-s0103t7:59_7": "Vuttamevatthaṁ byatirekavasena dassetuṁ ‘‘asaddahitvā…pe… nādhigacchatī’’ti vuttaṁ.",
  "tika-s0103t7:59_8": "Tasmā tassattho vuttapaṭipakkhanayena veditabbo.",
  "tika-s0103t7:59_9": "Yaṁ sandhāya ‘‘avasesakhuddakapāricariyāyā’’ti vuttaṁ,",
  "tika-s0103t7:59_10": "taṁ vibhajanaṁ anavasesato dassetuṁ ‘‘antevāsikena hī’’tiādi vuttaṁ.",
  "tika-s0103t7:59_11": "Paccupaṭṭhānādīnīti ādi-saddena āsanapaññāpanaṁ bījananti evamādiṁ saṅgaṇhāti.",
  "tika-s0103t7:59_12": "Antevāsikavattanti antevāsikena ācariyamhi sammāvattitabbavattaṁ.",
  "tika-s0103t7:59_13": "Sippapaṭiggahaṇenāti sippaganthassa sakkaccaṁ uggahaṇena.",
  "tika-s0103t7:59_14": "Tassa hi suṭṭhu uggahaṇena tadanusārenassa payogopi sammadeva uggahito hotīti.",
  "tika-s0103t7:59_15": "Tenāha ‘‘thokaṁ gahetvā’’tiādi.",
  "tika-s0103t7:60_0": "Suvinītaṁ vinentīti idha ācāravinayo adhippeto.",
  "tika-s0103t7:60_1": "Sippasmiṁ pana sikkhāpanavinayo ‘‘suggahitaṁ gāhāpentī’’ti imināva saṅgahitoti vuttaṁ ‘‘evaṁ te nisīditabba’’ntiādi.",
  "tika-s0103t7:60_2": "Ācariyā hi nāma antevāsike na diṭṭhadhammike eva vinenti,",
  "tika-s0103t7:60_3": "atha kho samparāyikepīti āha ‘‘pāpamittā vajjetabbā’’ti.",
  "tika-s0103t7:60_4": "Sippaganthassa uggaṇhanaṁ nāma yāvadeva payogasampādanatthanti āha ‘‘payogaṁ dassetvā gaṇhāpentī’’ti.",
  "tika-s0103t7:60_5": "Mittāmaccesūti attano mittāmaccesu.",
  "tika-s0103t7:60_6": "Paṭiyādentīti pariggahetvā naṁ mamattavasena paṭiyādenti.",
  "tika-s0103t7:60_7": "‘‘Ayaṁ amhākaṁ antevāsiko’’tiādinā hi attano pariggahitadassanamukhena ceva ‘‘bahussuto’’tiādinā tassa guṇapariggaṇhanamukhe ca taṁ tesaṁ paṭiyādenti.",
  "tika-s0103t7:60_8": "Sabbadisāsu rakkhaṁ karonti cātuddisabhāvasampādanenassa sabbattha sukhajīvibhāvasādhanato.",
  "tika-s0103t7:60_9": "Tenāha ‘‘uggahitasippo hī’’tiādi.",
  "tika-s0103t7:60_10": "Sattānañhi duvidhā sarīrarakkhā abbhantaraparissayapaṭighātena,",
  "tika-s0103t7:60_11": "bāhiraparissayapaṭighātena ca.",
  "tika-s0103t7:60_12": "Tattha abbhantaraparissayo khuppipāsādibhedo,",
  "tika-s0103t7:60_13": "so lābhasiddhiyā paṭihaññati tāya tajjāparihārasaṁvidhānato.",
  "tika-s0103t7:60_14": "Bāhiraparissayo coraamanussādihetuko,",
  "tika-s0103t7:60_15": "so vijjāsiddhiyā paṭihaññati tāya tajjāparihārasaṁvidhānato.",
  "tika-s0103t7:60_16": "Tena vuttaṁ ‘‘yaṁ yaṁ disa’’ntiādi.",
  "tika-s0103t7:61_0": "Pubbe ‘‘uggahitasippo hī’’tiādinā sippasikkhāpaneneva lābhuppattiyā disāsu parittāṇakaraṇaṁ dassitaṁ,",
  "tika-s0103t7:61_1": "idāni ‘‘yaṁ vā so’’tiādinā tassa uggahitasippassa nipphattivasena guṇakittanamukhena paggaṇhanenapi lābhuppattiyāti ayametesaṁ vikappānaṁ bhedo.",
  "tika-s0103t7:61_2": "Sesanti ‘‘paṭicchannā hotī’’tiādikaṁ pāḷiāgataṁ,",
  "tika-s0103t7:61_3": "‘‘evañca pana vatvā’’tiādikaṁ aṭṭhakathāgatañca.",
  "tika-s0103t7:61_4": "Etthāti etasmiṁ dutiyadisāvāre.",
  "tika-s0103t7:61_5": "Purimanayenevāti pubbe paṭhamadisāvāre vuttanayeneva.",
  "tika-s0103t7:62_0": "269.Sammānanā nāma sambhāvanā,",
  "tika-s0103t7:62_1": "sā pana atthacariyālakkhaṇā ca dānalakkhaṇā ca catutthapañcamaṭṭhāneheva saṅgahitāti piyavacanalakkhaṇaṁ taṁ dassetuṁ ‘‘sambhāvitakathākathanenā’’ti vuttaṁ. Vigatamānanā vimānanā, na vimānanā avimānanā, vimānanāya akaraṇaṁ.",
  "tika-s0103t7:62_2": "Tenāha ‘‘yathā dāsakammakarādayo’’tiādi.",
  "tika-s0103t7:62_3": "Sāmikena hi vimānitānaṁ itthīnaṁ sabbo parijano vimānetiyeva .",
  "tika-s0103t7:62_4": "Paricarantoti indriyāni paricaranto.",
  "tika-s0103t7:62_5": "Taṁ aticarati nāma taṁ attano gihiniṁ atimaññitvā agaṇetvā vattanato.",
  "tika-s0103t7:62_6": "Issariyavossaggenāti ettha yādiso issariyavossaggo gihiniyā anucchaviko,",
  "tika-s0103t7:62_7": "taṁ dassento ‘‘bhattagehe vissaṭṭhe’’ti āha.",
  "tika-s0103t7:62_8": "Gehe eva ṭhatvā vicāretabbampi hi kasivāṇijjādikammaṁ kulitthiyā bhāro na hoti, sāmikasseva bhāro,",
  "tika-s0103t7:62_9": "tato āgatasāpateyyaṁ pana tāya suguttaṁ katvā ṭhapetabbaṁ hoti.",
  "tika-s0103t7:62_10": "‘‘Sabbaṁ issariyaṁ vissaṭṭhaṁ nāma hotī’’ti etā maññantīti adhippāyo.",
  "tika-s0103t7:62_11": "Itthiyo nāma puttalābhena viya mahagghavipulālaṅkāralābhenapi na santussantevāti tāsaṁ tosanaṁ alaṅkāradānanti āha ‘‘attano vibhavānurūpenā’’ti.",
  "tika-s0103t7:63_0": "Kulitthiyā saṁvihitabbakammantā nāma āhārasampādanavicārappakārāti āha ‘‘yāgubhattapacanakālādīnī’’tiādi.",
  "tika-s0103t7:63_1": "Sammānanādīhi yathārahaṁ piyavacanehi ceva bhojanadānādīhi ca paheṇakapesanādīhi aññato,",
  "tika-s0103t7:63_2": "tattheva vā uppannassa paṇṇākārassa chaṇadivasādīsu pesetabbapiyabhaṇḍehi ca saṅgahitaparijanā.",
  "tika-s0103t7:63_3": "Gehasāminiyā antogehajano niccaṁ saṅgahito evāti vuttaṁ ‘‘idha parijano nāma…pe… ñātijano’’ti.",
  "tika-s0103t7:63_4": "Ābhatadhananti bāhirato antogehaṁ pavesitadhanaṁ.",
  "tika-s0103t7:63_5": "Gihiniyā nāma paṭhamaṁ āhārasampādane kosallaṁ icchitabbaṁ, tattha ca yuttapayuttatā,",
  "tika-s0103t7:63_6": "tato sāmikassa itthijanāyattesu kiccākiccesu,",
  "tika-s0103t7:63_7": "tato puttānaṁ parijanassa kātabbakiccesūti āha ‘‘yāgubhattasampādanādīsū’’tiādi.",
  "tika-s0103t7:63_8": "‘‘Nikkosajjā’’ti vatvā tameva nikkosajjataṁ byatirekato,",
  "tika-s0103t7:63_9": "anvayato ca vibhāvetuṁ ‘‘yathā’’tiādi vuttaṁ.",
  "tika-s0103t7:63_10": "Idhāti imasmiṁ tatiyadisāvāre.",
  "tika-s0103t7:63_11": "Purimanayenevāti paṭhamadisāvāre vuttanayeneva.",
  "tika-s0103t7:63_12": "Iti bhagavā ‘‘pacchimā disā puttadārā’’ti uddisitvāpi dāravaseneva pacchimaṁ disaṁ vissajjesi, na puttavasena. Kasmā?",
  "tika-s0103t7:63_13": "Puttā hi dārakakāle attano mātu anuggaṇhaneneva anuggahitā honti anukampitā,",
  "tika-s0103t7:63_14": "viññutaṁ pattakāle pana yathā tepi tadā anuggahetabbā,",
  "tika-s0103t7:63_15": "svāyaṁ vidhi ‘‘pāpā nivārentī’’tiādinā paṭhamadisāvāre dassito evāti kiṁ puna vissajjanenāti.",
  "tika-s0103t7:63_16": "Dānādisaṅgahavatthūsu yaṁ vattabbaṁ, taṁ heṭṭhā vuttamevāti.",
  "tika-s0103t7:64_0": "270.",
  "tika-s0103t7:64_1": "Cattāripi ṭhānāni laṅghitvā pañcamameva ṭhānaṁ vivarituṁ ‘‘avisaṁvādanatāyā’’tiādi vuttaṁ.",
  "tika-s0103t7:64_2": "Tattha yassa yassa nāmaṁ gaṇhātīti sahāyo atthikabhāvena yassa yassa vatthuno nāmaṁ katheti.",
  "tika-s0103t7:64_3": "Avisaṁvādetvāti ettha duvidhaṁ avisaṁvādanaṁ vācāya,",
  "tika-s0103t7:64_4": "payogena cāti taṁ duvidhampi dassetuṁ ‘‘idampī’’tiādi vuttaṁ.",
  "tika-s0103t7:64_5": "‘‘Dānenā’’ti ca idaṁ nidassanamattaṁ daṭṭhabbaṁ itarasaṅgahavatthuvasenapi avisaṁvādetvā saṅgaṇhanassa labbhanato, icchitabbato ca.",
  "tika-s0103t7:64_6": "Aparā pacchimā pajā aparapajā,",
  "tika-s0103t7:64_7": "aparāparaṁ uppannā vā pajā aparapajā. Paṭipūjanā nāma mamāyanā,",
  "tika-s0103t7:64_8": "sakkārakiriyā cāti tadubhayaṁ dassetuṁ ‘‘kelāyantī’’tiādi vuttaṁ. Mamāyantīti mamattaṁ karonti.",
  "tika-s0103t7:65_0": "271.Yathābalaṁ kammantasaṁvidhānenāti dāsakammakarānaṁ yathābalaṁ balānurūpaṁ tesaṁ tesaṁ kammantānaṁ saṁvidahanena vicāraṇena, kārāpanenāti attho. Tenāha ‘‘daharehī’’tiādi.",
  "tika-s0103t7:65_1": "Bhattavetanānuppadānenāti tassa tassa dāsakammakarassa anurūpaṁ bhattassa, vetanassa ca padānena .",
  "tika-s0103t7:65_2": "Tenevāha ‘‘ayaṁ khuddakaputto’’tiādi.",
  "tika-s0103t7:65_3": "Bhesajjādīnīti ādi-saddena sappāyāhāravasanaṭṭhānādiṁ saṅgaṇhāti.",
  "tika-s0103t7:65_4": "Sātabhāvo eva rasānaṁ acchariyatāti āha ‘‘acchariye madhurarase’’ti. Tesanti dāsakammakarānaṁ.",
  "tika-s0103t7:65_5": "Vossajjanenāti kammakaraṇato vissajjanena.",
  "tika-s0103t7:65_6": "Velaṁ ñatvāti ‘‘pahārāvaseso,",
  "tika-s0103t7:65_7": "upaḍḍhapahārāvaseso vā divaso’’ti velaṁ jānitvā. Yo koci mahussavo chaṇo nāma. Kattikussavo,",
  "tika-s0103t7:65_8": "phagguṇussavoti evaṁ nakkhattasallakkhito mahussavo nakkhattaṁ.Pubbuṭṭhāyitā,",
  "tika-s0103t7:65_9": "pacchānipātitā ca mahāsudassane vuttā evāti idha anāmaṭṭhā.",
  "tika-s0103t7:66_0": "Dinnādāyinoti pubbapadāvadhāraṇavasena sāvadhāraṇavacananti avadhāraṇena nivattitaṁ dassetuṁ ‘‘corikāya kiñci aggahetvā’’ti vuttaṁ.",
  "tika-s0103t7:66_1": "Tenāha ‘‘sāmikehi dinnasseva ādāyino’’ti.",
  "tika-s0103t7:66_2": "Na mayaṁ kiñci labhāmāti anujjhāyitvāti paṭisedhadvayena tehi laddhabbassa lābhaṁ dasseti.",
  "tika-s0103t7:66_3": "‘‘Kiṁ etassa kammena katenāti anujjhāyitvā’’ti idaṁ tuṭṭhahadayatāya kāraṇadassanaṁ paṭipakkhadūrībhāvato.",
  "tika-s0103t7:66_4": "Tuṭṭhahadayatādassanampi kammassa sukatakāritāya kāraṇadassanaṁ. Kitti eva vaṇṇo kittivaṇṇo,",
  "tika-s0103t7:66_5": "taṁ kittivaṇṇaṁ guṇakathaṁ haranti,",
  "tika-s0103t7:66_6": "taṁ taṁ disaṁ upāharantīti kittivaṇṇaharā.",
  "tika-s0103t7:66_7": "Tathā tathā kittetabbato hi kitti, guṇo,",
  "tika-s0103t7:66_8": "tesaṁ vaṇṇanaṁ kathanaṁ vaṇṇo. Tenāha ‘‘guṇakathāhārakā’’ti.",
  "tika-s0103t7:67_0": "272.",
  "tika-s0103t7:67_1": "Kāraṇabhūtā mettā etesaṁ atthīti mettāni, kāyakammādīni.",
  "tika-s0103t7:67_2": "Yāni pana tāni yathā yathā ca sambhavanti,",
  "tika-s0103t7:67_3": "taṁ dassetuṁ ‘‘tatthā’’tiādi vuttaṁ.",
  "tika-s0103t7:67_4": "‘‘Vihāragamana’’ntiādīsu ‘‘mettacittaṁ paccupaṭṭhāpetvā’’ti padaṁ āharitvā yojetabbaṁ.",
  "tika-s0103t7:67_5": "Anāvaṭadvāratāyāti ettha dvāraṁ nāma alobhajjhāsayatā dānassa mukhabhāvato.",
  "tika-s0103t7:67_6": "Tassa sato deyyadhammassa dātukāmatā anāvaṭatā evañhi gharamāvasanto kulaputto gehadvāre pihitepi anāvaṭadvāro eva,",
  "tika-s0103t7:67_7": "aññathā apihitepi gharadvāre āvaṭadvāro evāti. Tena vuttaṁ ‘‘tatthā’’tiādi.",
  "tika-s0103t7:67_8": "Vivaritvāpi vasantoti vacanaseso.",
  "tika-s0103t7:67_9": "Pidahitvāpīti etthāpi eseva nayo.",
  "tika-s0103t7:67_10": "‘‘Sīlavantesū’’ti idaṁ paṭiggāhakato dakkhiṇavisuddhidassanatthaṁ vuttaṁ.",
  "tika-s0103t7:67_11": "Karuṇākhettepi dānena anāvaṭadvāratā eva.",
  "tika-s0103t7:67_12": "‘‘Santaññevā’’ti iminā asantaṁ natthivacanaṁ pucchitapaṭivacanaṁ viya icchitabbaṁ evāti dasseti viññūnaṁ atthikānaṁ cittamaddavakaraṇato.",
  "tika-s0103t7:67_13": "‘‘Purebhattaṁ paribhuñjitabbaka’’nti idaṁ yāvakālike eva āmisabhāvassa niruḷhatāya vuttaṁ.",
  "tika-s0103t7:68_0": "‘‘Sabbe sattā’’ti idaṁ tesaṁ samaṇabrāhmaṇānaṁ ajjhāsayasampattidassanaṁ pakkhapātābhāvadīpanato,",
  "tika-s0103t7:68_1": "odhiso pharaṇāyapi mettābhāvanāya labbhanato.",
  "tika-s0103t7:68_2": "Yāya kusalābhivaḍḍhiākaṅkhāya tesaṁ upaṭṭhākānaṁ, tathā nesaṁ gehapavisanaṁ,",
  "tika-s0103t7:68_3": "taṁ sandhāyāha ‘‘pavisantāpi kalyāṇena cetasā anukampanti nāmā’’ti.",
  "tika-s0103t7:68_4": "Sutassa pariyodāpanaṁ nāma tassa yāthāvato atthaṁ vibhāvetvā vicikicchātamavidhamanena visodhananti āha ‘‘atthaṁ kathetvā kaṅkhaṁ vinodentī’’ti.",
  "tika-s0103t7:68_5": "Savanaṁ nāma dhammassa yāvadeva sammāpaṭipajjanāya asati tasmiṁ tassa niratthakabhāvato,",
  "tika-s0103t7:68_6": "tasmā sutassa pariyodāpanaṁ nāma sammāpaṭipajjāpananti āha ‘‘tathattāya vā paṭipajjāpentī’’ti.",
  "tika-s0103t7:69_0": "273.Alamattoti samatthasabhāvo,",
  "tika-s0103t7:69_1": "so ca atthato samattho evāti ‘‘agāraṁ ajjhāvasanasamattho’’ti vuttaṁ.",
  "tika-s0103t7:69_2": "Disānamassanaṭṭhāneti yathāvuttadisānaṁ paccupaṭṭhānasaññite namassanakāraṇe.",
  "tika-s0103t7:69_3": "Paṇḍito hutvā kusalo cheko labhate yasanti yojanā. Saṇhaguṇayogato saṇho,",
  "tika-s0103t7:69_4": "saṇhaguṇoti panettha sukhumanipuṇapaññā,",
  "tika-s0103t7:69_5": "muduvācāti dassento ‘‘sukhuma…pe… bhaṇanena vā’’ti vuttaṁ.",
  "tika-s0103t7:69_6": "Disānamassanaṭṭhānenāti yena ñāṇena yathāvuttā cha disā vuttanayena paṭipajjanto namassati nāma,",
  "tika-s0103t7:69_7": "taṁ ñāṇaṁ disānamassanaṭṭhānaṁ, tena paṭibhānavā.",
  "tika-s0103t7:69_8": "Tena hi taṁtaṁkiccayuttapattavasena paṭipajjanto idha ‘‘paṭibhānavā’’ti vutto. Nivātavuttīti paṇipātasīlo.",
  "tika-s0103t7:69_9": "Atthaddhoti na thaddho thambharahitoti cittassa uddhumātalakkhaṇena thambhitabhāvena virahito.",
  "tika-s0103t7:69_10": "Uṭṭhānavīriyasampannoti kāyikena vīriyena samannāgato.",
  "tika-s0103t7:69_11": "Nirantarakaraṇavasenāti āraddhassa kammassa satatakāritāvasena.",
  "tika-s0103t7:69_12": "Ṭhānuppattiyā paññāyāti tasmiṁ tasmiṁ atthakicce upaṭṭhite ṭhānaso taṅkhaṇe eva uppajjanakapaññāya.",
  "tika-s0103t7:70_0": "Saṅgahakaroti yathārahaṁ sattānaṁ saṅgaṇhanako. Mittakaroti mittabhāvakaro,",
  "tika-s0103t7:70_1": "so pana atthato mitte pariyesanako nāma hotīti vuttaṁ ‘‘mittagavesano’’ti.",
  "tika-s0103t7:70_2": "Yathāvuttaṁ vadaṁ vacanaṁ jānātīti vadaññūti āha ‘‘pubbakārinā vuttavacanaṁ jānātī’’ti.",
  "tika-s0103t7:70_3": "Idāni tamevatthaṁ saṅkhepena vuttaṁ vitthāravasena dassetuṁ ‘‘sahāyakassā’’tiādi vuttaṁ.",
  "tika-s0103t7:70_4": "Pubbe yathāpavattāya vācāya jānane vadaññutaṁ dassetvā idāni ākārasallakkhaṇena appavattāya vācāya jānanepi vadaññutaṁ dassetuṁ ‘‘apicā’’tiādi vuttaṁ.",
  "tika-s0103t7:70_5": "‘‘Yena yena vā panā’’tiādinā vacanīyatthataṁ vadaññū-saddassa dasseti.",
  "tika-s0103t7:70_6": "Netāti yathādhippetamatthaṁ paccakkhato pāpetā.",
  "tika-s0103t7:70_7": "Tenāha ‘‘taṁ tamatthaṁ dassento paññāya netā’’ti.",
  "tika-s0103t7:70_8": "Neti taṁ tamatthanti ānetvā sambandho.",
  "tika-s0103t7:70_9": "Punappunaṁ netīti anu anu neti,",
  "tika-s0103t7:70_10": "taṁ tamatthanti ānetvā yojanā.",
  "tika-s0103t7:71_0": "Tasmiṁ tasminti tasmiṁ tasmiṁ dānādīhi saṅgahehi saṅgahetabbe puggale.",
  "tika-s0103t7:71_1": "Āṇiyāti akkhasīsagatāya āṇiyā. Yāyatoti gacchato. Puttakāraṇāti puttanimittaṁ.",
  "tika-s0103t7:71_2": "Puttahetukañhi puttena kattabbaṁ mānaṁ vā pūjaṁ vā.",
  "tika-s0103t7:72_0": "Upayogavacaneti upayogatthe. Vuccatīti vacanaṁ, attho. Upayogavacane vā vattabbe. Paccattanti paccattavacanaṁ.",
  "tika-s0103t7:72_1": "Sammā pekkhantīti sammadeva kātabbe pekkhanti. Pasaṁsanīyāti pasaṁsitabbā.",
  "tika-s0103t7:72_2": "Bhavanti ete saṅgahetabbe tattha puggale yathārahaṁ pavattentāti adhippāyo.",
  "tika-s0103t7:73_0": "274.‘‘Iti bhagavā’’tiādi nigamanaṁ.",
  "tika-s0103t7:73_1": "Yā disāti yā mātāpituādilakkhaṇā puratthimādidisā.",
  "tika-s0103t7:73_2": "Namassāti namasseyyāsīti attho ‘‘yathā kathaṁ panā’’tiādikāya gahapatiputtassa pucchāya vasena desanāya āraddhattā ‘‘pucchāya ṭhatvā’’ti vuttaṁ.",
  "tika-s0103t7:73_3": "Akathitaṁ natthi gihīhi kattabbakamme appamādapaṭipattiyā anavasesato kathitattā.",
  "tika-s0103t7:73_4": "Mātāpituādīsu hi tehi ca paṭipajjitabbapaṭipattiyā niravasesato kathaneneva rājādīsupi paṭipajjitabbavidhi atthato kathito eva hotīti. Gihino vinīyanti,",
  "tika-s0103t7:73_5": "vinayaṁ upenti etenāti gihivinayo.",
  "tika-s0103t7:73_6": "Yathānusiṭṭhanti yathā idha satthārā anusiṭṭhaṁ gihicārittaṁ ,",
  "tika-s0103t7:73_7": "tathā tena pakārena taṁ avirādhetvā.",
  "tika-s0103t7:73_8": "Paṭipajjamānassa vuddhiyeva pāṭikaṅkhāti diṭṭhadhammikasamparāyikaparamatthehi vuddhiyeva icchitabbā avassambhāvinīti.",
  "tika-s0103t7:74_0": "Siṅgālasuttavaṇṇanāya līnatthappakāsanā."
}