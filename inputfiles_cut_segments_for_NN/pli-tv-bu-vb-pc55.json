{
  "pli-tv-bu-vb-pc55:0.1_0": "Theravāda Vinaya",
  "pli-tv-bu-vb-pc55:0.2_0": "Mahāvibhaṅga",
  "pli-tv-bu-vb-pc55:0.3_0": "Pācittiyakaṇḍa",
  "pli-tv-bu-vb-pc55:0.4_0": "Surāpānavagga",
  "pli-tv-bu-vb-pc55:0.5_0": "55. Bhiṁsāpanasikkhāpada",
  "pli-tv-bu-vb-pc55:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc55:1.2_0": "Tena kho pana samayena chabbaggiyā bhikkhū sattarasavaggiye bhikkhū bhiṁsāpenti.",
  "pli-tv-bu-vb-pc55:1.3_0": "Te bhiṁsāpīyamānā rodanti.",
  "pli-tv-bu-vb-pc55:1.4_0": "Bhikkhū evamāhaṁsu—",
  "pli-tv-bu-vb-pc55:1.5_0": "“kissa tumhe, āvuso, rodathā”ti?",
  "pli-tv-bu-vb-pc55:1.6_0": "“Ime, āvuso, chabbaggiyā bhikkhū amhe bhiṁsāpentī”ti.",
  "pli-tv-bu-vb-pc55:1.7_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc55:1.8_0": "“kathañhi nāma chabbaggiyā bhikkhū bhikkhuṁ bhiṁsāpessantī”ti …pe…",
  "pli-tv-bu-vb-pc55:1.9_0": "“saccaṁ kira tumhe, bhikkhave, bhikkhuṁ bhiṁsāpethā”ti?",
  "pli-tv-bu-vb-pc55:1.10_0": "“Saccaṁ, bhagavā”ti.",
  "pli-tv-bu-vb-pc55:1.11_0": "Vigarahi buddho bhagavā …pe…",
  "pli-tv-bu-vb-pc55:1.12_0": "kathañhi nāma tumhe, moghapurisā, bhikkhuṁ bhiṁsāpessatha.",
  "pli-tv-bu-vb-pc55:1.13_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc55:1.14_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc55:1.15.1_0": "“Yo pana bhikkhu bhikkhuṁ bhiṁsāpeyya, pācittiyan”ti.",
  "pli-tv-bu-vb-pc55:2.1.1_0": "Yo panāti",
  "pli-tv-bu-vb-pc55:2.1.2_0": "yo yādiso …pe…",
  "pli-tv-bu-vb-pc55:2.1.3_0": "bhikkhūti",
  "pli-tv-bu-vb-pc55:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc55:2.1.5_0": "Bhikkhunti",
  "pli-tv-bu-vb-pc55:2.1.6_0": "aññaṁ bhikkhuṁ.",
  "pli-tv-bu-vb-pc55:2.1.7_0": "Bhiṁsāpeyyāti",
  "pli-tv-bu-vb-pc55:2.1.8_0": "upasampanno upasampannaṁ bhiṁsāpetukāmo rūpaṁ vā saddaṁ vā gandhaṁ vā rasaṁ vā phoṭṭhabbaṁ vā upasaṁharati.",
  "pli-tv-bu-vb-pc55:2.1.8_1": "Bhāyeyya vā so na vā bhāyeyya,",
  "pli-tv-bu-vb-pc55:2.1.8_2": "āpatti pācittiyassa.",
  "pli-tv-bu-vb-pc55:2.1.9_0": "Corakantāraṁ vā vāḷakantāraṁ vā pisācakantāraṁ vā ācikkhati.",
  "pli-tv-bu-vb-pc55:2.1.9_1": "Bhāyeyya vā so na vā bhāyeyya,",
  "pli-tv-bu-vb-pc55:2.1.9_2": "āpatti pācittiyassa.",
  "pli-tv-bu-vb-pc55:2.2.1_0": "Upasampanne upasampannasaññī bhiṁsāpeti, āpatti pācittiyassa.",
  "pli-tv-bu-vb-pc55:2.2.2_0": "Upasampanne vematiko bhiṁsāpeti, āpatti pācittiyassa.",
  "pli-tv-bu-vb-pc55:2.2.3_0": "Upasampanne anupasampannasaññī bhiṁsāpeti, āpatti pācittiyassa.",
  "pli-tv-bu-vb-pc55:2.2.4_0": "Anupasampannaṁ bhiṁsāpetukāmo rūpaṁ vā saddaṁ vā gandhaṁ vā rasaṁ vā phoṭṭhabbaṁ vā upasaṁharati.",
  "pli-tv-bu-vb-pc55:2.2.5_0": "Bhāyeyya vā so na vā bhāyeyya, āpatti dukkaṭassa.",
  "pli-tv-bu-vb-pc55:2.2.6_0": "Corakantāraṁ vā vāḷakantāraṁ vā pisācakantāraṁ vā ācikkhati.",
  "pli-tv-bu-vb-pc55:2.2.7_0": "Bhāyeyya vā so na vā bhāyeyya, āpatti dukkaṭassa.",
  "pli-tv-bu-vb-pc55:2.2.8_0": "Anupasampanne upasampannasaññī, āpatti dukkaṭassa.",
  "pli-tv-bu-vb-pc55:2.2.9_0": "Anupasampanne vematiko, āpatti dukkaṭassa.",
  "pli-tv-bu-vb-pc55:2.2.10_0": "Anupasampanne anupasampannasaññī, āpatti dukkaṭassa.",
  "pli-tv-bu-vb-pc55:2.3.1_0": "Anāpatti—",
  "pli-tv-bu-vb-pc55:2.3.2_0": "na bhiṁsāpetukāmo rūpaṁ vā saddaṁ vā gandhaṁ vā rasaṁ vā phoṭṭhabbaṁ vā upasaṁharati,",
  "pli-tv-bu-vb-pc55:2.3.2_1": "corakantāraṁ vā vāḷakantāraṁ vā pisācakantāraṁ vā ācikkhati,",
  "pli-tv-bu-vb-pc55:2.3.3_0": "ummattakassa,",
  "pli-tv-bu-vb-pc55:2.3.4_0": "ādikammikassāti.",
  "pli-tv-bu-vb-pc55:2.3.5_0": "Bhiṁsāpanasikkhāpadaṁ niṭṭhitaṁ pañcamaṁ."
}