{
  "anya-e0301n10:0_0": "Paccaya saṅgaha paramatthadīpanī",
  "anya-e0301n10:1_0": "166.",
  "anya-e0301n10:1_1": "Evaṁ sattahi paricchedehi pathamassa nāmarūpapariccheda ñāṇassa vidhānaṁ dassetvā idāni dutīyassa paccayapariggahañāṇassa vidhānaṁ dassento yesaṁsaṅkhatadhammānantiādi māha.",
  "anya-e0301n10:1_2": "Idāni yesaṁ saṅkhatadhammānaṁ saṅkhatāsaṅkhatabhūtā yedhammā yathā yehi hetādīhi paccayākārehi paccayā upakārakā honti.",
  "anya-e0301n10:1_3": "Taṁ vibhāgaṁ tesaṁ saṅkhatadhammānaṁ paccayuppannabhūtānaṁ vibhāgañca tesaṁ paccayadhammānaṁ vibhāgañca tesaṁpaccayākārānaṁ iha vibhāgañca imasmiṁ vuccamāne paccayasaṅgahe yathārahaṁ pavakkhāmīti yojanā.",
  "anya-e0301n10:2_0": "[224] Vibhāvaniyaṁ pana",
  "anya-e0301n10:3_0": "‘‘Paccaye dassetu’’nti vuttaṁ.",
  "anya-e0301n10:3_1": "Taṁ taṁ vibhāganti iminā na sameti.",
  "anya-e0301n10:4_0": "[225] Yañca tattha",
  "anya-e0301n10:5_0": "‘‘Iha imasmiṁ samuccaya saṅgahānantare ṭhāne’’ti iha saddassa atthavibhāvanaṁ vuttaṁ. Taṁpi na yujjati.",
  "anya-e0301n10:6_0": "Etasmiñhi atthe sati idāni saddo niratthako hotīti,",
  "anya-e0301n10:6_1": "paṭicca phalaṁ samuppajjati etasmāti paṭiccasamuppādo. Tattha paṭiccāti avinā, amuñcitvāti attho.",
  "anya-e0301n10:6_2": "Avijjādiko paccayadhammoti vaṇṇenti. Athavā, samuppajjanaṁ samuppādo.",
  "anya-e0301n10:6_3": "Sahajātadhammehi saheva kalāpavasena abhinibbatti pātubhāvoti attho.",
  "anya-e0301n10:6_4": "Yathāsakaṁ paccayaṁ paṭicca tena avinābhāvīhutvā samuppādo paṭicca samuppādo,",
  "anya-e0301n10:6_5": "atthato pana sabbesaṁ paccayapaccayuppannabhūtānaṁ saṅkhata dhammānaṁ paccayāyattavuttitāsaṅkhātaṁ sabbasaṅkhatasādhāraṇaṁ ekaṁ sāmaññalakkhaṇaṁ.",
  "anya-e0301n10:6_6": "Yaṁ idappaccayatātica vuccati.",
  "anya-e0301n10:6_7": "Tatthaca idappaccaya tāti ayaṁ imassa paccayo ayaṁ imassa paccayoti evaṁ niddisitabbo ayaṁ paccayo etesanti idappaccayā. Saṅkhatadhammā.",
  "anya-e0301n10:6_8": "Idappaccayānaṁ bhāvo idappaccayatā.",
  "anya-e0301n10:6_9": "Yathāvutta sāmaññalakkhaṇaṁ evāti attho veditabbo,",
  "anya-e0301n10:6_10": "na paṭicca phalaṁ samuppajjati etasmāti paṭiccasamuppādo.",
  "anya-e0301n10:6_11": "Avijjādiko paccayadhammotica imesaṁ paccayā idappaccayā.",
  "anya-e0301n10:6_12": "Idappaccayāeva idappaccayatātica.",
  "anya-e0301n10:6_13": "Visuddhimagge pana samuppajjanaṁ samuppādoti ayamattho paṭikkhitto.",
  "anya-e0301n10:6_14": "Pāḷiyaṁ pana ayameva adhippeto viya dissati. Yathāha –",
  "anya-e0301n10:7_0": "Katamoca bhikkhave paṭiccasamuppādo.",
  "anya-e0301n10:7_1": "Jātipaccayā bhikkhave jarāmaraṇaṁ,",
  "anya-e0301n10:7_2": "uppādāvā tathāgatānaṁ anuppādāvā tathāgatānaṁ ṭhitāva sā dhātu,",
  "anya-e0301n10:7_3": "dhammaṭṭhitatā dhammaniyāmatā idappaccayatāti.La.",
  "anya-e0301n10:7_4": "Avijjāpaccayā saṅkhārā uppādāvā.La. Idappaccayatā.",
  "anya-e0301n10:7_5": "Iti kho bhikkhave tatra tathatā avitathatā anaññathatā idappaccayatā.",
  "anya-e0301n10:7_6": "Ayaṁ vuccati bhikkhave paṭiccasamuppādoti.",
  "anya-e0301n10:8_0": "Ettha hi ṭhitāva sā dhātūtiādinā tatra tathatā avitathatātiādināca yathāvuttaṁ idappaccayatā saṅkhātaṁ sāmañña lakkhaṇameva paṭiccasamuppādonāmāti dasseti.",
  "anya-e0301n10:8_1": "Na cettha bhāvasādhane kate sati paṭiccasaddena saha samuppādasaddassa asamānakattutāsaṅkhāto byañjanayuttivirodho atthi. Yo paṭicca kriyāya kattā,",
  "anya-e0301n10:8_2": "tasseva samuppādakriyāyapi kattutā sambhavato.",
  "anya-e0301n10:8_3": "Na hi kriyānāma katturahitāsambhavatīti.",
  "anya-e0301n10:8_4": "Saṅkhatadhammesuca gambhīresu sati aniccatādilakkhaṇaṁ viya idaṁpi saṅkhatalakkhaṇaṁ gambhīrameva hotīti nayidha gambhīravacanavirodho sambhavati.",
  "anya-e0301n10:8_5": "Athakho saṅkhatadhammato saṅkhatalakkhaṇameva gambhīrataraṁ hotīti.",
  "anya-e0301n10:8_6": "Tādisena pana sāmaññalakkhaṇena sampannā yathāvuttā avijjādayo saṅkhatadhammā paṭiccasamuppannānāma.",
  "anya-e0301n10:8_7": "Yathāha-katameca bhikkhave paṭiccasamuppannādhammā jarāmaraṇaṁ bhikkhave paṭiccasamuppannaṁ.La.",
  "anya-e0301n10:8_8": "Avijjā bhikkhave paṭiccasamuppannāti.",
  "anya-e0301n10:8_9": "Iti sabbesaṁ paccayapaccayuppanna bhūtānaṁ saṅkhatadhammānaṁ paccayā satta vuttitāsaṅkhāto paṭiccasamuppādoca so nīyati ñāyati paṭivijjhīyatīti katvā nayocāti paṭiccasamuppādanayo.",
  "anya-e0301n10:8_10": "Paṭhapeti saṅkhatadhamme nānāpakārehi paccayabhedehi pavatteti deseti etthāti paṭṭhānaṁ. Mahāpakaraṇaṁ.",
  "anya-e0301n10:8_11": "Paṭṭhāne desito nayo paṭṭhānanayo.",
  "anya-e0301n10:9_0": "Tasmiṁ tasmiṁ paccayadhamme bhāve vijjamāne sati te te bhavanti sīlenāti tabbhāvabhāvino. Saṅkhatadhammā.",
  "anya-e0301n10:9_1": "Tesaṁ bhāvo tabbhāvabhāvibhāvo, imasmiṁ sati idaṁ hoti.",
  "anya-e0301n10:9_2": "Imassa uppādā idaṁ uppajjatīti evaṁ pavatto saṅkhatadhammaniyāmo.",
  "anya-e0301n10:9_3": "Tabbhāvabhāvibhāvoeva ākāro tabbhāvabhāvibhāvākāro.",
  "anya-e0301n10:9_4": "So eva tabbhāvabhāvibhāvākāramattaṁ.",
  "anya-e0301n10:9_5": "Mattasaddena hetādipaccaya sattiniyamaṁ nivatteti.",
  "anya-e0301n10:9_6": "Tena upalakkhito nayo paṭiccasamuppāda nayo.",
  "anya-e0301n10:9_7": "Āhaccapaccayaṭṭhitiṁ ārabbhāti ettha hetu ārammaṇā divasena tathātathā upakārakatāsaṅkhāto paccayasatti viseso āhaccapaccayaṭṭhitināma.",
  "anya-e0301n10:9_8": "So hi avijjāpaccayā saṅkhārātiādīsu viya paccayadhammuddhāramatte aṭṭhatvā hetupaccayo ārammaṇapaccahotiādinā paccayasatti visesuddhāravasena āhacca matthakaṁ pāpetvā desitattā āhaccapaccayaṭṭhitīti vuccati.",
  "anya-e0301n10:9_9": "Paccayadhammā tiṭṭhanti attano paccayuppannābhisaṅkharaṇa kiccaṁ patvā anosakkamānā hutvā pavattanti etāyāti katvā. Ārabbhāti paṭicca.",
  "anya-e0301n10:9_10": "Vuccatīti bhagavatā kathīyati.",
  "anya-e0301n10:10_0": "Ubhayaṁ pana vomissitvā papañcenti ācariyāti idaṁ paṭicca samuppādaṁ papañcente sandhāya vuttaṁ.",
  "anya-e0301n10:10_1": "Tehi taṁ papañcayantā paṭṭhāna nayaṁpi āharitvā papañcentīti.",
  "anya-e0301n10:10_2": "Yathā sūriyo udayanto andhakāre vidhametvā dabbasambhāre mahājanassa pākaṭe karoti.",
  "anya-e0301n10:10_3": "Evamevaṁ uppannaṁ catusaccañāṇaṁ avijjandhakāraṁ vidhamitvā catusacca dhammaṁ vidati pākaṭaṁ karotīti vijjā.",
  "anya-e0301n10:10_4": "Tappaṭipakkhattā moho avijjānāma.",
  "anya-e0301n10:10_5": "So hi uppajjamāno dhammesu aññāṇaadassana saṅkhātaṁ andhakāraṁ janetvāva uppajjati.",
  "anya-e0301n10:10_6": "Paṭicca phalaṁ eti āgacchati etasmā etenāti vā paccayo.",
  "anya-e0301n10:10_7": "Avijjāca sā paccayo cāti avijjāpaccayo.",
  "anya-e0301n10:10_8": "Tasmā avijjāpaccayā saṅkhārā sambhavantīti sambandho.",
  "anya-e0301n10:10_9": "Saṅkhataṁ kāyavacīmanokammaṁ abhisaṅkharonti sattā etehīti saṅkhārā. Vijānātīti viññāṇaṁ.",
  "anya-e0301n10:10_10": "Vijānanti sattā etenāti vā viññāṇaṁ. Ārammaṇe namatīti nāmaṁ.",
  "anya-e0301n10:10_11": "Ruppati vikāraṁ āpajjatīti rūpaṁ. Adhiṭṭhānaṭṭhena āyatanaṁ. Devānaṁ devāyatanamiva. Phusatīti phasso.",
  "anya-e0301n10:10_12": "Phusanti sampayuttakā dhammā etenāti vā phasso. Vedayatīti vedanā.",
  "anya-e0301n10:10_13": "Vedayanti paccanubhavanti sattā etāyātivā vedanā. Tassati paritassatīti taṇhā.",
  "anya-e0301n10:10_14": "Niccapipāsavasena ārammaṇahetu niccaṁ cañcalati pattheti vāti attho.",
  "anya-e0301n10:10_15": "Tassanti paritassanti cañcalanti sattā etāyāti vā taṇhā. Upādiyatīti upādānaṁ. Amuñcagāhaṁ gaṇhātīti attho.",
  "anya-e0301n10:10_16": "Upādiyanti sattā etenāti vā upādānaṁ.",
  "anya-e0301n10:11_0": "Bhavati vaḍḍhatīti bhavo.",
  "anya-e0301n10:11_1": "Bhavanti jāyanti vaḍḍhanti sukhadukkhāni etenāti vā bhavo. Jananaṁ jāti.",
  "anya-e0301n10:11_2": "Jāyanti pātubhavanti saṅkhata dhammā etāyāti vā jāti. Jīraṇaṁ jarā.",
  "anya-e0301n10:11_3": "Jīranti jiṇṇabhāvaṁ gacchanti etāyāti vā jarā. Socanaṁ soko.",
  "anya-e0301n10:11_4": "Socanti cittapariḷāhaṁ gacchanti etenāti vā soko. Paridevanaṁ paridevo.",
  "anya-e0301n10:11_5": "Taṁ taṁ pavattiṁ parikittetvā devanti kandanti etenāti vā paridevo.",
  "anya-e0301n10:11_6": "Khamituṁ sahituṁ dukkaranti dukkhaṁ.",
  "anya-e0301n10:11_7": "Dummanassa virūpacittassa bhāvo domanassaṁ. Bhuso āyāsanaṁ upāyāso. Āyāsananti anassāsanaṁ. Visīdananti attho. Evanti iminā yathāvuttena.",
  "anya-e0301n10:11_8": "Avijjādi saṅkhārādipaccayapaccayuppanna paraṁparavidhinā samudayo hotīti sambandho.",
  "anya-e0301n10:11_9": "Etassakevalassadukkhakkhandhassāti avijjādikassa etassa sakalassa dukkharāsissa kenaci sukhena asaṁmissassa vā dukkharāsissa abhinibbatti hotīti attho.",
  "anya-e0301n10:11_10": "Etthaca duvidho paṭiccasamuppādanayo suttantikanayo abhidhammanayoti.",
  "anya-e0301n10:11_11": "Tattha suttantikanayena tāva avijjā catubbidhā dukkhapaṭicchādikā samudayapaṭicchādikā nirodhapaṭicchādikā maggapaṭicchādikācāti.",
  "anya-e0301n10:11_12": "Abhidhammanayena pana pubbantapaṭicchādikā aparanta paṭicchādikā pubbantāparantapaṭicchādikā paṭiccasamuppādapaṭicchādikāti catūhi saddhiṁ aṭṭha vidhāti veditabbā.",
  "anya-e0301n10:12_0": "Saṅkhārā suttantikanayena sāsavā kusalākusalacetanā apuññābhisaṅkhāro puññābhisaṅkhāro āneñjā bhisaṅkhāroti pana tividhā honti.",
  "anya-e0301n10:12_1": "Tattha dvādasa akusalacetanā apuññāti saṅkhāronāma.",
  "anya-e0301n10:12_2": "Kāmarūpa kusalacetanā puññābhisaṅkhāronāma.",
  "anya-e0301n10:12_3": "Arūpakusalacetanā āneñjātisaṅkhāronāma.",
  "anya-e0301n10:12_4": "Abhidhammanayena pana sabbāpi lokiyalokuttarabhūtā kusalākusalacetanā saṅkhārānāma.",
  "anya-e0301n10:12_5": "Kiriyacetanā pana sabbāpi vibhaṅge nagahitā.",
  "anya-e0301n10:12_6": "Aṭṭhakathāyañca kiriyadhammānaṁ pana yasmā neva avijjā na kusalā kusalamūlāni upanissayapaccayattaṁ labhanti.",
  "anya-e0301n10:12_7": "Tasmā kiriyavasena paccayākāro navuttoti vuttaṁ.",
  "anya-e0301n10:12_8": "Avijjāca kusalākusalamūlā nica kiriyadhammānaṁ upanissaya paccayā na honti.",
  "anya-e0301n10:12_9": "Tasmā kiriyadhammā paṭiccasamuppādadesanāyaṁ nagahitāti vuttaṁ hoti.",
  "anya-e0301n10:12_10": "Saṁyuttepi yato kho bhikkhave bhikkhuno avijjā pahīnā hoti. Vijjāuppannā.",
  "anya-e0301n10:12_11": "So avijjā virāgā vijjuppādā neva puññābhisaṅkhāraṁ abhisaṅkharoti. Na apuññābhisaṅkhāraṁ.",
  "anya-e0301n10:12_12": "Na āneñjābhisaṅkhāraṁ abhisaṅkharotīti vuttaṁ.",
  "anya-e0301n10:12_13": "Attano anurūpapaccayavasena pana tesaṁpi paṭicca samuppādo avāritoyeva.",
  "anya-e0301n10:12_14": "Nahi koci paṭiccasamuppādarahito saṅkhatadhammonāma atthīti. Esa nayo viññāṇādīsupīti.",
  "anya-e0301n10:12_15": "Viññāṇanti bāttiṁsavidhaṁ lokiyavipākaviññāṇaṁ suttantikanayena.",
  "anya-e0301n10:12_16": "Abhidhammanayena pana kiriyacittavajjitaṁ ekūnasattatividhaṁ lokiyalokuttaraviññāṇaṁ.",
  "anya-e0301n10:12_17": "Nāmarūpanti lokiya viññāṇa sahajātaṁ vedanādikhandhattayaṁ paṭisandhiyaṁ kammajarūpaṁ pavattiyaṁ cittaja rūpañca suttantikanayena.",
  "anya-e0301n10:12_18": "Abhidhammanayena pana sabbaṁ kusalākusala vipākasampayuttaṁ khandhattayaṁ vuttappakārarūpañca.",
  "anya-e0301n10:12_19": "Aṭṭhakathāyaṁ pana laddhapacchājātapaccayaṁ sabbaṁpi catusamuṭṭhānarūpaṁ gahitameva.",
  "anya-e0301n10:13_0": "[226] Vibhāvaniyaṁ pana",
  "anya-e0301n10:14_0": "‘‘Tadubhayaṁpi idha paṭisandhiviññāṇasahagata’’nti vuttaṁ. Taṁ anupapannaṁ.",
  "anya-e0301n10:15_0": "Saḷāyatananti cha ajjhattikāyatanāni eva sabbattha pāḷiyaṁ vibhattāni.",
  "anya-e0301n10:15_1": "Ekacce pana ācariyā bāhirāyatanāni phassassa paccayā hontīti katvā tānipi idha gaṇhanti.",
  "anya-e0301n10:15_2": "Taṁpi nidānavagga pāḷiyā sametiyeva. Yathāha –",
  "anya-e0301n10:16_0": "Katamoca bhikkhave lokassa samudayo.",
  "anya-e0301n10:16_1": "Cakkhuñca paṭicca rūpeca uppajjati cakkhuviññāṇaṁ. Tiṇṇaṁ saṅgati phasso. Phassapaccayā vedanā. Vedanāpaccayā taṇhā.La.",
  "anya-e0301n10:16_2": "Domanassupāyāsā sambhavantīti ayaṁ lokassa samudayo. Sotañca.La.",
  "anya-e0301n10:16_3": "Manañca paṭicca dhammeca uppajjati manoviññāṇaṁ. Tiṇṇaṁ saṅgati phasso.La. Lokassa samudayoti.",
  "anya-e0301n10:17_0": "Phassavedanādayopi nayadvaye taṁ taṁ viññāṇasampayuttā veditabbā. Taṇhupādānāni pākaṭāni.",
  "anya-e0301n10:17_1": "Bhavo duvidho kammabhavo upapattibhavoca.",
  "anya-e0301n10:17_2": "Lokiyakusalākusalabhūtā cetanāca.",
  "anya-e0301n10:17_3": "Cetanāsampayuttā abhijjhādayo anabhijjhādayoca kammabhavo.",
  "anya-e0301n10:17_4": "Yathāha-sabbaṁpi bhavagāmikammaṁ kammabhavoti.",
  "anya-e0301n10:17_5": "Kammanibbattā pana sabbepi lokiyavipākakkhandhā sabbānica kammajarūpāni upapattibhavo suttantikanayena.",
  "anya-e0301n10:17_6": "Abhidhammanayena pana lokuttara khandhāpi vibhaṅge āgatāeva.",
  "anya-e0301n10:17_7": "Jātijarāmaraṇāni sabbesaṁ saṅkhata dhammānaṁ lakkhaṇapattāni.",
  "anya-e0301n10:17_8": "Sokādīsu ñātibyasanādīhi phuṭṭhassa socanākārena pavattā domanassavedanā sokonāma.",
  "anya-e0301n10:17_9": "Rodanākārena pavatto aniṭṭho cittajasaddo paridevonāma.",
  "anya-e0301n10:17_10": "Kāyikā dukkhavedanā dukkhaṁnāma.",
  "anya-e0301n10:17_11": "Cetasikā dukkhavedanā domanassaṁnāma.",
  "anya-e0301n10:17_12": "Ñātibyasanādinimittaṁ saṁsīdanavisīdanākārapavatto doso upāyāsonāma. Ayamettha vibhāgo.",
  "anya-e0301n10:17_13": "Yesaṁ pana khandhadukkhe avijjā appahīnā hoti.",
  "anya-e0301n10:17_14": "Tesaṁ itarasaccesupi sā appahīnāeva hotīti te khandhapavattiyaṁeva sukhasaññaṁ labhanti. Khandhanirodhe dukkhasaññaṁ.",
  "anya-e0301n10:17_15": "Khandhapavattimaggeeva sukhamaggasaññaṁ labhanti.",
  "anya-e0301n10:17_16": "Khandhanirodhamagge dukkhamaggasaññaṁ.",
  "anya-e0301n10:17_17": "Tasmā khandhapavattipaccayabhūtā puññā puññāneñjābhisaṅkhāradhammāeva tesaṁ avijjānivuṭānaṁ sukhakāmānaṁ dukkhapaṭikūlānaṁ sattānaṁ paṭisaraṇā hontīti vuttaṁ avijjāpacca yāsaṅkhārāti.",
  "anya-e0301n10:17_18": "Etthaca visesato paccuppannakhandhapaṭicchādikāya avijjāya duccaritabhūtā apuññābhisaṅkhārā sambhavanti.",
  "anya-e0301n10:17_19": "Anāgata khandhapaṭicchādikāya avijjāya sucaritabhūtā puññāneñjābhisaṅkhārā sambhavantīti veditabbā.",
  "anya-e0301n10:17_20": "Saṅkhāresu sati appahīnabhavataṇhānaṁ sattānaṁ cutianantaraṁ punabhavābhinibbattiyā koci vibandho nāma natthi.",
  "anya-e0301n10:17_21": "Tasmā saṅkhārapaccayā viññāṇaṁ nāmarūpaṁ saḷāyatanaṁ phasso vedanāti ime attabhāvasaññitā pañcadhammā bhavantare pātu bhavanti.",
  "anya-e0301n10:17_22": "Tattha pana viññāṇameva padhānaṁ jeṭṭhakaṁ hotīti vuttaṁ.",
  "anya-e0301n10:17_23": "Saṅkhārapaccayāviññāṇanti viññāṇeca sati tassa udayabhūtānaṁ nāmarūpānaṁ uppattiyā vibandhonāma natthīti vuttaṁ. Viññāṇapaccayānāma rūpanti.",
  "anya-e0301n10:17_24": "Ettāvatā sāmaññato paripuṇṇonāma kāyo rūpa kāyoca vutto hoti.",
  "anya-e0301n10:17_25": "Evaṁsantepi tesu dvīsu kāyesu yedhammā sattapaññattiyā padhānaṅgabhūtā honti.",
  "anya-e0301n10:17_26": "Yehica phassā dīni upari aṅgāni āgatāni honti.",
  "anya-e0301n10:17_27": "Yesuca sattā attagāhaṁ daḷhataraṁ gaṇhanti.",
  "anya-e0301n10:17_28": "Te visuṁ nīharitvā dassetuṁ nāmarūpapaccayā saḷāyatananti vuttaṁ.",
  "anya-e0301n10:17_29": "Nāmarūpe sati tesaṁpi uppattiyā vibandho natthiyeva.",
  "anya-e0301n10:17_30": "Saḷāyatanasamuṭṭhitoca phasso saḷāyatane sati ekantena sambhavatīti vuttaṁ saḷāyatanapaccayāphassoti.",
  "anya-e0301n10:17_31": "Phassasamuṭṭhitāca vedanā phasse sati ekantena sambhavatiyevāti vuttaṁ phassapaccayāvedanāti.",
  "anya-e0301n10:17_32": "Sukhavedanāsadiso taṇhāya avassayonāma natthīti vuttaṁ vedanāpaccayātaṇhāti.",
  "anya-e0301n10:17_33": "Kāmupādānañcanāma ekasmiṁ ārammaṇe punappunaṁ samudācaritvā daḷhattappattā taṇhāeva,",
  "anya-e0301n10:17_34": "diṭṭhiyoca attanica attano ārammaṇesuca assādana khamana rocana bhūtāya taṇhāya vasena daḷhattaṁ āpajjantīti vuttaṁ taṇhāpaccayāupādānanti.",
  "anya-e0301n10:17_35": "Upādiyantāca tassa tassa upādāniyassa atthassa hitavuḍḍhisaññitaṁ taṁtaṁ kammabhavaṁ āyūhantiyevāti vuttaṁ upādānapaccayābhavoti.",
  "anya-e0301n10:17_36": "Bhavasaddo hettha vaḍḍhipariyāyo. Yathā –",
  "anya-e0301n10:18_0": "Suvijāno bhavaṁ hoti, duvijāno parābhavoti.",
  "anya-e0301n10:19_0": "Kammabhave sati ekantena punabhavopi sambhavatīti vuttaṁ bhavapaccayājātīti.",
  "anya-e0301n10:19_1": "Jātiyāca sati ekantena jarāmaraṇaṁ hotiyevāti vuttaṁ jātipaccayājarāmaraṇanti.",
  "anya-e0301n10:19_2": "Ayamettha tabbhāvabhāvibhāvavidhi.",
  "anya-e0301n10:19_3": "Sokādivacanañcettha īdisena tabbhāva bhāvibhāvena pavattassa sakalassa vaṭṭadhammassa ādīnavarāsidassa natthaṁ vuttanti.",
  "anya-e0301n10:19_4": "Etthāti imasmiṁ paccayasaṅgahe.",
  "anya-e0301n10:19_5": "Tatthāti tasmiṁ paṭiccasamuppādanaye.",
  "anya-e0301n10:19_6": "Addhānavante dhamme bhuso dhāretīti addhā. Kālo.",
  "anya-e0301n10:19_7": "So hi tekālike dhamme santānānupabandhavasena kappaparaṁparā vassa utu māsa pakkha ratti diva paraṁparāca hutvā apatamāne dhārento viya upaṭṭhātīti. Athavā,",
  "anya-e0301n10:19_8": "bhuso dahanti tiṭṭhanti pavattanti tekālikā dhammā etthāti addhā. Kāloyeva.",
  "anya-e0301n10:19_9": "So pana sayaṁ abhinnopi bhedavante dhamme upādāya bhinno viya upacarituṁ yuttoti vuttaṁ tayoaddhāti.",
  "anya-e0301n10:20_0": "[227] Yaṁ pana vibhāvaniyaṁ",
  "anya-e0301n10:21_0": "‘‘Atati satataṁ gacchati pavattatīti addhāti vuttaṁ’’. Taṁ na sundaraṁ.",
  "anya-e0301n10:22_0": "Evañhi sati addhānanti nasijjhati.",
  "anya-e0301n10:22_1": "Yathā addhānamaggapaṭipannoti. Aṅgānīti avayavapadhānaṅgāni.",
  "anya-e0301n10:22_2": "Padhānasambhārāti vuttaṁ hoti. Ākārāti avayavakoṭṭhāsā.",
  "anya-e0301n10:22_3": "Koṭṭhāsattho hettha ākārasaddo. Yathā dvattiṁsākārāti.",
  "anya-e0301n10:22_4": "Ākiranti tattha tattha pakiritvā thapitā viya hontīti ākārātipi vadanti.",
  "anya-e0301n10:22_5": "Sandhīti dvinnaṁ dvinnaṁ saṅkhepānaṁ saṅghaṭanaṭṭhānaṁ.",
  "anya-e0301n10:22_6": "Saṅkhepāti padhānadhammasaṅgahā.",
  "anya-e0301n10:22_7": "Vaṭṭanti punappunaṁ āvaṭṭantīti vaṭṭāni.",
  "anya-e0301n10:22_8": "Mūlayanti sabbepi vaṭṭadhammā ettha tiṭṭhanti tadāyattavuttitāyāti mūlāni. Patiṭṭhā. Pabhavāti attho.",
  "anya-e0301n10:22_9": "Yasmā eko puriso ekāya aṅguliyā samuddo dakaṁ gahetvā mahājanassa mukhe pakkhipitvā catūsu mahāsamuddesu udakassa loṇabhāvaṁ saññāpento viya bhagavāpi avijjā paccayā saṅkhārātiādinā ekameva paccuppannabhavaṁ paripuṇṇaṁ desetvā anamataggassa sakalassa saṁsāravaṭṭassa pavattiṁ ñāpesi.",
  "anya-e0301n10:22_10": "Paripuṇṇaṁ desentenaca nāma tassa ekassa bhavassa hetuca desetabbo hoti. Phalañca desetabbaṁ hoti.",
  "anya-e0301n10:22_11": "Tattha hetū nāma purimabhave siddhā avijjā saṅkhārā. Phalaṁnāma anāgatabhave jāti.",
  "anya-e0301n10:22_12": "Iti ekabhavavisayāpi ayaṁ desanā ekadesena atītānāgata sādhāraṇāca hotīti vuttaṁ avijjāsaṅkhārāatītoaddhātiādi.",
  "anya-e0301n10:22_13": "Etthaca addhuno addhāvantānañca abhedaṁ viya katvā vacanaṁ dhammato visuṁ addhāsaṅkhātassa kālassa abhāvaṁ dasseti.",
  "anya-e0301n10:22_14": "Kāloyeva lokaṁ pavatteti nivattetīti pavattaṁ micchāvādañca nīvāreti.",
  "anya-e0301n10:22_15": "Na hi sayaṁ abhāvabhūto kālo kassaci pavattako nivattakoca bhavituṁ yuttoti.",
  "anya-e0301n10:22_16": "Kasmā panettha ekamekassa paccuppannassa attabhāvassa pavattiṁ dassento bhagavā atītabhave hetuñca anāgatabhave phalañca dassetīti.",
  "anya-e0301n10:22_17": "Ahetuvisamahetudiṭṭhīnaṁ nīvāraṇatthaṁ atītahetu dassanaṁ.",
  "anya-e0301n10:22_18": "Ucchedadiṭṭhi nīvāraṇatthaṁ anāgataphaladassanaṁ.",
  "anya-e0301n10:22_19": "Sassata diṭṭhinīvāraṇatthaṁ ubhayadassananti daṭṭhabbaṁ.",
  "anya-e0301n10:22_20": "Tattha ahetu apaccayā sattā pavattanti nivattanti saṁkilissanti visujjhantīti pavattā diṭṭhi ahetudiṭṭhināma.",
  "anya-e0301n10:22_21": "Brahmā pajāpati issaranimmānādivasena abhūta hetudassanaṁ visamahetudiṭṭhināma. Sattā maraṇe ucchijjanti,",
  "anya-e0301n10:22_22": "anāgate jātināma natthīti pavattā diṭṭhi ucchedadiṭṭhināma. Attānicco dhuvo,",
  "anya-e0301n10:22_23": "sova bhavato bhavaṁ sandhāvati saṁsaratīti pavattā diṭṭhi sassatadiṭṭhināma.",
  "anya-e0301n10:22_24": "Evaṁ nicco hutvā sandhāvantopana avijjādīhi sādhetabbo nahoti.",
  "anya-e0301n10:22_25": "Tasmā avijjāsaṅkhārehi bhavantare puna viññāṇuppattiṁ vadantena sassatadiṭṭhi nīvāritā hotīti.",
  "anya-e0301n10:23_0": "Kasmā panettha sokādayo aṅgesu nagahitāti.",
  "anya-e0301n10:23_1": "Jātiyā sati sokādayo ekantena sambhavantīti evaṁ tabbhāva bhāvibhāva lakkhaṇassa abhāvato.",
  "anya-e0301n10:23_2": "Satipi hi jātiyā rūpa loke arūpalokeca te na sambhavanti.",
  "anya-e0301n10:23_3": "Kāmalokepi kesañci na sambhavantiyevāti.",
  "anya-e0301n10:23_4": "Yadievaṁ kimatthaṁ tesaṁ vacananti.",
  "anya-e0301n10:23_5": "Jātiyāvā avijjādikassavā vuttappakārassa sakalassa vaṭṭapavattassa mahāādīnavarāsidassanatthanti dassetuṁ sokādivacanaṁ panettha nissanda phalanidassananti vuttaṁ.",
  "anya-e0301n10:23_6": "Tattha nissandaphalanidassananti jātiyā mahāādīnava rāsisaṅkhātassa udayaphalassa nidassananti attho.",
  "anya-e0301n10:23_7": "Kasmā pana imassa paccuppanna bhavassa atītapaccayā dve avijjā saṅkhārā eva pāḷiyaṁ vuttā.",
  "anya-e0301n10:23_8": "Kiṁ pana te eva dve imassa paccayā hontīti. Aññepi hontiyeva.",
  "anya-e0301n10:23_9": "Atha kasmā te pāḷiyaṁ na vuttāti.",
  "anya-e0301n10:23_10": "Avuttānaṁpi tesaṁ atthato laddhattāti.",
  "anya-e0301n10:23_11": "Kathañca te avuttāpi laddhāti.",
  "anya-e0301n10:23_12": "Tabbhāva bhāvibhāvalakkhaṇena tadavinābhāvibhāvalakkhaṇenaca laddhāti dassento avijjāsaṅkhāraggahaṇenātiādi māha. Esa nayo paratthapi.",
  "anya-e0301n10:23_13": "Tattha avijjā saṅkhāraggahaṇenāti pāḷiyaṁ ādito vuttena avijjāsaṅkhāra vacanena.",
  "anya-e0301n10:23_14": "Taṇhupādānabhavāpi gahitā bhavantīti avijjābhāve bhāvato,",
  "anya-e0301n10:23_15": "abhāveca abhāvato avijjāgahaṇena taṇhupādānānipi gahitāni bhavanti. Saṅkhārabhāveca bhāvato,",
  "anya-e0301n10:23_16": "abhāveca abhāvato saṅkhāraggahaṇena kammabhavopi gahito bhavatīti attho.",
  "anya-e0301n10:24_0": "Vibhāvaniyaṁ pana",
  "anya-e0301n10:25_0": "Kilesabhāvasāmaññato avijjāgahaṇena taṇhupādānāni.",
  "anya-e0301n10:25_1": "Kammabhāva sāmaññato saṅkhāraggahaṇena kammabhavo gahitoti vuttaṁ. Taṁpi yujjati.",
  "anya-e0301n10:26_0": "Tathā avijjā saṅkhārā gahitā bhavantīti sambandho.",
  "anya-e0301n10:26_1": "Tadavinā bhāvibhāvena taṇhupādānavacanena avijjāca bhavavacanena saṅkhārāca gahitāti attho.",
  "anya-e0301n10:26_2": "Lakkhaṇadhammānaṁ lakkhitabbadhammehi avinābhāvibhāvato tadavinābhāvibhāvena jātijarā.La. Gahitanti vuttaṁ. Itikatvāti iminā kāraṇena.",
  "anya-e0301n10:26_3": "Vīsatākārā bhavantīti sambandho.",
  "anya-e0301n10:26_4": "Pathamaṁ hetupañcakaṁ eko saṅkhepo. Dutīyaṁ phalapañcakaṁ eko. Tatīyaṁ hetupañcakaṁ eko.",
  "anya-e0301n10:26_5": "Catutthaṁ phalapañcakaṁ eko saṅkhepoti catusaṅkhepā honti.",
  "anya-e0301n10:26_6": "Cattāro saṅgahā hontīti attho.",
  "anya-e0301n10:26_7": "Catūsu pana saṅkhepesu siddhesu pathamena dutīyassa dutīyena tatīyassa tatīyena catutthassāti evaṁ tisso sandhiyopi sijjhantiyevāti vuttaṁ tisandhi catusaṅkhepāca bhavantīti.",
  "anya-e0301n10:26_8": "Etthaca hetupañcakaṁ phalapañcakanti etaṁ lokassa pākaṭavohāravasena vuttaṁ.",
  "anya-e0301n10:26_9": "Hetuphala saddā pana paccayapaccayuppannapariyāyā eva hontīti dutīyapañcakassa pathamaṁ upādāya phalapañcakatā tatīyaṁ upādāya hetupañcakatāca na na sambhavati.",
  "anya-e0301n10:26_10": "Tathā tatīyassapi catutthaṁ upādāya hetupañcakatā dutīyaṁ upādāya phalapañcakatācāti.",
  "anya-e0301n10:26_11": "Evañhi sati hetuto phalameva siyā.",
  "anya-e0301n10:26_12": "Na phalato hetūti codanā anokāsāeva hotīti.",
  "anya-e0301n10:26_13": "Dvīsu pana hetupañcakesu saṅkhārakammabhavānaṁ viseso aṭṭhakathāyaṁ vuttoyeva.",
  "anya-e0301n10:26_14": "Yathāha-dānaṁ dassāmīti cittaṁ uppādetvā māsaṁpi saṁvaccharaṁpi dānupakaraṇāni sajjantassa uppannā purimacetanāyo āyūhanasaṅkhārānāma.",
  "anya-e0301n10:26_15": "Paṭiggāhakānaṁ pana hatthe dakkhiṇaṁ patiṭṭhāpayato uppannā cetanā bhavoti vuccati.",
  "anya-e0301n10:26_16": "Ekāvajjanesuvā chasu javanesu cetanā āyūhana saṅkhārānāma. Sattamajavanacetanā bhavo. Yākācivā pana cetanā bhavo.",
  "anya-e0301n10:26_17": "Taṁsampayuttā āyūhana saṅkhārānāmāti.",
  "anya-e0301n10:26_18": "Kammabhavo upapattibhavoti dve bhavā dvādasasu aṅgesu ekasseva bhava aṅgassa avayavānāma hontīti vuttaṁ kammabhavasaṅkhātobhave kadesotiādi.",
  "anya-e0301n10:26_19": "Etthaca saṅkhārakammabhavānaṁ viseso vutta nayeneva veditabbo.",
  "anya-e0301n10:27_0": "[228] Yaṁ pana vibhāvaniyaṁ",
  "anya-e0301n10:28_0": "‘‘Kammabhavasaṅkhāto bhavekadesoti ettha āyatiṁ paṭisandhiyā paccayacetanā saṅkhārāti veditabbā’’ti vuttaṁ. Taṁ idha na yujjati.",
  "anya-e0301n10:29_0": "Tesaṁ dvinnaṁpi dvīsu hetupañcakesu saṅgahitattāti.",
  "anya-e0301n10:29_1": "Yathā rutapāḷinayenavā etaṁ vuttanti daṭṭhabbaṁ.",
  "anya-e0301n10:29_2": "Avasesācāti idaṁ jātijarāmaraṇehi saddhiṁ viññāṇādiphalapañcakaṁ sandhāya vuttaṁ.",
  "anya-e0301n10:29_3": "Etthaca yadetaṁ pubbe jātijarāmaraṇaggahaṇena viññāṇādi phala pañcakaṁ gahitaṁ. Taṁ atthato upapattibhavoeva.",
  "anya-e0301n10:29_4": "Nahi phalapañcakato añño upapattibhavonāma atthīti.",
  "anya-e0301n10:29_5": "Evaṁ santepi dhammavibhāga rakkhaṇatthaṁ upapattibhavasaddena catutthapañcakaṁ gahitanti yuttaṁ.",
  "anya-e0301n10:29_6": "Dvādasasu aṅgesu avijjānāma moho. Soca akusalamūlaṁ. Taṇhānāma lobho.",
  "anya-e0301n10:29_7": "Soca akusala mūlanti vuttaṁ avijjā taṇhāvasena dve mūlānīti. Athavā, mūlanti sīsaṁ. Dve vaṭṭasīsānīti attho.",
  "anya-e0301n10:29_8": "Aṭṭhakathāyaṁ pana purimaṁ pañcakadvayaṁ ekaṁ bhavacakkaṁ pacchimaṁ pañcakadvayaṁ ekaṁ bhavacakkanti katvā purimaṁ avijjāmūlaṁ.",
  "anya-e0301n10:29_9": "Tañca diṭṭhicaritānaṁvā apāyagāmīnaṁvā cakkaṁ. Pacchimaṁ taṇhāmūlaṁ.",
  "anya-e0301n10:29_10": "Tañca rāgacaritānaṁvā sugatigāmīnaṁvā cakkanti dassitaṁ.",
  "anya-e0301n10:29_11": "Cakkanti pana yato paṭṭhāya vaṭṭasantānassa ārabbho hoti.",
  "anya-e0301n10:29_12": "Tasmiṁ puna āgateeva cakkaṁnāma siyā.",
  "anya-e0301n10:29_13": "Tasmā idha dutīyena hetuphala yugaḷena saddhiṁ sabbaṁ ekameva cakkanti yuttaṁ.",
  "anya-e0301n10:30_0": "Kasmā panettha āgamanasambhāresu avijjāeva sīsaṁ katvā vuttā. Gamanasambhāresuca taṇhāeva.",
  "anya-e0301n10:30_1": "Nanu ubhayattha ubhayaṁpi sīsaṁ katvā vattabbanti. Vuccate,",
  "anya-e0301n10:30_2": "sukhavedanāsadiso hi taṇhāya āhāronāma natthi.",
  "anya-e0301n10:30_3": "Tasmā vedanaṅgato paraṁ vaṭṭaṅgaṁ ghaṭentena vedanā nurūpātaṇhāeva vattabbā.",
  "anya-e0301n10:30_4": "Na avijjāti gamanasambhāresu tāva avijjāya okāso natthi.",
  "anya-e0301n10:30_5": "Sabbapathamaṁ ārabbhaṭṭhāneca sabbapadhānā avijjāeva vattabbā hoti.",
  "anya-e0301n10:30_6": "Sāca saṅkhāruppādane avirajjhanakaṅgabhūtāti na tesaṁ antare ekassa aṅgassa atthāya kiñci vattabbaṁ atthīti āgamanasambhāresu taṇhāya okāso natthīti.",
  "anya-e0301n10:30_7": "Ayañhi paṭiccasamuppādadesanānāma padhānaṅgapariggaha vasena pavattā.",
  "anya-e0301n10:30_8": "Na labbhamāna sabbadhamma pariggaha vasenāti.",
  "anya-e0301n10:31_0": "Yaṁ pana vibhāvaniyaṁ",
  "anya-e0301n10:32_0": "Pubbantassa avijjāmūlaṁ.",
  "anya-e0301n10:32_1": "Aparantassa taṇhāmūlanti vuttaṁ.",
  "anya-e0301n10:33_0": "Tattha pubbantassāti pubbassa hetuphalakoṭṭhāsassa.",
  "anya-e0301n10:33_1": "Aparantassāti pacchimassa hetuphala koṭṭhāsassāti atthoti.",
  "anya-e0301n10:33_2": "Kasmā panetāni dvemūlānināma hontīti āha –",
  "anya-e0301n10:34_0": "Tesamevaca mūlānaṁ, nirodhena nirujjhatīti.",
  "anya-e0301n10:35_0": "Tesaṁ samudayena sakalavaṭṭaṁ samudeti. Nirodhenaca nirujjhati.",
  "anya-e0301n10:35_1": "Tasmā tāni dvemūlānināmāti vuttaṁ hoti.",
  "anya-e0301n10:35_2": "Keci pana paṭiloma paṭiccasamuppāda dassanametanti vadanti.",
  "anya-e0301n10:35_3": "Paṭiloma paṭicca samuppādonāma avijjānirodhā saṅkhāranirodho saṅkhāranirodhā viññāṇanirodhotiādiko nirodhavāro.",
  "anya-e0301n10:35_4": "Idāni sokādi vacanaṁ na kevalaṁ nissandaphala nidassanatthameva hoti.",
  "anya-e0301n10:35_5": "Athakho jarāmaraṇena saddhiṁ ekaṁ aṅgaṁ hutvā upari vaṭṭamūladhammapaṭipādakānaṁ dukkhadhammānaṁ nidassanatthaṁpi hotīti dassento jarāmaraṇa mucchāyātiādi māha.",
  "anya-e0301n10:35_6": "Tattha mucchāsaddena sokādīnaṁ gahaṇaṁ.",
  "anya-e0301n10:35_7": "Tepi hi sayaṁ āsavasambhūtā hutvā puna āsavuppādāya paccayā hontīti etena tesaṁ jarāmaraṇaṅge gahaṇaṁ siddhaṁ bhavati.",
  "anya-e0301n10:35_8": "Jarāmaraṇamucchāya abhiṇhaso pīḷitānaṁ bālānaṁ āsavā abhiṇhaso samuppajjanti.",
  "anya-e0301n10:35_9": "Āsavānaṁsamuppādāavijjāca pavaḍḍhati.",
  "anya-e0301n10:35_10": "Āsavasamudayā avijjāsamudayoti hi vuttaṁ.",
  "anya-e0301n10:35_11": "Evañca sati avijjāpaccayā saṅkhārāti puna ābandhameva vaṭṭanti attho. Etthaca –",
  "anya-e0301n10:36_0": "Nānā byasanaphuṭṭhassa, sokādīnaṁ pavattito;",
  "anya-e0301n10:37_0": "Avijjā taṇhā vaḍḍhanti, yato vaṭṭaṁ pavattatī tipi.",
  "anya-e0301n10:38_0": "Vattabbaṁ.",
  "anya-e0301n10:38_1": "Yathāha-katamoca bhikkhave dukkhassa vipāko.",
  "anya-e0301n10:38_2": "Sammohavepakkaṁ vāhaṁ bhikkhave dukkhaṁ vadāmi.",
  "anya-e0301n10:38_3": "Pariyeṭṭhivepakkaṁvāti tattha sammoho avijjā. Pariyeṭṭhi taṇhā.",
  "anya-e0301n10:38_4": "Tadubhayaṁ vipākaṁ etassāti katvājarāmaraṇasokādikaṁ dukkhaṁ sammohavepakkaṁ pariyeṭṭhivepakkantica vuccatīti.",
  "anya-e0301n10:38_5": "Tattha sammohonāma ñātibyasanā dinā phuṭṭhosocati paridevati uratāḷi kandati,",
  "anya-e0301n10:38_6": "sammohaṁ āpajjatīti evaṁ āgato sammoho.",
  "anya-e0301n10:38_7": "Pariyiṭṭhināma yathā jigacchāti pīḷito.",
  "anya-e0301n10:38_8": "Bhojanaṁ pattheti pariyesati pipāsābhipīḷito. Pāṇiyaṁ pattheti pariyesati,",
  "anya-e0301n10:38_9": "evaṁ kenaci dukkhena phuṭṭho sukhaṁ pattheti pariyesatīti evaṁ pavattā pariyiṭṭhitaṇhā.",
  "anya-e0301n10:38_10": "Ettha pana yasmā jarāmaraṇasadisaṁ mahantaṁ visaṭaṁ niyatañca imassa lokassa dukkhaṭṭhānaṁnāma natthi.",
  "anya-e0301n10:38_11": "Dukkhanissaraṇatthañca satthusāsanaṁ.",
  "anya-e0301n10:38_12": "Tasmā ayaṁ paṭiccasamuppādadesanā jarāmaraṇanidānā hoti.",
  "anya-e0301n10:38_13": "Yathāha-kicchaṁ vatāyaṁ loko āpanno jāyatica jiyyatica miyyatica cavatica upapajjatica.",
  "anya-e0301n10:38_14": "Athaca panimassaṁ dukkhassa nissaraṇaṁ nappajānāti jarāmaraṇassātiādi.",
  "anya-e0301n10:38_15": "Yesu pana aṅgesu ādito paṭṭhāya ñātesu jarāmaraṇaṁ samūlaṁ khanitvā tato attānaṁ mocetuṁ sakkoti.",
  "anya-e0301n10:38_16": "Tāni dassetuṁ jātiādīni purimāni aṅgāni desitāni. Apica.",
  "anya-e0301n10:38_17": "Ekasmiṁ bhave ṭhatvā āgamanasambhārehica gamanasambhārehica āgatiyāca gatiyāca saddhiṁ attabhāvanibbattiyā dassitāya atīte anāgateca sakalasaṁsāre tasmiṁ tasmiṁ bhave tassa tassa attabhāvassa nibbatti dassitāeva hoti.",
  "anya-e0301n10:38_18": "Sabbānica diṭṭhigatāni nivattitāni.",
  "anya-e0301n10:38_19": "Bhavacakkañca anādimantaṁ hutvā ābandhatiyeva.",
  "anya-e0301n10:38_20": "Tasmā jarāmaraṇavacanenavā sokādivacanenavā avijjaṁ acintetvā vaṭṭapavattassa mahāādīnavarāsidassanameva paccetabbanti. Iccevantiādi nigamanaṁ.",
  "anya-e0301n10:38_21": "Iccevaṁ avijjāpaccayā saṅkhārātiādinā nayena paṭhapesīti sambandho.",
  "anya-e0301n10:38_22": "Iccevaṁ ābandhaṁ anādikaṁ tebhūmakaṁ vaṭṭantipi yojenti.",
  "anya-e0301n10:39_0": "Tattha iccevaṁ ābandhanti jarāmaraṇamucchāyātiādinā vutta nayena punappunaṁ ābandhaṁ. Anādikanti kasmā vuttaṁ. Nanu avijjā ādimhi vuttāti. Vuccate,",
  "anya-e0301n10:39_1": "vaṭṭassa ādibhūtattā sā ādimhi vuttā na hoti.",
  "anya-e0301n10:39_2": "Vaṭṭakathāya sīsa bhūtattāeva sā ādimhi vuttā.",
  "anya-e0301n10:39_3": "Evaṁ vuttāya pana tāya vaṭṭassa anādikabhāvopi dassito.",
  "anya-e0301n10:39_4": "Avijjā hi nāma bahiddhā na labbhati.",
  "anya-e0301n10:39_5": "Sattasantāne eva labbhatīti paccakkhatova siddhametaṁ.",
  "anya-e0301n10:39_6": "Tasmā idha atītabhave avijjāya siddhāya tassāadhiṭṭhānabhūto attabhāvopi tasmiṁ bhave sijjhatiyeva.",
  "anya-e0301n10:39_7": "Sijjhanto ca imassaṁ dasanoyaṁ vutta nayena aññāya avijjāya eva sijjhati, na aññathā.",
  "anya-e0301n10:39_8": "Evañca sabhi puna tassapi adhiṭṭhānabhūto attabhāvo sijjhatiyevāti avijjā attabhāvocāti ubhayaṁ petaṁ anavaṭṭhitaṁ anādikameva hotīti.",
  "anya-e0301n10:39_9": "Vaṭṭassa pana tividhassapi padhānapaccayabhūtattā sā vaṭṭakathāya sīsabhūtā hoti.",
  "anya-e0301n10:39_10": "Yadi sā vaṭṭassa ādibhūtā na hoti.",
  "anya-e0301n10:39_11": "Atha tassāpi paccayo vattabboti. Saccaṁ.",
  "anya-e0301n10:39_12": "Tassā pana paccaye vuttepi tassa paccayassapi paccayo vattabboti āgacchatiyeva.",
  "anya-e0301n10:39_13": "Evañca sati tassa tassāti niṭṭhānameva napaññā yeyyāti. Aññattha pana vuttoyeva.",
  "anya-e0301n10:39_14": "Yathāha-āsavasamudayā avijjāsamudayoti.",
  "anya-e0301n10:39_15": "Yathācāha-avijjaṁ pāhaṁ bhikkhave sāhāraṁ sanidānaṁ vadāmi. Kocassā āhāro.",
  "anya-e0301n10:39_16": "Pañcanīvaraṇā tissa vacanīyanti. Yathācāha-avijjā paccayo, saṅkhārā paccayuppannā.",
  "anya-e0301n10:39_17": "Ubhayametaṁ paṭicca samuppannanti.",
  "anya-e0301n10:39_18": "Paṭhapesīti paññāpesi desesīti attho. [Paṭiccasamuppādanayo.]",
  "anya-e0301n10:40_0": "167.",
  "anya-e0301n10:40_1": "Idāni paṭṭhānanayaṁ dassetuṁ hetupaccayotiādi āraddhaṁ.",
  "anya-e0301n10:40_2": "Tatthahetuca so paccayocāti hetupaccayo,",
  "anya-e0301n10:40_3": "hetu hutvā paccayo hetubhāvena paccayoti vuttaṁ hoti.",
  "anya-e0301n10:40_4": "Tattha kenaṭṭhena hetūti mūlaṭṭhena, koca mūlaṭṭhoti.",
  "anya-e0301n10:40_5": "Rukkhānaṁ rukkhamūlassa viya bhūmiyaṁ sahajātadhammānaṁ ārammaṇesu suppatiṭṭhi tabhāvasādhanaṭṭho mūlaṭṭhonāma.",
  "anya-e0301n10:40_6": "Sahajātadhammānaṁ kusalādi bhāvasādhanaṭṭho mūlaṭṭhonāmātipi vadanti. Yaṁ panettha vattabbaṁ. Taṁ heṭṭhā vuttameva.",
  "anya-e0301n10:40_7": "Saddatthato pana hinonti vuddhiviruḷhivepullapattivasena suṭṭhu patiṭṭhahanti sahajātadhammā ettha etenavā ārammaṇe daḷhanipātinā thāmabalasampannenāti hetu.",
  "anya-e0301n10:40_8": "Paccaya saddo pana upakārakaṭṭho.",
  "anya-e0301n10:40_9": "Upakārakotica sayaṁ yādisena sabhāvena upalabbhamāne anuppannāvā dhammā uppajjanti.",
  "anya-e0301n10:40_10": "Uppannāvā tiṭṭhanti ṭhitāvā uparuparivuddhiviruḷhiyā paccayattaṁ upagacchanti.",
  "anya-e0301n10:40_11": "Tādi senasabhāvena upaladdhiyeva.",
  "anya-e0301n10:40_12": "Nahi sabhāvadhammesu īhāvā byāpārovā upalabbhati.",
  "anya-e0301n10:40_13": "Yena kattāvā kāretāvā upalabbheyyāti.",
  "anya-e0301n10:40_14": "Tathā upaladdhiyaṁ pana sati anurūpānaṁ paccayuppannadhammānaṁ anuppannānaṁvā uppajjanato uppannānaṁvā ṭhitibhāvapattito ṭhitānaṁ vā uparuparivuddhiviruḷhiyā paccayattupagamanato suṭṭhu karānto viya sādhento viya hotīti katvā upakārako tveva vuccatīti.",
  "anya-e0301n10:40_15": "Iti ārammaṇe thirabhāvavuddhi viruḷhibhāvasādhana saṅkhātena mūlabhāvena upakārakā chahetudhammā hetupaccayo nāma.",
  "anya-e0301n10:41_0": "Āramanti cittacetasikā dhammā suṭṭhu ratiṁ anubhavantā viya ajjholambamānā pavattanti etthāti ārammaṇaṁ.",
  "anya-e0301n10:41_1": "Ārammaṇabhāneva upakārakā chaḷārammaṇadhammā ārammaṇapaccayo.",
  "anya-e0301n10:41_2": "Adhipati saddattho heṭṭhā vuttoyeva.",
  "anya-e0301n10:41_3": "Adhipati bhāvena upakārako dhammo adhipatipaccayo.",
  "anya-e0301n10:41_4": "So duvidho ārammaṇādhipati sahājātādhipativasena.",
  "anya-e0301n10:41_5": "Ārammaṇadhammāpi hi keci garukatā attano ārammaṇikadhamme sāmino viya dāse attano vasevattayamānā attani niccaṁ ninnapoṇapabbhāreeva karontīti.",
  "anya-e0301n10:41_6": "Natthi antaraṁ etassāti anantaro,",
  "anya-e0301n10:41_7": "anantarabhāvena upakārako dhammo anantarapaccayo.",
  "anya-e0301n10:41_8": "Suṭṭhu anantarabhāvena upakārako dhammo samanantarapaccayo.",
  "anya-e0301n10:41_9": "Imesaṁ dvinnaṁ paccayānaṁ dhammato viseso natthi.",
  "anya-e0301n10:41_10": "Atthato pana purimacitte niruddhepi pacchā santānaṁ ucchijjituṁ adatvā santānānubandhavasena sārammaṇadhamma bhāvena attasadisassa dhammantarassa uppādanaṁ anantarapaccayatā.",
  "anya-e0301n10:41_11": "Dhammantare uppādiyamānepi yaṁkiñci dhammaṁ anuppādetvā paṭisandhādīnaṁ kiccaṭṭhānānaṁ paṭipāṭiyā cittaniyāmaṁ nāma sādhetvā anurūpasseva dhammantarassa uppādanaṁ samanantarapaccayatāti.",
  "anya-e0301n10:41_12": "Evañhi sati nirodhā vuṭṭhahantassa asaññasattā cavantassaca purimapacchimabhāgapavattānaṁ cittuppādānaṁpi anantaratā samanantaratāca upapannā hotīti.",
  "anya-e0301n10:41_13": "Nahi abhāva bhūto antare kālo tesaṁ antaraṁ karotināma.",
  "anya-e0301n10:41_14": "Naca aññasantānabhūto antare rūpadhammo. Aññañhi rūpasantānaṁ, aññaṁ arūpasantānaṁ.",
  "anya-e0301n10:41_15": "Aṭṭhakathāyaṁ pana kālānantaratā samanantarapaccayoti vādaṁ paṭikkhipitvā saṇṭhānābhāvato suṭṭhu anantarāti samanantarāti vuttaṁ.",
  "anya-e0301n10:41_16": "Etena yathāsaṇṭhānavantānaṁ rūpadhammānaṁ anantaratānāma majjhe paricchedasahitāyeva hoti.",
  "anya-e0301n10:41_17": "Na tathā saṇṭhānarahitānaṁ arūpadhammānaṁ.",
  "anya-e0301n10:41_18": "Tasmā purimapacchimānaṁ tesaṁ ekībhūtānaṁ viya pavattisamanantaratānāma.",
  "anya-e0301n10:41_19": "Tathā pavattana samatthatā samanantarapaccayatāti dasseti.",
  "anya-e0301n10:42_0": "Ye pana dhammā attani jāte eva jāyanti, no ajāte. Attanā sahevaca jāyanti, no pure pacchāca,",
  "anya-e0301n10:42_1": "tesaṁ jātatthāya viya sayaṁ tehi saha jātabhāvena upakārako dhammo sahajātapaccayo. Pakāsassa padīpo viya.",
  "anya-e0301n10:42_2": "Padīpajālañhi uppajjamānaṁ pakāsasaṅkhātena ālokena saheva uppajjatīti.",
  "anya-e0301n10:42_3": "Aññamaññaṁ upatthambhantaṁ tidaṇḍaṁ viya aññamaññaṁ upatthambhanavasena upakārako dhammo aññamaññapaccayo.",
  "anya-e0301n10:42_4": "Evañca sati imassa paccayassa purimena saha viseso pākaṭo hoti.",
  "anya-e0301n10:42_5": "Nahi saha jātasaddo evarūpaṁ aññamaññopatthambhanaṁ bodhetīti. Nissayanti etthāti nissayo.",
  "anya-e0301n10:42_6": "Nissayabhāvena upakārako dhammo nissayapaccayo.",
  "anya-e0301n10:42_7": "So pana sahajātanissayo vatthupurejāta nissayoti duvidho hoti.",
  "anya-e0301n10:42_8": "Tattha sahajātova samāno paṭakoṭṭhako viya cittakammānaṁ patiṭṭhābhāvena upakārako dhammo sahajātanissayo.",
  "anya-e0301n10:42_9": "Pathavī viya tiṇarukkhādīnaṁ pure jāto hutvā adhiṭṭhānabhāvena upakārako vatthupurejāta nissayo.",
  "anya-e0301n10:42_10": "Balavataro pana nissayo upanissayo.",
  "anya-e0301n10:42_11": "Yathā hi sālibhattassa uppattiyā sūdovā ukkhalivākaṭṭhaṁvā aggivānissayo eva hoti, na upanissayo.",
  "anya-e0301n10:42_12": "Sālikhettavuṭṭhidhārā eva pana upanissayo,",
  "anya-e0301n10:42_13": "na hi tāsuasati bhattuppattiyā sūdādīnaṁpi thāmonāma atthīti.",
  "anya-e0301n10:42_14": "Tathā yahiṁ paccaye asati nissayadhammāpi natthi. Kuto nissitadhammā.",
  "anya-e0301n10:42_15": "So paccayo nissayatopi balavataraṭṭhena upanissayoti vuccatīti.",
  "anya-e0301n10:43_0": "So pana ārammaṇūpanissayo anantarūpanissayo pakatūpanissayoti tividho hoti.",
  "anya-e0301n10:43_1": "Tattha garukatā ārammaṇa dhammā garukatattāeva adhipatibhūtā balava nissayabhūtāca honti.",
  "anya-e0301n10:43_2": "Anantarapaccayadhammāca tehi vinā cittasantānapavattiyā eva abhāvato balavanissayāeva honti.",
  "anya-e0301n10:43_3": "Pakatūpanissayoti ettha pana pakato upanissayoti pakatūpanissayo.",
  "anya-e0301n10:43_4": "Pakatotica yathā kate sati anurūpe kāle tasmiṁsantāne ekantena paccayuppannadhammā pātubhavanti, tathā suṭṭhu katoti attho.",
  "anya-e0301n10:43_5": "Karaṇañcettha saddhā sīlaṁ sutaṁ cāgo paññātica rāgo doso moho māno diṭṭhi patthanātica vuttānaṁ dhammānaṁ attano santāne pubbabhāge vuttappakārena suṭṭhu uppādanaṁ.",
  "anya-e0301n10:43_6": "Kāyikaṁ sukhaṁ kāyikaṁ dukkhaṁ puggalo utu bhojanaṁ senāsananti evaṁ vuttānaṁ dhammānaṁ suṭṭhu upasevanañca veditabbaṁ.",
  "anya-e0301n10:44_0": "Puretaraṁ uppajjitvā vattamānabhāvena upakārako dhammo purejātapaccayo.",
  "anya-e0301n10:44_1": "So duvidho ārammaṇapurejāta nissaya purejāta vasena.",
  "anya-e0301n10:44_2": "Nissayārammaṇadhammā eva hi keci purejāta tāmattavisiṭṭhā purejātapaccayoti vuttāti.",
  "anya-e0301n10:44_3": "Ācariyānandattherena pana nissayārammaṇākārādīhi visiṭṭhā purejātākārena upakārakatā purejātapaccayatāti vuttaṁ.",
  "anya-e0301n10:44_4": "Evaṁ santepi pure jātatāvisiṭṭhehi nissayārammaṇasattivisesehi añño visuṁ purejātasattivisesonāma nadissatiyeva.",
  "anya-e0301n10:44_5": "Pure ropetvā jātānaṁ rukkhapotakānaṁ viya pacchā āsiñciyamānaṁ udakaṁ pure jātānaṁ catusamuṭṭhānikarūpadhammānaṁ vuddhaviruḷhabhāvañca pacchāpi attanā sadisassa rūpasantānassa pavattiyā paccayabhāvañca pāpetvā upatthambhanavasena upakārako pacchājāto arūpadhammo pacchā jātapaccayo.",
  "anya-e0301n10:44_6": "Aṭṭhakathāyaṁ pana gijjhapotakasarīrānaṁ āhārāsā cetanāviyāti vuttaṁ.",
  "anya-e0301n10:44_7": "Mūlaṭīkāyañca etena manosañce tanāhāravasena pavattamānehi arūpadhammehi rūpakāyassa upatthambhita bhāvaṁ dasseti,",
  "anya-e0301n10:44_8": "teneva āhārāsā viyāti avatvā cetanāgahaṇaṁ karotīti vuttaṁ.",
  "anya-e0301n10:44_9": "Sā pana pacchājātā sasampayuttā āhārāsā cetanā purejātānaṁ tesaṁ gijjhasarīrarūpānaṁ cirakālaṁ kabaḷīkārāhārena vināpi amilāta bhāvaṁ uparūparica vuddhaviruḷharūpasantānuppattiyā paccayabhāvaṁ pāpetvā upatthambhatiyeva.",
  "anya-e0301n10:44_10": "Yasmā supākaṭena pacchājātapaccayeka desena sakalassa pacchājātapaccayassa sādhanatthāya ayaṁ upamā idha vuttā viya dissati.",
  "anya-e0301n10:44_11": "Cetanā gahaṇañca pacchājāta paccayaṁ patvāpi cetanāeva padhānā jātāti dassanatthaṁ gahitanti na na sakkā vattuṁ.",
  "anya-e0301n10:44_12": "Evañhi sati pacchājātassa atthassa pacchā jātāya eva upamāya sādhanaṁ upapannaṁ hotīti.",
  "anya-e0301n10:44_13": "Yathāvutta ṭīkāpāṭhepi ayamattho labbhatiyeva.",
  "anya-e0301n10:45_0": "Āsevanti taṁ suṭṭhu bhajanti aparāparaṁ uppajjamānā dhammā suṭṭhu sevamānā viya bhajamānā viya tassa purimassa sabbapāripūraṁ ākāraṁ gahetvā eva punappunaṁ pavattantīti āsevanaṁ.",
  "anya-e0301n10:45_1": "Āsevetivā te dhamme attano parivāsaṁ suṭṭhu gāhāpeti. Vaḍḍhetītivā āsevanaṁ.",
  "anya-e0301n10:45_2": "Apica kusalādibhāvena attanā sadisassa payogena karaṇīyassa anantaradhammassa punappunaṁ karaṇaṁ pavattanaṁ attasadisassavā attasadisabhāvāpādanaṁ vāsanaṁ āsevanaṭṭhoti mūlaṭīkāyaṁ vuttaṁ.",
  "anya-e0301n10:45_3": "Tattha payogena karaṇīyassāti etena āvajjanadvayañca sabbavipākadhammeca nivatteti.",
  "anya-e0301n10:45_4": "Nahi āvajjana dvayassa dvattikkhattuṁ pavattamānassapi vaḍḍhetuṁvā hāpetuṁvā payogena karaṇīyatānāma atthi paridubbalattā.",
  "anya-e0301n10:45_5": "Vipākesuca ariyaphalāni parikammapayogena karaṇīyānipi maggacetanānubhāvena vinā kevalena tena payogeneva sādhetabbāni na honti.",
  "anya-e0301n10:45_6": "Kevalaṁ kammavegena santāne pātitesu lokiyavipākesu vattabbameva natthīti.",
  "anya-e0301n10:45_7": "Punappunaṁ karaṇaṁ pavattananti uparupari paguṇa balavabhāvāpādanena saha pavattanaṁ sandhāya vuttaṁ.",
  "anya-e0301n10:45_8": "Evañhi sati pariyattidhamma vijjāsippuggahaṇesu purimābhiyogo viya āsevanaṭṭhena anantare pavattānaṁ sajātiyānaṁ dhammānaṁ paguṇabalavabhāvāya upakārako dhammo āsevanapaccayo nāmāti siddhaṁ hotīti.",
  "anya-e0301n10:46_0": "Kāyaṅgavācaṅgacittaṅgābhisaṅkharaṇabhūtena cittappayogasaṅkhāte na kiriyābhāvena upakārako dhammo kammapaccayo.",
  "anya-e0301n10:46_1": "So duvidho sahajātanānākkhaṇikavasena.",
  "anya-e0301n10:46_2": "Tattha jeṭṭhasissa mahā vaḍḍhakiādayo viya sakiccaparakiccasādhanavasena pavattā sabbāpi sahajātacetanā sahajātapaccayo.",
  "anya-e0301n10:46_3": "Yathā pana itthipurisānaṁ sakiṁ sannipātappayogo kāmasukhānubhavanakiccañca kālantare puttapātubhāvatthāyavatthumhi bījanidhāna kiccañca sampādeti.",
  "anya-e0301n10:46_4": "Evamevaṁ yathāvuttābhisaṅkharaṇakiccañca tadabhisaṅkharaṇavegajanitaṁ kālantare vipākakaṭattārūpānaṁ pātubhāvatthāya santāne kiriyā visesanidhāna kiccañca sampādetvā niruddhā kusalākusala cetanā nānākkhaṇikakammapaccayonāma.",
  "anya-e0301n10:46_5": "Vipaccanamattabhāvena upakārako dhammo vipākapaccayo.",
  "anya-e0301n10:46_6": "Vipaccana bhāvoca nāma loke sabbesaṁ pupphaphalādīnaṁ suṭṭhu vipakkabhāvaṁ pattakāle sabbākārena mandabhāvo hoti.",
  "anya-e0301n10:46_7": "Evaṁ nirussāhasanta bhāvasaṅkhākena mandamandākārena santāne pātubhāvo.",
  "anya-e0301n10:46_8": "Tatoyevaca vipākānaṁ pavatti avibhūtā hoti.",
  "anya-e0301n10:46_9": "Sabbarattiṁ niddāyantassa purimabhavasiddhe kammādi ārammaṇe pavattānipi tāni vuṭṭhitakāle kiñcijānanacitta pavattiyā paccayā nahontīti.",
  "anya-e0301n10:46_10": "Pañcaviññāṇādīni pana pacchājānanacitta pavattiyā paccayā hontānipi vatthārammaṇa ghaṭṭanānubhāva balena saheva honti.",
  "anya-e0301n10:46_11": "Na tesaṁ ussāhabyāpāramatta vasenāti daṭṭhabbaṁ.",
  "anya-e0301n10:47_0": "Arūpino tayo āhārā sahajātadhammānaṁ jananaṭṭhena upatthambhanaṭṭhenaca,",
  "anya-e0301n10:47_1": "kabaḷīkārāhāro pana imassa catusamuṭṭhāni kassa kāyassa upatthambhanaṭṭheneva upakārakatā āhārapaccayo. Apica,",
  "anya-e0301n10:47_2": "āhāraṭṭhonāma upatthambhanappadhāno hoti.",
  "anya-e0301n10:47_3": "Teneva hi pāḷiyaṁ kabaḷīkāro āhāro āhārasamuṭṭhānassa rūpassa āhārapaccayena paccayoti avatvā imassa kāyassa āhārapaccayena paccayotveva vuttaṁ.",
  "anya-e0301n10:47_4": "Tasmā arūpāhārānaṁpi āhāraṭṭho upatthambhanavaseneva veditabbo.",
  "anya-e0301n10:47_5": "Janayantāpi hi āhārā attanā janitānañca tadaññesañcasantānaṭṭhitiyā paccayabhāvatthāya upatthambhanena saheva janentīti.",
  "anya-e0301n10:48_0": "Issariyaṭṭhena upakārako dhammo indriyapaccayo. So tividho sahajātādivasena.",
  "anya-e0301n10:48_1": "Tattha sahajātadhammānaṁ attano attano kiccesu issarabhūtā arūpindriyadhammā sahajātindriyapaccayo.",
  "anya-e0301n10:48_2": "Pacchā jātānaṁ pañcaviññāṇa dhammānaṁ dassanādi kiccesu issarabhūtā pure jātā pañcapasādindriyadhammā pure jātindriyapaccayo.",
  "anya-e0301n10:48_3": "Sahajātānaṁ kaṭattārūpānaṁ ciratarapavattiyaṁ issarabhūtaṁ rūpajīvitaṁ rūpajīvitindriyapaccayo.",
  "anya-e0301n10:48_4": "Kasmā panettha bhāvindriyadvayaṁ idha na gahitanti. Vuccate,",
  "anya-e0301n10:48_5": "yassa janakattaṁvā upatthambhakattaṁvā anupālakattaṁvā atthi. So paccayadhammonāma.",
  "anya-e0301n10:48_6": "Bhāvadvayassa pana sahajāta dhammānaṁ atthāya etaṁ tayaṁpi natthi.",
  "anya-e0301n10:48_7": "Kevalaṁ pana taṁsahite santāne kammādīhi attano attano paccayehi pavattamānānaṁ catusamuṭṭhānikadhammānaṁ itthākārādivaseneva yo pavattiniyamo atthi,",
  "anya-e0301n10:48_8": "so bhāvarūpā nubhāvena siddho.",
  "anya-e0301n10:48_9": "Tasmā tesaṁ dhammānaṁ tādise niyāmakicce issarattāyeva dvayaṁ indriyaṁnāma hoti.",
  "anya-e0301n10:48_10": "Na indriyapaccayatte nāti taṁ idha nagahitanti daṭṭhabbaṁ.",
  "anya-e0301n10:48_11": "Ārammaṇaṁ upagantvā tasmiṁ bhusaṁ daḷhaṁ nipatitvā viya jhāyanaṭṭhena olokanaṭṭhena upakārako dhammo jhānapaccayo.",
  "anya-e0301n10:48_12": "Duggati sugati nibbāna sampāpakaṭṭhena upakārako dhammo maggapaccayo.",
  "anya-e0301n10:48_13": "Etthaca yenayena sammādassanādinā lakkhaṇavisesena sampannattā kusalabhūtā sammādiṭṭhādayo sugati nibbāna sampāpakaṭṭhena maggapaccayānāma honti.",
  "anya-e0301n10:48_14": "Abyākatabhūtānaṁpi tesaṁ so so lakkhaṇaviseso atthiyevāti tesampi tenevaṭṭhena maggapaccayatā vuttāti daṭṭhabbā.",
  "anya-e0301n10:48_15": "Satipi maggaṅgānaṁ taṁtaṁ sampāpakaṭṭhenaca upakārakatte taṁsamuṭṭhitānaṁ rūpadhammānaṁ so attho na pāpuṇāti.",
  "anya-e0301n10:48_16": "Tesaṁ pana maggapaccayadhammehi samuṭṭhitattāyeva maggapaccayuppannatā paccetabbā.",
  "anya-e0301n10:48_17": "Esanayo hetukammindriyajhāna paccayesupīti.",
  "anya-e0301n10:49_0": "Ekuppādatādīhi pakārehi samaṁ ekībhūto viya hutvā aññamaññayuttabhāvena upakārako dhammo sampayuttapaccayo.",
  "anya-e0301n10:49_1": "Samānepi sahajātabhāvena nissaya nissita bhāvenaca yuttabhāve ekuppādatādikassa sampayogalakkhaṇassa virahato vippayuttabhāvena upakārako dhammo vippayuttapaccayo.",
  "anya-e0301n10:49_2": "Yattha sampayuttā saṅkā sambhavati,",
  "anya-e0301n10:49_3": "tattheva tadāsaṅkā vigamanatthaṁ ayaṁ vippayuttapaccayonāma vuttoti tadāsaṅkhā rahitesu ārammaṇānantarādīsu vippayuttapaccayapasaṅgo natthīti veditabbo.",
  "anya-e0301n10:49_4": "Heṭṭhāvuttappakāresu eva paccayadhammesu yo yo atthitā saṅkhātena khaṇapaccuppanna samaṅgibhāvena tādisasseva khaṇapaccuppanna samaṅgino dhammassa sahajātādivasena upakārako so so atthipaccayo.",
  "anya-e0301n10:49_5": "Yasmiṁ vijjāmāne sati añño uppajjituṁ okāsaṁ nalabhati.",
  "anya-e0301n10:49_6": "So tassa aññassa okāsadāna saṅkhātena sayaṁ antarahitabhāvena upakārako dhammo natthipaccayo.",
  "anya-e0301n10:49_7": "Ayaṁpi visuṁ sattiviseso na hoti.",
  "anya-e0301n10:49_8": "Teneva cittena gacchati nisīdati tiṭṭhatītiādinā pacchimacitte ṭhitānaṁpi purimacittaṁ vattatiyevāti lokassa abhimāno hoti.",
  "anya-e0301n10:49_9": "Tasmā yattha atthitāsaṅkā sambhavati.",
  "anya-e0301n10:49_10": "Tattha tadāsaṅkā nivattanatthaṁ ayaṁ paccayo vuttoti veditabbo.",
  "anya-e0301n10:50_0": "Vināsaṁ gato vigato.",
  "anya-e0301n10:50_1": "Yasmiṁ avigate añño uppajjituṁ okāsaṁ nalabhati,",
  "anya-e0301n10:50_2": "so tassa okāsadānasaṅkhātena sayaṁ vigatabhāvena upakārako dhammo vigatapaccayo.",
  "anya-e0301n10:50_3": "Vattamānatā saṅkhātena avigatabhāvena tādisasseva dhammassa upakārako dhammo avigatapaccayo.",
  "anya-e0301n10:50_4": "Purimapaccaya dukameva cettha nānattha pasaṅganivattanatthaṁ ñāṇavisadatthañca pariyāyantarena vigatadukaṁnāma katvā desitanti veditabbaṁ.",
  "anya-e0301n10:50_5": "Tathā hi atthīti kho kaccāna ayameko anto.",
  "anya-e0301n10:50_6": "Natthīti ayaṁ dutīyo antotiādinā nānāatthadīpakā atthi natthi saddā sāsane lokeca dissanti.",
  "anya-e0301n10:50_7": "Pubbe vuttasseva ca atthassa puna pariyāyantarena vacanaṁ sotūnaṁ ñāṇavisadatthāya hotīti.",
  "anya-e0301n10:50_8": "Ṭīkākārā pana bahuṁ tesaṁ paccaya dukānaṁ nānatthasambhavaṁ vaṇṇentiyevāti. [Paccayuddeso]",
  "anya-e0301n10:51_0": "168.",
  "anya-e0301n10:51_1": "Idāni yathā uddiṭṭhe catuvīsatipaccaye pathamaṁ chahi rāsīhi saṅgahetvā puna rāsīnaṁ anukkamena tesaṁ paccayānaṁ niddesaṁ dassento chadhānāmantunāmassāti gāthādvaya māha.",
  "anya-e0301n10:51_2": "Nāmaṁ nāmassa chadhā chabbidhehi paccayehi paccayo hoti. Nāmaṁ nāmarūpīnaṁ pañcadhā. Puna nāmaṁ rūpassa ekadhā, rūpaṁ nāmassa ekadhāeva.",
  "anya-e0301n10:51_3": "Paññattināmarūpāni nāmassa duvidhā,",
  "anya-e0301n10:51_4": "dvayaṁ nāmarūpaṁ dvayasseva nāmarūpassa navadhāti evaṁ chakkapañcakādivasena paccayā chabbidhā honti. Kathaṁ hontīti yojanā.",
  "anya-e0301n10:52_0": "[229] Yaṁpana vibhāvaniyaṁ",
  "anya-e0301n10:53_0": "‘‘Paññattināmarūpāni nāmassa dvidhā dvipakārā paccayā hontīti vuttaṁ’’. Taṁ na sundaraṁ.",
  "anya-e0301n10:54_0": "Paccayakathā hi nāma paccayato paccayuppannato paccayasattitoti tīhi pakārehi vuttāyeva suvuttā hotīti.",
  "anya-e0301n10:54_1": "Yasmā pana anantarādipaccayānāma cittasantānassa avicchedāya kiccaṭṭhānānukkamapaṭipādanāya eva ca honti.",
  "anya-e0301n10:54_2": "Tasmā kusalādīsu arūpadhammesu yokoci dhammo yassa kassaci aviruddhassa dhammassa paccayo na na hotīti vuttaṁ anantaraniruddhācittacetasikādhammātiādi.",
  "anya-e0301n10:54_3": "Tattha aviruddhassātietena aññamaññaviruddhānaṁ kusalākusalānaṁ somanassadomanassānañca aññamaññaṁ anantara paccayapaṭikkhepo veditabbo.",
  "anya-e0301n10:54_4": "Paṭuppannānanti punuppannānaṁ paṭipāṭiyā uppannānaṁvā.",
  "anya-e0301n10:54_5": "Punappunaṁ santānaparibhāvanāvasena pavatto āsevanapaccayonāma,",
  "anya-e0301n10:54_6": "kevalaṁ payogasādhanīyesu javavega sahitesu cittuppādesu eva labbhatīti vuttaṁ purimāni javanānītiādi.",
  "anya-e0301n10:54_7": "Tattha javanānīti maggaphalajavanavajjāni lokiya kusalā kusalakriyajavanāni pacchimānaṁjavanānanti phalajavanavajjānaṁ kusalākusalakriyajavanānaṁ.",
  "anya-e0301n10:54_8": "Bhinnajātikā hi dhammā aññamaññaṁ sabbākārapāripūraṁ parivāsaṁnāma gahetuṁvā gāhāpetuṁpā na sakkonti. Yadi sakkuṇeyyuṁ,",
  "anya-e0301n10:54_9": "jātimattenapi dhammā pubbāparaṁ abhinnāeva siyunti.",
  "anya-e0301n10:54_10": "Tasmā bhinnajātikaṁ phalajavanaṁ maggato parivāsaṁ gahetuṁ na sakkoti.",
  "anya-e0301n10:54_11": "Maggopi attano parivāsaṁ phalassa dātuṁ na sakkoti.",
  "anya-e0301n10:54_12": "Phalacittānica parikammapayogabalena javana kiccāni honti,",
  "anya-e0301n10:54_13": "na aññamaññaṁ parivāsadāna gahaṇa balenāti.",
  "anya-e0301n10:54_14": "Yasmā kāmāvacarabhāvato mahaggatā nuttara bhāvappattināma āsevanabalena hoti,",
  "anya-e0301n10:54_15": "tasmā gotrabhu jhāna maggānaṁ bhūmi bhedo idha appamāṇanti daṭṭhabbaṁ.",
  "anya-e0301n10:55_0": "Hetu.La.",
  "anya-e0301n10:55_1": "Nāmarūpānanti ettha hetumaggaṅgāni ahetukavajjitānaṁ,",
  "anya-e0301n10:55_2": "jhānaṅgāni pañcaviññāṇavajjitānaṁ sahajātānaṁ nāmarūpānaṁ.",
  "anya-e0301n10:55_3": "Sahajātarūpalakkhaṇaṁ pana sayameva vakkhati.",
  "anya-e0301n10:55_4": "Cetanānāma pavattamānā dve kiccāni sādheti sahajātānaṁ saṁvidhānañca āyatiṁ vipākapātu bhāvatthāya tasmiṁ santāne attano pavattā kārasaṅkhāta bījanidhānañcāti.",
  "anya-e0301n10:55_5": "Tattha saṁvidhānakiccaṁ sabbacetanā sādhāraṇaṁ hoti.",
  "anya-e0301n10:55_6": "Bījanidhānakiccaṁ pana kusalākusalabhāvappattāyaeva cetanāya hotīti vuttaṁ sahajātācetanātiādi.",
  "anya-e0301n10:55_7": "Tattha sahajātācetanāti antamaso pañcaviññāṇa sahajātāpi cetanā.",
  "anya-e0301n10:55_8": "Sāpi hi sahajātānaṁ saṁvidahanasaṅkhātena kammabhāvena pavattattā kammaṁevanāma hotīti.",
  "anya-e0301n10:55_9": "Yasmā attano pavattākārasaṅkhātassa vipākabījassa nidahanaṁnāma,",
  "anya-e0301n10:55_10": "na tāvadeva bījakiccaṁ sampādeti.",
  "anya-e0301n10:55_11": "Ambabījādīni viya pariṇatabhāvaṁ patvā khaṇantareeva sampādetīti vuttaṁ nānākkhaṇikā cetanātiādi.",
  "anya-e0301n10:55_12": "Tattha nānākkhaṇikācetanāti attano paccayuppannadhamma pavattikkhaṇato visuṁ bhūte atītakāle siddhā kusalā kusalacetanā.",
  "anya-e0301n10:55_13": "Kusalākusalacetanātivā pāṭho siyā.",
  "anya-e0301n10:56_0": "Vipākakkhandhāaññamaññaṁsahajātānaṁrūpānanti ettha aññamaññassaca sahajātarūpānañcāti attho.",
  "anya-e0301n10:56_1": "Yathānāma pure jātā sālarukkhapotakā pacchā anuvassaṁ vassantānaṁ vuṭṭhidhārānaṁ vasena vuddhiṁ viruḷhiṁ vepullaṁ patvā tasmiṁ ṭhāne yāvakappāvasānāpi mahantassa sālavanasaṇḍassa pavattiyā paccayā honti.",
  "anya-e0301n10:56_2": "Evaṁ paṭisandhikkhaṇato paṭṭhāya purimacittakkhaṇesu uppannā sakalasarīre kammajakāyo cittajakāyo utujakāyo āhāraja kāyoti sabbe sakalasarīraṭṭhakā catusamuṭṭhānika rūpadhammā pacchājātānaṁ pathamabhavaṅgādīnaṁ cittacetasikānaṁ vasena vuddhiṁ viruḷhiṁ vepullaṁ patvā uparupari catusamuṭṭhānika rūpaparaṁparāpavattiyā paccayattaṁ upagacchantīti vuttaṁ pacchājātā cittacetasikā dhammātiādi.",
  "anya-e0301n10:56_3": "Tattha purejātassāti ātītānantaracitte jātassāti vadanti.",
  "anya-e0301n10:56_4": "Yāva aṭṭhamacittāvā purejātassa.",
  "anya-e0301n10:56_5": "Ettako hi kālo rūpadhammānaṁ vaḍḍhanakālonāma.",
  "anya-e0301n10:56_6": "Tatoparaṁ hāyanakāle pacchājātena payojanaṁ natthīti.",
  "anya-e0301n10:56_7": "Yāva soḷasamacittā eva vā purejātassa.",
  "anya-e0301n10:56_8": "Yadaggena hi maraṇāsannakāle vatthurūpaṁ cuticittassa purejātapaccayataṁ upagacchati.",
  "anya-e0301n10:56_9": "Tadaggena cuticittaṁpi tassa vatthurūpassa pacchājātapaccayo na hotīti navattabbo. Tathā sesarūpānañca.",
  "anya-e0301n10:56_10": "Yathā hi upatthambhanto āhāro vaḍḍhanapakkhe ṭhitameva upatthambhati.",
  "anya-e0301n10:56_11": "Hāyanapakkhe ṭhitaṁ nupatthambhatīti natthi.",
  "anya-e0301n10:56_12": "Tadāpi tadanurūpassa upatthambhanassa icchitabbattā. Evamayaṁpīti.",
  "anya-e0301n10:57_0": "Arūpadhammānaṁ ānubhāvonāma mahāvipphāro hoti.",
  "anya-e0301n10:57_1": "Tasmā te kāyekadese vatthumhi uppannāpi sakalaṁ imaṁ catujakāyaṁ upatthambhetuṁ sakkontiyevāti vuttaṁ imassakāyassāti.",
  "anya-e0301n10:57_2": "Cakkhādīni pasādavatthūni rūpādīhi sahaladdhaghaṭṭanānieva viññāṇassa ādhārabhāvaṁ gacchanti.",
  "anya-e0301n10:57_3": "Ghaṭṭanañca ṭhitipattakāleevāti tesaṁ niccakālaṁpi attano viññāṇassa purejātapaccayatā siddhi hoti.",
  "anya-e0301n10:57_4": "Viññāṇañcanāma pañcavokārabhave vatthunissayena vinā uppajjituṁ nasakkotīti,",
  "anya-e0301n10:57_5": "yadā purejātaṁvā vaḍḍhanapakkhe ṭhitaṁvā vatthuṁ na labhati,",
  "anya-e0301n10:57_6": "tadā paṭisandhikālevā maraṇāsannakālevā yaṁ yaṁ labhati,",
  "anya-e0301n10:57_7": "taṁ taṁ nissāya uppajjatiyeva.",
  "anya-e0301n10:57_8": "Yadā pana pure jātaṁ suṭṭhu balavantañca vatthuṁ labhati,",
  "anya-e0301n10:57_9": "tadā tadeva nissāya pavattati.",
  "anya-e0301n10:57_10": "Tañca niyamato pavattikāleeva labbhati, no paṭisandhikāle.",
  "anya-e0301n10:57_11": "Nahi tadā viññāṇapaccayena uppannaṁ vatthupurejātaṁ bhavituṁ sakkotīti vuttaṁ chavatthūni pavattiyanti.",
  "anya-e0301n10:58_0": "Pañcālambaṇānica pañcaviññāṇavīthiyāti idaṁ niyamasiddhigahaṇa vasena vuttaṁ.",
  "anya-e0301n10:58_1": "Sabbāni pana paccuppannabhūtāni nipphannarūpāni manoviññāṇa vīthiyā purejātapaccayā hontiyeva.",
  "anya-e0301n10:58_2": "Evañca katvā paṭṭhāne paccuppanno dhammo paccuppannassa dhammassa purejātapaccayena paccayo.",
  "anya-e0301n10:58_3": "Ārammaṇapurejātaṁ cakkhuṁ aniccato dukkhato anattato vipassati. Sotaṁ, ghānaṁ, jivhaṁ, kāyaṁ, rūpe, sadde, gandhe, rase, phoṭṭhabbe, vatthuṁ,",
  "anya-e0301n10:58_4": "paccuppanne khandhe aniccato dukkhato anattato vipassati,",
  "anya-e0301n10:58_5": "paccuppannaṁ cakkhuṁ assādeti abhinandatītiādi vuttaṁ.",
  "anya-e0301n10:58_6": "Aṭṭhakathāyañca uppādakkhaṇaṁ atikkamitvā ṭhitipattaṁ aṭṭhārasavidhaṁ rūpameva purejātapaccayoti vuttanti.",
  "anya-e0301n10:58_7": "Etthaca kiñcāpi paṭṭhāne paccuppannārammaṇaṁ paṭisandhicittaṁ paccuppannārammaṇassa bhavaṅgassaanantarapaccayena paccayoti evaṁ paṭisandhibhavaṅgānaṁpi paccuppannārammaṇatāya vuttattā paccuppannabhūtāni kammanimitta gatinimittāni ārabbha pavatti kāle paṭisandhicittānaṁpi ārammaṇapurejātaṁ labbhamānaṁ viya dissati.",
  "anya-e0301n10:58_8": "Evaṁsantepi purejātapaccayassa paccaniye paṭisandhikkhaṇe vipākā byākato eko khandhotiādinā pāḷiyaṁeva taṁ paṭikkhittanti.",
  "anya-e0301n10:58_9": "Etthaca āruppe viya paṭisandhikkhaṇepi vatthupure jātassa abhāvā aparibyattattāvā tassa ārammaṇassa ārammaṇamattabhāveeva ṭhitattā paṭikkhittanti kāraṇaṁ vadanti.",
  "anya-e0301n10:58_10": "Ārammaṇamevagarukatanti paccavekkhanavasena assādanādivasenaca garukataṁ iṭṭhārammaṇa māha.",
  "anya-e0301n10:58_11": "Tañca kho tassatassa puggalassa icchāvasena veditabbaṁ.",
  "anya-e0301n10:58_12": "Gūthakuṇapādīnipi hi tadabhinandantānaṁ kimimakkhika sunakha gijjha kākādīnaṁ garukatānieva ārammaṇāni hontīti.",
  "anya-e0301n10:59_0": "[230] Yaṁ pana vibhāvaniyaṁ",
  "anya-e0301n10:60_0": "‘‘Garukatanti garuṁ katvā paccavekkhita’’ntiādi vuttaṁ. Taṁ anupapannaṁ.",
  "anya-e0301n10:61_0": "Cakkhuṁ garuṁ katvā assādeti abhinandatītiādinā assā danādivasenapi assa niddesassa pavattattāti.",
  "anya-e0301n10:61_1": "Rāgādayo pana dhammāti etena rāgo doso moho māno diṭṭhi patthanāti evaṁ vuttehi dhammehi saha dasa akusalakammapathā pañcaanantariya kammānica gahitāni honti.",
  "anya-e0301n10:61_2": "Tattha anantariyavajjāni tāni samatikkamamukhena yathārahaṁ ajjhattaṁ sabbesaṁ catubhūmaka kusalānaṁ anantariyakammāni pana kāmāvacarakusalānameva uppattiyā balavanissayā honti.",
  "anya-e0301n10:61_3": "Tāniyevaca sabbāni yathārahaṁ ajjhattañca bahiddhāca rāgādīnaṁ pāṇātipātādīnañca sabbesaṁ akusalānaṁ kāyikasukhadukkhādīnañca abyākatadhammānaṁ uppattiyā balava nissayā honti.",
  "anya-e0301n10:61_4": "Saddhādayoti etena saddhā sīlaṁ sutaṁ cāgo paññāti evaṁ vuttehi dhammehi saha sabbe dānasīlādayo catubhūmakaku salānaṁ rāgādi akusalānaṁ sukhadukkhādicatubhūmaka abyākatā nañca uppattiyā balavanissayā hontīti.",
  "anya-e0301n10:61_5": "Sukhaṁ dukkhaṁ puggalo bhojanaṁ utusenāsananti etena nibbānavajjā sabbe catubhūmakā byākatā gahitā,",
  "anya-e0301n10:61_6": "tepi hi yathārahaṁ ajjhattañca bahiddhāca kusalākusalā byākatadhammānaṁ uppattiyā balavanissayā hontīti.",
  "anya-e0301n10:61_7": "Kammaṁvipākānanti ettha suṭṭhu balavaṁ kammaṁ adhippetaṁ, na dubbalanti.",
  "anya-e0301n10:61_8": "Kasmā panettha rūpadhammā paccayuppannesu na gahitā.",
  "anya-e0301n10:61_9": "Nanu tesaṁpi bahiddhā rukkhatiṇādīnaṁ vuddhiviruḷhi vepullatthāya ajjhattañca ārogyādiatthāya pathavirasa āporasa vassodaka bijamūlabhesajjādayo balavanissayā hontīti.",
  "anya-e0301n10:61_10": "Ayaṁ panattho mūlaṭīkāyaṁ kathitoyeva. Vuttañhi tattha –",
  "anya-e0301n10:62_0": "Nahi rūpābyākataṁ pakatūpanissayaṁ labhati.",
  "anya-e0301n10:62_1": "Acetanena rūpasantānena pakatasseva abhāvato.",
  "anya-e0301n10:62_2": "Yathā hi arūpasantānena kattubhūtena saddhādayo nipphāditā utubhojanādayoca upasevitā. Na evaṁ rūpasantānena.",
  "anya-e0301n10:62_3": "Yasmiñca utubījādike kammādikeca sati rūpaṁ pavattati.",
  "anya-e0301n10:62_4": "Na taṁ tena rūpena pakataṁ hoti.",
  "anya-e0301n10:62_5": "Sacetanasseva hi uppādanupasevanapayogavasena cetanaṁ pakappanaṁ pakaraṇaṁ. Rūpañca acetananti.",
  "anya-e0301n10:63_0": "Idaṁ vuttaṁ hoti,",
  "anya-e0301n10:63_1": "duvidhaṁ santānaṁ rūpasantānaṁ arūpasantānanti.",
  "anya-e0301n10:63_2": "Tattha yena santānena pubbe kiñci suṭṭhuuppāditaṁvā hoti upasevitaṁvā,",
  "anya-e0301n10:63_3": "tasseva pubbe attanā uppāditupasevitā dhammā kālantare attano upanissayapaccayā honti.",
  "anya-e0301n10:63_4": "Pakaraṇasaṅkhātañca tathā uppādanupasevanaṁnāma sacetane arūpasantāneeva labbhati, na acetane rūpasantāneti.",
  "anya-e0301n10:63_5": "Tasmā rūpadhammā upanissayaṁnāma nalabbhantīti. Imasmiṁ sati idaṁ hoti,",
  "anya-e0301n10:63_6": "asati na hotīti evaṁ vuttena suttantikapariyāyena pana upanissayo nāma rūpadhammānaṁ majjhepi vattabboyevāti.",
  "anya-e0301n10:64_0": "[231] Vibhāvaniyaṁ pana",
  "anya-e0301n10:65_0": "‘‘Yathārahaṁ ajjhattañca bahiddhāca rāgādayo.La.",
  "anya-e0301n10:65_1": "Senāsanañcāti’’ viyojetvā ‘‘rāgādayo hi ajjhattaṁ nipphādikā.",
  "anya-e0301n10:65_2": "Puggalādayo bahiddhā sevitāti’’ vuttaṁ. Taṁ nasundaraṁ.",
  "anya-e0301n10:66_0": "Na hi attano parassaca uppannā rāgādayo parassa attano ca santāne rāgādīnaṁ balavanissayā na honti.",
  "anya-e0301n10:66_1": "Samānacchandānaṁ itthi purisādīnaṁ manopadosika devādīnañcettha rāgādayo nidassanaṁ.",
  "anya-e0301n10:67_0": "[232] Yāca tattha",
  "anya-e0301n10:68_0": "‘‘Yathāṭhitavasena yojanaṁ’’ katvā ‘‘attanohi rāgādayo’’tiādinā atthavibhāvanā katā. Sāpi anupapannāyeva.",
  "anya-e0301n10:69_0": "Tāya hi attano rāgādayo saddhādayoca ajjhattaṁ kusalādīnaṁ attano saddhāyo pana bahiddhā kusalassāti evaṁ aparipuṇṇassa atthassa vibhāvitattāti.",
  "anya-e0301n10:70_0": "[233] Yañca",
  "anya-e0301n10:71_0": "‘Tatthā’tiādinā attanorāgādayonissāyaajjhattaṁ kusalākusalānameva uppattividhānaṁ vuttaṁ. Taṁpi anupapannameva.",
  "anya-e0301n10:72_0": "Nayadassanamattabhūtaṁpi hi saṁvaṇṇanāvākyaṁnāma nayamukhaṁ paripuṇṇaṁ katvā vattabbaṁ hotīti.",
  "anya-e0301n10:72_1": "Garukataṁārammaṇanti ettha sabbaṁ lokiyakusalaṁ heṭṭhimamaggaphalanibbānāni ca kāmāvacara kusalassa arahattamaggaphalanibbānāni catunnaṁ ñāṇasampayutta mahākriyajavanānaṁ.",
  "anya-e0301n10:72_2": "Nibbānaṁ aṭṭhavidhalokuttarassa thapetvā paṭighadvaya momūha dvaya dukkhasahagata kāyaviññāṇāni avasesaṁ sabbaṁ lokiya kusalākusalābyākatadhammajātaṁ lobhasahagatacittassāti evaṁ paccaya paccayuppanna vibhāgo veditabbo.",
  "anya-e0301n10:73_0": "[234] Yaṁ pana vibhāvaniyaṁ",
  "anya-e0301n10:74_0": "‘‘Garuka taṁālambaṇanti paccavekkhanaassādādinā garukataṁ ārammaṇa’’nti vatvā taṁ vibhāventena ‘‘tañhi jhānamagga phalavipassanā nibbānādibhedaṁ paccavekkhana assādādimaggaphalādidhamme attādhīne karotīti ārammaṇādhipatināmā’’ti vuttaṁ. Taṁ na sundaraṁ.",
  "anya-e0301n10:75_0": "Dāna sīla uposathakamma pubbe suciṇṇagotrabhu vodāna maggaphala nibbānāniceva rāgadiṭṭhicakkhusotādīnicāti pana vattabbaṁ.",
  "anya-e0301n10:75_1": "Vipassanātica idaṁ gotrabhuvodānāniyeva sandhāya vuttaṁ siyā.",
  "anya-e0301n10:75_2": "Naca tāni nibbānārammaṇāni vipassanānāma hontīti.",
  "anya-e0301n10:75_3": "Sahajātānaṁnāmarūpānanti dvihetuka tihetuka javanasaha jātānanti adhippāyo.",
  "anya-e0301n10:75_4": "Aññamaññaṁ sahajāta rūpānañcāti aññamaññassaca paṭisandhikkhaṇe kammasamuṭṭhānarūpānaṁ pavattiyaṁ citta samuṭṭhānarūpānañca. Esa nayo paratthapi.",
  "anya-e0301n10:75_5": "Pañcavokārabhave paṭisandhikkhaṇe viññāṇaṁ vatthunā vinā patiṭṭhaṁ nalabhati.",
  "anya-e0301n10:75_6": "Vatthucatena vinā patiṭṭhaṁ nalabhatīti vuttaṁ paṭisandhikkhaṇe vatthuvipākā aññamaññanti.",
  "anya-e0301n10:75_7": "Aññamaññapaccaye yo attano upatthambhakaṁ paccupatthambhati.",
  "anya-e0301n10:75_8": "Soeva paccayuppannabhāvaṁ gacchati.",
  "anya-e0301n10:75_9": "Cittasamuṭṭhāna rūpānica cittaṁ kiñci upatthambhetuṁ nasakkonti.",
  "anya-e0301n10:75_10": "Tathā upādārūpānica mahābhūteti vuttaṁ cittacetasikādhammāaññamaññantiādi.",
  "anya-e0301n10:76_0": "[235] Vibhāvaniyaṁ pana",
  "anya-e0301n10:77_0": "‘‘Yasmā pana aññamaññuvatthambhanavaseneva aññamaññapaccayatā.",
  "anya-e0301n10:77_1": "Na sahajātamattatoti pavattiyaṁ rūpaṁ nāmānaṁ aññamaññapaccayo na hoti.",
  "anya-e0301n10:77_2": "Tasmā vuttaṁ cittacetasikā dhammā aññamaññanti’’ vuttaṁ.",
  "anya-e0301n10:77_3": "Tattha na sahajātamattatoti etena yadi sahajātamattato aññamaññapaccayatāsiyā.",
  "anya-e0301n10:77_4": "Evaṁsati pavattiyaṁ rūpaṁ nāmānaṁ aññamaññapaccayo siyāti anuññātaṁ hoti.",
  "anya-e0301n10:77_5": "Sahajātapaccayepi pana pavattiyaṁ rūpaṁ nāmānaṁ paccayo nahotiyeva. Tasmā na sundarametanti.",
  "anya-e0301n10:78_0": "Chavatthūni sattannaṁ viññāṇadhātūnanti ettha vatthusahajāta nissayo vatthupurejātanissayo vatthārammaṇapurejātanissayoti tividho vatthunissayo.",
  "anya-e0301n10:78_1": "Tattha paṭisandhikkhaṇe vatthu vipākānaṁ khandhānaṁ vatthusahajātanissayo.",
  "anya-e0301n10:78_2": "Yaṁ pana pavattiyaṁ purejātaṁ,",
  "anya-e0301n10:78_3": "vatthuṁ nissāya cittaṁ uppajjati,",
  "anya-e0301n10:78_4": "taṁ tassa cittassa vatthupurejātanissayonāma.",
  "anya-e0301n10:78_5": "Yaṁ pana purejātaṁ vatthu yassa cittassa nissayoceva hoti ārammaṇañca,",
  "anya-e0301n10:78_6": "taṁ tassa vatthārammaṇa purejātanissayonāma.",
  "anya-e0301n10:78_7": "Vuttañhetaṁ paṭṭhāne ārammaṇa nissaya purejātavippayutta atthiavigatanti tīṇīti.",
  "anya-e0301n10:78_8": "Kathañca taṁ cittassa nissayoca ārammaṇañca hotīti.",
  "anya-e0301n10:78_9": "Paccuppannaṁ vatthuṁ ārabbha sammasanavasenavā assādanādivasenavā iddhividhakiccādhiṭṭhānavasenavā cittaṁ uppajjati,",
  "anya-e0301n10:78_10": "evaṁ taṁ cittassa nissayoca ārammaṇañca hotīti.",
  "anya-e0301n10:78_11": "Vuttañhetaṁ paṭṭhāne-ajjhattaṁ vatthuṁ aniccato dukkhato vipassati, assādeti. Abhinandati. Taṁ ārabbha rāgo uppajjati, diṭṭhi uppajjati, vicikicchā uppajjati, uddhaccaṁ uppajjati. Domanassaṁ uppajjatīti.",
  "anya-e0301n10:79_0": "Ettha pana ācariyā imaṁ vatthārammaṇapurejātanissayaṁnāma maraṇāsannakāleeva vācanāmaggaṁ āropayiṁsu. Ayaṁpanettha tesaṁ adhippāyo.",
  "anya-e0301n10:79_1": "Aṭṭhakathāyaṁ tāva aniṭṭhe ṭhāne āvajjanena vinā vīthicittānaṁ pavatti paṭisiddhā hoti.",
  "anya-e0301n10:79_2": "Tathā ekāvajjanavīthi yañca cittānaṁ ārammaṇaṁnāma dhammatoca kālatoca abhinnameva icchanti aṭṭhakathācariyā.",
  "anya-e0301n10:79_3": "Pakatikāleca cittānināma pacceka vatthunissayāni honti.",
  "anya-e0301n10:79_4": "Tasmā yadā paccuppannaṁ ajjhattaṁ vatthuṁ ārabbhaaniccādivasena sammasanti, etaṁ mamātivā assādenti,",
  "anya-e0301n10:79_5": "tadāyaṁ vatthu āvajjitaṁ hoti. Javanānipi tadeva gaṇhanti.",
  "anya-e0301n10:79_6": "Na attano attano nissayavatthūni.",
  "anya-e0301n10:79_7": "Yadi hi tānivā aññaṁvā ārammaṇaṁ gaṇheyyuṁ.",
  "anya-e0301n10:79_8": "Nirāvajjanānināma javanāni honti. Kasmā,",
  "anya-e0301n10:79_9": "āvajjanena āvajjitaṁ agahetvā aññaṁ gahetvā pavattanatoti. Bhinnā rammaṇānicanāma honti.",
  "anya-e0301n10:79_10": "Pacchā uppannāni paccekavatthūnivā aññaṁvā gahetvā pavattanatoti.",
  "anya-e0301n10:79_11": "Naca tathā sakkā bhavituṁ aṭṭhakathā virodhato.",
  "anya-e0301n10:79_12": "Tasmā so vatthārammaṇa purejātapaccayo pakati kāle na sakkā laddhunti.",
  "anya-e0301n10:79_13": "Maraṇāsannakāle pana sabbāni āvajjanādīni cittāni ekameva vatthuṁ nissāya pavattantīti taṁ ārabbha pavattānaṁ āvajjanādīnaṁ tesaṁ tadeva vatthuca ārammaṇañca hoti.",
  "anya-e0301n10:79_14": "Evañhi sati tesaṁ nirāvajjanatāvā bhinnārammaṇatāvā natthīti ayaṁ tesaṁ adhippāyoti.",
  "anya-e0301n10:80_0": "Tattha pana yadi āvajjanena āvajjitaṁ vatthuṁ agahetvā attano attano nissayavatthūni gaṇheyyuṁ.",
  "anya-e0301n10:80_1": "Nirāvajjanānināma javanāni bhaveyyunti idaṁ tāva na yujjati.",
  "anya-e0301n10:80_2": "Āvajjanena āvajji tappakārasseva gahaṇato.",
  "anya-e0301n10:80_3": "Yathā hi āvajjanaṁpi vatthuntveva āvajjati.",
  "anya-e0301n10:80_4": "Tathā javanānica vatthuntveva javanti.",
  "anya-e0301n10:80_5": "No aññathāti natthi javanānaṁ nirāvajjanatāti.",
  "anya-e0301n10:80_6": "Yathā ca nirāvajjanatā natthi,",
  "anya-e0301n10:80_7": "tathā bhinnārammaṇatāpi tesaṁ natthiyeva. Kasmā, vibhāgassa asambhavato.",
  "anya-e0301n10:80_8": "Nahi santatighanavasena ekībhūtamiva pubbāparaṁ pavatta mānesu bahūsu vatthusu ekamekaṁ vatthuṁ idamevāti visuṁ katvā āvajjanaṁvājavanānivā gahetuṁ sakkonti.",
  "anya-e0301n10:80_9": "Naca tathā asakkuṇeyyesu ṭhānesu ekantena dhammatovā kālatovā bhinnā rammaṇatānāma sakkā laddhunti iti bhinnārammaṇatāpi tesaṁ natthi yevāti.",
  "anya-e0301n10:80_10": "Ettāvatā imassa vatthārammaṇapurejātanissaya vidhānassa pakatikālepi labbhamānatā sādhitā hotīti.",
  "anya-e0301n10:81_0": "Apica,",
  "anya-e0301n10:81_1": "sabbaṁ paccuppannaṁ attano rūpakāyaṁ ārabbha rūpaṁ me aniccantivā etaṁ mamātivā samanupassantānaṁ ajjhattarūpesu idaṁ nāmarūpaṁ tassacittassa ārammaṇaṁ nahotīti navattabbaṁ.",
  "anya-e0301n10:81_2": "Ārammaṇa bhūtesu pana tesu kiñci ārammaṇamattaṁ kiñci ārammaṇapurejātaṁ kiñci vatthārammaṇapurejātaṁ hotīti sakkā vattunti.",
  "anya-e0301n10:81_3": "Kabaḷī kāro āhāroti kāmāvacarasattānaṁ paṭisandhito paṭṭhāya uppanno catusamuṭṭhānika rūpāhāroceva bahiddhāhāroca.",
  "anya-e0301n10:81_4": "Gabbhaseyyakānañhi yāva mātuyā āhārapharaṇaṁ nalabbhati,",
  "anya-e0301n10:81_5": "tāva kalalādikālesu tisamuṭṭhāniko ajjhattāhāroyeva upatthambhanakiccaṁ sādheti.",
  "anya-e0301n10:81_6": "Vuttañhetaṁ paṭṭhāne-paṭisandhikkhaṇe kabaḷīkāro āhāro imassa kāyassa āhārapaccayena paccayoti,",
  "anya-e0301n10:81_7": "ojaṭṭhamakarūpasamuṭṭhāpanaṁ panassa bahiddhāhārupatthambhanaṁ laddhakāleyevāti daṭṭhabbaṁ. Yadievaṁ –",
  "anya-e0301n10:82_0": "Yañcassa bhuñjati mātā, annaṁ pānañca bhojanaṁ. Tena so tattha yāpeti, mātukucchigato tiroti",
  "anya-e0301n10:83_0": "Kasmā vuttanti.",
  "anya-e0301n10:83_1": "Pākaṭāhārena tassa yakkhassa bodhanatthanti.",
  "anya-e0301n10:83_2": "Imassakāyassāti gabbhaseyyakānaṁ tāva paṭisandhicittassa uppādakkhaṇe ekasamuṭṭhānikassa ṭhitibhaṅgakkhaṇesu dvisamuṭṭhāni kassa tatoparaṁ tisamuṭṭhānikassa ojāpharaṇakāle catusamuṭṭhānikassaca kāyassa.",
  "anya-e0301n10:83_3": "Itaresaṁpi yathāsambhavaṁ vattabbaṁ.",
  "anya-e0301n10:83_4": "Rūpaloke pana vināpi duvidhena ojāhārakiccena appanāpatta kammavisesena siddhassa suciraṁpi addhānaṁ pharituṁ samatthassa rūpa jīvitindriyassa tathārūpānañca bhavaṅgapariyāpannānaṁ arūpāhārānaṁ vasena anekakappānipi attabhāvassa pavatti veditabbā.",
  "anya-e0301n10:83_5": "Etenupāyena kammajakāyabahutaresu devesu petanirayesuca suciraṁpi kālaṁ bahiddhāhārena vinā attabhāvassa pavatti vattabbā.",
  "anya-e0301n10:83_6": "Tesu pana ajjhattāhāropi labbhatiyevāti kiñcāpi okkantikkhaṇe vipākakkhandhāpi vatthussa vippayuttapaccayā honti.",
  "anya-e0301n10:83_7": "Te pana cittacetasikādhammā sahajātarūpānanti ettha saṅgayhissantīti katvā okkantikkhaṇevatthuvipākānanti vuttaṁ.",
  "anya-e0301n10:84_0": "Sabbathāti sabbapakāraṁ sahajātantiādinā yojetabbaṁ.",
  "anya-e0301n10:84_1": "Pakāroca tividho hoti sahajātapaccayotiādivasena veditabbo.",
  "anya-e0301n10:84_2": "Rūpajīvitamiccayanti evaṁ porāṇehi vutto ayaṁ atthipaccayo avigatapaccayocāti yojetabbaṁ.",
  "anya-e0301n10:84_3": "Nanu kabaḷīkārāhāro rūpajīvitindriyañca sahajāte saṅgahetabbaṁ.",
  "anya-e0301n10:84_4": "Evañhi sati tividhova atthipaccayo siyāti.Na.",
  "anya-e0301n10:84_5": "Sahajananasaṅkhātassa sahuppādanalakkhaṇassa abhāvā.",
  "anya-e0301n10:84_6": "Sahuppādanalakkhaṇo hi sahajātapaccayo.",
  "anya-e0301n10:84_7": "Kabaḷīkārāhāroca ojaṭṭhamakarūpāni uppādentopi attano ṭhitikkhaṇeeva uppādeti, no uppādakkhaṇe.",
  "anya-e0301n10:84_8": "Yathāca mahābhūtā sahajātarūpāni upatthambhantā attanā saha uppādanapubbakāeva upatthambhanti, na tathā so āhāro.",
  "anya-e0301n10:84_9": "So pana vināva sahuppādanakiccena sahajātānipi asahajātānipi upatthambhatīti rūpajīvitaṁpi saha uppādanakiccena vināva saha jātarūpāni anupāleti.",
  "anya-e0301n10:84_10": "Iti ime dvepi dhammā sahajāta lakkhaṇābhāvāeva sahajātapaccaye asaṅgahitā.",
  "anya-e0301n10:84_11": "Idāni sabbepi catuvīsatipaccayā saṅgayhamānā cattāropaccayā hontīti dassetuṁ ārammaṇūpanissaya.La.",
  "anya-e0301n10:84_12": "Samodhānaṁ gacchantīti vuttaṁ. Tatrāyaṁ samodhānavidhi,",
  "anya-e0301n10:84_13": "catuvīsatiyā paccayesu adhipati paccayo tāva duvidho ārammaṇasahajātavasena.",
  "anya-e0301n10:84_14": "Tattha ārammaṇādhipati tīsu kammavajjesu samodhānaṁ gacchati.",
  "anya-e0301n10:84_15": "Ārammaṇa mattaṁpi hi kammena saha samodhānaṁ nagacchati. Kuto adhipati bhūtanti.",
  "anya-e0301n10:85_0": "Ettha siyā, kasmā ārammaṇamattaṁpi.La. Na gacchatīti vuttaṁ.",
  "anya-e0301n10:85_1": "Nanu kammārammaṇāpi paṭisandhibhavaṅgacutiyo hontīti. Saccaṁ.",
  "anya-e0301n10:85_2": "Ettha pana mūlaṭīkāyaṁ kammaṁ pana tasmiṁ kate pavattamānānaṁ katūpacita bhāvena kammapaccayo hoti. Na ārammaṇākārena.",
  "anya-e0301n10:85_3": "Visaya mattatāvasenaca ārammaṇapaccayo hoti.",
  "anya-e0301n10:85_4": "Na santānavisesanaṁ katvā phaluppādanasaṅkhātena kammapaccayākārena.",
  "anya-e0301n10:85_5": "Tasmā te paccayākāravisabhāgattā saha ghaṭanaṁ nagacchantīti visajjitanti.",
  "anya-e0301n10:85_6": "Sahajātādhipati pana atthipaccaye.",
  "anya-e0301n10:85_7": "Nissayapaccayo tividho sahajāto vatthupurejāto vatthārammaṇapurejātoti.",
  "anya-e0301n10:85_8": "Tattha purimā dve atthipaccaye,",
  "anya-e0301n10:85_9": "pacchimo pana dvīsu ārammaṇatthi paccayesu.",
  "anya-e0301n10:85_10": "So ce garukato hoti upanissayepīti.",
  "anya-e0301n10:85_11": "Purejātapaccayo tividho ārammaṇapurejāto vatthupure jāto vatthārammaṇapurejātoti.",
  "anya-e0301n10:85_12": "Tattha vatthupurejāto atthipaccaye.",
  "anya-e0301n10:85_13": "Itare dve dvīsu ārammaṇatthipaccayesu. Tece garukatā honti. Upanissayepīti.",
  "anya-e0301n10:85_14": "Kammapaccayo duvidho sahajāto nānākkhaṇikoti. Tattha sahajāto atthipaccaye.",
  "anya-e0301n10:85_15": "Nānākkhaṇiko pana duvidho balavā dubbaloca.",
  "anya-e0301n10:85_16": "Tatthaca balavā duvidho akāliko kālikoca, tadubhayāpi upanissaye.",
  "anya-e0301n10:85_17": "Dubbalo pana visuṁ kammapaccayoyeva.",
  "anya-e0301n10:85_18": "Sabbo āhārapaccayo sabboca indriyapaccayo atthipaccaye.",
  "anya-e0301n10:86_0": "Vippayuttapaccayo catubbidho sahajāto vatthupurejāto vatthārammaṇapurejāto pacchājātoti.",
  "anya-e0301n10:86_1": "Tattha purimā dve pacchimoca atthipaccaye.",
  "anya-e0301n10:86_2": "Tatīyo pana dvīsu ārammaṇatthi paccayesu. So ce garukato hoti, upanissayepīti.",
  "anya-e0301n10:86_3": "Sesesu pana sattarasapaccayesu hetu, sahajāta, aññamañña, vipāka, jhāna, magga, sampayutta,",
  "anya-e0301n10:86_4": "avigatavasena aṭṭhapaccayā pacchā jātoca atthipaccaye.",
  "anya-e0301n10:86_5": "Anantara samanantara āsevana natthi vigata vasena pañcapaccayā upanissayeti.",
  "anya-e0301n10:86_6": "Iti sabbepi catuvīsatipaccayā sabhāgasaṅgahavasena saṁkhippamānā ārammaṇādīsu catūsu paccayesu samodhānaṁ gacchantīti.",
  "anya-e0301n10:87_0": "[236] Vibhāvaniyaṁ pana",
  "anya-e0301n10:88_0": "Tesu catūsu ekekasmiṁpi sabbe catuvīsatipaccayā samodhānaṁ gacchantīti iminā adhippāyena yaṁ vuttaṁ ‘‘nahi so kocipaccayoti’’ādi.",
  "anya-e0301n10:88_1": "Taṁ sabbaṁpi ācariyassa matimattameva.",
  "anya-e0301n10:89_0": "[237] Yañhi tattha",
  "anya-e0301n10:90_0": "‘‘Nahi so kocipaccayo atthi.",
  "anya-e0301n10:90_1": "Yo cittacetasi kānaṁ ārammaṇabhāvaṁ nagaccheyyāti’’ vuttaṁ, taṁ tāva na yujjati.",
  "anya-e0301n10:90_2": "Nahi idha dhammasarūpamattena samodhānaṁ adhippetaṁ.",
  "anya-e0301n10:90_3": "Paccayaṭṭhena saheva adhippetaṁ.",
  "anya-e0301n10:90_4": "Naca hetādipaccayaṭṭho ārammaṇādipaccayaṭṭho hotīti.",
  "anya-e0301n10:90_5": "Esanayo ‘‘saka sakapaccayuppannassaca upanissayabhāvaṁ nagacchatīti’’ etthāpi.",
  "anya-e0301n10:91_0": "Ettha pana yo sakasakapaccayuppannassa upanissayabhāvaṁ nagacchati.",
  "anya-e0301n10:91_1": "Nahi so koci paccayo atthīti yojanā.",
  "anya-e0301n10:92_0": "[238] Yañca tattha",
  "anya-e0301n10:93_0": "‘‘Kammahetukattāca lokappavattiyā phalahetūpacāra vasena sabbepi kammasabhāvaṁ nātivattantīti’’ vuttaṁ.",
  "anya-e0301n10:94_0": "[239] Yañca",
  "anya-e0301n10:95_0": "‘‘Teca paramatthato lokasammutivasenaca vijjamānā yevāti’’ vuttaṁ.",
  "anya-e0301n10:95_1": "Tadubhayaṁ pana sabbaso sāsanayutti yāpi viruddhamevāti.",
  "anya-e0301n10:96_0": "Etthāti etasmiṁ paṭṭhānanaye.",
  "anya-e0301n10:96_1": "Sabbatthāpīti sabbesu saha jātasabhāgesu paccayesu.",
  "anya-e0301n10:96_2": "Yasmā pana paṭisandhiviññāṇaṁnāma nāmarūpānaṁ aññamaññapaṭibaddhaokāse cutiparicchinnassa sakalassa tassa tassa bhavassa sīsabhūtaṁ bījabhūtañca hoti.",
  "anya-e0301n10:96_3": "Yato sakalakāyabhūtassa nānārūpārūpasantānassa nibbatti hoti. Bījato viya mahārukkhassa. Yathāha –",
  "anya-e0301n10:97_0": "Viññāṇañca hi ānanda mātukucchismiṁ na okkamissatha.",
  "anya-e0301n10:97_1": "Apinukho nāmarūpaṁ mātukucchismiṁ samuccissathāti. No hetaṁ bhante.",
  "anya-e0301n10:97_2": "Viññāṇañca hi ānanda mātukucchismiṁ okkamitvā vokkamissatha.",
  "anya-e0301n10:97_3": "Apinukho nāmarūpaṁ itthattāya abhinibbattissathāti. Nohetaṁ bhante.",
  "anya-e0301n10:97_4": "Viññāṇañca hi ānanda daharasseva sato vocchijjissatha kumārassavā kumārikāyavā.",
  "anya-e0301n10:97_5": "Apinukho nāmarūpaṁ vuddhiṁ viruḷhiṁ vepullaṁ āpajjissathāti. Nohetaṁ bhante.",
  "anya-e0301n10:97_6": "Tasmā hi ānanda eseva hetu esa nidānaṁ esa samudayo esa paccayo nāmarūpassa. Yadidaṁ viññāṇanti.",
  "anya-e0301n10:98_0": "Tattha samuccissathāti vaḍḍhissatha.",
  "anya-e0301n10:98_1": "Nāmarūpañhi viññāṇassa vaḍḍhiyevāti. Vokkamissathāti bhijjissatha.",
  "anya-e0301n10:98_2": "Itthatthāyāti īdisassa attabhāvassa atthāyāti attho.",
  "anya-e0301n10:98_3": "Vuddhiṁ viruḷhiṁ vepullanti pathamavayavasena vuddhiṁ. Majjhimavayavasena viruḷhiṁ.",
  "anya-e0301n10:98_4": "Pacchimavayavasena vepullanti aṭṭhakathāyaṁ vuttaṁ.",
  "anya-e0301n10:98_5": "Tasmā paṭisandhikkhaṇe rūpuppattiyā ekantena viññāṇapaccayatā veditabbā.",
  "anya-e0301n10:98_6": "Evaṁ uppannañca panetaṁ paṭisandhirūpaṁ puna sayaṁ tasmiṁ bhave yāva cutiyā pavattamānānaṁ sabbāsaṁ catusamuṭṭhānikarūpasantatīnaṁ sita bhūtaṁ bījabhūtañca hoti.",
  "anya-e0301n10:98_7": "Atibalavantaṁpi hi cittaṁ purimuppannāya rūpapaveṇiyā asati rūpaṁ janetuṁ nasakkoti. Evaṁ utu āhārāpīti.",
  "anya-e0301n10:98_8": "Tatoyeva hi arūpabhave kāmāvacarādīni rūpajanakacittānipi tattha rūpaṁ najanentīti.",
  "anya-e0301n10:98_9": "Asaññasattepi utu samuṭṭhānarūpasantatiyo pathamuppannāya kammajarūpasantatiyā vijja mānattāeva uppajjantīti.",
  "anya-e0301n10:98_10": "Vuttañhi vibhaṅgaṭīkāyaṁ arūpaṁ pana rūpassa okāso na hotīti yasmiṁ rūpe sati cittaṁ aññaṁ rūpaṁ uppādeyya. Tadeva tattha natthīti attho.",
  "anya-e0301n10:98_11": "Purimarūpassāpi hi paccayabhāvo atthi puttassa pitisadisatādassanatoti.",
  "anya-e0301n10:98_12": "Etthaca puttassa pitisadisatādassanatoti etena imamatthaṁ dasseti.",
  "anya-e0301n10:98_13": "Yathā tiṇarukkhānaṁ bījabhāvasaṅkhātaṁ niyāmarūpaṁnāma atthi.",
  "anya-e0301n10:98_14": "Yassa ānubhāvena tannibbattātiṇarukkhā vaḍḍhantā yathāvā tathāvā avaḍḍhitvāattanā samānabījehieva tiṇarukkhehi sabbaso sadisā kāraṁ gahetvā vaḍḍhanti.",
  "anya-e0301n10:98_15": "Evamevaṁ gabbhaseyyakānaṁ sattānaṁ yoni bhāvasaṅkhātaṁ niyāma rūpaṁnāma atthi.",
  "anya-e0301n10:98_16": "Yassānubhāvena te samāna jātikehieva kulehi visesato mātāpitūhi eva sabbaso sadisarūpasaṇṭhānā honti.",
  "anya-e0301n10:98_17": "Iti bījaniyāmo viya yoniniyāmopi hoti.",
  "anya-e0301n10:98_18": "Soca paṭisandhirūpasseva ānubhāvoti veditabbo.",
  "anya-e0301n10:99_0": "Apica,",
  "anya-e0301n10:99_1": "ayaṁ yoniniyāmonāma kalalakālādīsu puttānaṁ sarīresu mātāpitūhi samudāgataṁ utujarūpasantānaṁeva.",
  "anya-e0301n10:99_2": "Yassa ānubhāvena taṁsantānaṁ samānajātikasattasaṇṭhānasadisaṁ attano ñātikulasadisañca hoti.",
  "anya-e0301n10:99_3": "Yathāhiitthibhāvādirūpaṁ sattānaṁ itthiliṅgādīni bījarūpañca tiṇarukkhānaṁ taṁtaṁvaṇṇasaṇṭhānā dīni niyāmeti.",
  "anya-e0301n10:99_4": "Evaṁ yonirūpaṁ nānājātivasena sattānaṁ niyāmakaṁ vavatthāpakaṁ hotīti.",
  "anya-e0301n10:99_5": "Ettāvatā pavattiyaṁ thapetvā cittajarūpaṁ sabbesaṁ tisamuṭṭhānikarūpānaṁ uppattiyā cittanirapekkhatā purimuppanna rūpapaveṇi paṭibaddhatāca sādhitā hoti.",
  "anya-e0301n10:99_6": "Tenevaca tesaṁ cittassa ṭhitibhaṅgakkhaṇesupi cittarahite nirodhasamāpatti kālepi uppatti hotīti.",
  "anya-e0301n10:99_7": "Tena vuttaṁ sahajātarūpanti panetthātiādi. Itītiādi nigamanaṁ.",
  "anya-e0301n10:99_8": "Tattha sambhavaṁti yathā sambhavaṁ. Sambhavātivā sambhūtā.",
  "anya-e0301n10:99_9": "Ajjhattañcāti ajjhattabhūtāca. Bahiddhācāti bahiddhābhūtāca. Saṅkhatāti saṅkhatabhūtā. Asaṅkhatāti asaṅkhatabhūtā.",
  "anya-e0301n10:99_10": "Evaṁ tekālikāca kālamuttāca ajjhattabahiddhā sambhūtāca.",
  "anya-e0301n10:99_11": "Tathā saṅkhatāsaṅkhatabhūtāca paññatti nāmarūpānaṁ vasena tividhā ṭhitā dhammā paṭṭhāne sabbathā catuvīsati paccayānāma hontīti yojanā.",
  "anya-e0301n10:99_12": "Etthaca tividhā ṭhitānaṁ dhammānaṁ tekālikādibhāve sati catuvīsatipaccayānaṁpi yathāsambhavaṁ tekālikādibhedo siddho hoti.",
  "anya-e0301n10:99_13": "Tattha ārammaṇaadhipati upanissayapaccayā tekālikā kālamuttāca honti.",
  "anya-e0301n10:100_0": "[240] Vibhāvaniyaṁ pana",
  "anya-e0301n10:101_0": "‘‘Ārammaṇaadhipatiupanissayapaccayānaṁ tikālikānanti’’ vuttaṁ. Taṁ na yujjati.",
  "anya-e0301n10:102_0": "Paññattinibbānānaṁpi kālamuttānaṁ tesu paviṭṭhattāti.",
  "anya-e0301n10:102_1": "Tattha imasmiṁ bhave abhinavānaṁ dhanadhaññabhogānaṁvā vijjāsippasutapari yattīnaṁvā sīlasamādhipaññānaṁvā bhavantare bhavasampattibhoga sampatti maggaphalasampattīnaṁvā paṭilābhatthāya pubbayogaṁ karontassa anāgatānaṁ tāsaṁ upanissayapaccayatā veditabbā.",
  "anya-e0301n10:102_2": "Paṭṭhāne pana anāgataṁ cakkhusampadaṁ patthayamāno sota, ghāna, jivhā, kāyasampadaṁ, vaṇṇasampadaṁ, sadda, gandha, rasa,",
  "anya-e0301n10:102_3": "phoṭṭhabbasampadaṁ patthayamāno anāgate khandhe patthayamāno dānaṁ deti sīlaṁ samādiyatītiādinā bhavantarapariyāpannāeva sampattiyo vuttā.",
  "anya-e0301n10:102_4": "Tā pana dānādīnaṁ kammānaṁ anurūpavasena vuttāti daṭṭhabbā.",
  "anya-e0301n10:102_5": "Kammapaccayo pana paccuppannātītavasena dvikāliko.",
  "anya-e0301n10:102_6": "Anantara samanantara āsevana natthi vigata paccayā atītakālikā.",
  "anya-e0301n10:102_7": "Sesā pannarasa paccayā paccuppannakālikāti.",
  "anya-e0301n10:102_8": "Ajjhattabahiddhāduke ārammaṇā dhipati sahajāta aññamañña nissaya upanissaya purejāta āhāra atthi avigatā ajjhattabahiddhā honti.",
  "anya-e0301n10:102_9": "Sesā cuddasa paccayā ajjhattāva.",
  "anya-e0301n10:102_10": "Ārammaṇa adhipati upanissayā saṅkhatā asaṅkhatāca honti. Sesā saṅkhatāvāti.",
  "anya-e0301n10:102_11": "Pañcavidhaṁpiarūpanti pavuccati. Kasmā,",
  "anya-e0301n10:102_12": "kadācipi rūpasaṅkhātaṁ saṇṭhānatthaṁ anupagamanato nāmantica pavuccati. Kasmā,",
  "anya-e0301n10:102_13": "adhivacanasaṅkhātanāmābhidhānavaseneva suṇantehi gahetabbabhāvupagamanatoti.",
  "anya-e0301n10:103_0": "169. Paññapīyatīti paññatti.",
  "anya-e0301n10:103_1": "Ayaṁpi eko vacanatthoti lokiyamahājanehi thapīyati.",
  "anya-e0301n10:103_2": "Voharīyati ceva sampaṭicchī yaticāti attho.",
  "anya-e0301n10:103_3": "Yokoci sammutisaccabhūto byañjanattho.",
  "anya-e0301n10:103_4": "Tathā paññāpetabbā atthā paññapīyanti etāyāti paññatti.",
  "anya-e0301n10:103_5": "Byañjanatthajotako paññattisaddoti evaṁ duvidhā paññattīti vuttaṁ tatoavasesā.La. Duvidhāhotīti.",
  "anya-e0301n10:103_6": "Tattha paññāpīyattā paññattīti attha paññattimāha.",
  "anya-e0301n10:103_7": "Paññāpanatopaññattīti saddapaññattiṁ.",
  "anya-e0301n10:103_8": "Taṁtaṁbhūtavipariṇāmākāranti pathaviyādīnaṁ tesaṁ tesaṁ mahābhūtānaṁ adhimattabhāvappakārasaṅkhātaṁ tathā tathā pariṇā mākāraṁ. Pavattivisesākāranti attho. Upādāyāti paṭicca. Nissāya.",
  "anya-e0301n10:103_9": "Pathamaṁ cittena gahetvāti attho.",
  "anya-e0301n10:103_10": "Tathātathā paññattāti ayaṁ pathavīnāma ayaṁ pabbatonāmāti evamādi nayena mahājanena paññattā, kathitā, voharitāti attho.",
  "anya-e0301n10:103_11": "Pathavipabbatādikātiādisaddena nadi samuddādikāyo saṅgaṇhati. Ayaṁ samūhapaññattināma.",
  "anya-e0301n10:104_0": "[241] Vibhāvaniyaṁ pana",
  "anya-e0301n10:105_0": "‘‘Saṇṭhānapaññattīti’’ vuttā. Sā yuttā viya nadissati.",
  "anya-e0301n10:106_0": "Nahi idha saṇṭhānaṁ padhānaṁ hotīti.",
  "anya-e0301n10:106_1": "Sambhārasannivesākāranti kaṭṭhādīnaṁ sambhārānaṁ tathā tathā sannivesākāraṁ.",
  "anya-e0301n10:106_2": "Etthāpi ādisaddena nāvādayo saṅgaṇhati. Ayaṁ saṇṭhāna paññatti.",
  "anya-e0301n10:106_3": "Kaṭṭhādayo eva hi gehākārena saṇṭhitā gehanti rathākārena saṇṭhitā rathoti vuccantīti.",
  "anya-e0301n10:107_0": "[242] Vibhāvaniyaṁ pana",
  "anya-e0301n10:108_0": "‘‘Samūhapaññattīti’’ vuttaṁ. Taṁ na yujjati.",
  "anya-e0301n10:109_0": "Nahi idha samūho padhānanti.",
  "anya-e0301n10:109_1": "Purisapuggalādikā sattapaññatti upādāpaññattītipi vuccati.",
  "anya-e0301n10:109_2": "Candāvaṭṭanādikanti candasūriyādīnaṁ sineruṁ padakkhiṇaṁ katvā āvaṭṭanādikaṁ. Yato candimasūriyā udenti, sā pubbadisānāma. Pubbataraṁ laddhappakāsattā.",
  "anya-e0301n10:109_3": "Yattha pana atthaṁ gacchanti, sā pacchimadisānāma. Pacchāladdhapakāsattā.",
  "anya-e0301n10:109_4": "Tāsaṁ dakkhiṇapassā disā vuḍḍhiatthena dakkhiṇadisānāma.",
  "anya-e0301n10:109_5": "Itarā pana uccataraṭṭhena uttarādisāti vuccati. Yadā sūriyo udeti,",
  "anya-e0301n10:109_6": "tadā sakalassa ahassa pubbabhāgattā pubbanhoti vuccatīti.",
  "anya-e0301n10:109_7": "Evamādikā disā paññatti kālapaññattiyonāma.",
  "anya-e0301n10:109_8": "Ādisaddena thalaninnādikā desapaññatti saṅgahitāti.",
  "anya-e0301n10:109_9": "Asamphuṭṭhākāranti mahābhūtānaṁ aññamaññaṁ asamphusanākāraṁ. Ayaṁ ākāsapaññattināma.",
  "anya-e0301n10:109_10": "Taṁ taṁ bhūtanimittanti pathavīkasiṇādikaṁ uddhumātakādikañca bhūtanimittaṁ.",
  "anya-e0301n10:109_11": "Nīlakasiṇādikaṁ vaṇṇanimittañca ettheva saṅgayhati.",
  "anya-e0301n10:109_12": "Bhāvanā visesanti parikammādikaṁ bhāvanāvisesaṁca.",
  "anya-e0301n10:109_13": "Etena parikammanimitta uggahanimitta paṭibhāganimittānaṁ siddhakāraṇaṁ vadati. Ayaṁ nimittapaññattināma.",
  "anya-e0301n10:110_0": "Evamādibhedāti ettha ādisaddena aṭṭhakathāyaṁ āgatā upādāpaññatti upanidhāpaññattiādayo saṅgahitā.",
  "anya-e0301n10:110_1": "Paramatthato avijjamānāpīti etena sammutito laddhabhāvaṁ dasseti.",
  "anya-e0301n10:110_2": "Teneva hi tāsaṁ vijjamānabhāvaṁ gahetvā tathā tathā voharantānaṁ musāvādonāma nahotīti.",
  "anya-e0301n10:110_3": "Atthacchāyākārenāti taṁ taṁ bhūtādīnaṁ paramatthānaṁ samūhasaṇṭhānādichāyākārena.",
  "anya-e0301n10:110_4": "Atthacchā yākārenātivā saddābhidheyyasaṅkhātena dabbapaṭibimbākārena saviggahākārenāti attho,",
  "anya-e0301n10:110_5": "taṁtaṁupādāyāti paramatthadhammānaṁ taṁtaṁpavattivisesaṁ upādāya. Upanidhāyāti olumbiya.",
  "anya-e0301n10:110_6": "Parikappiyamānāti parikappabuddhiyā parikappetvā gayhamānā.",
  "anya-e0301n10:110_7": "Ettha pana evamādipabhedā ālambaṇabhūtā parikappiyamānā sabbā paññatti paññāpīyatīti atthena paññattīti yojanā. Saṅkhāyatīti gaṇīyati.",
  "anya-e0301n10:110_8": "Gaṇanupagaṁ katvā thapīyatīti attho. Samaññāyatīti sammannīyati. Nāmaṁ, nāmakammaṁ, nāmadheyyaṁ, nirutti, byañjanaṁ,",
  "anya-e0301n10:110_9": "abhilāpoti ime cha nāma nāmakammā. Tattha atthe namatīti nāmaṁ.",
  "anya-e0301n10:110_10": "Atthavisayaṁ eva hutvā pavattatīti attho.",
  "anya-e0301n10:110_11": "Attanica atthaṁ nāmetīti nāmaṁ.",
  "anya-e0301n10:110_12": "Piṭakattayasaṅkhāte hi nāme sati taduggaṇhantānaṁ sabbe tadatthā padepade vākyevākye āgacchanti yevāti.",
  "anya-e0301n10:111_0": "Apica suṇantānaṁ ñāṇaṁ taṁtaṁatthābhimukhaṁ nāmetīti nāmaṁ nāmagahaṇavasena kattabbattā nāmameva kammanti nāmakammaṁ. Dhīyati dhārīyatīti dheyyaṁ.",
  "anya-e0301n10:111_1": "Nāmameva dheyyanti nāmadheyyaṁ.",
  "anya-e0301n10:111_2": "Aviditapakkhe ṭhito attho etāya tato nīharitvā vuccati kathīyatīti nirutti.",
  "anya-e0301n10:111_3": "Atthassa byañjanato pākaṭakaraṇato byañjanaṁ.",
  "anya-e0301n10:111_4": "Abhibyattaṁ katvā lapīyati kathīyati attho etenāti abhilāpo. Etthaca vaṇṇapaññatti, akkharapaññatti, sarapaññatti, dīghapaññatti, rassa paññatti.",
  "anya-e0301n10:111_5": "Byañjanavaggaghosāghosapaññatti, liṅgapaññatti. Padapaññatti,",
  "anya-e0301n10:111_6": "vākyapaññattiyopi etasseva pabhedāti daṭṭhabbā.",
  "anya-e0301n10:111_7": "Paramatthato vijjamānesu atthesu pavattā paññatti vijjamānapaññatti nāma.",
  "anya-e0301n10:111_8": "Avijja mānesu bhūmipabbatādīsu pavattā paññatti avijjamānapaññatti nāma.",
  "anya-e0301n10:111_9": "Etā eva samāsaṭṭhānaṁ patvā dvipadasaṁyogavasena itarā catassopi hontīti dassetuṁ tatthātiādi vuttaṁ.",
  "anya-e0301n10:111_10": "Etāya paññāpentīti etena vijjamānaṁ atthaṁ paññapenti etāyāti vijjamānapaññattīti imamatthaṁ vadati. Esanayo paratthapi.",
  "anya-e0301n10:111_11": "Cha abhiññā assāti chaḷabhiññoti katvā visesanabhūtānaṁ channaṁ abhiññānaṁ vijjamānattā visesitabbabhūtassa puggalassa avijjamānattā chaḷa bhiññoti vijjamānenaavijjamānapaññatti nāma.",
  "anya-e0301n10:111_12": "Itthī avijjamānā saddo vijjamānoti itthiyāsaddo itthisaddoti avijjamānena vijjamāna paññatti nāma.",
  "anya-e0301n10:111_13": "Cakkhuca cakkhuviññāṇañca ubhayaṁpi vijjāmānanti cakkhusmiṁ viññāṇaṁ cakkhuviññāṇanti vijjamānenavijjamānapaññatti nāma.",
  "anya-e0301n10:111_14": "Rājāca puttoca dvepi avijjamānāevāti rañño putto rājaputtoti avijjamānenaavijjamānapaññattināmāti imamatthaṁ dassento ubhinnantiādimāha.",
  "anya-e0301n10:112_0": "Ettha pana vacanato ca vacanatthatoca vinimuttā saddasabhāvā nāmapaññattināma visuṁ natthīti vadanti. Taṁ na yujjati.",
  "anya-e0301n10:112_1": "Atthajotaka bhāvena visuṁ siddhattā.",
  "anya-e0301n10:112_2": "Saddo hi nāma akkharapadabyañjanabhāvaṁ upagatoyeva atthajotane samattho hoti.",
  "anya-e0301n10:112_3": "Paramattha saddoca khaṇiko cuṇṇavicuṇṇabhūto tabbhāvaṁ upagato nahotīti.",
  "anya-e0301n10:112_4": "Tasmā saddasabhāvānāma paññattināma visuṁ atthiyeva.",
  "anya-e0301n10:112_5": "Atthibhāvocassā vacanasaddaṁ sutvā anantare akkhara pada byañjanagocaracittassa tadanantareca tadatthavijānanacittassa pavattiyā pākaṭoti dassento gāthādvayaṁ āha.",
  "anya-e0301n10:112_6": "Tattha vacīghosā nusārenāti uccāriyamānasaddasaṅkhātassa vacīghosassa ārammaṇakaraṇasaṅkhātena anusārena uppannāya sotaviññāṇa vīthiyā pavattiyā anantare uppannassa manodvārassa gocara bhūtā sāyaṁ paññattīti sambandho.",
  "anya-e0301n10:112_7": "Kīdisī pana sāyaṁ paññattīti āha atthāyassā.La. Tatoparanti.",
  "anya-e0301n10:112_8": "Tattha tatoparanti tato nāmapaññattārammaṇassa manodvārassa uppattito paraṁ atthā viññāyantīti sambandho.",
  "anya-e0301n10:112_9": "Yassā nāmapaññattiyā anusārena paramatthapaññattibhūtā atthā viññāyanti.",
  "anya-e0301n10:112_10": "Sā ayaṁ paññatti lokasaṅketanimmitāti viññeyyāti yojanā.",
  "anya-e0301n10:113_0": "Etthaca sotaviññāṇavīthiyāti ettha atītasaddamattā rammaṇā tadanuvattikānāma manoviññāṇavīthipi saṅgahitāti daṭṭhabbā.",
  "anya-e0301n10:113_1": "Vuttañhi sāratthadīpaniyaṁ-tena vuttavacane yattakāni akkharāni honti.",
  "anya-e0301n10:113_2": "Tesu ekamekaṁ paccuppannaṁ atītañca gahetvā sota viññāṇavīthiyā manoviññāṇavīthiyāca uppajjitvā niruddhāya avasāne tāni akkharāni sampiṇḍetvā akkharasamūhaṁ gahetvā ekā manoviññāṇavīthi uppajjitvā nirujjhati.",
  "anya-e0301n10:113_3": "Tadanantaraṁ ayaṁ akkharasamūho etassa nāmanti nāmapaññattigahaṇavasena aparāya manoviññāṇa vīthiyā uppajjitvā niruddhāya tadanantaraṁ uppannāya manoviññāṇa vīthiyā ayametassa atthoti pakatiyā tadatthavijānanaṁ sambhavatīti.",
  "anya-e0301n10:113_4": "Maṇisāramañjūsāyaṁ pana tadanuvattikavīthito paraṁ ekaṁ vinicchayavīthiṁ viññattigahaṇavīthiñca vadati.",
  "anya-e0301n10:113_5": "Tato paraṁ ekakkhare sadde ekatthajotikāya nāmapaññattiyā gahaṇaṁ hoti.",
  "anya-e0301n10:113_6": "Yā vadantassa pubbabhāge manasā vavatthāpito paññattisaddonāma vuccati. Tatoparaṁ tadatthagahaṇanti.",
  "anya-e0301n10:113_7": "Īdisesu pana ṭhānesu tattha tattha javanavīthivārānaṁ paṭipāṭikathanaṁnāma padhānapākaṭagahaṇavasenevāti daṭṭhabbaṁ.",
  "anya-e0301n10:113_8": "Ekaccharakkhaṇe aneka koṭisatasahassāni cittāni uppajjantīti hi vuttaṁ. Tathā –",
  "anya-e0301n10:114_0": "Ekamatto bhave rasso, dvimatto dīghamuccate;",
  "anya-e0301n10:115_0": "Timattotupluto ñeyyo, byañjanaṁ addhamattikanticaṁ.",
  "anya-e0301n10:116_0": "Na ca paramatthasaddasaṅghāṭānaṁ satasahassaṁpi ekakkharaṁnāma bhavituṁ pahoti.",
  "anya-e0301n10:116_1": "Tasmā idha bahuṁ vicāraṇā amhehi nakatāti.",
  "anya-e0301n10:117_0": "Iti paramatthadīpaniyānāma abhidhammatthasaṅgahassa",
  "anya-e0301n10:118_0": "Catutthavaṇṇanāya aṭṭhamassa paccayasaṅgahassa",
  "anya-e0301n10:119_0": "Paramatthadīpanā niṭṭhitā."
}