{
  "tika-vin08t8:0_0": "8. Adhiṭṭhānavikappanavinicchayakathā",
  "tika-vin08t8:1_0": "44.",
  "tika-vin08t8:1_1": "Evaṁ anāmāsavinicchayakathaṁ kathetvā idāni adhiṭṭhānavikappanavinicchayaṁ kathetuṁ ‘‘adhiṭṭhānavikappanesu panā’’tiādimāha.",
  "tika-vin08t8:1_2": "Tattha adhiṭṭhiyate adhiṭṭhānaṁ,",
  "tika-vin08t8:1_3": "gahaṇaṁ sallakkhaṇanti attho.",
  "tika-vin08t8:1_4": "Vikappiyate vikappanā,",
  "tika-vin08t8:1_5": "saṅkappanaṁ cintananti attho.",
  "tika-vin08t8:1_6": "Tattha ‘‘ticīvaraṁ adhiṭṭhātunti nāmaṁ vatvā adhiṭṭhātuṁ.",
  "tika-vin08t8:1_7": "Na vikappetunti nāmaṁ vatvā na vikappetuṁ.",
  "tika-vin08t8:1_8": "Esa nayo sabbattha.",
  "tika-vin08t8:1_9": "Tasmā ticīvaraṁ adhiṭṭhahantena ‘imaṁ saṅghāṭiṁ adhiṭṭhāmī’tiādinā nāmaṁ vatvā adhiṭṭhātabbaṁ.",
  "tika-vin08t8:1_10": "Vikappentena pana ‘imaṁ saṅghāṭi’ntiādinā tassa tassa cīvarassa nāmaṁ aggahetvāva ‘imaṁ cīvaraṁ tuyhaṁ vikappemī’ti vikappetabbaṁ.",
  "tika-vin08t8:1_11": "Ticīvaraṁ vā hotu aññaṁ vā,",
  "tika-vin08t8:1_12": "yadi taṁ taṁ nāmaṁ gahetvā vikappeti ,",
  "tika-vin08t8:1_13": "avikappitaṁ hoti,",
  "tika-vin08t8:1_14": "atirekacīvaraṭṭhāne tiṭṭhatī’’ti sāratthadīpaniyaṁ (sārattha. ṭī.",
  "tika-vin08t8:1_15": "2.469) vuttaṁ.",
  "tika-vin08t8:2_0": "Vimativinodaniyaṁ (vi. vi. ṭī.",
  "tika-vin08t8:2_1": "1.469) pana ‘‘ticīvaraṁ adhiṭṭhātunti saṅghāṭiādināmena adhiṭṭhātuṁ.",
  "tika-vin08t8:2_2": "Na vikappetunti iminā nāmena na vikappetuṁ,",
  "tika-vin08t8:2_3": "etena vikappitaticīvaro tecīvariko na hoti,",
  "tika-vin08t8:2_4": "tassa tasmiṁ adhiṭṭhitaticīvare viya avippavāsādinā kātabbavidhi na kātabboti dasseti,",
  "tika-vin08t8:2_5": "na pana vikappane doso’’ti vuttaṁ.",
  "tika-vin08t8:2_6": "Vajirabuddhiṭīkāyaṁ (vajira. ṭī.",
  "tika-vin08t8:2_7": "pārājika 469) pana ‘‘ticīvaraṁ adhiṭṭhātunti ettha ticīvaraṁ ticīvarādhiṭṭhānena adhiṭṭhātabbayuttakaṁ,",
  "tika-vin08t8:2_8": "yaṁ vā ticīvarādhiṭṭhānena adhiṭṭhātuṁ na vikappetuṁ anujānāmi,",
  "tika-vin08t8:2_9": "tassa adhiṭṭhānakālaparicchedābhāvato sabbakālaṁ icchantassa adhiṭṭhātuṁyeva anujānāmi,",
  "tika-vin08t8:2_10": "taṁ kālaparicchedaṁ katvā vikappetuṁ nānujānāmi,",
  "tika-vin08t8:2_11": "sati pana paccaye yadā tadā vā paccuddharitvā vikappetuṁ vaṭṭatīti ‘anāpatti antodasāhaṁ adhiṭṭheti vikappetī’ti vacanato siddhaṁ hotī’’ti vuttaṁ.",
  "tika-vin08t8:3_0": "Imesu pana tīsu ṭīkāvādesu tatiyavādo yuttataro viya dissati. Kasmā?",
  "tika-vin08t8:3_1": "Pāḷiyā aṭṭhakathāya ca saṁsandanato. Kathaṁ?",
  "tika-vin08t8:3_2": "Pāḷiyañhi kataparicchedāsuyeva dvīsu vassikasāṭikakaṇḍupaṭicchādīsu tato paraṁ vikappetunti vuttaṁ,",
  "tika-vin08t8:3_3": "tato aññesu na vikappetuṁ icceva,",
  "tika-vin08t8:3_4": "tasmā tesu asati paccaye niccaṁ adhiṭṭhātabbameva hoti,",
  "tika-vin08t8:3_5": "na vikappetabbanti ayaṁ pāḷiyā adhippāyo dissati,",
  "tika-vin08t8:3_6": "itarāsu pana dvīsu anuññātakāleyeva adhiṭṭhātabbaṁ,",
  "tika-vin08t8:3_7": "‘‘tato paraṁ vikappetu’’nti evaṁ pāḷiyā saṁsandati,",
  "tika-vin08t8:3_8": "aṭṭhakathāyaṁ ticīvaraṁ ticīvarasaṅkhepena pariharato adhiṭṭhātumeva anujānāmi,",
  "tika-vin08t8:3_9": "na vikappetuṁ.",
  "tika-vin08t8:3_10": "Vassikasāṭikaṁ pana cātumāsato paraṁ vikappetumeva,",
  "tika-vin08t8:3_11": "na adhiṭṭhātuṁ,",
  "tika-vin08t8:3_12": "evañca sati yo ticīvare ekena cīvarena vippavasitukāmo hoti,",
  "tika-vin08t8:3_13": "tassa cīvarādhiṭṭhānaṁ paccuddharitvā vippavāsasukhatthaṁ vikappanāya okāso dinno hotīti.",
  "tika-vin08t8:4_0": "Paṭhamavāde ‘‘na vikappetu’’nti nāmaṁ vatvā ‘‘na vikappetu’’nti attho vutto,",
  "tika-vin08t8:4_1": "evaṁ sante ‘‘tato paraṁ vikappetu’’nti ettha tato paraṁ nāmaṁ vatvā vikappetunti attho bhaveyya,",
  "tika-vin08t8:4_2": "so ca attho vikappanādhikārena vutto,",
  "tika-vin08t8:4_3": "‘‘nāmaṁ vatvā’’ti ca visesane kattabbe sati ‘‘na vikappetu’’nti ca ‘‘tato paraṁ vikappetu’’nti ca bhedavacanaṁ na siyā,",
  "tika-vin08t8:4_4": "sabbesupi cīvaresu nāmaṁ avatvāva vikappetabbato,",
  "tika-vin08t8:4_5": "dutiyavāde ca ‘‘na vikappetu’’nti iminā nāmena na vikappetunti vuttaṁ,",
  "tika-vin08t8:4_6": "na anujānāmīti pāṭhaseso.",
  "tika-vin08t8:4_7": "Paṭhame ca ‘‘ticīvaraṁ vā hotu aññaṁ vā,",
  "tika-vin08t8:4_8": "yadi taṁ taṁ nāmaṁ gahetvā vikappeti,",
  "tika-vin08t8:4_9": "avikappitaṁ hoti,",
  "tika-vin08t8:4_10": "atirekacīvaraṭṭhāne tiṭṭhatī’’ti.",
  "tika-vin08t8:4_11": "Dutiye ca ‘‘na pana vikappane doso’’ti,",
  "tika-vin08t8:4_12": "tañca aññamaññaviruddhaṁ viya dissati,",
  "tika-vin08t8:4_13": "tasmā vicāretabbametaṁ.",
  "tika-vin08t8:5_0": "Tato paraṁ vikappetunti cātumāsato paraṁ vikappetvā paribhuñjitunti tīsu gaṇṭhipadesu vuttaṁ.",
  "tika-vin08t8:5_1": "Keci pana ‘‘tato paraṁ vikappetvā yāva āgāmisaṁvacchare vassānaṁ cātumāsaṁ,",
  "tika-vin08t8:5_2": "tāva ṭhapetuṁ anuññāta’’ntipi vadanti.",
  "tika-vin08t8:5_3": "‘‘Tato paraṁ vikappetuṁ anujānāmīti ettāvatā vassikasāṭikaṁ kaṇḍupaṭicchādiñca taṁ taṁ nāmaṁ gahetvā vikappetuṁ anuññātanti evamattho na gahetabbo.",
  "tika-vin08t8:5_4": "Tato paraṁ vassikasāṭikādināmasseva abhāvato,",
  "tika-vin08t8:5_5": "kasmā tato paraṁ vikappentenapi nāmaṁ gahetvā na vikappetabbaṁ.",
  "tika-vin08t8:5_6": "Ubhinnampi tato paraṁ vikappetvā paribhogassa anuññātattā tathāvikappitaṁ aññanāmena adhiṭṭhahitvā paribhuñjitabbanti",
  "tika-vin08t8:5_7": "tīsupi gaṇṭhipadesu vutta’’nti sāratthadīpaniyaṁ (sārattha. ṭī.",
  "tika-vin08t8:5_8": "2.469) vuttaṁ.",
  "tika-vin08t8:5_9": "Vimativinodaniyampi (vi. vi. ṭī.",
  "tika-vin08t8:5_10": "1.469) ‘‘tato paranti cātumāsato paraṁ vikappetvā paribhuñjituṁ anuññātanti keci vadanti.",
  "tika-vin08t8:5_11": "Aññe pana ‘vikappetvā yāva āgāmivassānaṁ tāva ṭhapetuṁ vaṭṭatī’ti vadanti.",
  "tika-vin08t8:5_12": "Apare pana ‘vikappane na doso,",
  "tika-vin08t8:5_13": "tathā vikappitaṁ parikkhārādināmena adhiṭṭhahitvā paribhuñjitabba’nti vadantī’’ti vuttaṁ.",
  "tika-vin08t8:6_0": "Vajirabuddhiṭīkāyaṁ (vajira. ṭī.",
  "tika-vin08t8:6_1": "pārājika 469) pana ‘‘vassikasāṭikaṁ tato paraṁ vikappetuṁyeva,",
  "tika-vin08t8:6_2": "nādhiṭṭhātuṁ.",
  "tika-vin08t8:6_3": "Vatthañhi katapariyositaṁ antocātumāse vassānadivasaṁ ādiṁ katvā antodasāhe adhiṭṭhātuṁ anujānāmi,",
  "tika-vin08t8:6_4": "cātumāsato uddhaṁ attano santakaṁ katvā ṭhapetukāmena vikappetuṁ anujānāmīti attho’’ti vuttaṁ.",
  "tika-vin08t8:6_5": "Idhāpi pacchimavādo pasatthataroti dissati, kasmā?",
  "tika-vin08t8:6_6": "Suviññeyyattā,",
  "tika-vin08t8:6_7": "purimesu pana ācariyānaṁ adhippāyoyeva duviññeyyo hoti nānāvādasseva kathitattā.",
  "tika-vin08t8:6_8": "Muṭṭhipañcakanti muṭṭhiyā upalakkhitaṁ pañcakaṁ muṭṭhipañcakaṁ,",
  "tika-vin08t8:6_9": "catuhatthe minitvā pañcamaṁ hatthamuṭṭhiṁ katvā minitabbanti adhippāyo.",
  "tika-vin08t8:6_10": "Keci pana ‘‘muṭṭhihatthānaṁ pañcakaṁ muṭṭhipañcakaṁ.",
  "tika-vin08t8:6_11": "Pañcapi hatthā muṭṭhī katvāva minitabbā’’ti vadanti.",
  "tika-vin08t8:6_12": "Muṭṭhittikanti etthāpi eseva nayo.",
  "tika-vin08t8:6_13": "Dvihatthena antaravāsakena timaṇḍalaṁ paṭicchādetuṁ sakkāti āha ‘‘pārupanenapī’’tiādi.",
  "tika-vin08t8:6_14": "Atirekanti sugatacīvarato atirekaṁ.",
  "tika-vin08t8:6_15": "Ūnakanti muṭṭhipañcakādito ūnakaṁ.",
  "tika-vin08t8:6_16": "Tena ca tesu ticīvarādhiṭṭhānaṁ na ruhatīti dasseti.",
  "tika-vin08t8:7_0": "Imaṁ saṅghāṭiṁ paccuddharāmīti imaṁ saṅghāṭiadhiṭṭhānaṁ ukkhipāmi,",
  "tika-vin08t8:7_1": "pariccajāmīti attho.",
  "tika-vin08t8:7_2": "Sāratthadīpaniyaṁ (sārattha. ṭī.",
  "tika-vin08t8:7_3": "2.469) pana ‘‘paccuddharāmīti ṭhapemi,",
  "tika-vin08t8:7_4": "pariccajāmīti vā attho’’icceva vuttaṁ.",
  "tika-vin08t8:7_5": "Kāyavikāraṁ karontenāti hatthena cīvaraṁ parāmasantena,",
  "tika-vin08t8:7_6": "cālentena vā.",
  "tika-vin08t8:7_7": "Vācāya adhiṭṭhātabbāti ettha kāyenapi cāletvā vācampi bhinditvā kāyavācāhi adhiṭṭhānampi saṅgahitanti veditabbaṁ,",
  "tika-vin08t8:7_8": "‘‘kāyena aphusitvā’’ti vattabbattā ahatthapāsahatthapāsavasena duvidhaṁ adhiṭṭhānaṁ.",
  "tika-vin08t8:7_9": "Tattha ‘‘hatthapāso nāma aḍḍhateyyahattho vuccati.",
  "tika-vin08t8:7_10": "‘Dvādasahattha’nti keci vadanti,",
  "tika-vin08t8:7_11": "taṁ idha na sametī’’ti vimativinodaniyaṁ (vi. vi. ṭī.",
  "tika-vin08t8:7_12": "1.469) vuttaṁ.",
  "tika-vin08t8:7_13": "‘‘Idāni sammukhāparammukhābhedena duvidhaṁ adhiṭṭhānaṁ dassetuṁ ‘‘sace hatthapāsetiādi vuttaṁ.",
  "tika-vin08t8:7_14": "Sāratthadīpaniyaṁ (sārattha. ṭī.",
  "tika-vin08t8:7_15": "2.469) pana ‘‘hatthapāseti ca idaṁ dvādasahatthaṁ sandhāya vuttaṁ,",
  "tika-vin08t8:7_16": "tasmā dvādasahatthabbhantare ṭhitaṁ ‘ima’nti vatvā adhiṭṭhātabbaṁ,",
  "tika-vin08t8:7_17": "tato paraṁ ‘eta’nti vatvā adhiṭṭhātabbanti keci vadanti,",
  "tika-vin08t8:7_18": "gaṇṭhipadesu panettha na kiñci vuttaṁ,",
  "tika-vin08t8:7_19": "pāḷiyaṁ aṭṭhakathāyañca sabbattha ‘hatthapāso’ti aḍḍhateyyahattho vuccati,",
  "tika-vin08t8:7_20": "tasmā idha visesavikappanāya kāraṇaṁ gavesitabba’’nti vuttaṁ.",
  "tika-vin08t8:7_21": "Evaṁ pāḷiyaṭṭhakathāsupi aḍḍhateyyahatthameva hatthapāso vutto,",
  "tika-vin08t8:7_22": "ṭīkācariyehi ca tadeva sampaṭicchito,",
  "tika-vin08t8:7_23": "tasmā aḍḍhateyyahatthabbhantare ṭhitaṁ cīvaraṁ ‘‘ima’’nti,",
  "tika-vin08t8:7_24": "tato bahibhūtaṁ ‘‘eta’’nti vatvā adhiṭṭhātabbaṁ.",
  "tika-vin08t8:8_0": "‘‘Sāmantavihāreti idaṁ ṭhapitaṭṭhānasallakkhaṇayogge ṭhitaṁ sandhāya vuttaṁ,",
  "tika-vin08t8:8_1": "tato dūre ṭhitampi ṭhapitaṭṭhānaṁ sallakkhentena adhiṭṭhātabbameva.",
  "tika-vin08t8:8_2": "Tatthāpi cīvarassa ṭhapitabhāvasallakkhaṇameva pamāṇaṁ.",
  "tika-vin08t8:8_3": "Na hi sakkā niccassa ṭhānaṁ sallakkhetuṁ,",
  "tika-vin08t8:8_4": "ekasmiṁ vihāre ṭhapetvā tato aññasmiṁ ṭhapitanti adhiṭṭhātuṁ na vaṭṭati.",
  "tika-vin08t8:8_5": "Keci pana ‘tathāpi adhiṭṭhite na doso’ti vadanti,",
  "tika-vin08t8:8_6": "taṁ aṭṭhakathāya na sameti,",
  "tika-vin08t8:8_7": "vīmaṁsitabba’’nti vimativinodaniyaṁ (vi. vi. ṭī.",
  "tika-vin08t8:8_8": "1.469) vuttaṁ.",
  "tika-vin08t8:8_9": "Sāratthadīpaniyaṁ (sārattha. ṭī.",
  "tika-vin08t8:8_10": "2.469) pana ‘‘sāmantavihāro nāma yattha tadaheva gantvā nivattetuṁ sakkā.",
  "tika-vin08t8:8_11": "Sāmantavihāreti idaṁ desanāsīsamattaṁ,",
  "tika-vin08t8:8_12": "tasmā ṭhapitaṭṭhānaṁ sallakkhetvā dūre ṭhitampi adhiṭṭhātabbanti vadanti.",
  "tika-vin08t8:8_13": "Ṭhapitaṭṭhānaṁ sallakkhetvāti ca idaṁ ṭhapitaṭṭhānasallakkhaṇaṁ anucchavikanti katvā vuttaṁ,",
  "tika-vin08t8:8_14": "cīvarasallakkhaṇamevettha pamāṇa’’nti vuttaṁ.",
  "tika-vin08t8:8_15": "Vajirabuddhiṭīkāyañca (vajira. ṭī.",
  "tika-vin08t8:8_16": "pārājika 469) ‘‘saṅghāṭi uttarāsaṅgo antaravāsakanti adhiṭṭhitānadhiṭṭhitānaṁ samānameva nāmaṁ.",
  "tika-vin08t8:8_17": "‘Ayaṁ saṅghāṭī’tiādīsu anadhiṭṭhitā vuttā.",
  "tika-vin08t8:8_18": "‘Ticīvarena vippavaseyyā’ti ettha adhiṭṭhitā vuttā.",
  "tika-vin08t8:8_19": "Sāmantavihāreti gocaragāmato vihāreti dhammasiritthero.",
  "tika-vin08t8:8_20": "Dūratarepi labbhatevāti ācariyā.",
  "tika-vin08t8:8_21": "Anugaṇṭhipadepi ‘sāmantavihāreti desanāsīsamattaṁ,",
  "tika-vin08t8:8_22": "tasmā ṭhapitaṭṭhānaṁ sallakkhetvā dūre ṭhitampi adhiṭṭhātabba’nti vuttaṁ.",
  "tika-vin08t8:8_23": "Sāmantavihāro nāma yattha tadaheva gantvā nivattituṁ sakkā.",
  "tika-vin08t8:8_24": "Rattivippavāsaṁ rakkhantena tato dūre ṭhitaṁ adhiṭṭhātuṁ na vaṭṭati,",
  "tika-vin08t8:8_25": "evaṁ kira mahāaṭṭhakathāyaṁ vuttanti.",
  "tika-vin08t8:8_26": "Keci ‘cīvaravaṁse ṭhapitaṁ añño parivattetvā nāgadante ṭhapeti,",
  "tika-vin08t8:8_27": "taṁ ajānitvā adhiṭṭhahantassapi ruhati cīvarassa sallakkhitattā’ti vadantī’’ti,",
  "tika-vin08t8:8_28": "tasmā ācariyānaṁ matabhedaṁ saṁsanditvā gahetabbaṁ.",
  "tika-vin08t8:9_0": "Adhiṭṭhahitvāṭhapitavatthehīti parikkhāracoḷanāmena adhiṭṭhahitvā ṭhapitavatthehi.",
  "tika-vin08t8:9_1": "Teneva ‘‘imaṁ paccuddharāmī’’ti parikkhāracoḷassa paccuddhāraṁ dasseti,",
  "tika-vin08t8:9_2": "etena ca tecīvarikadhutaṅgaṁ pariharantena paṁsukūlādivasena laddhaṁ vatthaṁ dasāhabbhantare katvā rajitvā",
  "tika-vin08t8:9_3": "pārupitumasakkontena parikkhāracoḷavasena adhiṭṭhahitvāva dasāhamatikkamāpetabbaṁ,",
  "tika-vin08t8:9_4": "itarathā nissaggiyaṁ hotīti dasseti,",
  "tika-vin08t8:9_5": "teneva ‘‘rajitakālato pana paṭṭhāya nikkhipituṁ na vaṭṭati,",
  "tika-vin08t8:9_6": "dhutaṅgacoro nāma hotī’’ti visuddhimagge (visuddhi.",
  "tika-vin08t8:9_7": "1.25) vuttaṁ.",
  "tika-vin08t8:9_8": "Puna adhiṭṭhātabbānīti idañca saṅghāṭiāditicīvaranāmena adhiṭṭhahitvā paribhuñjitukāmassa vasena vuttaṁ,",
  "tika-vin08t8:9_9": "itarassa pana purimādhiṭṭhānameva alanti veditabbaṁ.",
  "tika-vin08t8:9_10": "Puna adhiṭṭhātabbanti iminā kappabindupi dātabbanti dasseti.",
  "tika-vin08t8:9_11": "Adhiṭṭhānakiccaṁnatthīti iminā kappabindudānakiccampi natthīti dasseti,",
  "tika-vin08t8:9_12": "mahantataramevātiādi sabbādhiṭṭhānasādhāraṇalakkhaṇaṁ.",
  "tika-vin08t8:9_13": "Tattha puna adhiṭṭhātabbanti anadhiṭṭhitacīvarassa ekadesabhūtattā anadhiṭṭhitañce,",
  "tika-vin08t8:9_14": "adhiṭṭhitassa appabhāvena ekadesabhūtaṁ adhiṭṭhitasaṅkhameva gacchati,",
  "tika-vin08t8:9_15": "tathā adhiṭṭhitañce,",
  "tika-vin08t8:9_16": "anadhiṭṭhitassa ekadesabhūtaṁ anadhiṭṭhitasaṅkhaṁ gacchatīti lakkhaṇaṁ.",
  "tika-vin08t8:9_17": "Na kevalañcettha dutiyapaṭṭameva,",
  "tika-vin08t8:9_18": "atha kho tatiyapaṭṭādikampi.",
  "tika-vin08t8:9_19": "Yathāha ‘‘anujānāmi bhikkhave…pe…",
  "tika-vin08t8:9_20": "utuddhaṭānaṁ dussānaṁ catugguṇaṁ saṅghāṭiṁ…pe…",
  "tika-vin08t8:9_21": "paṁsukūle yāvadattha’’nti (mahāva. 348).",
  "tika-vin08t8:10_0": "Muṭṭhipañcakāditicīvarappamāṇayuttaṁ sandhāya ‘‘ticīvaraṁ panā’’tiādi vuttaṁ.",
  "tika-vin08t8:10_1": "Parikkhāracoḷaṁ adhiṭṭhātunti parikkhāracoḷaṁ katvā adhiṭṭhātuṁ.",
  "tika-vin08t8:10_2": "Avasesā bhikkhūti vakkhamānakāle nisinnā bhikkhū.",
  "tika-vin08t8:10_3": "Tasmā vaṭṭatīti yathā ‘‘anujānāmi,",
  "tika-vin08t8:10_4": "bhikkhave,",
  "tika-vin08t8:10_5": "ticīvaraṁ adhiṭṭhātuṁ,",
  "tika-vin08t8:10_6": "na vikappetu’’nti (mahāva.",
  "tika-vin08t8:10_7": "358) vuttaṁ,",
  "tika-vin08t8:10_8": "evaṁ parikkhāracoḷampi vuttaṁ,",
  "tika-vin08t8:10_9": "na cassa ukkaṭṭhaparicchedo vutto,",
  "tika-vin08t8:10_10": "na ca saṅkhāparicchedo,",
  "tika-vin08t8:10_11": "tasmā tīṇipi cīvarāni paccuddharitvā imāni cīvarāni parikkhāracoḷāni adhiṭṭhahitvā paribhuñjituṁ vaṭṭatīti attho.",
  "tika-vin08t8:10_12": "Nidhānamukhametanti etaṁ parikkhāracoḷādhiṭṭhānaṁ nidhānamukhaṁ ṭhapanamukhaṁ,",
  "tika-vin08t8:10_13": "atirekacīvaraṭṭhapanakāraṇanti attho.",
  "tika-vin08t8:10_14": "Kathaṁ ñāyatīti ce,",
  "tika-vin08t8:10_15": "tena kho pana samayena bhikkhūnaṁ paripuṇṇaṁ hoti ticīvaraṁ,",
  "tika-vin08t8:10_16": "attho ca hoti parissāvanehipi thavikāhipi.",
  "tika-vin08t8:10_17": "Etasmiṁ vatthusmiṁ ‘‘anujānāmi,",
  "tika-vin08t8:10_18": "bhikkhave,",
  "tika-vin08t8:10_19": "parikkhāracoḷaka’’nti anuññātattā bhikkhūnañca ekameva parissāvanaṁ,",
  "tika-vin08t8:10_20": "thavikā vā vaṭṭati,",
  "tika-vin08t8:10_21": "na dve vā tīṇi vāti paṭikkhepābhāvato vikappanūpagapacchimappamāṇāni,",
  "tika-vin08t8:10_22": "atirekappamāṇāni vā parissāvanādīni parikkhārāni kappantīti siddhaṁ.",
  "tika-vin08t8:10_23": "Paṭhamaṁ ticīvarādhiṭṭhānena adhiṭṭhātabbaṁ,",
  "tika-vin08t8:10_24": "puna pariharituṁ asakkontena paccuddharitvā parikkhāracoḷaṁ adhiṭṭhātabbaṁ ,",
  "tika-vin08t8:10_25": "na tveva āditova idaṁ vuttaṁ.",
  "tika-vin08t8:10_26": "Baddhasīmāya avippavāsasīmāsammutisambhavato cīvaravippavāse nevatthi dosoti na tattha dupparihāroti āha ‘‘abaddhasīmāya dupparihāra’’nti.",
  "tika-vin08t8:11_0": "45.",
  "tika-vin08t8:11_1": "Atirittappamāṇāya chedanakaṁ pācittiyanti āha ‘‘anatirittappamāṇā’’ti.",
  "tika-vin08t8:11_2": "Tato paraṁ paccuddharitvā vikappetabbāti vassikamāsato paraṁ adhiṭṭhānaṁ paccuddharitvā vikappetabbā,",
  "tika-vin08t8:11_3": "iminā catunnaṁ vassikamāsānaṁ upari adhiṭṭhānaṁ tiṭṭhatīti viññāyati,",
  "tika-vin08t8:11_4": "asato paccuddharāyogā,",
  "tika-vin08t8:11_5": "yañca mātikāṭṭhakathāyaṁ (kaṅkhā. aṭṭha.",
  "tika-vin08t8:11_6": "kathinasikkhāpadavaṇṇanā) ‘‘vassikasāṭikā vassānamāsātikkamenāpi kaṇḍupaṭicchādi ābādhavūpasamenāpi adhiṭṭhānaṁ vijahantī’’ti vuttaṁ,",
  "tika-vin08t8:11_7": "taṁ samantapāsādikāyaṁ natthi,",
  "tika-vin08t8:11_8": "parivāraṭṭhakathāyañca ‘‘atthāpatti hemante āpajjati,",
  "tika-vin08t8:11_9": "no gimhe’’ti ettha na taṁ vuttaṁ,",
  "tika-vin08t8:11_10": "kattikapuṇṇamāsiyā pacchime pāṭipadadivase vikappetvā ṭhapitaṁ vassikasāṭikaṁ nivāsento hemante āpajjati.",
  "tika-vin08t8:11_11": "Kurundiyaṁ pana ‘‘kattikapuṇṇamadivase apaccuddharitvā hemante āpajjatī’’ti vuttaṁ,",
  "tika-vin08t8:11_12": "tampi suvuttaṁ.",
  "tika-vin08t8:11_13": "‘‘Cātumāsaṁ adhiṭṭhātuṁ,",
  "tika-vin08t8:11_14": "tato paraṁ vikappetu’’nti hi vuttaṁ.",
  "tika-vin08t8:11_15": "Tattha mahāaṭṭhakathāyaṁ nivāsanapaccayā dukkaṭaṁ vuttaṁ,",
  "tika-vin08t8:11_16": "kurundaṭṭhakathāyaṁ pana apaccuddhārapaccayā,",
  "tika-vin08t8:11_17": "tasmā kurundiyaṁ vuttanayenapi vassikasāṭikā vassānātikkamepi adhiṭṭhānaṁ na vijahatīti paññāyati.",
  "tika-vin08t8:11_18": "Adhiṭṭhānavijahanesu ca vassānamāsaābādhānaṁ vigame vijahanaṁ mātikāṭṭhakathāyampi na uddhaṭaṁ,",
  "tika-vin08t8:11_19": "tasmā samantapāsādikāyaṁ (pārā. aṭṭha.",
  "tika-vin08t8:11_20": "2.469) āgatanayena yāva paccuddhārā adhiṭṭhānaṁ tiṭṭhatīti gahetabbaṁ.",
  "tika-vin08t8:12_0": "Nahānatthāya anuññātattā ‘‘vaṇṇabhedamattarattāpi cesā vaṭṭatī’’ti vuttaṁ.",
  "tika-vin08t8:12_1": "Dve pana na vaṭṭantīti iminā saṅghāṭiādīsupi dutiyaadhiṭṭhānaṁ na ruhati,",
  "tika-vin08t8:12_2": "taṁ atirekacīvaraṁ hotīti dasseti.",
  "tika-vin08t8:12_3": "Mahāpaccariyaṁ cīvaravasena paribhogakiccassa abhāvaṁ sandhāya ‘‘anāpattī’’ti vuttā senāsanaparibhogatthāya dinnapaccattharaṇe viya.",
  "tika-vin08t8:12_4": "Yaṁ pana ‘‘paccattharaṇampi adhiṭṭhātabba’’nti vuttaṁ,",
  "tika-vin08t8:12_5": "taṁ senāsanatthāyevāti niyamitaṁ na hoti navasu cīvaresu gahitattā,",
  "tika-vin08t8:12_6": "tasmā attano nāmena adhiṭṭhahitvā nidahitvā parikkhāracoḷaṁ viya yathā tathā viniyujjitamevāti gahetabbaṁ,",
  "tika-vin08t8:12_7": "pāvārokojavoti imesampi paccattharaṇādinā lokepi voharaṇato senāsanaparikkhāratthāya dinnapaccattharaṇato visuṁ gahaṇaṁ kataṁ.",
  "tika-vin08t8:12_8": "Sace avasāne aparāvassikasāṭikā uppannā hoti,",
  "tika-vin08t8:12_9": "purimavassikasāṭikaṁ paccuddharitvā vikappetvā adhiṭṭhātabbāti vadanti.",
  "tika-vin08t8:13_0": "Nisīdanamhi pamāṇayuttanti ‘‘dīghato sugatavidatthiyā dve vidatthiyo,",
  "tika-vin08t8:13_1": "vitthārato diyaḍḍhaṁ,",
  "tika-vin08t8:13_2": "dasā vidatthī’’tiiminā pamāṇena yuttaṁ,",
  "tika-vin08t8:13_3": "taṁ pana majjhimapurisahatthasaṅkhātena vaḍḍhakīhatthena dīghato tihatthaṁ hoti,",
  "tika-vin08t8:13_4": "vitthārato chaḷaṅgulādhikadvihatthaṁ,",
  "tika-vin08t8:13_5": "dasā vidatthādhikahatthaṁ,",
  "tika-vin08t8:13_6": "idāni manussānaṁ pakatihatthena dīghato vidatthādhikacatuhatthaṁ hoti,",
  "tika-vin08t8:13_7": "vitthārato navaṅgulādhikatihatthaṁ,",
  "tika-vin08t8:13_8": "dasā chaḷaṅgulādhikadvihatthā,",
  "tika-vin08t8:13_9": "tato ūnaṁ vaṭṭati,",
  "tika-vin08t8:13_10": "na adhikaṁ ‘‘taṁ atikkāmayato chedanakaṁ pācittiya’’nti (pāci.",
  "tika-vin08t8:13_11": "533) vuttattā.",
  "tika-vin08t8:13_12": "Kaṇḍupaṭicchādiyā pamāṇikāti ‘‘dīghato catasso vidatthiyo sugatavidatthiyā,",
  "tika-vin08t8:13_13": "tiriyaṁ dve vidatthiyo’’ti (pāci.",
  "tika-vin08t8:13_14": "538) vuttattā evaṁ vuttappamāṇayuttā,",
  "tika-vin08t8:13_15": "sā pana vaḍḍhakīhatthena dīghato chahatthā hoti,",
  "tika-vin08t8:13_16": "vitthārato tihatthā,",
  "tika-vin08t8:13_17": "idāni pakatihatthena pana dīghato navahatthā hoti,",
  "tika-vin08t8:13_18": "tiriyato vidatthādhikacatuhatthāti veditabbā.",
  "tika-vin08t8:13_19": "Vikappanūpagapacchimacīvarappamāṇaṁ parikkhāracoḷanti ettha pana vikappanūpagapacchimacīvarappamāṇaṁ nāma sugataṅgulena dīghato aṭṭhaṅgulaṁ hoti,",
  "tika-vin08t8:13_20": "tiriyato caturaṅgulaṁ,",
  "tika-vin08t8:13_21": "vaḍḍhakīhatthena dīghato ekahatthaṁ hoti,",
  "tika-vin08t8:13_22": "tiriyato vidatthippamāṇaṁ,",
  "tika-vin08t8:13_23": "idāni pakatihatthena pana dīghato vidatthādhikahatthaṁ hoti,",
  "tika-vin08t8:13_24": "tiriyato chaḷaṅgulādhikavidatthippamāṇaṁ.",
  "tika-vin08t8:13_25": "Tenāha ‘‘tassa pamāṇa’’ntiādi.",
  "tika-vin08t8:14_0": "Bhesajjatthāyātiādīsu attano santakabhāvato mocetvā ṭhapitaṁ sandhāya ‘‘anadhiṭṭhitepi natthi āpattī’’ti vuttaṁ,",
  "tika-vin08t8:14_1": "‘‘idaṁ bhesajjatthāya,",
  "tika-vin08t8:14_2": "idaṁ mātuyā’’ti vibhajitvā sakasantakabhāvato mocetvā ṭhapentena adhiṭṭhānakiccaṁ natthīti adhippāyo.",
  "tika-vin08t8:14_3": "‘‘Iminā bhesajjaṁ cetāpessāmi,",
  "tika-vin08t8:14_4": "idaṁ mātuyā dassāmī’’ti ṭhapentena pana adhiṭṭhātabbamevāti vadanti.",
  "tika-vin08t8:14_5": "Senāsanaparikkhāratthāya dinnapaccattharaṇeti ettha anivāsetvā apārupitvā kevalaṁ mañcapīṭhesuyeva attharitvā",
  "tika-vin08t8:14_6": "paribhuñjiyamānaṁ paccattharaṇaṁ attano santakampi anadhiṭṭhātuṁ vaṭṭatīti vadanti,",
  "tika-vin08t8:14_7": "heṭṭhā pana paccattharaṇampi adhiṭṭhātabbamevāti avisesena vuttattā attano santakaṁ adhiṭṭhātabbamevāti amhākaṁ khanti,",
  "tika-vin08t8:14_8": "vīmaṁsitvā gahetabbaṁ.",
  "tika-vin08t8:14_9": "Tante ṭhitaṁyeva adhiṭṭhātabbanti ettha pacchā vītaṭṭhānaṁ adhiṭṭhitameva hoti,",
  "tika-vin08t8:14_10": "puna adhiṭṭhānakiccaṁ natthi.",
  "tika-vin08t8:14_11": "Sace pana paricchedaṁ dassetvā antarantarā vītaṁ hoti,",
  "tika-vin08t8:14_12": "puna adhiṭṭhātabbanti vadanti.",
  "tika-vin08t8:14_13": "Eseva nayoti vikappanūpagappamāṇamatte vīte tante ṭhitaṁyeva adhiṭṭhātabbanti attho.",
  "tika-vin08t8:15_0": "46.‘‘Hīnāyāvattanenāti ‘sikkhaṁ appaccakkhāya gihibhāvūpagamanenā’ti tīsupi gaṇṭhipadesu vuttaṁ,",
  "tika-vin08t8:15_1": "taṁ yuttaṁ aññassa dāne viya cīvare nirālayabhāveneva pariccattattā.",
  "tika-vin08t8:15_2": "Keci pana ‘hīnāyāvattanenāti bhikkhuniyā gihibhāvūpagamanenevāti etamatthaṁ gahetvā bhikkhu pana vibbhamantopi yāva sikkhaṁ na paccakkhāti,",
  "tika-vin08t8:15_3": "tāva bhikkhuyevāti adhiṭṭhānaṁ na vijahatī’ti vadanti,",
  "tika-vin08t8:15_4": "taṁ na gahetabbaṁ ‘bhikkhuniyā hīnāyāvattanenā’ti visesetvā avuttattā.",
  "tika-vin08t8:15_5": "Bhikkhuniyā hi gihibhāvūpagamanena adhiṭṭhānavijahanaṁ visuṁ vattabbaṁ natthi tassā vibbhamaneneva assamaṇībhāvato.",
  "tika-vin08t8:15_6": "Sikkhāpaccakkhānenāti pana idaṁ sace bhikkhuliṅge ṭhitova sikkhaṁ paccakkhāti,",
  "tika-vin08t8:15_7": "tassa kāyalaggampi cīvaraṁ adhiṭṭhānaṁ vijahatīti dassanatthaṁ vutta’’nti sāratthadīpaniyaṁ (sārattha. ṭī.",
  "tika-vin08t8:15_8": "2.469) vuttaṁ.",
  "tika-vin08t8:15_9": "Vimativinodaniyaṁ (vi. vi. ṭī.",
  "tika-vin08t8:15_10": "1.469) pana ‘‘hīnāyāvattanenāti idaṁ antimavatthuṁ ajjhāpajjitvā bhikkhupaṭiññāya ṭhitassa ceva titthiyapakkantassa",
  "tika-vin08t8:15_11": "ca bhikkhuniyā ca bhikkhunibhāve nirapekkhatāya gihiliṅgatitthiyaliṅgaggahaṇaṁ sandhāya vuttaṁ.",
  "tika-vin08t8:15_12": "Sikkhaṁ appaccakkhāya gihibhāvūpagamanaṁ sandhāya vuttanti keci vadanti,",
  "tika-vin08t8:15_13": "taṁ na yuttaṁ,",
  "tika-vin08t8:15_14": "tadāpi tassa upasampannattā cīvarassa ca tassa santakattā vijahanato’’ti vuttaṁ,",
  "tika-vin08t8:15_15": "iti imāni dve vacanāni aññamaññaviruddhāni hutvā dissanti.",
  "tika-vin08t8:16_0": "Aṭṭhakathāyaṁ pana ‘‘hīnāyāvattanena sikkhāpaccakkhānenā’’ti (pārā. aṭṭha.",
  "tika-vin08t8:16_1": "2.469) visuṁ vuttattā hīnāyāvattante sati sikkhaṁ appaccakkhantepi cīvaraṁ adhiṭṭhānaṁ vijahati,",
  "tika-vin08t8:16_2": "sikkhaṁ paccakkhante sati hīnāya anāvattantepīti adhippāyo dissati,",
  "tika-vin08t8:16_3": "tasmā sikkhaṁ appaccakkhāya kevalaṁ gihibhāvaṁ upagacchantassa kiñcāpi bhikkhubhāvo atthi,",
  "tika-vin08t8:16_4": "cīvarassa ca tassa santakattā vijahanaṁ,",
  "tika-vin08t8:16_5": "tathāpi ‘‘hīnāyāvattanenā’’ti vuttattā gihibhāvūpagamaneneva adhiṭṭhānavijahanaṁ siyā yathā taṁ liṅgaparivattanena.",
  "tika-vin08t8:16_6": "Gihibhāvaṁ anupagantvā ca kevalaṁ sikkhāpaccakkhānaṁ karontassa kiñcāpi bhikkhuliṅgaṁ atthi,",
  "tika-vin08t8:16_7": "cīvarassa ca tassa santakattā vijahanaṁ,",
  "tika-vin08t8:16_8": "tathāpi ‘‘sikkhāpaccakkhānenā’’ti vuttattā sikkhāpaccakkhāneneva adhiṭṭhānavijahanaṁ siyā yathā taṁ paccuddharaṇe,",
  "tika-vin08t8:16_9": "tasmā bhikkhu vā hotu bhikkhunī vā,",
  "tika-vin08t8:16_10": "hīnāyāvattissāmīti cittena gihiliṅgaggahaṇena cīvaraṁ adhiṭṭhānaṁ vijahati.",
  "tika-vin08t8:16_11": "Sikkhāpaccakkhānena pana bhikkhusseva cīvaraṁ bhikkhuniyā sikkhāpaccakkhānābhāvāti ayamamhākaṁ khanti.",
  "tika-vin08t8:16_12": "Antimavatthuajjhāpannakatitthiyapakkantakānaṁ pana cīvarassa adhiṭṭhānavijahanaṁ aṭṭhakathāyaṁ anāgatattā",
  "tika-vin08t8:16_13": "tesañca hīnāyāvattānavohārābhāvā vicāretabbaṁ.",
  "tika-vin08t8:17_0": "Kaniṭṭhaṅgulinakhavasenāti heṭṭhimaparicchedaṁ dasseti.",
  "tika-vin08t8:17_1": "Orato paratoti ettha ca ‘‘orato chiddaṁ adhiṭṭhānaṁ bhindati,",
  "tika-vin08t8:17_2": "parato na bhindatī’’ti vuttaṁ.",
  "tika-vin08t8:17_3": "Kathaṁ oraparabhāvo veditabboti?",
  "tika-vin08t8:17_4": "Yathā nadīparicchinne padese manussānaṁ vasanadisābhāge tīraṁ orimaṁ nāma hoti,",
  "tika-vin08t8:17_5": "itaradisābhāge tīraṁ pārimaṁ nāma,",
  "tika-vin08t8:17_6": "tathā bhikkhūnaṁ nivāsanapārupanaṭṭhānabhūtaṁ cīvarassa majjhaṭṭhānaṁ yathāvuttavidatthiādippamāṇassa padesassa oraṁ nāma,",
  "tika-vin08t8:17_7": "cīvarapariyantaṭṭhānaṁ paraṁ nāma,",
  "tika-vin08t8:17_8": "iti lokato vā yathā ca orato bhogaṁ parato antaṁ katvā cīvaraṁ ṭhapetabbanti vutte bhikkhuno abhimukhaṭṭhānaṁ oraṁ nāma,",
  "tika-vin08t8:17_9": "itaraṭṭhānaṁ paraṁ nāma,",
  "tika-vin08t8:17_10": "evaṁ bhikkhūnaṁ nivāsanapārupanaṭṭhānaṁ oraṁ nāma,",
  "tika-vin08t8:17_11": "itaraṁ paraṁ nāma.",
  "tika-vin08t8:17_12": "Evaṁ sāsanato vā oraparabhāvo veditabbo.",
  "tika-vin08t8:17_13": "Teneva yo pana dubbalaṭṭhāne paṭhamaṁ aggaḷaṁ datvā pacchā dubbalaṭṭhānaṁ chinditvā apaneti,",
  "tika-vin08t8:17_14": "adhiṭṭhānaṁ na bhijjati.",
  "tika-vin08t8:17_15": "Maṇḍalaparivattanepi eseva nayoti sakalasmiṁ cīvare adhiṭṭhānabhijjanābhijjanabhāvo dassito.",
  "tika-vin08t8:17_16": "Tena vuttaṁ vimativinodaniyaṁ (vi. vi. ṭī.",
  "tika-vin08t8:17_17": "1.469) ‘‘esa nayoti iminā pamāṇayuttesu yattha katthaci chidde adhiṭṭhānaṁ vijahatītiādiatthaṁ saṅgaṇhātī’’ti.",
  "tika-vin08t8:18_0": "Khuddakaṁ cīvaranti muṭṭhipañcakādibhedappamāṇato anūnameva khuddakacīvaraṁ.",
  "tika-vin08t8:18_1": "Mahantaṁ vā khuddakaṁ karotīti ettha tiṇṇaṁ cīvarānaṁ catūsu passesu yasmiṁ padese chiddaṁ adhiṭṭhānaṁ na vijahati,",
  "tika-vin08t8:18_2": "tasmiṁ padese samantato chinditvā khuddakaṁ karontassa adhiṭṭhānaṁ na vijahatīti adhippāyo.",
  "tika-vin08t8:18_3": "Vimativinodaniyaṁ pana vuttaṁ ‘‘mahantaṁ vā khuddakaṁ vā karotīti ettha atimahantaṁ cīvaraṁ muṭṭhipañcakādipacchimappamāṇayuttaṁ",
  "tika-vin08t8:18_4": "katvā samantato chindanenapi vicchindanakāle chijjamānaṭṭhānaṁ chiddasaṅkhaṁ na gacchati,",
  "tika-vin08t8:18_5": "adhiṭṭhānaṁ na vijahati evāti sijjhati,",
  "tika-vin08t8:18_6": "‘ghaṭetvā chindati na bhijjatī’ti vacanena ca sameti.",
  "tika-vin08t8:18_7": "Parikkhāracoḷaṁ pana vikappanūpagapacchimappamāṇato ūnaṁ katvā chiddaṁ adhiṭṭhānaṁ vijahati adhiṭṭhānassa anissayattā,",
  "tika-vin08t8:18_8": "tāni puna baddhāni ghaṭitāni puna adhiṭṭhātabbamevāti veditabbaṁ.",
  "tika-vin08t8:18_9": "Keci pana ‘vassikasāṭikacīvare dvidhā chinne yadipi ekekaṁ khaṇḍaṁ pacchimappamāṇaṁ hoti,",
  "tika-vin08t8:18_10": "ekasmiṁyeva khaṇḍe adhiṭṭhānaṁ tiṭṭhati,",
  "tika-vin08t8:18_11": "na itarasmiṁ,",
  "tika-vin08t8:18_12": "dve pana na vaṭṭantī’ti vuttattā nisīdanakaṇḍupaṭicchādīsupi eseva nayoti vadantī’’ti.",
  "tika-vin08t8:19_0": "47.",
  "tika-vin08t8:19_1": "Sammukhe pavattā sammukhāti paccattavacanaṁ,",
  "tika-vin08t8:19_2": "tañca vikappanāvisesanaṁ,",
  "tika-vin08t8:19_3": "tasmā ‘‘sammukhe’’ti bhummatthe nissakkavacanaṁ katvāpi atthaṁ vadanti,",
  "tika-vin08t8:19_4": "abhimukheti attho.",
  "tika-vin08t8:19_5": "Atha vā sammukhena attano vācāya eva vikappanā sammukhāvikappanā.",
  "tika-vin08t8:19_6": "Parammukhena vikappanā parammukhāvikappanāti karaṇatthenapi attho daṭṭhabbo.",
  "tika-vin08t8:19_7": "Ayameva pāḷiyā sameti.",
  "tika-vin08t8:19_8": "Sannihitāsannihitabhāvanti āsannadūrabhāvaṁ.",
  "tika-vin08t8:19_9": "Ettāvatā nidhetuṁ vaṭṭatīti ettakeneva vikappanākiccassa niṭṭhitattā atirekacīvaraṁ na hotīti dasāhātikkame nissaggiyaṁ na janetīti adhippāyo.",
  "tika-vin08t8:19_10": "Paribhuñjituṁ…pe…",
  "tika-vin08t8:19_11": "na vaṭṭatīti sayaṁ apaccuddhāraṇaparibhuñjane pācittiyaṁ,",
  "tika-vin08t8:19_12": "adhiṭṭhahane paresaṁ vissajjane ca dukkaṭañca sandhāya vuttaṁ.",
  "tika-vin08t8:19_13": "Paribhogādayopi vaṭṭantīti paribhogavissajjanaadhiṭṭhānāni vaṭṭanti.",
  "tika-vin08t8:19_14": "Api-saddena nidhetumpi vaṭṭatīti attho.",
  "tika-vin08t8:19_15": "Etena paccuddhārepi kate cīvaraṁ adhiṭṭhātukāmena vikappitacīvarameva hoti,",
  "tika-vin08t8:19_16": "na atirekacīvaraṁ,",
  "tika-vin08t8:19_17": "taṁ pana ticīvarādināmena adhiṭṭhātukāmena adhiṭṭhahitabbaṁ,",
  "tika-vin08t8:19_18": "itarena vikappitacīvarameva katvā paribhuñjitabbanti dasseti.",
  "tika-vin08t8:20_0": "Keci pana ‘‘yaṁ vikappitacīvaraṁ,",
  "tika-vin08t8:20_1": "taṁ yāva paribhogakālā apaccuddharāpetvā nidahetabbaṁ,",
  "tika-vin08t8:20_2": "paribhogakāle pana sampatte paccuddharāpetvā adhiṭṭhahitvā paribhuñjitabbaṁ.",
  "tika-vin08t8:20_3": "Yadi hi tato pubbepi paccuddharāpeyya,",
  "tika-vin08t8:20_4": "paccuddhāreneva vikappanāya vigatattā atirekacīvaraṁ nāma hoti,",
  "tika-vin08t8:20_5": "dasāhātikkame patteva nissaggiyaṁ,",
  "tika-vin08t8:20_6": "tasmā yaṁ aparibhuñjitvā ṭhapetabbaṁ,",
  "tika-vin08t8:20_7": "tadeva vikappetabbaṁ.",
  "tika-vin08t8:20_8": "Paccuddhāre ca kate antodasāheyeva adhiṭṭhātabbaṁ.",
  "tika-vin08t8:20_9": "Yañca aṭṭhakathāyaṁ (pārā. aṭṭha.",
  "tika-vin08t8:20_10": "2.469) ‘tato paraṁ paribhogādi vaṭṭatī’tiādi vuttaṁ,",
  "tika-vin08t8:20_11": "taṁ pāḷiyā virujjhatī’’ti vadanti,",
  "tika-vin08t8:20_12": "taṁ tesaṁ matimattameva.",
  "tika-vin08t8:20_13": "Pāḷiyañhi ‘‘antodasāhaṁ adhiṭṭheti vikappetī’’ti (pārā.",
  "tika-vin08t8:20_14": "469) ca ‘‘sāmaṁ cīvaraṁ vikappetvā apaccuddhāraṇaṁ paribhuñjeyya pācittiya’’nti (pāci.",
  "tika-vin08t8:20_15": "373) ca ‘‘anāpatti so vā deti,",
  "tika-vin08t8:20_16": "tassa vā vissāsanto paribhuñjatī’’ti (pāci.",
  "tika-vin08t8:20_17": "376) ca sāmaññato vuttattā,",
  "tika-vin08t8:20_18": "aṭṭhakathāyañca (pārā. aṭṭha.",
  "tika-vin08t8:20_19": "2.469) ‘‘imaṁ cīvaraṁ vā vikappanaṁ vā paccuddharāmī’’tiādinā paccuddhāraṁ adassetvā ‘‘mayhaṁ santakaṁ",
  "tika-vin08t8:20_20": "paribhuñja vā vissajjehi vā yathāpaccayaṁ karohī’’ti evaṁ attano santakattaṁ amocetvāva paribhogādivasena",
  "tika-vin08t8:20_21": "paccuddhārassa vuttattā,",
  "tika-vin08t8:20_22": "‘‘tato pabhuti paribhogādayopi vaṭṭantī’’ti adhiṭṭhānaṁ vināpi visuṁ paribhogassa nidhānassa ca vuttattā",
  "tika-vin08t8:20_23": "vikappanānantarameva paccuddharāpetvā anadhiṭṭhahitvā eva ca ticīvararahitaṁ vikappanārahaṁ cīvaraṁ paribhuñjituñca",
  "tika-vin08t8:20_24": "nidahituñca idaṁ pāṭekkaṁ vinayakammanti khāyati.",
  "tika-vin08t8:20_25": "Apica bahūnaṁ pattānaṁ vikappetuṁ paccuddharetuñca vuttattā paccuddhāre tesaṁ atirekapattatā dassitāti sijjhati tesu ekasseva adhiṭṭhātabbato,",
  "tika-vin08t8:20_26": "tasmā aṭṭhakathāyaṁ āgatanayeneva gahetabbaṁ.",
  "tika-vin08t8:21_0": "Mittoti daḷhamitto.",
  "tika-vin08t8:21_1": "Sandiṭṭhoti diṭṭhamatto,",
  "tika-vin08t8:21_2": "na daḷhamitto.",
  "tika-vin08t8:21_3": "Paññattikovido na hotīti evaṁ vikappite anantarameva evaṁ paccuddharitabbanti vinayakammaṁ na jānāti.",
  "tika-vin08t8:21_4": "Tenāha ‘‘na jānāti paccuddharitu’’nti.",
  "tika-vin08t8:21_5": "Imināpi cetaṁ veditabbaṁ ‘‘vikappanāsamanantarameva paccuddhāro kātabbo’’ti.",
  "tika-vin08t8:21_6": "Vikappitavikappanā nāmesā vaṭṭatīti adhiṭṭhitaadhiṭṭhānaṁ viyāti adhippāyo.",
  "tika-vin08t8:22_0": "48.",
  "tika-vin08t8:22_1": "Evaṁ cīvare adhiṭṭhānavikappanānayaṁ dassetvā idāni patte adhiṭṭhānavikappanānayaṁ dassento ‘‘patte panā’’tiādimāha.",
  "tika-vin08t8:22_2": "Tattha patati piṇḍapāto etthāti patto,",
  "tika-vin08t8:22_3": "jinasāsanabhāvo bhikkhābhājanaviseso.",
  "tika-vin08t8:22_4": "Vuttañhi ‘‘pattaṁ pakkhe dale patto,",
  "tika-vin08t8:22_5": "bhājane so gate tisū’’ti,",
  "tika-vin08t8:22_6": "tasmiṁ patte.",
  "tika-vin08t8:22_7": "Panāti pakkhantaratthe nipāto.",
  "tika-vin08t8:22_8": "Nayoti adhiṭṭhānavikappanānayo.",
  "tika-vin08t8:22_9": "Cīvare vuttaadhiṭṭhānavikappanānayato aññabhūto ayaṁ vakkhamāno patte adhiṭṭhānavikappanānayo veditabboti yojanā.",
  "tika-vin08t8:22_10": "Pattaṁ adhiṭṭhahantena pamāṇayuttova adhiṭṭhātabbo,",
  "tika-vin08t8:22_11": "na appamāṇayuttoti sambandho.",
  "tika-vin08t8:22_12": "Tena pamāṇato ūnādhike patte adhiṭṭhānaṁ na ruhati,",
  "tika-vin08t8:22_13": "tasmā tādisaṁ pattaṁ bhājanaparibhogena paribhuñjitabbanti dasseti.",
  "tika-vin08t8:22_14": "Vakkhati hi ‘‘ete bhājanaparibhogena paribhuñjitabbā,",
  "tika-vin08t8:22_15": "na adhiṭṭhānūpagā na vikappanūpagā’’ti.",
  "tika-vin08t8:23_0": "Dve magadhanāḷiyoti ettha magadhanāḷi nāma yā māgadhikāya tulāya aḍḍhaterasapalaparimitaṁ udakaṁ gaṇhāti.",
  "tika-vin08t8:23_1": "Sīhaḷadīpe pakatināḷito khuddakā hoti,",
  "tika-vin08t8:23_2": "damiḷanāḷito pana mahantā.",
  "tika-vin08t8:23_3": "Vuttañhetaṁ samantapāsādikāyaṁ (pārā. aṭṭha.",
  "tika-vin08t8:23_4": "2.602) ‘‘magadhanāḷi nāma aḍḍhaterasapalā hotīti andhakaṭṭhakathāyaṁ vuttaṁ.",
  "tika-vin08t8:23_5": "Sīhaḷadīpe pakatināḷi mahantā,",
  "tika-vin08t8:23_6": "damiḷanāḷi khuddakā,",
  "tika-vin08t8:23_7": "magadhanāḷipamāṇayuttā,",
  "tika-vin08t8:23_8": "tāya magadhanāḷiyā diyaḍḍhanāḷi ekā sīhaḷanāḷi hotīti mahāaṭṭhakathāyaṁ vutta’’nti.",
  "tika-vin08t8:23_9": "Atha vā magadhanāḷi nāma yā pañca kuḍuvāni ekañca muṭṭhiṁ ekāya ca muṭṭhiyā tatiyabhāgaṁ gaṇhāti.",
  "tika-vin08t8:23_10": "Vuttañhetaṁ sāratthadīpaniyaṁ (sārattha. ṭī.",
  "tika-vin08t8:23_11": "2.598-602) ‘‘magadhanāḷi nāma chapasatā nāḷīti keci.",
  "tika-vin08t8:23_12": "‘Aṭṭhapasatā’ti apare.",
  "tika-vin08t8:23_13": "Tattha purimānaṁ matena tipasatāya nāḷiyā dve nāḷiyo ekā magadhanāḷi hoti.",
  "tika-vin08t8:23_14": "Pacchimānaṁ catupasatāya nāḷiyā dve nāḷiyo ekā magadhanāḷi.",
  "tika-vin08t8:23_15": "Ācariyadhammapālattherena pana pakatiyā catumuṭṭhikaṁ kuḍuvaṁ,",
  "tika-vin08t8:23_16": "catukuḍuvaṁ nāḷikaṁ,",
  "tika-vin08t8:23_17": "tāya nāḷiyā soḷasa nāḷiyo doṇaṁ,",
  "tika-vin08t8:23_18": "taṁ pana magadhanāḷiyā dvādasa nāḷiyo hontīti vuttaṁ,",
  "tika-vin08t8:23_19": "tasmā tena nayena magadhanāḷi nāma pañca kuḍuvāni ekañca muṭṭhiṁ ekāya muṭṭhiyā tatiyabhāgañca gaṇhātīti veditabba’’nti.",
  "tika-vin08t8:23_20": "Tattha kuḍuvoti pasato.",
  "tika-vin08t8:23_21": "Vuttañhi abhidhānappadīpikāyaṁ –",
  "tika-vin08t8:24_0": "‘‘Kuḍuvo pasato eko;",
  "tika-vin08t8:25_0": "Pattho te caturo siyuṁ;",
  "tika-vin08t8:26_0": "Āḷhako caturo patthā;",
  "tika-vin08t8:27_0": "Doṇaṁ vā caturāḷhaka’’nti.",
  "tika-vin08t8:28_0": "Atha vā magadhanāḷi nāma yā catukuḍuvāya nāḷiyā catasso nāḷiyo gaṇhāti.",
  "tika-vin08t8:28_1": "Vuttañhetaṁ vimativinodaniyaṁ (vi. vi. ṭī.",
  "tika-vin08t8:28_2": "1.602) ‘‘damiḷanāḷīti purāṇakanāḷiṁ sandhāya vuttaṁ.",
  "tika-vin08t8:28_3": "Sā ca catumuṭṭhikehi kuḍuvehi aṭṭhakuḍuvā,",
  "tika-vin08t8:28_4": "tāya nāḷiyā dve nāḷiyo magadhanāḷi gaṇhāti,",
  "tika-vin08t8:28_5": "purāṇā pana sīhaḷanāḷi tisso nāḷiyo gaṇhātīti vadanti,",
  "tika-vin08t8:28_6": "tesaṁ matena magadhanāḷi idāni vattamānāya catukuḍuvāya damiḷanāḷiyā catunāḷikā hoti,",
  "tika-vin08t8:28_7": "tato magadhanāḷito upaḍḍhañca purāṇadamiḷanāḷisaṅkhātaṁ patthaṁ nāma hoti,",
  "tika-vin08t8:28_8": "etena ca omako nāma patto patthodanaṁ gaṇhātīti pāḷivacanaṁ sameti.",
  "tika-vin08t8:28_9": "Lokiyehipi –",
  "tika-vin08t8:29_0": "‘Lokiyaṁ magadhañceti, patthadvayamudāhaṭaṁ;",
  "tika-vin08t8:30_0": "Lokiyaṁ soḷasapalaṁ, māgadhaṁ diguṇaṁ mata’nti. (vi. vi. ṭī. 1.602) –",
  "tika-vin08t8:31_0": "Evaṁ loke nāḷiyā magadhanāḷi diguṇāti dassitā.",
  "tika-vin08t8:31_1": "Evañca gayhamāne omakapattassa ca yāpanamattodanagāhikā ca siddhā hoti.",
  "tika-vin08t8:31_2": "Na hi sakkā aṭṭhakuḍuvato ūnodanagāhinā pattena athūpīkataṁ piṇḍapātaṁ pariyesitvā yāpetuṁ.",
  "tika-vin08t8:31_3": "Teneva vuttaṁ verañjakaṇḍaṭṭhakathāyaṁ ‘pattho nāma nāḷimattaṁ hoti,",
  "tika-vin08t8:31_4": "ekassa purisassa alaṁ yāpanāyā’ti’’.",
  "tika-vin08t8:31_5": "Vuttampi hetaṁ jātakaṭṭhakathāyaṁ (jā. aṭṭha.",
  "tika-vin08t8:31_6": "5.21.192) ‘‘patthodano nālamayaṁ duvinna’’nti,",
  "tika-vin08t8:31_7": "‘‘ekassa dinnaṁ dvinnaṁ tiṇṇaṁ pahotī’’ti ca,",
  "tika-vin08t8:31_8": "tasmā idha vuttanayānusārena gahetabbanti.",
  "tika-vin08t8:31_9": "Ālopassa ālopassa anurūpanti odanassa catubhāgamattaṁ.",
  "tika-vin08t8:31_10": "Vuttañhetaṁ majjhimanikāye brahmāyusuttasaṁvaṇṇanāyaṁ (ma. ni. aṭṭha.",
  "tika-vin08t8:31_11": "2.387) ‘‘byañjanassa mattā nāma odanacatutthabhāgo’’ti.",
  "tika-vin08t8:31_12": "Odanagatikānīti odanassa gati gati yesaṁ tāni odanagatikāni.",
  "tika-vin08t8:31_13": "Gatīti ca okāso odanassa antopavisanasīlattā odanassa okāsoyeva tesaṁ okāso hoti,",
  "tika-vin08t8:31_14": "na aññaṁ attano okāsaṁ gavesantīti attho.",
  "tika-vin08t8:31_15": "Bhājanaparibhogenāti udakāharaṇādinā bhājanaparibhogena.",
  "tika-vin08t8:32_0": "Evaṁ pamāṇato adhiṭṭhānūpagavikappanūpagapattaṁ dassetvā idāni pākato mūlato ca taṁ dassetuṁ ‘‘pamāṇayuttānampī’’tiādimāha.",
  "tika-vin08t8:32_1": "Tattha ayopatto pañcahi pākehi pattoti kammārapakkaṁyeva anadhiṭṭhahitvā samaṇasāruppanīlavaṇṇakaraṇatthāya punappunaṁ nānāsambhārehi pacitabbo,",
  "tika-vin08t8:32_2": "ayopattassa atikakkhaḷattā kammārapākena saddhiṁ pañcavārapakkoyeva samaṇasāruppanīlavaṇṇo hoti.",
  "tika-vin08t8:32_3": "Mattikāpatto dvīhi pākehi pakkoti etthāpi eseva nayo.",
  "tika-vin08t8:32_4": "Tassa pana mudukattā kumbhakārakapākena saddhiṁ dvivārapakkopi samaṇasāruppanīlavaṇṇo hoti.",
  "tika-vin08t8:32_5": "Evaṁ katoyeva hi patto adhiṭṭhānūpago vikappanūpago ca hoti, nākato.",
  "tika-vin08t8:32_6": "Tena vakkhati ‘‘pāke ca mūle ca suniṭṭhiteyeva adhiṭṭhānūpago hoti.",
  "tika-vin08t8:32_7": "Yo adhiṭṭhānūpago,",
  "tika-vin08t8:32_8": "sveva vikappanūpago’’ti (vi. saṅga. aṭṭha. 48).",
  "tika-vin08t8:32_9": "So hatthaṁ āgatopi anāgatopi adhiṭṭhātabbo vikappetabboti etena dūre ṭhitampi adhiṭṭhātuṁ vikappetuñca labhati,",
  "tika-vin08t8:32_10": "ṭhapitaṭṭhānasallakkhaṇameva pamāṇanti dasseti.",
  "tika-vin08t8:32_11": "Idāni tamevatthaṁ vitthāretumāha ‘‘yadi hī’’tiādi.",
  "tika-vin08t8:32_12": "Hi-saddo vitthārajotako.",
  "tika-vin08t8:32_13": "Tattha pacitvā ṭhapessāmīti kāḷavaṇṇapākaṁ sandhāya vuttaṁ.",
  "tika-vin08t8:33_0": "Idāni pattādhiṭṭhānaṁ dassetumāha ‘‘tattha dve pattassa adhiṭṭhānā’’tiādi.",
  "tika-vin08t8:33_1": "Tattha sāmantavihāreti idaṁ upalakkhaṇavasena vuttaṁ,",
  "tika-vin08t8:33_2": "tato dūre ṭhitampi adhiṭṭhātabbameva.",
  "tika-vin08t8:33_3": "Ṭhapitaṭṭhānaṁ sallakkhetvāti idampi upacāramattaṁ,",
  "tika-vin08t8:33_4": "pattasallakkhaṇamevettha pamāṇaṁ.",
  "tika-vin08t8:34_0": "Idāni adhiṭṭhānavijahanaṁ dassetuṁ ‘‘evaṁ appamattassa’’tyādimāha.",
  "tika-vin08t8:34_1": "Tattha patte vā chiddaṁ hotīti mukhavaṭṭito heṭṭhā dvaṅgulamattokāsato paṭṭhāya yattha katthaci chiddaṁ hoti.",
  "tika-vin08t8:35_0": "Sattannaṁdhaññānanti –",
  "tika-vin08t8:36_0": "‘‘Sāli vīhi ca kudrūso;",
  "tika-vin08t8:37_0": "Godhūmo varako yavo;",
  "tika-vin08t8:38_0": "Kaṅgūti satta dhaññāni;",
  "tika-vin08t8:39_0": "Nīvārādī tu tabbhidā’’ti. –",
  "tika-vin08t8:40_0": "Vuttānaṁ sattavidhānaṁ dhaññānaṁ.",
  "tika-vin08t8:41_0": "49.",
  "tika-vin08t8:41_1": "Evaṁ pattādhiṭṭhānaṁ dassetvā idāni pattavikappanaṁ dassetuṁ ‘‘vikappane panā’’tiādimāha.",
  "tika-vin08t8:41_2": "Taṁ cīvaravikappane vuttanayeneva veditabbaṁ.",
  "tika-vin08t8:42_0": "50.",
  "tika-vin08t8:42_1": "Evaṁ vikappanānayaṁ dassetvā idāni patte bhinne kattabbavidhiṁ dassetumāha ‘‘evaṁ adhiṭṭhahitvā’’iccādi.",
  "tika-vin08t8:42_2": "Tattha apattoti iminā adhiṭṭhānavijahanampi dasseti.",
  "tika-vin08t8:42_3": "Pañcabandhanepi patte aparipuṇṇapāke patte viya adhiṭṭhānaṁ na ruhati.",
  "tika-vin08t8:42_4": "‘‘Tipupaṭṭena vā’’ti vuttattā tambalohādikappiyalohehi ayopattassa chiddaṁ chādetuṁ vaṭṭati.",
  "tika-vin08t8:42_5": "Teneva ‘‘lohamaṇḍalakenā’’ti vuttaṁ.",
  "tika-vin08t8:42_6": "Suddhehi…pe…",
  "tika-vin08t8:42_7": "na vaṭṭatīti idaṁ uṇhabhojane pakkhitte vilīyamānattā vuttaṁ.",
  "tika-vin08t8:42_8": "Phāṇitaṁ jhāpetvā pāsāṇacuṇṇena bandhituṁ vaṭṭatīti pāsāṇacuṇṇena saddhiṁ phāṇitaṁ pacitvā tathāpakkena pāsāṇacuṇṇena bandhituṁ vaṭṭati.",
  "tika-vin08t8:42_9": "Aparibhogenāti ayuttaparibhogena.",
  "tika-vin08t8:42_10": "‘‘Anujānāmi bhikkhave ādhāraka’’nti vuttattā mañcapīṭhādīsu yattha katthaci ādhārakaṁ ṭhapetvā tattha",
  "tika-vin08t8:42_11": "pattaṁ ṭhapetuṁ vaṭṭati ādhārakaṭṭhapanokāsassa aniyamitattāti vadanti.",
  "tika-vin08t8:43_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t8:44_0": "Adhiṭṭhānavikappanavinicchayakathālaṅkāro nāma",
  "tika-vin08t8:45_0": "Aṭṭhamo paricchedo."
}