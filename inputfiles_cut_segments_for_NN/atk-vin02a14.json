{
  "atk-vin02a14:0_0": "1. Pārājikakaṇḍaṁ (bhikkhunīvibhaṅgavaṇṇanā)",
  "atk-vin02a14:1_0": "Yo bhikkhūnaṁ vibhaṅgassa, saṅgahito anantaraṁ;",
  "atk-vin02a14:2_0": "Bhikkhunīnaṁ vibhaṅgassa, tassa saṁvaṇṇanākkamo.",
  "atk-vin02a14:3_0": "Patto yato tato tassa, apubbapadavaṇṇanaṁ;",
  "atk-vin02a14:4_0": "Kātuṁ pārājike tāva, hoti saṁvaṇṇanā ayaṁ.",
  "atk-vin02a14:5_0": "1. Paṭhamapārājikasikkhāpadavaṇṇanā",
  "atk-vin02a14:6_0": "656.Tena samayena buddho bhagavā sāvatthiyaṁ viharati…pe…",
  "atk-vin02a14:6_1": "sāḷho migāranattāti ettha sāḷhoti tassa nāmaṁ;",
  "atk-vin02a14:6_2": "migāramātuyā pana nattā hoti,",
  "atk-vin02a14:6_3": "tena vuttaṁ –",
  "atk-vin02a14:6_4": "“migāranattā”ti.",
  "atk-vin02a14:6_5": "Navakammikanti navakammādhiṭṭhāyikaṁ.",
  "atk-vin02a14:6_6": "Paṇḍitāti paṇḍiccena samannāgatā.",
  "atk-vin02a14:6_7": "Byattāti veyyattikena samannāgatā.",
  "atk-vin02a14:6_8": "Medhāvinīti pāḷiggahaṇe satipubbaṅgamāya paññāya atthaggahaṇe paññāpubbaṅgamāya satiyā samannāgatā.",
  "atk-vin02a14:6_9": "Dakkhāti chekā;",
  "atk-vin02a14:6_10": "avirajjhitvā sīghaṁ kattabbakārinīti attho.",
  "atk-vin02a14:6_11": "Analasāti ālasiyavirahitā.",
  "atk-vin02a14:6_12": "Tatrupāyāyāti tesu tesu kammesu upāyabhūtāya.",
  "atk-vin02a14:6_13": "Vīmaṁsāyāti kattabbakammupaparikkhāya.",
  "atk-vin02a14:6_14": "Samannāgatāti sampayuttā.",
  "atk-vin02a14:6_15": "Alaṁ kātunti samatthā taṁ taṁ kammaṁ kātuṁ.",
  "atk-vin02a14:6_16": "Alaṁ saṁvidhātunti evañca evañca idaṁ hotūti evaṁ saṁvidahitumpi samatthā.",
  "atk-vin02a14:6_17": "Katākataṁ jānitunti katañca akatañca jānituṁ.",
  "atk-vin02a14:6_18": "Teti te ubho;",
  "atk-vin02a14:6_19": "sā ca sundarīnandā so ca sāḷhoti attho.",
  "atk-vin02a14:6_20": "Bhattaggeti parivesanaṭṭhāne.",
  "atk-vin02a14:6_21": "Nikūṭeti koṇasadisaṁ katvā dassite gambhīre.",
  "atk-vin02a14:6_22": "Vissaro me bhavissatīti virūpo me saro bhavissati;",
  "atk-vin02a14:6_23": "vippakārasaddo bhavissatīti attho.",
  "atk-vin02a14:6_24": "Patimānentīti apekkhamānā.",
  "atk-vin02a14:6_25": "Kyāhanti kiṁ ahaṁ.",
  "atk-vin02a14:6_26": "Jarādubbalāti jarāya dubbalā.",
  "atk-vin02a14:6_27": "Caraṇagilānāti pādarogena samannāgatā.",
  "atk-vin02a14:7_0": "657-8.Avassutāti kāyasaṁsaggarāgena avassutā;",
  "atk-vin02a14:7_1": "tintā kilinnāti attho.",
  "atk-vin02a14:7_2": "Padabhājane panassa tameva rāgaṁ gahetvā “sārattā”tiādi vuttaṁ.",
  "atk-vin02a14:7_3": "Tattha sārattāti vatthaṁ viya raṅgajātena kāyasaṁsaggarāgena suṭṭhu rattā.",
  "atk-vin02a14:7_4": "Apekkhavatīti tasseva rāgassa vasena tasmiṁ purise pavattāya apekkhāya samannāgatā.",
  "atk-vin02a14:7_5": "Paṭibaddhacittāti tena rāgena tasmiṁ purise bandhitvā ṭhapitacittā viya.",
  "atk-vin02a14:7_6": "Esa nayo dutiyapadavibhaṅgepi.",
  "atk-vin02a14:7_7": "Purisapuggalassāti purisasaṅkhātassa puggalassa.",
  "atk-vin02a14:7_8": "Adhakkhakanti akkhakānaṁ adho.",
  "atk-vin02a14:7_9": "Ubbhajāṇumaṇḍalanti jāṇumaṇḍalānaṁ upari.",
  "atk-vin02a14:7_10": "Padabhājane pana padapaṭipāṭiyā eva “heṭṭhakkhakaṁ uparijāṇumaṇḍala”nti vuttaṁ.",
  "atk-vin02a14:7_11": "Ettha ca ubbhakapparampi ubbhajāṇumaṇḍaleneva saṅgahitaṁ.",
  "atk-vin02a14:7_12": "Sesaṁ mahāvibhaṅge vuttanayeneva veditabbaṁ.",
  "atk-vin02a14:7_13": "Purimāyo upādāyāti sādhāraṇapārājikehi pārājikāyo catasso upādāyāti attho.",
  "atk-vin02a14:7_14": "Ubbhajāṇumaṇḍalikāti idaṁ pana imissā pārājikāya nāmamattaṁ,",
  "atk-vin02a14:7_15": "tasmā padabhājane na vicāritaṁ.",
  "atk-vin02a14:8_0": "659.",
  "atk-vin02a14:8_1": "Evaṁ uddiṭṭhasikkhāpadaṁ padānukkamena vibhajitvā idāni avassutādibhedena āpattibhedaṁ dassetuṁ “ubhatoavassute”tiādimāha.",
  "atk-vin02a14:8_2": "Tattha ubhatoavassuteti ubhatoavassave;",
  "atk-vin02a14:8_3": "bhikkhuniyā ceva purisassa ca kāyasaṁsaggarāgena avassutabhāve satīti attho.",
  "atk-vin02a14:8_4": "Kāyena kāyaṁ āmasatīti bhikkhunī yathāparicchinnena kāyena purisassa yaṁkiñci kāyaṁ puriso vā yena kenaci",
  "atk-vin02a14:8_5": "kāyena bhikkhuniyā yathāparicchinnaṁ kāyaṁ āmasati,",
  "atk-vin02a14:8_6": "ubhayathāpi bhikkhuniyā pārājikaṁ.",
  "atk-vin02a14:8_7": "Kāyena kāyapaṭibaddhanti vuttappakāreneva attano kāyena purisassa kāyapaṭibaddhaṁ.",
  "atk-vin02a14:8_8": "Āmasatīti ettha sayaṁ vā āmasatu,",
  "atk-vin02a14:8_9": "tassa vā āmasanaṁ sādiyatu,",
  "atk-vin02a14:8_10": "thullaccayameva.",
  "atk-vin02a14:8_11": "Kāyapaṭibaddhena kāyanti attano vuttappakārakāyapaṭibaddhena purisassa kāyaṁ.",
  "atk-vin02a14:8_12": "Āmasatīti idhāpi sayaṁ vā āmasatu,",
  "atk-vin02a14:8_13": "tassa vā āmasanaṁ sādiyatu,",
  "atk-vin02a14:8_14": "thullaccayameva.",
  "atk-vin02a14:8_15": "Avasesapadesupi imināva nayena vinicchayo veditabbo.",
  "atk-vin02a14:9_0": "Sace pana bhikkhu ceva bhikkhunī ca hoti,",
  "atk-vin02a14:9_1": "tatra ce bhikkhunī āmasati,",
  "atk-vin02a14:9_2": "bhikkhu niccalo hutvā cittena sādiyati,",
  "atk-vin02a14:9_3": "bhikkhu āpattiyā na kāretabbo.",
  "atk-vin02a14:9_4": "Sace bhikkhu āmasati,",
  "atk-vin02a14:9_5": "bhikkhunī niccalā hutvā citteneva adhivāseti,",
  "atk-vin02a14:9_6": "kāyaṅgaṁ acopayamānāpi pārājikakkhette pārājikena,",
  "atk-vin02a14:9_7": "thullaccayakkhette thullaccayena,",
  "atk-vin02a14:9_8": "dukkaṭakkhette dukkaṭena kāretabbā. Kasmā?",
  "atk-vin02a14:9_9": "“Kāyasaṁsaggaṁ sādiyeyyā”ti vuttattā.",
  "atk-vin02a14:9_10": "Ayaṁ aṭṭhakathāsu vinicchayo.",
  "atk-vin02a14:9_11": "Evaṁ pana sati kiriyāsamuṭṭhānatā na dissati,",
  "atk-vin02a14:9_12": "tasmā tabbahulanayena sā vuttāti veditabbā.",
  "atk-vin02a14:10_0": "660.Ubbhakkhakanti akkhakānaṁ upari.",
  "atk-vin02a14:10_1": "Adhojāṇumaṇḍalanti jāṇumaṇḍalānaṁ heṭṭhā.",
  "atk-vin02a14:10_2": "Ettha ca adhokapparampi adhojāṇumaṇḍaleneva saṅgahitaṁ.",
  "atk-vin02a14:11_0": "662.Ekatoavassuteti ettha kiñcāpi ekatoti avisesena vuttaṁ,",
  "atk-vin02a14:11_1": "tathāpi bhikkhuniyā eva avassute sati ayaṁ āpattibhedo vuttoti veditabbo.",
  "atk-vin02a14:12_0": "Tatrāyaṁ ādito paṭṭhāya vinicchayo –",
  "atk-vin02a14:12_1": "bhikkhunī kāyasaṁsaggarāgena avassutā,",
  "atk-vin02a14:12_2": "purisopi tatheva.",
  "atk-vin02a14:12_3": "Adhakkhake ubbhajāṇumaṇḍale kāyappadese kāyasaṁsaggasādiyane sati bhikkhuniyā pārājikaṁ.",
  "atk-vin02a14:12_4": "Bhikkhuniyā kāyasaṁsaggarāgo,",
  "atk-vin02a14:12_5": "purisassa methunarāgo vā gehassitapemaṁ vā suddhacittaṁ vā hotu,",
  "atk-vin02a14:12_6": "thullaccayameva.",
  "atk-vin02a14:12_7": "Bhikkhuniyā methunarāgo,",
  "atk-vin02a14:12_8": "purisassa kāyasaṁsaggarāgo vā methunarāgo vā gahessitapemaṁ vā suddhacittaṁ vā hotu, dukkaṭaṁ.",
  "atk-vin02a14:12_9": "Bhikkhuniyā gehassitapemaṁ,",
  "atk-vin02a14:12_10": "purisassa vuttesu catūsu yaṁ vā taṁ vā hotu,",
  "atk-vin02a14:12_11": "dukkaṭameva.",
  "atk-vin02a14:12_12": "Bhikkhuniyā suddhacittaṁ,",
  "atk-vin02a14:12_13": "purisassa vuttesu catūsu yaṁ vā taṁ vā hotu, anāpatti.",
  "atk-vin02a14:13_0": "Sace pana bhikkhu ceva hoti bhikkhunī ca ubhinnaṁ kāyasaṁsaggarāgo,",
  "atk-vin02a14:13_1": "bhikkhussa saṅghādiseso,",
  "atk-vin02a14:13_2": "bhikkhuniyā pārājikaṁ.",
  "atk-vin02a14:13_3": "Bhikkhuniyā kāyasaṁsaggarāgo,",
  "atk-vin02a14:13_4": "bhikkhussa methunarāgo vā gehassitapemaṁ vā,",
  "atk-vin02a14:13_5": "bhikkhuniyā thullaccayaṁ,",
  "atk-vin02a14:13_6": "bhikkhussa dukkaṭaṁ.",
  "atk-vin02a14:13_7": "Ubhinnaṁ methunarāgo vā gehassitapemaṁ vā,",
  "atk-vin02a14:13_8": "ubhinnampi dukkaṭameva.",
  "atk-vin02a14:13_9": "Yassa yattha suddhacittaṁ,",
  "atk-vin02a14:13_10": "tassa tattha anāpatti.",
  "atk-vin02a14:13_11": "Ubhinnampi suddhacittaṁ,",
  "atk-vin02a14:13_12": "ubhinnampi anāpatti.",
  "atk-vin02a14:14_0": "663.Anāpattiasañciccātiādīsu virajjhitvā vā āmasantiyā aññavihitāya vā “ayaṁ puriso vā itthī vā”ti ajānantiyā",
  "atk-vin02a14:14_1": "vā tena phuṭṭhāyapi taṁ phassaṁ asādiyantiyā vā āmasanepi sati anāpatti.",
  "atk-vin02a14:14_2": "Sesaṁ sabbattha uttānameva.",
  "atk-vin02a14:15_0": "Paṭhamapārājikasamuṭṭhānaṁ – kiriyaṁ,",
  "atk-vin02a14:15_1": "saññāvimokkhaṁ,",
  "atk-vin02a14:15_2": "sacittakaṁ,",
  "atk-vin02a14:15_3": "lokavajjaṁ,",
  "atk-vin02a14:15_4": "kāyakammaṁ,",
  "atk-vin02a14:15_5": "akusalacittaṁ,",
  "atk-vin02a14:15_6": "dvivedananti.",
  "atk-vin02a14:16_0": "Paṭhamapārājikaṁ.",
  "atk-vin02a14:17_0": "2. Dutiyapārājikasikkhāpadavaṇṇanā",
  "atk-vin02a14:18_0": "664.",
  "atk-vin02a14:18_1": "Dutiye pārājike –",
  "atk-vin02a14:18_2": "kacci no sāti kacci nu sā.",
  "atk-vin02a14:18_3": "Avaṇṇoti aguṇo.",
  "atk-vin02a14:18_4": "Akittīti nindā.",
  "atk-vin02a14:18_5": "Ayasoti parivāravipatti;",
  "atk-vin02a14:18_6": "parammukhagarahā vā.",
  "atk-vin02a14:19_0": "665.Vajjapaṭicchādikāti idampi imissā pārājikāya nāmamattameva,",
  "atk-vin02a14:19_1": "tasmā padabhājane na vicāritaṁ.",
  "atk-vin02a14:19_2": "Sesamettha uttānameva.",
  "atk-vin02a14:20_0": "666.Sā vā ārocetīti yā pārājikaṁ āpannā,",
  "atk-vin02a14:20_1": "sā sayaṁ āroceti.",
  "atk-vin02a14:20_2": "Aṭṭhannaṁ pārājikānaṁ aññataranti bhikkhūhi sādhāraṇānaṁ catunnaṁ asādhāraṇānañca catunnameva aññataraṁ.",
  "atk-vin02a14:20_3": "Idañca pārājikaṁ pacchā paññattaṁ,",
  "atk-vin02a14:20_4": "tasmā “aṭṭhanna”nti vibhaṅge vuttaṁ.",
  "atk-vin02a14:20_5": "Purimena pana saddhiṁ yugaḷattā imasmiṁ okāse ṭhapitanti veditabbaṁ.",
  "atk-vin02a14:20_6": "Dhuraṁ nikkhittamatteti dhure nikkhittamatte.",
  "atk-vin02a14:20_7": "Vitthārakathā panettha sappāṇakavaggamhi duṭṭhullasikkhāpade vuttanayeneva veditabbā.",
  "atk-vin02a14:20_8": "Tatra hi pācittiyaṁ,",
  "atk-vin02a14:20_9": "idha pārājikanti ayameva viseso.",
  "atk-vin02a14:20_10": "Sesaṁ tādisameva.",
  "atk-vin02a14:20_11": "Vajjapaṭicchādikāti idampiimissā pārājikāya nāmamatthāmeva,",
  "atk-vin02a14:20_12": "tasmā padabhājane na vicāritaṁ.",
  "atk-vin02a14:20_13": "Sesamettha uttānameva.",
  "atk-vin02a14:21_0": "Dhuranikkhepasamuṭṭhānaṁ –",
  "atk-vin02a14:21_1": "kāyavācācittato samuṭṭhāti, akiriyaṁ,",
  "atk-vin02a14:21_2": "saññāvimokkhaṁ,",
  "atk-vin02a14:21_3": "sacittakaṁ,",
  "atk-vin02a14:21_4": "lokavajjaṁ,",
  "atk-vin02a14:21_5": "kāyakammaṁ,",
  "atk-vin02a14:21_6": "vacīkammaṁ,",
  "atk-vin02a14:21_7": "akusalacittaṁ,",
  "atk-vin02a14:21_8": "dukkhavedananti.",
  "atk-vin02a14:22_0": "Dutiyapārājikaṁ.",
  "atk-vin02a14:23_0": "3. Tatiyapārājikasikkhāpadavaṇṇanā",
  "atk-vin02a14:24_0": "669. Tatiye –",
  "atk-vin02a14:24_1": "dhammenāti bhūtena vatthunā.",
  "atk-vin02a14:24_2": "Vinayenāti codetvā sāretvā.",
  "atk-vin02a14:24_3": "Padabhājanaṁ panassa “yena dhammena yena vinayena ukkhitto suukkhitto hotī”ti imaṁadhippāyamattaṁ dassetuṁ vuttaṁ.",
  "atk-vin02a14:24_4": "Satthusāsanenāti ñattisampadāya ceva anusāvanasampadāya ca.",
  "atk-vin02a14:24_5": "Padabhājane panassa “jinasāsanena buddhasāsanenā”ti vevacanamattameva vuttaṁ.",
  "atk-vin02a14:24_6": "Saṅghaṁ vā gaṇaṁ vātiādīsu yena saṅghena kammaṁ kataṁ,",
  "atk-vin02a14:24_7": "taṁ saṅghaṁ vā tattha sambahulapuggalasaṅkhātaṁ gaṇaṁ vā,",
  "atk-vin02a14:24_8": "ekapuggalaṁ vā taṁ kammaṁ vā na ādiyati,",
  "atk-vin02a14:24_9": "na anuvattati,",
  "atk-vin02a14:24_10": "na tattha ādaraṁ janetīti attho.",
  "atk-vin02a14:24_11": "Samānasaṁvāsakā bhikkhū vuccanti sahāyā,",
  "atk-vin02a14:24_12": "so tehi saddhiṁ natthīti ettha “ekakammaṁ ekuddeso samasikkhatā”ti ayaṁ tāva saṁvāso;",
  "atk-vin02a14:24_13": "samāno saṁvāso etesanti samānasaṁvāsakā.Evarūpā bhikkhū bhikkhussa tasmiṁ saṁvāse saha ayanabhāvena sahāyāti vuccanti.",
  "atk-vin02a14:24_14": "Idāni yena saṁvāsena te samānasaṁvāsakāti vuttā,",
  "atk-vin02a14:24_15": "so saṁvāso tassa ukkhittakassa tehi saddhiṁ natthi.",
  "atk-vin02a14:24_16": "Yehi ca saddhiṁ tassa so saṁvāso natthi,",
  "atk-vin02a14:24_17": "na tena te bhikkhū attano sahāyā katā honti.",
  "atk-vin02a14:24_18": "Tasmā vuttaṁ “samānasaṁvāsakā bhikkhū vuccanti sahāyā,",
  "atk-vin02a14:24_19": "so tehi saddhiṁ natthi,",
  "atk-vin02a14:24_20": "tena vuccati akatasahāyo”ti.",
  "atk-vin02a14:24_21": "Sesaṁ saṅghabhedasikkhāpadādīsu vuttanayattā uttānatthameva.",
  "atk-vin02a14:25_0": "Samanubhāsanasamuṭṭhānaṁ –",
  "atk-vin02a14:25_1": "kāyavācācittato samuṭṭhāti, akiriyaṁ,",
  "atk-vin02a14:25_2": "saññāvimokkhaṁ,",
  "atk-vin02a14:25_3": "sacittakaṁ,",
  "atk-vin02a14:25_4": "lokavajjaṁ,",
  "atk-vin02a14:25_5": "kāyakammaṁ,",
  "atk-vin02a14:25_6": "vacīkammaṁ,",
  "atk-vin02a14:25_7": "akusalacittaṁ,",
  "atk-vin02a14:25_8": "dukkhavedananti.",
  "atk-vin02a14:26_0": "Tatiyapārājikaṁ.",
  "atk-vin02a14:27_0": "4. Catutthapārājikasikkhāpadavaṇṇanā",
  "atk-vin02a14:28_0": "675.",
  "atk-vin02a14:28_1": "Catutthe –",
  "atk-vin02a14:28_2": "avassutāti lokassādamittasanthavavasena kāyasaṁsaggarāgena avassutā.",
  "atk-vin02a14:28_3": "Dutiyapadepi eseva nayo.",
  "atk-vin02a14:28_4": "Purisapuggalassa hatthaggahaṇaṁ vātiādīsu pana yaṁ purisapuggalena hatthe gahaṇaṁ kataṁ,",
  "atk-vin02a14:28_5": "taṁ purisapuggalassa hatthaggahaṇanti vuttaṁ.",
  "atk-vin02a14:28_6": "Eseva nayo saṅghāṭikaṇṇaggahaṇepi.",
  "atk-vin02a14:28_7": "Hatthaggahaṇanti ettha ca hatthaggahaṇañca aññampi apārājikakkhette gahaṇañca ekajjhaṁ katvā hatthaggahaṇanti vuttanti veditabbaṁ.",
  "atk-vin02a14:28_8": "Tenevassa padabhājane “hatthaggahaṇaṁ vā sādiyeyyāti hattho nāma kapparaṁ upādāya yāva agganakhā,",
  "atk-vin02a14:28_9": "etassa asaddhammassa paṭisevanatthāya ubbhakkhakaṁ adhojāṇumaṇḍalaṁ gahaṇaṁ sādiyati,",
  "atk-vin02a14:28_10": "āpatti thullaccayassā”ti vuttaṁ.",
  "atk-vin02a14:28_11": "Ettha ca asaddhammoti kāyasaṁsaggo veditabbo,",
  "atk-vin02a14:28_12": "na methunadhammo.",
  "atk-vin02a14:28_13": "Na hi methunassa sāmantā thullaccayaṁ hoti.",
  "atk-vin02a14:28_14": "“Viññū paṭibalo kāyasaṁsaggaṁ samāpajjitunti vacanampi cettha sādhakaṁ.",
  "atk-vin02a14:29_0": "“Tissitthiyo methunaṁ taṁ na seve,",
  "atk-vin02a14:30_0": "Tayo purise tayo ca anariyapaṇḍake;",
  "atk-vin02a14:31_0": "Na cācare methunaṁ byañjanasmiṁ,",
  "atk-vin02a14:32_0": "Chejjā siyā methunadhammapaccayā;",
  "atk-vin02a14:33_0": "Pañhā mesā kusalehi cintitā”ti. ;",
  "atk-vin02a14:34_0": "Imāya parivāre vuttāya sedamocakagāthāya virujjhatīti ce? Na;",
  "atk-vin02a14:34_1": "methunadhammassa pubbabhāgattā.",
  "atk-vin02a14:34_2": "Parivāreyeva hi “methunadhammassa pubbabhāgo jānitabbo”ti “vaṇṇāvaṇṇo kāyasaṁsaggo duṭṭhullavācā attakāmapāricariyāgamanuppādana”nti",
  "atk-vin02a14:34_3": "evaṁ sukkavissaṭṭhiādīni pañca sikkhāpadāni methunadhammassa pubbabhāgoti vuttāni.",
  "atk-vin02a14:34_4": "Tasmā kāyasaṁsaggo methunadhammassa pubbabhāgattā paccayo hoti.",
  "atk-vin02a14:34_5": "Iti chejjā siyā methunadhammapaccayāti ettha iminā pariyāyena attho veditabbo.",
  "atk-vin02a14:34_6": "Etenupāyena sabbapadesu vinicchayo veditabbo.",
  "atk-vin02a14:34_7": "Apica “saṅketaṁ vā gaccheyyā”ti etassa padabhājane “itthannāmaṁ āgacchā”ti.",
  "atk-vin02a14:34_8": "Evaṁnāmakaṁ ṭhānaṁ āgacchāti attho.",
  "atk-vin02a14:35_0": "676.Aṭṭhamaṁ vatthuṁ paripūrentī assamaṇī hotīti anulomato vā paṭilomato vā ekantarikāya vā yena tena",
  "atk-vin02a14:35_1": "nayena aṭṭhamaṁ vatthuṁ paripūrentīyeva assamaṇī hoti.",
  "atk-vin02a14:35_2": "Yā pana ekaṁ vā vatthuṁ satta vā vatthūni satakkhattumpi pūreti,",
  "atk-vin02a14:35_3": "neva assamaṇī hoti.",
  "atk-vin02a14:35_4": "Āpannā āpattiyo desetvā muccati.",
  "atk-vin02a14:35_5": "Apicettha gaṇanūpikā āpatti veditabbā.",
  "atk-vin02a14:35_6": "Vuttañhetaṁ “atthāpatti desitā gaṇanūpikā,",
  "atk-vin02a14:35_7": "atthāpatti desitā na gaṇanūpikā”ti.",
  "atk-vin02a14:35_8": "Tatrāyaṁ vinicchayo –",
  "atk-vin02a14:35_9": "idāni nāpajjissāmīti dhuranikkhepaṁ katvā desitā gaṇanūpikā desitagaṇanaṁ upeti pārājikassa aṅgaṁ na hoti.",
  "atk-vin02a14:35_10": "Tasmā yā ekaṁ āpannā dhuranikkhepaṁ katvā desetvā puna kilesavasena āpajjati,",
  "atk-vin02a14:35_11": "puna deseti,",
  "atk-vin02a14:35_12": "evaṁ aṭṭha vatthūni pūrentīpi pārājikā na hoti.",
  "atk-vin02a14:35_13": "Yā pana āpajjitvā punapi aññaṁ vatthuṁ āpajjissāmīti saussāhāva deseti,",
  "atk-vin02a14:35_14": "tassā sā āpatti nagaṇanūpikā,",
  "atk-vin02a14:35_15": "desitāpi adesitā hoti,",
  "atk-vin02a14:35_16": "desitagaṇanaṁ na gacchati,",
  "atk-vin02a14:35_17": "pārājikasseva aṅgaṁ hoti.",
  "atk-vin02a14:35_18": "Aṭṭhame vatthumhi paripuṇṇamatte pārājikā hoti.",
  "atk-vin02a14:35_19": "Sesaṁ uttānamevāti.",
  "atk-vin02a14:36_0": "Dhuranikkhepasamuṭṭhānaṁ –",
  "atk-vin02a14:36_1": "kāyavācācittato samuṭṭhāti, kiriyaṁ,",
  "atk-vin02a14:36_2": "saññāvimokkhaṁ,",
  "atk-vin02a14:36_3": "sacittakaṁ,",
  "atk-vin02a14:36_4": "lokavajjaṁ,",
  "atk-vin02a14:36_5": "kāyakammaṁ,",
  "atk-vin02a14:36_6": "vacīkammaṁ,",
  "atk-vin02a14:36_7": "akusalacittaṁ,",
  "atk-vin02a14:36_8": "dvivedananti.",
  "atk-vin02a14:37_0": "Catutthapārājikaṁ.",
  "atk-vin02a14:38_0": "Uddiṭṭhākho ayyāyo aṭṭha pārājikā dhammāti bhikkhū ārabbha paññattā sādhāraṇā cattāro ime ca cattāroti",
  "atk-vin02a14:38_1": "evaṁ pātimokkhuddesamaggena uddiṭṭhā kho ayyāyo aṭṭha pārājikā dhammāti evamettha attho daṭṭhabbo.",
  "atk-vin02a14:38_2": "Sesaṁ mahāvibhaṅge vuttanayamevāti.",
  "atk-vin02a14:39_0": "Samantapāsādikāya vinayasaṁvaṇṇanāya bhikkhunīvibhaṅge",
  "atk-vin02a14:40_0": "Pārājikakaṇḍavaṇṇanā niṭṭhitā.",
  "atk-vin02a14:41_0": "Pārājikakaṇḍaṁ niṭṭhitaṁ."
}