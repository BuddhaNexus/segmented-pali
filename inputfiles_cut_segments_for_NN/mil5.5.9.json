{
  "mil5.5.9:0.1_0": "Milindapañha",
  "mil5.5.9:0.2_0": "Meṇḍakapañha",
  "mil5.5.9:0.3_0": "Santhavavagga",
  "mil5.5.9:0.4_0": "9. Gāthābhigītabhojanakathāpañha",
  "mil5.5.9:1.1_0": "“Bhante nāgasena, bhāsitampetaṁ bhagavatā—",
  "mil5.5.9:2.1_0": "‘Gāthābhigītaṁ me abhojaneyyaṁ,",
  "mil5.5.9:2.2_0": "Sampassataṁ brāhmaṇa nesa dhammo;",
  "mil5.5.9:2.3_0": "Gāthābhigītaṁ panudanti buddhā,",
  "mil5.5.9:2.4_0": "Dhamme satī brāhmaṇa vuttiresā’ti.",
  "mil5.5.9:3.1_0": "Puna ca bhagavā parisāya dhammaṁ desento kathento anupubbikathaṁ paṭhamaṁ tāva dānakathaṁ katheti, pacchā sīlakathaṁ,",
  "mil5.5.9:3.1_1": "tassa bhagavato sabbalokissarassa bhāsitaṁ sutvā devamanussā abhisaṅkharitvā dānaṁ denti,",
  "mil5.5.9:3.1_2": "tassa taṁ uyyojitaṁ dānaṁ sāvakā paribhuñjanti.",
  "mil5.5.9:3.2_0": "Yadi, bhante nāgasena, bhagavatā bhaṇitaṁ—",
  "mil5.5.9:3.3_0": "‘gāthābhigītaṁ me abhojaneyyan’ti,",
  "mil5.5.9:3.3_1": "tena hi ‘bhagavā dānakathaṁ paṭhamaṁ kathetī’ti yaṁ vacanaṁ, taṁ micchā.",
  "mil5.5.9:3.4_0": "Yadi dānakathaṁ paṭhamaṁ katheti,",
  "mil5.5.9:3.4_1": "tena hi ‘gāthābhigītaṁ me abhojaneyyan’ti tampi vacanaṁ micchā.",
  "mil5.5.9:3.5_0": "Kiṅkāraṇaṁ?",
  "mil5.5.9:3.6_0": "Yo so, bhante,",
  "mil5.5.9:3.6_1": "dakkhiṇeyyo gihīnaṁ piṇḍapātadānassa vipākaṁ katheti,",
  "mil5.5.9:3.6_2": "tassa te dhammakathaṁ sutvā pasannacittā aparāparaṁ dānaṁ denti, ye taṁ dānaṁ paribhuñjanti,",
  "mil5.5.9:3.6_3": "sabbe te gāthābhigītaṁ paribhuñjanti.",
  "mil5.5.9:3.7_0": "Ayampi ubhato koṭiko pañho nipuṇo gambhīro tavānuppatto, so tayā nibbāhitabbo”ti.",
  "mil5.5.9:4.1_0": "“Bhāsitampetaṁ, mahārāja, bhagavatā—",
  "mil5.5.9:4.2_0": "‘gāthābhigītaṁ me abhojaneyyaṁ,",
  "mil5.5.9:4.2_1": "sampassataṁ brāhmaṇa nesa dhammo.",
  "mil5.5.9:4.3_0": "Gāthābhigītaṁ panudanti buddhā,",
  "mil5.5.9:4.3_1": "dhamme satī brāhmaṇa vuttiresā’ti,",
  "mil5.5.9:4.3_2": "katheti ca bhagavā paṭhamaṁ dānakathaṁ,",
  "mil5.5.9:4.3_3": "tañca pana kiriyaṁ sabbesaṁ tathāgatānaṁ paṭhamaṁ dānakathāya,",
  "mil5.5.9:4.3_4": "tattha cittaṁ abhiramāpetvā pacchā sīle niyojenti.",
  "mil5.5.9:4.4_0": "Yathā, mahārāja,",
  "mil5.5.9:4.4_1": "manussā taruṇadārakānaṁ paṭhamaṁ tāva kīḷābhaṇḍakāni denti.",
  "mil5.5.9:4.5_0": "Seyyathidaṁ—",
  "mil5.5.9:4.6_0": "vaṅkakaṁ ghaṭikaṁ ciṅgulakaṁ pattāḷhakaṁ rathakaṁ dhanukaṁ,",
  "mil5.5.9:4.6_1": "pacchā te sake sake kamme niyojenti.",
  "mil5.5.9:4.7_0": "Evameva kho, mahārāja,",
  "mil5.5.9:4.7_1": "tathāgato paṭhamaṁ dānakathāya cittaṁ abhiramāpetvā pacchā sīle niyojeti.",
  "mil5.5.9:5.1_0": "Yathā vā pana, mahārāja,",
  "mil5.5.9:5.1_1": "bhisakko nāma āturānaṁ paṭhamaṁ tāva catūhapañcāhaṁ telaṁ pāyeti balakaraṇāya sinehanāya, pacchā vireceti;",
  "mil5.5.9:5.2_0": "evameva kho, mahārāja,",
  "mil5.5.9:5.2_1": "tathāgato paṭhamaṁ tāva dānakathāya cittaṁ abhiramāpetvā pacchā sīle niyojeti.",
  "mil5.5.9:5.3_0": "Dāyakānaṁ, mahārāja,",
  "mil5.5.9:5.3_1": "dānapatīnaṁ cittaṁ mudukaṁ hoti maddavaṁ siniddhaṁ,",
  "mil5.5.9:5.3_2": "tena te dānasetusaṅkamena dānanāvāya saṁsārasāgarapāramanugacchanti,",
  "mil5.5.9:5.3_3": "tasmā tesaṁ paṭhamaṁ kammabhūmimanusāsati,",
  "mil5.5.9:5.3_4": "na ca kenaci viññattimāpajjatī”ti.",
  "mil5.5.9:6.1_0": "“Bhante nāgasena, ‘viññattin’ti yaṁ vadesi, kati pana tā viññattiyo”ti?",
  "mil5.5.9:6.2_0": "“Dvemā, mahārāja,",
  "mil5.5.9:6.2_1": "viññattiyo kāyaviññatti vacīviññatti cāti.",
  "mil5.5.9:6.3_0": "Tattha atthi kāyaviññatti sāvajjā, atthi anavajjā.",
  "mil5.5.9:6.4_0": "Atthi vacīviññatti sāvajjā, atthi anavajjā.",
  "mil5.5.9:7.1_0": "Katamā kāyaviññatti sāvajjā?",
  "mil5.5.9:7.2_0": "Idhekacco bhikkhu kulāni upagantvā anokāse ṭhito ṭhānaṁ bhañjati, ayaṁ kāyaviññatti sāvajjā.",
  "mil5.5.9:7.3_0": "Tāya ca viññāpitaṁ ariyā na paribhuñjanti,",
  "mil5.5.9:7.3_1": "so ca puggalo ariyānaṁ samaye oññāto hoti hīḷito khīḷito garahito paribhūto acittīkato,",
  "mil5.5.9:7.3_2": "bhinnājīvotveva saṅkhaṁ gacchati.",
  "mil5.5.9:8.1_0": "Puna caparaṁ, mahārāja,",
  "mil5.5.9:8.1_1": "idhekacco bhikkhu kulāni upagantvā anokāse ṭhito galaṁ paṇāmetvā morapekkhitaṁ pekkhati ‘evaṁ ime passantī’ti, tena ca te passanti, ayampi kāyaviññatti sāvajjā,",
  "mil5.5.9:8.1_2": "tāya ca viññāpitaṁ ariyā na paribhuñjanti,",
  "mil5.5.9:8.1_3": "so ca puggalo ariyānaṁ samaye oññāto hoti hīḷito khīḷito garahito paribhūto acittīkato,",
  "mil5.5.9:8.1_4": "bhinnājīvotveva saṅkhaṁ gacchati.",
  "mil5.5.9:9.1_0": "Puna caparaṁ, mahārāja,",
  "mil5.5.9:9.1_1": "idhekacco bhikkhu hanukāya vā bhamukāya vā aṅguṭṭhena vā viññāpeti, ayampi kāyaviññatti sāvajjā,",
  "mil5.5.9:9.1_2": "tāya ca viññāpitaṁ ariyā na paribhuñjanti,",
  "mil5.5.9:9.1_3": "so ca puggalo ariyānaṁ samaye oññāto hoti hīḷito khīḷito garahito paribhūto acittīkato,",
  "mil5.5.9:9.1_4": "bhinnājīvotveva saṅkhaṁ gacchati.",
  "mil5.5.9:10.1_0": "Katamā kāyaviññatti anavajjā?",
  "mil5.5.9:10.2_0": "Idha bhikkhu kulāni upagantvā sato samāhito sampajāno ṭhānepi aṭṭhānepi yathānusiṭṭhiṁ gantvā ṭhāne tiṭṭhati, dātukāmesu tiṭṭhati, adātukāmesu pakkamati.",
  "mil5.5.9:10.3_0": "Ayaṁ kāyaviññatti anavajjā,",
  "mil5.5.9:10.3_1": "tāya ca viññāpitaṁ ariyā paribhuñjanti,",
  "mil5.5.9:10.3_2": "so ca puggalo ariyānaṁ samaye vaṇṇito hoti thuto pasattho sallekhitācāro,",
  "mil5.5.9:10.3_3": "parisuddhājīvotveva saṅkhaṁ gacchati.",
  "mil5.5.9:10.4_0": "Bhāsitampetaṁ, mahārāja, bhagavatā devātidevena—",
  "mil5.5.9:11.1_0": "‘Na ve yācanti sappaññā,",
  "mil5.5.9:11.2_0": "Dhīro ca veditumarahati;",
  "mil5.5.9:11.3_0": "Uddissa ariyā tiṭṭhanti,",
  "mil5.5.9:11.4_0": "Esā ariyāna yācanā’ti.",
  "mil5.5.9:12.1_0": "Katamā vacīviññatti sāvajjā?",
  "mil5.5.9:12.2_0": "Idha, mahārāja,",
  "mil5.5.9:12.2_1": "bhikkhu vācāya bahuvidhaṁ viññāpeti cīvarapiṇḍapātasenāsanagilānappaccayabhesajjaparikkhāraṁ, ayaṁ vacīviññatti sāvajjā,",
  "mil5.5.9:12.2_2": "tāya ca viññāpitaṁ ariyā na paribhuñjanti,",
  "mil5.5.9:12.2_3": "so ca puggalo ariyānaṁ samaye oññāto hoti hīḷito khīḷito garahito paribhūto acittīkato,",
  "mil5.5.9:12.2_4": "bhinnājīvotveva saṅkhaṁ gacchati.",
  "mil5.5.9:13.1_0": "Puna caparaṁ, mahārāja,",
  "mil5.5.9:13.1_1": "idhekacco bhikkhu paresaṁ sāvento evaṁ bhaṇati ‘iminā me attho’ti,",
  "mil5.5.9:13.1_2": "tāya ca vācāya paresaṁ sāvitāya tassa lābho uppajjati, ayampi vacīviññatti sāvajjā,",
  "mil5.5.9:13.1_3": "tāya ca viññāpitaṁ ariyā na paribhuñjanti,",
  "mil5.5.9:13.1_4": "so ca puggalo ariyānaṁ samaye oññāto hoti hīḷito khīḷito garahito paribhūto acittīkato,",
  "mil5.5.9:13.1_5": "bhinnājīvotveva saṅkhaṁ gacchati.",
  "mil5.5.9:14.1_0": "Puna caparaṁ, mahārāja,",
  "mil5.5.9:14.1_1": "idhekacco bhikkhu vacīvipphārena parisāya sāveti ‘evañca evañca bhikkhūnaṁ dātabban’ti,",
  "mil5.5.9:14.1_2": "tañca te vacanaṁ sutvā parikittitaṁ abhiharanti, ayampi vacīviññatti sāvajjā,",
  "mil5.5.9:14.1_3": "tāya ca viññāpitaṁ ariyā na paribhuñjanti,",
  "mil5.5.9:14.1_4": "so ca puggalo ariyānaṁ samaye oññāto hoti hīḷito khīḷito garahito paribhūto acittīkato,",
  "mil5.5.9:14.1_5": "bhinnājīvotveva saṅkhaṁ gacchati.",
  "mil5.5.9:15.1_0": "Nanu, mahārāja,",
  "mil5.5.9:15.1_1": "theropi sāriputto atthaṅgate sūriye rattibhāge gilāno samāno therena mahāmoggallānena bhesajjaṁ pucchīyamāno vācaṁ bhindi,",
  "mil5.5.9:15.1_2": "tassa tena vacībhedena bhesajjaṁ uppajji.",
  "mil5.5.9:15.2_0": "Atha thero sāriputto ‘vacībhedena me imaṁ bhesajjaṁ uppannaṁ,",
  "mil5.5.9:15.2_1": "mā me ājīvo bhijjī’ti ājīvabhedabhayā taṁ bhesajjaṁ pajahi na upajīvi.",
  "mil5.5.9:15.3_0": "Evampi vacīviññatti sāvajjā,",
  "mil5.5.9:15.3_1": "tāya ca viññāpitaṁ ariyā na paribhuñjanti.",
  "mil5.5.9:15.4_0": "So ca puggalo ariyānaṁ samaye oññāto hoti hīḷito khīḷito garahito paribhūto acittīkato,",
  "mil5.5.9:15.4_1": "bhinnājīvotveva saṅkhaṁ gacchati.",
  "mil5.5.9:16.1_0": "Katamā vacīviññatti anavajjā?",
  "mil5.5.9:16.2_0": "Idha, mahārāja,",
  "mil5.5.9:16.2_1": "bhikkhu sati paccaye bhesajjaṁ viññāpeti ñātipavāritesu kulesu, ayaṁ vacīviññatti anavajjā,",
  "mil5.5.9:16.2_2": "tāya ca viññāpitaṁ ariyā paribhuñjanti,",
  "mil5.5.9:16.2_3": "so ca puggalo ariyānaṁ samaye vaṇṇito hoti thomito pasattho,",
  "mil5.5.9:16.2_4": "parisuddhājīvotveva saṅkhaṁ gacchati,",
  "mil5.5.9:16.2_5": "anumato tathāgatehi arahantehi sammāsambuddhehi.",
  "mil5.5.9:17.1_0": "Yaṁ pana, mahārāja,",
  "mil5.5.9:17.1_1": "tathāgato kasibhāradvājassa brāhmaṇassa bhojanaṁ pajahi,",
  "mil5.5.9:17.1_2": "taṁ āveṭhanaviniveṭhanakaḍḍhananiggahappaṭikammena nibbatti,",
  "mil5.5.9:17.1_3": "tasmā tathāgato taṁ piṇḍapātaṁ paṭikkhipi na upajīvī”ti.",
  "mil5.5.9:18.1_0": "“Sabbakālaṁ, bhante nāgasena,",
  "mil5.5.9:18.1_1": "tathāgate bhuñjamāne devatā dibbaṁ ojaṁ patte ākiranti,",
  "mil5.5.9:18.1_2": "udāhu ‘sūkaramaddave ca madhupāyāse cā’ti dvīsuyeva piṇḍapātesu ākiriṁsū”ti?",
  "mil5.5.9:18.2_0": "“Sabbakālaṁ, mahārāja,",
  "mil5.5.9:18.2_1": "tathāgate bhuñjamāne devatā dibbaṁ ojaṁ gahetvā upatiṭṭhitvā uddhaṭuddhaṭe ālope ākiranti.",
  "mil5.5.9:19.1_0": "Yathā, mahārāja,",
  "mil5.5.9:19.1_1": "rañño sūdo rañño bhuñjantassa sūpaṁ gahetvā upatiṭṭhitvā kabaḷe kabaḷe sūpaṁ ākirati;",
  "mil5.5.9:19.2_0": "evameva kho, mahārāja,",
  "mil5.5.9:19.2_1": "sabbakālaṁ tathāgate bhuñjamāne devatā dibbaṁ ojaṁ gahetvā upatiṭṭhitvā uddhaṭuddhaṭe ālope dibbaṁ ojaṁ ākiranti.",
  "mil5.5.9:19.3_0": "Verañjāyampi, mahārāja,",
  "mil5.5.9:19.3_1": "tathāgatassa sukkhayavapulake bhuñjamānassa devatā dibbena ojena temayitvā temayitvā upasaṁhariṁsu,",
  "mil5.5.9:19.3_2": "tena tathāgatassa kāyo upacito ahosī”ti.",
  "mil5.5.9:19.4_0": "“Lābhā vata, bhante nāgasena, tāsaṁ devatānaṁ,",
  "mil5.5.9:19.4_1": "yā tathāgatassa sarīrappaṭijaggane satataṁ samitaṁ ussukkamāpannā.",
  "mil5.5.9:19.5_0": "Sādhu, bhante nāgasena,",
  "mil5.5.9:19.5_1": "evametaṁ tathā sampaṭicchāmī”ti.",
  "mil5.5.9:20.1_0": "Gāthābhigītabhojanakathāpañho navamo."
}