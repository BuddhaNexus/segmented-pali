{
  "tika-s0401t10:0_0": "13. Ekapuggalavaggavaṇṇanā",
  "tika-s0401t10:1_0": "170.Ekapuggalassāti ekapuggalavaggassa. Tenāha –",
  "tika-s0401t10:1_1": "“paṭhame”ti.",
  "tika-s0401t10:1_2": "Ekoti gaṇanaparicchedo,",
  "tika-s0401t10:1_3": "tato eva dutiyādipaṭikkhepattho.",
  "tika-s0401t10:1_4": "Padhānāsahāyatthopi ekasaddo hotīti tannivattanatthaṁ “gaṇanaparicchedo”ti āha.",
  "tika-s0401t10:1_5": "Sammutiyā desanā sammutidesanā.",
  "tika-s0401t10:1_6": "Paramatthassa desanā paramatthadesanā.",
  "tika-s0401t10:1_7": "Tatthāti sammutiparamatthadesanāsu,",
  "tika-s0401t10:1_8": "na sammutiparamatthesu. Tenāha –",
  "tika-s0401t10:1_9": "“evarūpā sammutidesanā,",
  "tika-s0401t10:1_10": "evarūpā paramatthadesanā”ti.",
  "tika-s0401t10:1_11": "Tatridaṁ sammutiparamatthānaṁ lakkhaṇaṁ –",
  "tika-s0401t10:1_12": "yasmiṁ bhinne,",
  "tika-s0401t10:1_13": "buddhiyā vā avayavavinibbhoge kate na taṁsamaññā,",
  "tika-s0401t10:1_14": "sā ghaṭapaṭādippabhedā sammuti,",
  "tika-s0401t10:1_15": "tabbipariyāyena paramatthā.",
  "tika-s0401t10:1_16": "Na hi kakkhaḷaphusanādisabhāve so nayo labbhati.",
  "tika-s0401t10:1_17": "Tattha rūpādidhammasamūhaṁ santānavasena pavattamānaṁ upādāya puggalavohāroti puggaloti sammutidesanā.",
  "tika-s0401t10:1_18": "Sesapadesupi eseva nayo.",
  "tika-s0401t10:1_19": "Uppādavayavanto sabhāvadhammā na niccāti aniccāti āha –",
  "tika-s0401t10:1_20": "“aniccanti paramatthadesanā”ti.",
  "tika-s0401t10:1_21": "Esa nayo sesapadesupi.",
  "tika-s0401t10:1_22": "Nanu khandhadesanāpi sammutidesanāva.",
  "tika-s0401t10:1_23": "Rāsaṭṭho vā hi khandhaṭṭho koṭṭhāsaṭṭho vāti?",
  "tika-s0401t10:1_24": "Saccametaṁ,",
  "tika-s0401t10:1_25": "ayaṁ pana khandhasamaññā phassādīsu pavattatajjāpaññatti viya paramatthasannissayā tassa āsannatarā,",
  "tika-s0401t10:1_26": "puggalasamaññādayo viya na dūreti paramatthasaṅgahā vuttā.",
  "tika-s0401t10:1_27": "Khandhasīsena vā tadupādānasabhāvadhammā eva gahitā.",
  "tika-s0401t10:1_28": "Nanu ca sabhāvadhammā sabbepi sammutimukheneva desanaṁ ārohanti,",
  "tika-s0401t10:1_29": "na samukhenāti sabbāpi desanā sammutidesanāva siyāti?",
  "tika-s0401t10:1_30": "Nayidamevaṁ,",
  "tika-s0401t10:1_31": "desetabbadhammavibhāgena desanāvibhāgassa adhippetattā.",
  "tika-s0401t10:1_32": "Na hi saddo kenaci pavattinimittena vinā atthaṁ pakāsetīti.",
  "tika-s0401t10:2_0": "Sammutivasenadesanaṁ sutvāti “idhekacco puggalo attantapo hoti attaparitāpānuyogamanuyutto”tiādinā sammutimukhena",
  "tika-s0401t10:2_1": "pavattitadesanaṁ sutamayañāṇuppādavasena sutvā.",
  "tika-s0401t10:2_2": "Atthaṁ paṭivijjhitvāti tadanusārena catusaccasaṅkhātaṁ atthaṁ saha vipassanāya maggapaññāya paṭivijjhitvā.",
  "tika-s0401t10:2_3": "Mohaṁ pahāyāti tadekaṭṭhakilesehi saddhiṁ anavasesaṁ mohaṁ pajahitvā.",
  "tika-s0401t10:2_4": "Visesanti aggaphalanibbānasaṅkhātaṁ visesaṁ.",
  "tika-s0401t10:2_5": "Tesanti tādisānaṁ veneyyānaṁ.",
  "tika-s0401t10:2_6": "Paramatthavasenāti “pañcimāni,",
  "tika-s0401t10:2_7": "bhikkhave,",
  "tika-s0401t10:2_8": "indriyānī”tiādinā paramatthadhammavasena.",
  "tika-s0401t10:2_9": "Sesaṁ anantaranaye vuttasadisameva.",
  "tika-s0401t10:3_0": "Tatrāti tassaṁ sammutivasena paramatthavasena ca desanāyaṁ.",
  "tika-s0401t10:3_1": "Desabhāsākusaloti nānādesabhāsāsu kusalo.",
  "tika-s0401t10:3_2": "Tiṇṇaṁ vedānanti nidassanamattaṁ,",
  "tika-s0401t10:3_3": "tiṇṇaṁ vedānaṁ sippuggahaṇaṭṭhānānampīti adhippāyo.",
  "tika-s0401t10:3_4": "Teneva sippuggahaṇaṁ parato vakkhati.",
  "tika-s0401t10:3_5": "Sippāni vā vijjāṭṭhānabhāvena vedantogadhāni katvā “tiṇṇaṁ vedāna”nti vuttaṁ.",
  "tika-s0401t10:3_6": "Kathetabbabhāvena ṭhitāni,",
  "tika-s0401t10:3_7": "na katthaci sannicitabhāvenāti vedānampi kathetabbabhāveneva ṭhānaṁ dīpento “guhā tīṇi nihitā na gayhantī”tiādimicchāvādaṁ paṭikkhipati.",
  "tika-s0401t10:3_8": "Nānāvidhā desabhāsā etesanti nānādesabhāsā.",
  "tika-s0401t10:4_0": "Paramo uttamo attho paramattho,",
  "tika-s0401t10:4_1": "dhammānaṁ yathābhūtasabhāvo.",
  "tika-s0401t10:4_2": "Lokasaṅketamattasiddhā sammuti.",
  "tika-s0401t10:4_3": "Yadi evaṁ kathaṁ sammutikathāya saccatāti āha –",
  "tika-s0401t10:4_4": "“lokasammutikāraṇā”ti,",
  "tika-s0401t10:4_5": "lokasamaññaṁ nissāya pavattanatoti attho.",
  "tika-s0401t10:4_6": "Lokasamaññā hi abhinivesena viññeyyā,",
  "tika-s0401t10:4_7": "nāññāpanā ekaccassa sutassa sāvanā viya na musā anatidhāvitabbato tassā.",
  "tika-s0401t10:4_8": "Tenāha bhagavā –",
  "tika-s0401t10:4_9": "“janapadaniruttiṁ nābhiniveseyya,",
  "tika-s0401t10:4_10": "samaññaṁ nātidhāvaye”ti.",
  "tika-s0401t10:4_11": "Dhammānanti sabhāvadhammānaṁ.",
  "tika-s0401t10:4_12": "Bhūtakāraṇāti yathābhūtakāraṇā yathābhūtaṁ nissāya pavattanato.",
  "tika-s0401t10:4_13": "Sammutiṁ voharantassāti “puggalo,",
  "tika-s0401t10:4_14": "satto”tiādinā lokasamaññaṁ kathentassa.",
  "tika-s0401t10:5_0": "Hirottappadīpanatthanti lokapālanakicce hirottappadhamme kiccato pakāsetuṁ.",
  "tika-s0401t10:5_1": "Tesañhi kiccaṁ sattasantāne eva pākaṭaṁ hotīti puggalādhiṭṭhānāya kathāya taṁ vattabbaṁ.",
  "tika-s0401t10:5_2": "Esa nayo sesesupi.",
  "tika-s0401t10:5_3": "Yasmiñhi cittuppāde kammaṁ uppannaṁ,",
  "tika-s0401t10:5_4": "taṁsantāne eva tassa phalassa uppatti kammassakatā.",
  "tika-s0401t10:5_5": "Evañhi kataviññāṇanāso akatāgamo ca natthīti sā puggalādhiṭṭhānāya eva desanāya dīpetabbā.",
  "tika-s0401t10:5_6": "Tehi sattehi kātabbapuññakiriyā paccattapurisakāro.",
  "tika-s0401t10:5_7": "Sopi santānavasena niṭṭhapetabbato puggalādhiṭṭhānāya eva kathāya dīpetabbo.",
  "tika-s0401t10:5_8": "Ānantariyadīpanatthanti cutianantaraṁ phalaṁ anantaraṁ nāma,",
  "tika-s0401t10:5_9": "tasmiṁ anantare niyuttāni taṁnibbattanena anantarakaraṇasīlāni,",
  "tika-s0401t10:5_10": "anantarakaraṇapayojanāni vāti ānantariyāni,",
  "tika-s0401t10:5_11": "mātughātādīni,",
  "tika-s0401t10:5_12": "tesaṁ dīpanatthaṁ.",
  "tika-s0401t10:5_13": "Tānipi hi santānavasena niṭṭhapetabbato “mātaraṁ jīvitā voropetī”tiādinā puggalādhiṭṭhānāya eva kathāya dīpetabbāni,",
  "tika-s0401t10:5_14": "tathā “so mettāsahagatena cetasā ekaṁ disaṁ pharitvā viharatī”tiādinā “so anekavihitaṁ pubbenivāsaṁ anussarati ekampi jāti”ntiādinā,",
  "tika-s0401t10:5_15": "“atthi dakkhiṇā dāyakato visujjhati,",
  "tika-s0401t10:5_16": "no paṭiggāhakato”tiādinā ca pavattā brahmavihārapubbenivāsadakkhiṇāvisuddhikathā puggalādhiṭṭhānā eva katvā dīpetabbā sattasantānavisayattā.",
  "tika-s0401t10:5_17": "“Aṭṭha purisapuggalā na samayavimutto puggalo”tiādinā ca paramatthakathaṁ kathentopi lokasammutiyā appahānatthaṁ puggalakathaṁ katheti.",
  "tika-s0401t10:5_18": "Etena vuttāvasesāya kathāya puggalādhiṭṭhānabhāve payojanaṁ sāmaññavasena saṅgahitanti daṭṭhabbaṁ.",
  "tika-s0401t10:5_19": "Kāmañcetaṁ sabbaṁ apariññātavatthukānaṁ vasena vuttaṁ,",
  "tika-s0401t10:5_20": "pariññātavatthukānampi pana evaṁ desanā sukhāvahā hoti.",
  "tika-s0401t10:6_0": "Ekapuggaloti visiṭṭhasamācārāpassayavirahito ekapuggalo.",
  "tika-s0401t10:6_1": "Buddhānañhi sīlādiguṇena sadevake loke visiṭṭho nāma koci natthi,",
  "tika-s0401t10:6_2": "tathā sadisopi samānakāle. Tenāha –",
  "tika-s0401t10:6_3": "“na imasmiṁ loke parasmiṁ vā pana buddhena seṭṭho sadiso ca vijjatī”ti,",
  "tika-s0401t10:6_4": "tasmā sadisopi koci natthi.",
  "tika-s0401t10:6_5": "Hīnopi apassayabhūto nattheva.",
  "tika-s0401t10:6_6": "Tena vuttaṁ –",
  "tika-s0401t10:6_7": "“visiṭṭhasamācārāpassayavirahito ekapuggalo”ti.",
  "tika-s0401t10:6_8": "Ye ca sīlādiguṇehi natthi etesaṁ samāti asamā,",
  "tika-s0401t10:6_9": "purimakā sammāsambuddhā.",
  "tika-s0401t10:6_10": "Tehi samo majjhe bhinnasuvaṇṇanekkhaṁ viya nibbisiṭṭhoti asamasamaṭṭhenapi ekapuggalo aññassa tādisassa abhāvā.",
  "tika-s0401t10:6_11": "Tena vuttaṁ –",
  "tika-s0401t10:6_12": "“asadisaṭṭhenā”tiādi.",
  "tika-s0401t10:7_0": "Sattaloko adhippeto sattanikāye uppajjanato.",
  "tika-s0401t10:7_1": "Manussaloke eva uppajjati devabrahmalokānaṁ buddhānaṁ uppattiyā anokāsabhāvato.",
  "tika-s0401t10:7_2": "Kāmadevaloke tāva nuppajjati brahmacariyavāsassa aṭṭhānabhāvato tathā anacchariyabhāvato.",
  "tika-s0401t10:7_3": "Acchariyadhammā hi buddhā bhagavanto.",
  "tika-s0401t10:7_4": "Tesaṁ sā acchariyadhammatā devattabhāve ṭhitānaṁ loke na pākaṭā hoti yathā manussabhūtānaṁ.",
  "tika-s0401t10:7_5": "Devabhūte hi sammāsambuddhe dissamānaṁ buddhānubhāvaṁ devānubhāvatova loke dahati,",
  "tika-s0401t10:7_6": "na buddhānubhāvato.",
  "tika-s0401t10:7_7": "Tathā sati “ayaṁ sammāsambuddho”ti nādhimuccati na sampasīdati,",
  "tika-s0401t10:7_8": "issarakuttaggāhaṁ na vissajjeti,",
  "tika-s0401t10:7_9": "devattabhāvassa ca cirakālāvaṭṭhānato ekaccasassatavādato na parimuccati.",
  "tika-s0401t10:7_10": "Brahmaloke nuppajjatīti etthāpi eseva nayo.",
  "tika-s0401t10:7_11": "Sattānaṁ tādisaggāhavinimocanatthañhi buddhā bhagavanto manussasugatiyaṁyeva uppajjanti,",
  "tika-s0401t10:7_12": "na devasugatiyaṁ.",
  "tika-s0401t10:7_13": "Yasmā imaṁ cakkavāḷaṁ majjhe katvā iminā saddhiṁ cakkavāḷānaṁ dasasahassasseva jātikkhettabhāvo dīpito",
  "tika-s0401t10:7_14": "ito aññassa buddhānaṁ uppattiṭṭhānassa tepiṭake buddhavacane āgataṭṭhānassa abhāvato.",
  "tika-s0401t10:7_15": "Tasmā vuttaṁ –",
  "tika-s0401t10:7_16": "“imasmiṁyeva cakkavāḷe uppajjatī”ti.",
  "tika-s0401t10:8_0": "Idha uppajjantopi kasmā jambudīpe eva uppajjati,",
  "tika-s0401t10:8_1": "na sesadīpesūti?",
  "tika-s0401t10:8_2": "Keci tāva āhu –",
  "tika-s0401t10:8_3": "“yasmā pathaviyā nābhibhūtā buddhabhāvasahā acalaṭṭhānabhūtā bodhimaṇḍabhūmi jambudīpe eva,",
  "tika-s0401t10:8_4": "tasmā jambudīpe eva uppajjatī”ti.",
  "tika-s0401t10:8_5": "Eteneva “tattha majjhimadese eva uppajjatī”ti etampi saṁvaṇṇitanti daṭṭhabbaṁ tathā itaresampi avijahitaṭṭhānānaṁ tattheva labbhanato.",
  "tika-s0401t10:8_6": "Yasmā purimabuddhānaṁ mahābodhisattānaṁ paccekabuddhānañca nibbattiyā sāvakabodhisattānaṁ sāvakabodhiyā",
  "tika-s0401t10:8_7": "abhinīhāro sāvakapāramiyā sambharaṇaparipācanañca buddhakkhettabhūte imasmiṁyeva cakkavāḷe jambudīpe",
  "tika-s0401t10:8_8": "eva ijjhati,",
  "tika-s0401t10:8_9": "na aññattha.",
  "tika-s0401t10:8_10": "Veneyyajanavinayanattho ca buddhuppādo,",
  "tika-s0401t10:8_11": "tasmā aggasāvakamahāsāvakādiveneyyavisesāpekkhāya imasmiṁ jambudīpe eva buddhā nibbattanti,",
  "tika-s0401t10:8_12": "na sesadīpesu.",
  "tika-s0401t10:8_13": "Ayañca nayo sabbabuddhānaṁ āciṇṇasamāciṇṇoti tesaṁ uttamapurisānaṁ tattheva uppatti sampatticakkānaṁ viya aññamaññūpanissayatāya daṭṭhabbā.",
  "tika-s0401t10:8_14": "Tena vuttaṁ –",
  "tika-s0401t10:8_15": "aṭṭhakathāyaṁ “tīsu dīpesu buddhā na nibbattanti,",
  "tika-s0401t10:8_16": "jambudīpe eva nibbattantīti dīpaṁ passī”ti.",
  "tika-s0401t10:9_0": "Ubhayampidaṁ vippakatavacanameva uppādakiriyāya vattamānakālikattā.",
  "tika-s0401t10:9_1": "Uppajjamānoti vā uppajjituṁ samattho.",
  "tika-s0401t10:9_2": "Sattiattho cāyaṁ māna-saddo.",
  "tika-s0401t10:9_3": "Yāvatā hi sāmatthiyena mahābodhisattānaṁ carimabhave uppatti icchitabbā,",
  "tika-s0401t10:9_4": "tatthakena bodhisambhārasambhūtena paripuṇṇena samannāgatoti attho.",
  "tika-s0401t10:9_5": "Bhedoti viseso.",
  "tika-s0401t10:9_6": "Tameva hi tividhaṁ visesaṁ dassetuṁ –",
  "tika-s0401t10:9_7": "“esa hī”tiādi vuttaṁ.",
  "tika-s0401t10:9_8": "Aṭṭhaṅgasamannāgatassa mahābhinīhārassa siddhakālato paṭṭhāya mahābodhisatto buddhabhāvāya niyatabhāvappattatāya",
  "tika-s0401t10:9_9": "bodhisambhārapaṭipadaṁ paṭipajjamāno yathāvuttasāmatthiyayogena uppajjamāno nāmāti attho uppādassa ekantikattā.",
  "tika-s0401t10:9_10": "Pariyesantoti vicinanto.",
  "tika-s0401t10:9_11": "Paripakkagate ñāṇeti iminā tato pubbe ñāṇassa aparipakkatāya eva laddhāvasarāya kammapilotiyā vasena bodhisatto tathā mahāpadhānaṁ padahīti dasseti.",
  "tika-s0401t10:9_12": "Arahattaphalakkhaṇe uppanno nāma “uppanno hotī”ti vattabbattā.",
  "tika-s0401t10:9_13": "Āgatova nāma hetusampadāya sammadeva nipphannattā.",
  "tika-s0401t10:10_0": "Hitatthāyāti lokiyalokuttarassa hitassa siddhiyā.",
  "tika-s0401t10:10_1": "Sukhatthāyāti etthāpi eseva nayo.",
  "tika-s0401t10:10_2": "Tassāti tassa sattalokassa.",
  "tika-s0401t10:10_3": "So panāyaṁ sattaloko yena anukkamena dhammābhisamayaṁ pāpuṇi,",
  "tika-s0401t10:10_4": "taṁ teneva anukkamena dassento “mahābodhimaṇḍe”tiādimāha.",
  "tika-s0401t10:10_5": "Yāvajjadivasāti ettha ajja-saddena sāsanassa avaṭṭhānakālaṁ vadati.",
  "tika-s0401t10:10_6": "Devamanussānanti ukkaṭṭhaniddesoti dassetuṁ –",
  "tika-s0401t10:10_7": "“na kevala”ntiādi vuttaṁ.",
  "tika-s0401t10:10_8": "Etesampīti nāgasupaṇṇādīnampi.",
  "tika-s0401t10:11_0": "Ayaṁ pucchāti iminā “katamo”ti padassa sāmaññato pucchābhāvo dassito,",
  "tika-s0401t10:11_1": "na visesatoti tassa pucchāvisesabhāvañāpanatthaṁ mahāniddese āgatā sabbāpi pucchā atthuddhāranayena dasseti “pucchā ca nāmesā”tiādinā.",
  "tika-s0401t10:11_2": "Adiṭṭhaṁ jotīyati etāyāti adiṭṭhajotanā.",
  "tika-s0401t10:11_3": "Diṭṭhaṁ saṁsandīyati etāyāti diṭṭhasaṁsandanā.",
  "tika-s0401t10:11_4": "Saṁsandanañca sākacchāvasena vinicchayakaraṇaṁ.",
  "tika-s0401t10:11_5": "Vimatiṁ chindati etāyāti vimaticchedanā.",
  "tika-s0401t10:11_6": "Anumatiyā pucchā anumatipucchā.",
  "tika-s0401t10:11_7": "“Taṁ kiṁ maññatha,",
  "tika-s0401t10:11_8": "bhikkhave”tiādi pucchāya “kā tumhākaṁ anumatī”ti anumati pucchitā hoti.",
  "tika-s0401t10:11_9": "Kathetukamyatāpucchāti kathetukamyatāya pucchā.",
  "tika-s0401t10:11_10": "Lakkhaṇanti ñātuṁ icchito yo koci sabhāvo.",
  "tika-s0401t10:11_11": "Aññātanti yena kenaci ñāṇena aññātabhāvamāha.",
  "tika-s0401t10:11_12": "Adiṭṭhanti dassanabhūtena ñāṇena paccakkhaṁ viya adiṭṭhataṁ.",
  "tika-s0401t10:11_13": "Atulitanti “ettakaṁ eta”nti tulābhūtena atulitataṁ.",
  "tika-s0401t10:11_14": "Atīritanti tīraṇabhūtena akatañāṇakiriyāsamāpanataṁ.",
  "tika-s0401t10:11_15": "Avibhūtanti ñāṇassa apākaṭabhāvaṁ.",
  "tika-s0401t10:11_16": "Avibhāvitanti ñāṇena apākaṭakatabhāvaṁ.",
  "tika-s0401t10:12_0": "Yehi guṇavisesehi nimittabhūtehi bhagavati “tathāgato”ti ayaṁ samaññā pavattā,",
  "tika-s0401t10:12_1": "taṁdassanatthaṁ “aṭṭhahi kāraṇehi bhagavā tathāgato”tiādi vuttaṁ.",
  "tika-s0401t10:12_2": "Guṇavisesanemittikāneva hi bhagavato sabbāni nāmāni. Yathāha –",
  "tika-s0401t10:13_0": "“Asaṅkhyeyyāni nāmāni, saguṇena mahesino;",
  "tika-s0401t10:14_0": "Guṇena nāmamuddheyyaṁ, api nāmasahassato”ti. ;",
  "tika-s0401t10:15_0": "Tathā āgatoti ettha ākāraniyamanavasena opammasampaṭipādanattho tathā-saddo.",
  "tika-s0401t10:15_1": "Sāmaññajotanāpi hi visese avatiṭṭhatīti.",
  "tika-s0401t10:15_2": "Paṭipadāgamanattho āgata-saddo,",
  "tika-s0401t10:15_3": "na ñāṇagamanattho “tathalakkhaṇaṁ āgato”tiādīsu viya,",
  "tika-s0401t10:15_4": "nāpi kāyagamanattho “āgato kho mahāsamaṇo,",
  "tika-s0401t10:15_5": "magadhānaṁ giribbaja”ntiādīsu viya.",
  "tika-s0401t10:15_6": "Tattha yadākāraniyamanavasena opammasampaṭipādanattho tathā-saddo,",
  "tika-s0401t10:15_7": "taṁkaruṇāpadhānattā mahākaruṇāmukhena purimabuddhānaṁ āgamanappaṭipadaṁ udāharaṇavasena sāmaññato dassento",
  "tika-s0401t10:15_8": "yaṁ-taṁ-saddānaṁ ekantasambandhabhāvato “yathā sabbaloka…pe…",
  "tika-s0401t10:15_9": "āgatā”ti sādhāraṇato vatvā puna taṁ paṭipadaṁ mahāpadhānasuttādīsu sambahulaniddesena supākaṭānaṁ āsannānañca",
  "tika-s0401t10:15_10": "vipassiādīnaṁ channaṁ sammāsambuddhānaṁ vasena nidassento “yathā vipassī bhagavā”tiādimāha.",
  "tika-s0401t10:15_11": "Tattha yena abhinīhārenāti manussattaliṅgasampattihetusatthudassanapabbajjāabhiññādiguṇasampattiadhikāracchandānaṁ",
  "tika-s0401t10:15_12": "vasena aṭṭhaṅgasamannāgatena mahāpaṇidhānena.",
  "tika-s0401t10:15_13": "Sabbesañhi buddhānaṁ kāyappaṇidhānaṁ imināva abhinīhārena samijjhatīti.",
  "tika-s0401t10:15_14": "Evaṁ mahābhinīhāravisesena “tathāgato”ti padassa atthaṁ dassetvā idāni pāramipūraṇavasena dassetuṁ –",
  "tika-s0401t10:15_15": "“yathā vipassī bhagavā…pe…",
  "tika-s0401t10:15_16": "kassapo bhagavā dānapāramiṁ pūretvā”tiādimāha.",
  "tika-s0401t10:16_0": "Ettha ca suttantikānaṁ mahābodhippaṭipadāya kosallajananatthaṁ kā panetā pāramiyo,",
  "tika-s0401t10:16_1": "kenaṭṭhena pāramiyo,",
  "tika-s0401t10:16_2": "katividhā cetā,",
  "tika-s0401t10:16_3": "ko tāsaṁ kamo,",
  "tika-s0401t10:16_4": "kāni lakkhaṇarasapaccupaṭṭhānapadaṭṭhānāni,",
  "tika-s0401t10:16_5": "ko paccayo,",
  "tika-s0401t10:16_6": "ko saṁkileso,",
  "tika-s0401t10:16_7": "kiṁ vodānaṁ,",
  "tika-s0401t10:16_8": "ko paṭipakkho,",
  "tika-s0401t10:16_9": "kā paṭipatti,",
  "tika-s0401t10:16_10": "ko vibhāgo,",
  "tika-s0401t10:16_11": "ko saṅgaho,",
  "tika-s0401t10:16_12": "ko sampādanūpāyo,",
  "tika-s0401t10:16_13": "kittakena kālena sampādanaṁ,",
  "tika-s0401t10:16_14": "ko ānisaṁso,",
  "tika-s0401t10:16_15": "kiñcetāsaṁ phalanti pāramīsu ayaṁ vitthārakathā veditabbā.",
  "tika-s0401t10:16_16": "Sā panesā icchantena dīghāgamaṭīkāyaṁ vuttanayeneva veditabbā,",
  "tika-s0401t10:16_17": "na idha dassitā.",
  "tika-s0401t10:16_18": "Yathāvuttāya paṭipadāya yathāvuttavibhāgānaṁ pāramīnaṁ pūritabhāvaṁ sandhāyāha –",
  "tika-s0401t10:16_19": "“samatiṁsa pāramiyo pūretvā”ti.",
  "tika-s0401t10:17_0": "Satipi mahāpariccāgānaṁ dānapāramibhāve pariccāgavisesabhāvadassanatthañceva sudukkarabhāvadassanatthañca mahāpariccāgehi visuṁ gahaṇaṁ.",
  "tika-s0401t10:17_1": "Tatoyeva ca aṅgapariccāgato visuṁ nayanapariccāgaggahaṇaṁ,",
  "tika-s0401t10:17_2": "pariccāgabhāvasāmaññepi dhanarajjapariccāgato puttadārapariccāgaggahaṇañca kataṁ.",
  "tika-s0401t10:17_3": "Gatapaccāgatikavattasaṅkhātāya pubbabhāgappaṭipadāya saddhiṁ abhiññāsamāpattinipphādanaṁ pubbayogo.",
  "tika-s0401t10:17_4": "Dānādīsuyeva sātisayappaṭipattinipphādanaṁ pubbacariyā,",
  "tika-s0401t10:17_5": "yā vā cariyāpiṭakasaṅgahitā.",
  "tika-s0401t10:17_6": "“Abhinīhāro pubbayogo,",
  "tika-s0401t10:17_7": "dānādippaṭipatti vā kāyavivekavasena ekacariyā vā pubbacariyā”ti keci.",
  "tika-s0401t10:17_8": "Dānādīnañceva appicchatādīnañca saṁsāranibbānesu ādīnavānisaṁsānañca vibhāvanavasena sattānaṁ bodhittaye",
  "tika-s0401t10:17_9": "patiṭṭhāpanaparipācanavasena ca pavattā kathā dhammakkhānaṁ.",
  "tika-s0401t10:17_10": "Ñātīnaṁ atthacariyā ñātatthacariyā.",
  "tika-s0401t10:17_11": "Sāpi karuṇāyanavaseneva.",
  "tika-s0401t10:17_12": "Ādi-saddena lokatthacariyādayo saṅgaṇhāti.",
  "tika-s0401t10:17_13": "Kammassakatañāṇavasena anavajjakammāyatanasippāyatanavijjāṭṭhānaparicayavasena khandhāyatanādiparicayavasena",
  "tika-s0401t10:17_14": "lakkhaṇattayatīraṇavasena ca ñāṇacāro buddhicariyā.",
  "tika-s0401t10:17_15": "Sā pana atthato paññāpāramīyeva,",
  "tika-s0401t10:17_16": "ñāṇasambhāradassanatthaṁ visuṁ gahaṇaṁ.",
  "tika-s0401t10:17_17": "Koṭīti pariyanto,",
  "tika-s0401t10:17_18": "ukkaṁsoti attho.",
  "tika-s0401t10:17_19": "Cattāro satipaṭṭhāne bhāvetvāti sambandho.",
  "tika-s0401t10:17_20": "Tattha bhāvetvāti uppādetvā.",
  "tika-s0401t10:17_21": "Brūhetvāti vaḍḍhetvā.",
  "tika-s0401t10:17_22": "Satipaṭṭhānādiggahaṇena āgamanappaṭipadaṁ matthakaṁ pāpetvā dasseti.",
  "tika-s0401t10:17_23": "Vipassanāsahagatā eva vā satipaṭṭhānādayo daṭṭhabbā.",
  "tika-s0401t10:17_24": "Ettha ca “yena abhinīhārenā”tiādinā āgamanappaṭipadāya ādiṁ dasseti,",
  "tika-s0401t10:17_25": "“dānapārami”ntiādinā majjhaṁ,",
  "tika-s0401t10:17_26": "“cattāro satipaṭṭhāne”tiādinā pariyosānanti veditabbaṁ.",
  "tika-s0401t10:18_0": "Sampatijātoti muhuttajāto nikkhantamatto.",
  "tika-s0401t10:18_1": "Nikkhantamattañhi mahāsattaṁ paṭhamaṁ brahmāno suvaṇṇajālena paṭiggaṇhiṁsu,",
  "tika-s0401t10:18_2": "tesaṁ hatthato cattāro mahārājāno ajinappaveṇiyā,",
  "tika-s0401t10:18_3": "tesaṁ hatthato manussā dukūlacumbaṭakena paṭiggaṇhiṁsu,",
  "tika-s0401t10:18_4": "manussānaṁ hatthato muccitvā pathaviyaṁ patiṭṭhito.",
  "tika-s0401t10:18_5": "Yathāhātiādinā mahāpadānadesanāya vuttavacanaṁ nidasseti.",
  "tika-s0401t10:18_6": "Setamhi chatteti dibbasetacchatte.",
  "tika-s0401t10:18_7": "Anudhāriyamāneti dhāriyamāne.",
  "tika-s0401t10:18_8": "Ettha ca chattaggahaṇeneva khaggādīni pañca kakudhabhaṇḍāni vuttānevāti daṭṭhabbaṁ.",
  "tika-s0401t10:18_9": "Khaggatālavaṇṭamorahatthakavālabījaniuṇhīsapaṭṭāpi hi chattena saha tadā upaṭṭhitā ahesuṁ.",
  "tika-s0401t10:18_10": "Chattādīniyeva ca tadā paññāyiṁsu,",
  "tika-s0401t10:18_11": "na chattādiggāhakā.",
  "tika-s0401t10:18_12": "Sabbā ca disāti dasa disā,",
  "tika-s0401t10:18_13": "nayidaṁ sabbadisāvilokanaṁ sattapadavītihāruttarakālaṁ.",
  "tika-s0401t10:18_14": "Mahāsatto hi manussānaṁ hatthato muccitvā puratthimaṁ disaṁ olokesi,",
  "tika-s0401t10:18_15": "tattha devamanussā gandhamālādīhi pūjayamānā,",
  "tika-s0401t10:18_16": "“mahāpurisa,",
  "tika-s0401t10:18_17": "idha tumhehi sadisopi natthi,",
  "tika-s0401t10:18_18": "kuto uttaritaro”ti āhaṁsu.",
  "tika-s0401t10:18_19": "Evaṁ catasso disā catasso anudisā heṭṭhā uparīti sabbā disā anuviloketvā sabbattha attanā sadisaṁ adisvā",
  "tika-s0401t10:18_20": "“ayaṁ uttarā disā”ti sattapadavītihārena agamāsi.",
  "tika-s0401t10:18_21": "Āsabhinti uttamaṁ.",
  "tika-s0401t10:18_22": "Aggoti sabbapaṭhamo.",
  "tika-s0401t10:18_23": "Jeṭṭhoti seṭṭhoti ca tasseva vevacanaṁ.",
  "tika-s0401t10:18_24": "Ayamantimā jāti,",
  "tika-s0401t10:18_25": "natthi dāni punabbhavoti imasmiṁ attabhāve pattabbaṁ arahattaṁ byākāsi.",
  "tika-s0401t10:18_26": "“Anekesaṁ visesādhigamānaṁ pubbanimittabhāvenā”ti saṁkhittena vuttamatthaṁ “yañhī”tiādinā vitthārato dasseti.",
  "tika-s0401t10:18_27": "Tattha etthāti –",
  "tika-s0401t10:19_0": "“Anekasākhañca sahassamaṇḍalaṁ,",
  "tika-s0401t10:20_0": "Chattaṁ marū dhārayumantalikkhe;",
  "tika-s0401t10:21_0": "Suvaṇṇadaṇḍā vītipatanti cāmarā,",
  "tika-s0401t10:22_0": "Na dissare cāmarachattagāhakā”ti. –",
  "tika-s0401t10:23_0": "Imissā gāthāya.",
  "tika-s0401t10:23_1": "Sabbaññutaññāṇameva sabbattha appaṭihatacāratāya anāvaraṇañāṇanti āha –",
  "tika-s0401t10:23_2": "“sabbaññutānāvaraṇañāṇapaṭilābhassā”ti.",
  "tika-s0401t10:23_3": "Tathā ayaṁ bhagavāpi gato…pe…",
  "tika-s0401t10:23_4": "pubbanimittabhāvenāti etena abhijātiyaṁ dhammatāvasena uppajjanakavisesā sabbabodhisattānaṁ sādhāraṇāti dasseti.",
  "tika-s0401t10:23_5": "Pāramitānissandā hi teti.",
  "tika-s0401t10:24_0": "Vikkamīti agamāsi.",
  "tika-s0401t10:24_1": "Marūti devā.",
  "tika-s0401t10:24_2": "Samāti vilokanasamatāya samā sadisiyo.",
  "tika-s0401t10:24_3": "Mahāpuriso hi yathā ekaṁ disaṁ vilokesi,",
  "tika-s0401t10:24_4": "evaṁ sesadisāpi,",
  "tika-s0401t10:24_5": "na katthaci vilokane vibandho tassa ahosīti.",
  "tika-s0401t10:24_6": "Samāti vā viloketuṁ yuttāti attho.",
  "tika-s0401t10:24_7": "Na hi tadā bodhisattassa virūpabībhacchavisamarūpāni viloketuṁ ayuttāni disāsu upaṭṭhahantīti.",
  "tika-s0401t10:25_0": "“Evaṁ tathā gato”ti kāyagamanaṭṭhena gatasaddena tathāgatasaddaṁ niddisitvā idāni ñāṇagamanaṭṭhena taṁ dassetuṁ –",
  "tika-s0401t10:25_1": "“atha vā”tiādimāha.",
  "tika-s0401t10:25_2": "Tattha nekkhammenāti alobhappadhānena kusalacittuppādena.",
  "tika-s0401t10:25_3": "Kusalā hi dhammā idha nekkhammaṁ,",
  "tika-s0401t10:25_4": "na pabbajjādayo.",
  "tika-s0401t10:25_5": "“Paṭhamajjhānenā”ti ca vadanti.",
  "tika-s0401t10:25_6": "Pahāyāti pajahitvā.",
  "tika-s0401t10:25_7": "Gato adhigato,",
  "tika-s0401t10:25_8": "paṭipanno uttarivisesanti attho.",
  "tika-s0401t10:25_9": "Pahāyāti vā pahānahetu,",
  "tika-s0401t10:25_10": "pahānalakkhaṇaṁ vā.",
  "tika-s0401t10:25_11": "Hetulakkhaṇattho hi ayaṁ pahāyasaddo.",
  "tika-s0401t10:25_12": "Kāmacchandādippahānahetukañhi “gato”ti ettha vuttaṁ gamanaṁ avabodho,",
  "tika-s0401t10:25_13": "paṭipatti eva vā kāmacchandādippahānena ca lakkhīyati.",
  "tika-s0401t10:25_14": "Esa nayo padāletvātiādīsupi.",
  "tika-s0401t10:25_15": "Abyāpādenāti mettāya.",
  "tika-s0401t10:25_16": "Ālokasaññāyāti vibhūtaṁ katvā manasikaraṇena upaṭṭhitaālokasañjānanena.",
  "tika-s0401t10:25_17": "Avikkhepenāti samādhinā.",
  "tika-s0401t10:25_18": "Dhammavavatthānenāti kusalādidhammānaṁ yāthāvanicchayena.",
  "tika-s0401t10:25_19": "“Sappaccayanāmarūpavavatthānenā”tipi vadanti.",
  "tika-s0401t10:25_20": "Evaṁ kāmacchandādinīvaraṇappahānena “abhijjhaṁ loke pahāyā”tiādinā vuttāya paṭhamajjhānassa pubbabhāgappaṭipadāya",
  "tika-s0401t10:25_21": "bhagavato tathāgatabhāvaṁ dassetvā idāni saha upāyena aṭṭhahi samāpattīhi aṭṭhārasahi ca mahāvipassanāhi",
  "tika-s0401t10:25_22": "taṁ dassetuṁ –",
  "tika-s0401t10:25_23": "“ñāṇenā”tiādimāha.",
  "tika-s0401t10:25_24": "Nāmarūpapariggahakaṅkhāvitaraṇānañhi vibandhabhūtassa mohassa dūrīkaraṇena ñātapariññāyaṁ ṭhitassa aniccasaññādayo sijjhanti,",
  "tika-s0401t10:25_25": "tathā jhānasamāpattīsu abhiratinimittena pāmojjena tattha anabhiratiyā vinoditāya jhānādīnaṁ samadhigamoti",
  "tika-s0401t10:25_26": "samāpattivipassanānaṁ arativinodanaavijjāpadālanādiupāyo,",
  "tika-s0401t10:25_27": "uppaṭipāṭiniddeso pana nīvaraṇasabhāvāya avijjāya heṭṭhā nīvaraṇesupi saṅgahadassanatthanti daṭṭhabbo.",
  "tika-s0401t10:25_28": "Samāpattivihārappavesavibandhanena nīvaraṇāni kavāṭasadisānīti āha –",
  "tika-s0401t10:25_29": "“nīvaraṇakavāṭaṁ ugghāṭetvā”ti.",
  "tika-s0401t10:26_0": "“Rattiṁ vitakketvā vicāretvā divā kammante payojetī”ti vuttaṭṭhāne vitakkavicārā dhūmāyanā adhippetāti āha –",
  "tika-s0401t10:26_1": "“vitakkavicāradhūma”nti.",
  "tika-s0401t10:26_2": "Kiñcāpi paṭhamajjhānūpacāreyeva dukkhaṁ,",
  "tika-s0401t10:26_3": "catutthajjhānopacāreyeva ca sukhaṁ pahīyati,",
  "tika-s0401t10:26_4": "atisayappahānaṁ pana sandhāyāha –",
  "tika-s0401t10:26_5": "“catutthajjhānena sukhadukkhaṁ pahāyā”ti.",
  "tika-s0401t10:26_6": "Rūpasaññāti saññāsīsena rūpāvacarajjhānāni ceva tadārammaṇāni ca vuttāni.",
  "tika-s0401t10:26_7": "Rūpāvacarajjhānampi hi “rūpa”nti vuccati uttarapadalopena “rūpī rūpāni passatī”tiādīsu.",
  "tika-s0401t10:26_8": "Tassa ārammaṇampi kasiṇarūpaṁ “rūpa”nti vuccati purimapadalopena “bahiddhā rūpāni passati suvaṇṇadubbaṇṇānī”tiādīsu.",
  "tika-s0401t10:26_9": "Tasmā idha rūpe rūpajjhāne taṁsahagatasaññā rūpasaññāti evaṁ saññāsīsena rūpāvacarajjhānāni vuttāni.",
  "tika-s0401t10:26_10": "Rūpaṁ saññā assāti rūpasaññaṁ,",
  "tika-s0401t10:26_11": "rūpassa nāmanti vuttaṁ hoti.",
  "tika-s0401t10:26_12": "Evaṁ pathavīkasiṇādibhedassa tadārammaṇassa cetaṁ adhivacananti veditabbaṁ.",
  "tika-s0401t10:26_13": "Paṭighasaññāti cakkhādīnaṁ vatthūnaṁ rūpādīnaṁ ārammaṇānañca paṭighātena paṭihananena visayivisayasamodhāne",
  "tika-s0401t10:26_14": "samuppannā dvipañcaviññāṇasahagatā saññā paṭighasaññā.",
  "tika-s0401t10:26_15": "Nānattasaññāyoti nānatte gocare pavattā saññā,",
  "tika-s0401t10:26_16": "nānattā vā saññā nānattasaññā,",
  "tika-s0401t10:26_17": "aṭṭha kāmāvacarakusalasaññā,",
  "tika-s0401t10:26_18": "dvādasa akusalasaññā,",
  "tika-s0401t10:26_19": "ekādasa kāmāvacarakusalavipākasaññā,",
  "tika-s0401t10:26_20": "dve akusalavipākasaññā,",
  "tika-s0401t10:26_21": "ekādasa kāmāvacarakiriyasaññāti etāsaṁ catucattālīsasaññānametaṁ adhivacanaṁ.",
  "tika-s0401t10:26_22": "Etā hi yasmā rūpasaññādibhede nānatte nānāsabhāve gocare pavattanti,",
  "tika-s0401t10:26_23": "yasmā ca nānattā nānāsabhāvā aññamaññaṁ asadisā,",
  "tika-s0401t10:26_24": "tasmā “nānattasaññā”ti vuccanti.",
  "tika-s0401t10:27_0": "Aniccassa,",
  "tika-s0401t10:27_1": "aniccanti vā anupassanā aniccānupassanā,",
  "tika-s0401t10:27_2": "tebhūmakadhammānaṁ aniccataṁ gahetvā pavattāya anupassanāyetaṁ nāmaṁ.",
  "tika-s0401t10:27_3": "Niccasaññanti saṅkhatadhamme “niccā sassatā”ti pavattaṁ micchāsaññaṁ.",
  "tika-s0401t10:27_4": "Saññāsīsena diṭṭhicittānampi gahaṇaṁ daṭṭhabbaṁ.",
  "tika-s0401t10:27_5": "Esa nayo ito paresupi.",
  "tika-s0401t10:27_6": "Nibbidānupassanāyāti saṅkhāresu nibbijjanākārena pavattāya anupassanāya.",
  "tika-s0401t10:27_7": "Nandinti sappītikataṇhaṁ.",
  "tika-s0401t10:27_8": "Virāgānupassanāyāti saṅkhāresu virajjanākārena pavattāya anupassanāya.",
  "tika-s0401t10:27_9": "Nirodhānupassanāyāti saṅkhārānaṁ nirodhassa anupassanāya.",
  "tika-s0401t10:27_10": "“Te saṅkhārā nirujjhantiyeva,",
  "tika-s0401t10:27_11": "āyatiṁ samudayavasena na uppajjantī”ti evaṁ vā anupassanā nirodhānupassanā.",
  "tika-s0401t10:27_12": "Tenevāha –",
  "tika-s0401t10:27_13": "“nirodhānupassanāya nirodheti,",
  "tika-s0401t10:27_14": "no samudetī”ti.",
  "tika-s0401t10:27_15": "Muccitukamyatā hi ayaṁ balappattāti.",
  "tika-s0401t10:27_16": "Paṭinissajjanākārena pavattā anupassanā paṭinissaggānupassanā.",
  "tika-s0401t10:27_17": "Paṭisaṅkhā santiṭṭhanā hi ayaṁ.",
  "tika-s0401t10:27_18": "Ādānanti niccādivasena gahaṇaṁ.",
  "tika-s0401t10:27_19": "Santatisamūhakiccārammaṇānaṁ vasena ekattaggahaṇaṁ ghanasaññā.",
  "tika-s0401t10:27_20": "Āyūhanaṁ abhisaṅkharaṇaṁ.",
  "tika-s0401t10:27_21": "Avatthāvisesāpatti vipariṇāmo.",
  "tika-s0401t10:27_22": "Dhuvasaññanti thirabhāvaggahaṇaṁ.",
  "tika-s0401t10:27_23": "Nimittanti samūhādighanavasena sakiccaparicchedatāya ca saṅkhārānaṁ saviggahaggahaṇaṁ.",
  "tika-s0401t10:27_24": "Paṇidhinti rāgādipaṇidhiṁ.",
  "tika-s0401t10:27_25": "Sā panatthato taṇhāvasena saṅkhāresu nanditā.",
  "tika-s0401t10:27_26": "Abhinivesanti attānudiṭṭhiṁ.",
  "tika-s0401t10:28_0": "Aniccadukkhādivasena sabbadhammatīraṇaṁ adhipaññādhammavipassanā.",
  "tika-s0401t10:28_1": "Sārādānābhinivesanti asāre sāraggahaṇavipallāsaṁ.",
  "tika-s0401t10:28_2": "Issarakuttādivasena loko samuppannoti abhiniveso sammohābhiniveso.",
  "tika-s0401t10:28_3": "Keci pana “ahosiṁ nu kho ahamatītamaddhānantiādinā pavattasaṁsayāpatti sammohābhiniveso”ti vadanti.",
  "tika-s0401t10:28_4": "Saṅkhāresu leṇatāṇabhāvaggahaṇaṁ ālayābhiniveso.",
  "tika-s0401t10:28_5": "“Ālayaratā ālayasammuditā”ti vacanato ālayo taṇhā,",
  "tika-s0401t10:28_6": "sāyeva cakkhādīsu rūpādīsu ca abhinivesavasena pavattiyā ālayābhinivesoti keci.",
  "tika-s0401t10:28_7": "“Evaṁvidhā saṅkhārā paṭinissajjīyantī”ti pavattaṁ ñāṇaṁ paṭisaṅkhānupassanā.",
  "tika-s0401t10:28_8": "Vaṭṭato vigatattā vivaṭṭaṁ, nibbānaṁ.",
  "tika-s0401t10:28_9": "Tattha ārammaṇakaraṇasaṅkhātena anupassanena pavattiyā vivaṭṭānupassanā, gotrabhū.",
  "tika-s0401t10:28_10": "Saṁyogābhinivesanti saṁyujjanavasena saṅkhāresu abhinivisanaṁ.",
  "tika-s0401t10:28_11": "Diṭṭhekaṭṭheti diṭṭhiyā sahajātekaṭṭhe pahānekaṭṭhe ca.",
  "tika-s0401t10:28_12": "Oḷāriketi uparimaggavajjhe kilese apekkhitvā vuttaṁ,",
  "tika-s0401t10:28_13": "aññathā dassanapahātabbāpi dutiyamaggavajjhehi oḷārikāti.",
  "tika-s0401t10:28_14": "Aṇusahagateti aṇubhūte.",
  "tika-s0401t10:28_15": "Idaṁ heṭṭhimamaggavajjhe apekkhitvā vuttaṁ.",
  "tika-s0401t10:28_16": "Sabbakileseti avasiṭṭhasabbakilese.",
  "tika-s0401t10:28_17": "Na hi paṭhamādimaggehipi pahīnā kilesā puna pahīyantīti.",
  "tika-s0401t10:29_0": "Kakkhaḷattaṁ kathinabhāvo.",
  "tika-s0401t10:29_1": "Paggharaṇaṁ dravabhāvo.",
  "tika-s0401t10:29_2": "Lokiyavāyunā bhastāya viya yena taṁtaṁkalāpassa uddhumāyanaṁ,",
  "tika-s0401t10:29_3": "thaddhabhāvo vā,",
  "tika-s0401t10:29_4": "taṁ vitthambhanaṁ.",
  "tika-s0401t10:29_5": "Vijjamānepi kalāpantarabhūtānaṁ kalāpantarabhūtehi phuṭṭhabhāve taṁtaṁbhūtavivittatā rūpapariyanto ākāsoti yesaṁ yo paricchedo,",
  "tika-s0401t10:29_6": "tehi so asamphuṭṭhova,",
  "tika-s0401t10:29_7": "aññathā bhūtānaṁ paricchedabhāvo na siyā byāpitabhāvāpattito.",
  "tika-s0401t10:29_8": "Yasmiṁ kalāpe bhūtānaṁ paricchedo,",
  "tika-s0401t10:29_9": "tehi asamphuṭṭhabhāvo asamphuṭṭhalakkhaṇaṁ. Tenāha –",
  "tika-s0401t10:29_10": "bhagavā ākāsadhātuniddese “asamphuṭṭho catūhi mahābhūtehī”ti.",
  "tika-s0401t10:30_0": "Virodhipaccayasannipāte visadisuppatti ruppanaṁ.",
  "tika-s0401t10:30_1": "Cetanāpadhānattā saṅkhārakkhandhadhammānaṁ cetanāvasenetaṁ vuttaṁ –",
  "tika-s0401t10:30_2": "“saṅkhārānaṁ abhisaṅkharaṇalakkhaṇa”nti.",
  "tika-s0401t10:30_3": "Tathā hi suttantabhājanīye saṅkhārakkhandhavibhaṅge “cakkhusamphassajā cetanā”tiādinā cetanāva vibhattā.",
  "tika-s0401t10:30_4": "Abhisaṅkharalakkhaṇā ca cetanā. Yathāha –",
  "tika-s0401t10:30_5": "“tattha katamo puññābhisaṅkhāro,",
  "tika-s0401t10:30_6": "kusalā cetanā kāmāvacarā”tiādi.",
  "tika-s0401t10:30_7": "Pharaṇaṁ savipphārikatā.",
  "tika-s0401t10:30_8": "Assaddhiyeti assaddhiyahetu.",
  "tika-s0401t10:30_9": "Nimittatthe bhummaṁ.",
  "tika-s0401t10:30_10": "Esa nayo kosajjetiādīsu.",
  "tika-s0401t10:30_11": "Vūpasamalakkhaṇanti kāyacittapariḷāhūpasamalakkhaṇaṁ.",
  "tika-s0401t10:30_12": "Līnuddhaccarahite adhicitte pavattamāne paggahaniggahasampahaṁsanesu abyāvaṭatāya ajjhupekkhanaṁ paṭisaṅkhānaṁ pakkhapātupacchedato.",
  "tika-s0401t10:31_0": "Musāvādādīnaṁ visaṁvādanādikiccatāya lūkhānaṁ apariggāhakānaṁ paṭipakkhabhāvato pariggāhakasabhāvā sammāvācā,",
  "tika-s0401t10:31_1": "siniddhabhāvato sampayuttadhamme sammāvācāpaccayasubhāsitānaṁ sotārañca puggalaṁ pariggaṇhātīti sā pariggahalakkhaṇā.",
  "tika-s0401t10:31_2": "Kāyikakiriyā kiñci kattabbaṁ samuṭṭhāpeti,",
  "tika-s0401t10:31_3": "sayañca samuṭṭhahanaṁ ghaṭanaṁ hotīti sammākammantasaṅkhātā viratīpi samuṭṭhānalakkhaṇā daṭṭhabbā,",
  "tika-s0401t10:31_4": "sampayuttadhammānaṁ vā ukkhipanaṁ samuṭṭhāpanaṁ kāyikakiriyāya bhārukkhipanaṁ viya.",
  "tika-s0401t10:31_5": "Jīvamānassa sattassa,",
  "tika-s0401t10:31_6": "sampayuttadhammānaṁ vā jīvitindriyapavattiyā,",
  "tika-s0401t10:31_7": "ājīvasseva vā suddhi vodānaṁ.",
  "tika-s0401t10:31_8": "“Saṅkhārā”ti idha cetanā adhippetāti vuttaṁ –",
  "tika-s0401t10:31_9": "“saṅkhārānaṁ cetanālakkhaṇa”nti.",
  "tika-s0401t10:31_10": "Namanaṁ ārammaṇābhimukhabhāvo.",
  "tika-s0401t10:31_11": "Āyatanaṁ pavattanaṁ.",
  "tika-s0401t10:31_12": "Āyatanavasena hi āyasaṅkhātānaṁ cittacetasikānaṁ pavatti.",
  "tika-s0401t10:31_13": "Taṇhāya hetulakkhaṇanti vaṭṭassa janakahetubhāvo,",
  "tika-s0401t10:31_14": "maggassa pana nibbānasampāpakattanti ayametesaṁ viseso.",
  "tika-s0401t10:32_0": "Tathalakkhaṇaṁ aviparītasabhāvo.",
  "tika-s0401t10:32_1": "Ekaraso aññamaññanātivattanaṁ anūnādhikabhāvo.",
  "tika-s0401t10:32_2": "Yuganaddhā samathavipassanāva.",
  "tika-s0401t10:32_3": "“Saddhāpaññā paggahāvikkhepā”tipi vadanti.",
  "tika-s0401t10:32_4": "Khayoti kilesakkhayo maggo.",
  "tika-s0401t10:32_5": "Anuppādapariyosānatāya anuppādo phalaṁ.",
  "tika-s0401t10:32_6": "Passaddhi kilesavūpasamo.",
  "tika-s0401t10:32_7": "Chandassāti kattukāmatāchandassa.",
  "tika-s0401t10:32_8": "Mūlalakkhaṇaṁ patiṭṭhābhāvo.",
  "tika-s0401t10:32_9": "Samuṭṭhānalakkhaṇaṁ ārammaṇappaṭipādakatāya sampayuttadhammānaṁ uppattihetutā.",
  "tika-s0401t10:32_10": "Samodhānaṁ visayādisannipātena gahetabbākāro,",
  "tika-s0401t10:32_11": "yā saṅgatīti vuccati. Samaṁ,",
  "tika-s0401t10:32_12": "saha odahanti anena sampayuttadhammāti vā samodhānaṁ, phasso.",
  "tika-s0401t10:32_13": "Samosaranti sannipatanti etthāti samosaraṇaṁ.",
  "tika-s0401t10:32_14": "Vedanāya vinā appavattamānā sampayuttadhammā vedanānubhavananimittaṁ samosaṭā viya hontīti evaṁ vuttaṁ.",
  "tika-s0401t10:32_15": "Gopānasīnaṁ kūṭaṁ viya sampayuttānaṁ pāmokkhabhāvo pamukhalakkhaṇaṁ. Tato,",
  "tika-s0401t10:32_16": "tesaṁ vā sampayuttadhammānaṁ uttari padhānanti tatuttari.",
  "tika-s0401t10:32_17": "Paññuttarā hi kusalā dhammā.",
  "tika-s0401t10:32_18": "Vimuttiyāti phalassa.",
  "tika-s0401t10:32_19": "Tañhi sīlādiguṇasārassa paramukkaṁsabhāvena sāraṁ.",
  "tika-s0401t10:32_20": "Ayañca lakkhaṇavibhāgo chadhātupañcajhānaṅgādivasena taṁtaṁsuttapadānusārena porāṇaṭṭhakathāyaṁ āgatanayena ca katoti daṭṭhabbaṁ.",
  "tika-s0401t10:32_21": "Tathā hi pubbe vuttopi koci dhammo pariyāyantarappakāsanatthaṁ puna dassito,",
  "tika-s0401t10:32_22": "tato eva ca “chandamūlakā kusalā dhammā manasikārasamuṭṭhānā phassasamodhānā vedanāsamosaraṇā”ti,",
  "tika-s0401t10:32_23": "“paññuttarā kusalā dhammā”ti,",
  "tika-s0401t10:32_24": "“vimuttisāramidaṁ brahmacariya”nti,",
  "tika-s0401t10:32_25": "“nibbānogadhañhi, āvuso,",
  "tika-s0401t10:32_26": "brahmacariyaṁ nibbānapariyosāna”nti ca suttapadānaṁ vasena “chandassa mūlalakkhaṇa”ntiādi vuttaṁ.",
  "tika-s0401t10:33_0": "Tathadhammānāma cattāri ariyasaccāni aviparītasabhāvattā.",
  "tika-s0401t10:33_1": "Tathāni taṁsabhāvattā,",
  "tika-s0401t10:33_2": "avitathāni amusāsabhāvattā,",
  "tika-s0401t10:33_3": "anaññathāni aññākārarahitattā.",
  "tika-s0401t10:33_4": "Jātipaccayasambhūtasamudāgataṭṭhoti jātipaccayā sambhūtaṁ hutvā sahitassa attano paccayānurūpassa uddhaṁ uddhaṁ āgatabhāvo,",
  "tika-s0401t10:33_5": "anupavattatthoti attho.",
  "tika-s0401t10:33_6": "Atha vā sambhūtaṭṭho ca samudāgataṭṭho ca sambhūtasamudāgataṭṭho,",
  "tika-s0401t10:33_7": "na jātito jarāmaraṇaṁ na hoti,",
  "tika-s0401t10:33_8": "na ca jātiṁ vinā aññato hotīti jātipaccayasambhūtaṭṭho,",
  "tika-s0401t10:33_9": "itthañca jātito samudāgacchatīti jātipaccayasamudāgataṭṭho.",
  "tika-s0401t10:33_10": "Yā yā jāti yathā yathā paccayo hoti,",
  "tika-s0401t10:33_11": "tadanurūpaṁ pātubhāvoti attho.",
  "tika-s0401t10:33_12": "Avijjāya saṅkhārānaṁ paccayaṭṭhoti etthāpi na avijjā saṅkhārānaṁ paccayo na hoti,",
  "tika-s0401t10:33_13": "na ca avijjaṁ vinā saṅkhārā uppajjanti.",
  "tika-s0401t10:33_14": "Yā yā avijjā yesaṁ yesaṁ saṅkhārānaṁ yathā yathā paccayo hoti,",
  "tika-s0401t10:33_15": "ayaṁ avijjāya saṅkhārānaṁ paccayaṭṭho,",
  "tika-s0401t10:33_16": "paccayabhāvoti attho.",
  "tika-s0401t10:34_0": "Bhagavā taṁ jānāti passatīti sambandho.",
  "tika-s0401t10:34_1": "Tenāti bhagavatā.",
  "tika-s0401t10:34_2": "Taṁ vibhajjamānanti yojetabbaṁ.",
  "tika-s0401t10:34_3": "Tanti rūpāyatanaṁ.",
  "tika-s0401t10:34_4": "Iṭṭhāniṭṭhādīti ādi-saddena majjhattaṁ saṅgaṇhāti,",
  "tika-s0401t10:34_5": "tathā atītānāgatapaccuppannaparittaajjhattabahiddhātadubhayādibhedaṁ.",
  "tika-s0401t10:34_6": "Labbhamānakapadavasenāti “rūpāyatanaṁ diṭṭhaṁ,",
  "tika-s0401t10:34_7": "saddāyatanaṁ sutaṁ,",
  "tika-s0401t10:34_8": "gandhāyatanaṁ rasāyatanaṁ phoṭṭhabbāyatanaṁ mutaṁ,",
  "tika-s0401t10:34_9": "sabbaṁ rūpaṁ manasā viññāta”nti vacanato diṭṭhapadañca viññātapadañca rūpārammaṇe labbhati.",
  "tika-s0401t10:34_10": "Anekehi nāmehīti “rūpārammaṇaṁ iṭṭhaṁ aniṭṭhaṁ majjhattaṁ parittaṁ atītaṁ anāgataṁ paccuppannaṁ ajjhattaṁ",
  "tika-s0401t10:34_11": "bahiddhā diṭṭhaṁ viññātaṁ rūpaṁ rūpāyatanaṁ rūpadhātu vaṇṇanibhā sanidassanaṁ sappaṭighaṁ nīlaṁ pītaka”nti",
  "tika-s0401t10:34_12": "evamādīhi anekehi nāmehi.",
  "tika-s0401t10:34_13": "Terasahi vārehīti rūpakaṇḍe āgate terasa niddesavāre sandhāyāha.",
  "tika-s0401t10:34_14": "Dvepaññāsāya nayehīti ekekasmiṁ vāre catunnaṁ catunnaṁ vavatthāpananayānaṁ vasena dvipaññāsāya nayehi.",
  "tika-s0401t10:34_15": "Tathamevāti aviparītadassitāya appaṭivattiyadesanatāya ca tathameva hoti.",
  "tika-s0401t10:34_16": "Jānāmi abbhaññāsinti vattamānātītakālesu ñāṇappavattidassanena anāgatepi ñāṇappavatti vuttāyevāti daṭṭhabbā.",
  "tika-s0401t10:34_17": "Vidita-saddo anāmaṭṭhakālaviseso veditabbo “diṭṭhaṁ sutaṁ muta”ntiādīsu viya.",
  "tika-s0401t10:34_18": "Na upaṭṭhāsīti attattaniyavasena na upagañchi.",
  "tika-s0401t10:34_19": "Yathā rūpārammaṇādayo dhammā yaṁsabhāvā yaṁpakārā ca,",
  "tika-s0401t10:34_20": "tathā ne passati jānāti gacchatīti tathāgatoti evaṁ padasambhavo veditabbo.",
  "tika-s0401t10:34_21": "Keci pana “niruttinayena pisodarādipakkhepena vā dassīsaddassa lopaṁ,",
  "tika-s0401t10:34_22": "āgata-saddassa cāgamaṁ katvā tathāgato”ti vaṇṇenti.",
  "tika-s0401t10:35_0": "Yaṁ rattinti yassaṁ rattiyaṁ.",
  "tika-s0401t10:35_1": "Accantasaṁyoge cetaṁ upayogavacanaṁ.",
  "tika-s0401t10:35_2": "Tiṇṇaṁ mārānanti kilesābhisaṅkhāradevaputtasaṅkhātānaṁ tiṇṇaṁ mārānaṁ.",
  "tika-s0401t10:35_3": "Anupavajjanti niddosatāya na upavajjaṁ.",
  "tika-s0401t10:35_4": "Anūnanti pakkhipitabbābhāvena na ūnaṁ.",
  "tika-s0401t10:35_5": "Anadhikanti apanetabbābhāvena na adhikaṁ.",
  "tika-s0401t10:35_6": "Sabbākāraparipuṇṇanti atthabyañjanādisampattiyā sabbākārena paripuṇṇaṁ.",
  "tika-s0401t10:35_7": "No aññathāti “tathevā”ti vuttamevatthaṁ byatirekena sampādeti.",
  "tika-s0401t10:35_8": "Tena yadatthaṁ bhāsitaṁ,",
  "tika-s0401t10:35_9": "tadatthanipphādanato yathā bhāsitaṁ bhagavatā,",
  "tika-s0401t10:35_10": "tathevāti aviparītadesanataṁ dasseti.",
  "tika-s0401t10:35_11": "Gadatthoti etena tathaṁ gadatīti tathāgatoti da-kārassa ta-kāraṁ katvā niruttinayena vuttanti dasseti.",
  "tika-s0401t10:35_12": "Tathā gatamassāti tathāgato.",
  "tika-s0401t10:35_13": "Gatanti ca kāyassa vācāya vā pavattīti attho.",
  "tika-s0401t10:35_14": "Tathāti ca vutte yaṁ-taṁ-saddānaṁ abyabhicāritasambandhatāya yathāti ayamattho upaṭṭhitoyeva hoti.",
  "tika-s0401t10:35_15": "Kāyavācākiriyānañca aññamaññānulomena vacanicchāyaṁ kāyassa vācā,",
  "tika-s0401t10:35_16": "vācāya ca kāyo sambandhabhāvena upatiṭṭhatīti imamatthaṁ dassento āha –",
  "tika-s0401t10:35_17": "“bhagavato hī”tiādi.",
  "tika-s0401t10:35_18": "Imasmiṁ pana atthe tathāvāditāya tathāgatoti ayampi attho siddho hoti.",
  "tika-s0401t10:35_19": "So pana pubbe pakārantarena dassitoti āha –",
  "tika-s0401t10:35_20": "“evaṁ tathākāritāya tathāgato”ti.",
  "tika-s0401t10:36_0": "Tiriyaṁ aparimāṇāsu lokadhātūsūti etena yadeke “tiriyaṁ viya upari adho ca santi lokadhātuyo”ti vadanti,",
  "tika-s0401t10:36_1": "taṁ paṭisedheti.",
  "tika-s0401t10:36_2": "Desanāvilāsoyeva desanāvilāsamayo yathā “puññamayaṁ dānamaya”ntiādīsu.",
  "tika-s0401t10:36_3": "Nipātānaṁ vācakasaddasannidhāne tadatthajotanabhāvena pavattanato gata-saddoyeva avagatatthaṁ atītatthañca vadatīti āha –",
  "tika-s0401t10:36_4": "“gatoti avagato atīto”ti.",
  "tika-s0401t10:36_5": "Atha vā abhinīhārato paṭṭhāya yāva sambodhi,",
  "tika-s0401t10:36_6": "etthantare mahābodhiyānapaṭipattiyā hānaṭṭhānasaṁkilesanivattīnaṁ abhāvato yathā paṇidhānaṁ,",
  "tika-s0401t10:36_7": "tathā gato abhinīhārānurūpaṁ paṭipannoti tathāgato.",
  "tika-s0401t10:36_8": "Atha vā mahiddhikatāya paṭisambhidānaṁ ukkaṁsādhigamena anāvaraṇañāṇatāya ca katthacipi paṭighātābhāvato yathā ruci,",
  "tika-s0401t10:36_9": "tathā kāyavācācittānaṁ gatāni gamanāni pavattiyo etassāti tathāgato.",
  "tika-s0401t10:36_10": "Yasmā ca loke vidhayuttagatapakārasaddā samānatthā dissanti,",
  "tika-s0401t10:36_11": "tasmā yathāvidhā vipassiādayo bhagavanto,",
  "tika-s0401t10:36_12": "ayampi bhagavā tathāvidhoti tathāgato.",
  "tika-s0401t10:36_13": "Yathā yuttā ca te bhagavanto,",
  "tika-s0401t10:36_14": "ayampi bhagavā tathā yuttoti tathāgato.",
  "tika-s0401t10:36_15": "Atha vā yasmā saccaṁ tatvaṁ tacchaṁ tathanti ñāṇassetaṁ adhivacanaṁ,",
  "tika-s0401t10:36_16": "tasmā tathena ñāṇena āgatoti tathāgatoti evampi tathāgatasaddassa attho veditabbo.",
  "tika-s0401t10:37_0": "“Pahāya kāmādimale yathā gatā,",
  "tika-s0401t10:38_0": "Samādhiñāṇehi vipassiādayo;",
  "tika-s0401t10:39_0": "Mahesino sakyamunī jutindharo,",
  "tika-s0401t10:40_0": "Tathāgato tena tathāgato mato.",
  "tika-s0401t10:41_0": "“Tathañca dhātāyatanādilakkhaṇaṁ,",
  "tika-s0401t10:42_0": "Sabhāvasāmaññavibhāgabhedato;",
  "tika-s0401t10:43_0": "Sayambhuñāṇena jinoyamāgato,",
  "tika-s0401t10:44_0": "Tathāgato vuccati sakyapuṅgavo.",
  "tika-s0401t10:45_0": "“Tathāni saccāni samantacakkhunā,",
  "tika-s0401t10:46_0": "Tathā idappaccayatā ca sabbaso;",
  "tika-s0401t10:47_0": "Anaññaneyyena yato vibhāvitā,",
  "tika-s0401t10:48_0": "Yāthāvato tena jino tathāgato.",
  "tika-s0401t10:49_0": "“Anekabhedāsupi lokadhātusu,",
  "tika-s0401t10:50_0": "Jinassa rupāyatanādigocare;",
  "tika-s0401t10:51_0": "Vicittabhede tathameva dassanaṁ,",
  "tika-s0401t10:52_0": "Tathāgato tena samantalocano.",
  "tika-s0401t10:53_0": "“Yato ca dhammaṁ tathameva bhāsati,",
  "tika-s0401t10:54_0": "Karoti vācāyanulomamattano;",
  "tika-s0401t10:55_0": "Guṇehi lokaṁ abhibhuyyirīyati,",
  "tika-s0401t10:56_0": "Tathāgato tenapi lokanāyako.",
  "tika-s0401t10:57_0": "“Yathābhinīhāramato yathāruci,",
  "tika-s0401t10:58_0": "Pavattavācā tanucittabhāvato;",
  "tika-s0401t10:59_0": "Yathāvidhā yena purā mahesino,",
  "tika-s0401t10:60_0": "Tathāvidho tena jino tathāgato”ti. –",
  "tika-s0401t10:61_0": "Saṅgahagāthā mukhamattameva, kasmā?",
  "tika-s0401t10:61_1": "Appamādapadaṁ viya sakalakusaladhammasampaṭipattiyā sabbabuddhaguṇānaṁ saṅgāhakattā.",
  "tika-s0401t10:61_2": "Tenevāha –",
  "tika-s0401t10:61_3": "“sabbākārenā”tiādi.",
  "tika-s0401t10:61_4": "Sesamettha uttānatthameva.",
  "tika-s0401t10:62_0": "171.",
  "tika-s0401t10:62_1": "Dutiye uppattīti paṭhamāya jātiyā nibbattiṁ vatvā ariyāya jātiyā nibbattiṁ dassetuṁ –",
  "tika-s0401t10:62_2": "“nipphattī”ti āha.",
  "tika-s0401t10:62_3": "Tadā hissa buddhabhāvanipphattīti.",
  "tika-s0401t10:62_4": "“Dullabho”tiādiṁ vatvā kāraṇassa dūrasambhārabhāvato tattha kāraṇaṁ dassento “ekavāra”ntiādimāha.",
  "tika-s0401t10:62_5": "Idaṁ vuttaṁ hoti –",
  "tika-s0401t10:62_6": "tattha vāragaṇanā nāma māsasaṁvaccharakappagaṇanādikā,",
  "tika-s0401t10:62_7": "kappānaṁ ekaṁ asaṅkhyeyyaṁ dve asaṅkhyeyyāni tīṇi asaṅkhyeyyānipi pāramiyo pūretvāpi buddhena bhavituṁ na sakkā,",
  "tika-s0401t10:62_8": "heṭṭhimakoṭiyā pana cattāri asaṅkhyeyyāni kappasatasahassañca nirantaraṁ dasa pāramiyo pūretvā buddhabhāvaṁ pattuṁ sakkā,",
  "tika-s0401t10:62_9": "na ito aññathāti iminā kāraṇena dullabho pātubhāvo buddhānanti.",
  "tika-s0401t10:63_0": "172.",
  "tika-s0401t10:63_1": "Tatiye niccaṁ na hotīti abhiṇhappavattikaṁ na hoti kadācideva sambhavato.",
  "tika-s0401t10:63_2": "Yebhuyyena manussā acchariyaṁ disvā accharaṁ paharanti,",
  "tika-s0401t10:63_3": "taṁ sandhāya vuttaṁ –",
  "tika-s0401t10:63_4": "“accharaṁ paharitvā passitabbo”ti.",
  "tika-s0401t10:63_5": "Samannāgatattāti etena acchariyā guṇadhammā etasmiṁ santīti acchariyoti dasseti.",
  "tika-s0401t10:63_6": "Apica ādito pabhuti abhinīhārāvaho,",
  "tika-s0401t10:63_7": "tato parampi anaññasādhāraṇe guṇadhamme āciṇṇavāti acchariyoti āha –",
  "tika-s0401t10:63_8": "“āciṇṇamanussotipi acchariyamanusso”tiādi.",
  "tika-s0401t10:63_9": "Mahābodhiñāṇameva maṇḍabhūtaṁ mahābodhimaṇḍo.",
  "tika-s0401t10:63_10": "Sabbaññutaññāṇapadaṭṭhānañhi maggañāṇaṁ,",
  "tika-s0401t10:63_11": "maggañāṇapadaṭṭhānañca sabbaññutaññāṇaṁ “mahābodhī”ti vuccati.",
  "tika-s0401t10:63_12": "Anivattakenāti bodhiyā niyatabhāvāpattiyā mahābodhisattabhāvato anivattanasabhāvena.",
  "tika-s0401t10:63_13": "Buddhakārakadhammānaṁ pūraṇampi na aññassa kassaci āciṇṇantiādinā hetuavatthāya phalāvatthāya sattānaṁ",
  "tika-s0401t10:63_14": "upakārāvatthāya cāti tīsupi avatthāsu lokanātho anaññasādhāraṇānaṁ guṇadhammānaṁ āciṇṇatāya acchariyamanusso",
  "tika-s0401t10:63_15": "vuttoti dasseti.",
  "tika-s0401t10:64_0": "173.",
  "tika-s0401t10:64_1": "Catutthe kāle kiriyāti kālakiriyā.",
  "tika-s0401t10:64_2": "Katarasmiṁ kāle kīdisī kiriyā.",
  "tika-s0401t10:64_3": "Sāmaññajotanā hi visese avatiṭṭhati,",
  "tika-s0401t10:64_4": "visesatthinā ca viseso anuppayojitabboti āha –",
  "tika-s0401t10:64_5": "“ekasmiṁ kāle pākaṭā kiriyā”ti.",
  "tika-s0401t10:64_6": "Katarasmiṁ pana ekasmiṁ kāle,",
  "tika-s0401t10:64_7": "kathañca pākaṭāti?",
  "tika-s0401t10:64_8": "Kappānaṁ satasahassādhikāni anekāni asaṅkhyeyyāni abhikkamitvā yathādhippetamanorathapāripūrivasena samupaladdhe ekasmiṁ kāle,",
  "tika-s0401t10:64_9": "sadevaloke ativiya acchariyamanussassa parinibbānanti accantapākaṭā.",
  "tika-s0401t10:64_10": "Anutāpakarāti cetodukkhāvahā.",
  "tika-s0401t10:64_11": "Dasasahassacakkavāḷesūti vuttaṁ tassa buddhakkhettabhāvena paricchinnattā,",
  "tika-s0401t10:64_12": "tadaññesañca avisayattā.",
  "tika-s0401t10:65_0": "174.",
  "tika-s0401t10:65_1": "Pañcame dutiyassa buddhassāti dutiyassa sabbaññubuddhassa abhāvā.",
  "tika-s0401t10:65_2": "Sutabuddho nāma sutamayena ñāṇena bujjhitabbassa buddhattā.",
  "tika-s0401t10:65_3": "Catusaccabuddho nāma catunnaṁ ariyasaccānaṁ anavasesato buddhattā.",
  "tika-s0401t10:65_4": "Paccekabuddho nāma paccekaṁ attanoyeva yathā catusaccasambodho hoti,",
  "tika-s0401t10:65_5": "evaṁ buddhattā.",
  "tika-s0401t10:65_6": "Sammāsambuddho eva hi yathā sadevakassa lokassa catusaccasambodho hoti,",
  "tika-s0401t10:65_7": "evaṁ saccāni abhisambujjhati.",
  "tika-s0401t10:65_8": "Cattāri vā aṭṭha vā soḷasa vāti idaṁ katamahābhinīhārānaṁ mahābodhisattānaṁ paññādhikasaddhādhikavīriyādhikavibhāgavasena vuttaṁ.",
  "tika-s0401t10:65_9": "“Paññādhikānañhi saddhā mandā hoti,",
  "tika-s0401t10:65_10": "paññā tikkhā.",
  "tika-s0401t10:65_11": "Saddhādhikānaṁ paññā majjhimā hoti.",
  "tika-s0401t10:65_12": "Vīriyādhikānaṁ paññā mandā,",
  "tika-s0401t10:65_13": "paññānubhāvena ca sammāsambodhi adhigantabbā”ti aṭṭhakathāyaṁ vuttaṁ.",
  "tika-s0401t10:65_14": "Avisesena pana vimuttiparipācanīyadhammānaṁ tikkhamajjhimamudubhāvena tayopete bhedā yuttāti vadanti.",
  "tika-s0401t10:65_15": "Tividhā hi bodhisattā abhinīhārakkhaṇe bhavanti ugghaṭitaññuvipañcitaññuneyyabhedena.",
  "tika-s0401t10:65_16": "Tesu ugghaṭitaññū sammāsambuddhassa sammukhā cātuppadikaṁ gāthaṁ suṇanto tatiyapade apariyositeyeva chahi",
  "tika-s0401t10:65_17": "abhiññāhi saha paṭisambhidāhi arahattaṁ pattuṁ samatthūpanissayo hoti.",
  "tika-s0401t10:65_18": "Dutiyo satthu sammukhā ekaṁ gāthaṁ suṇanto apariyositeyeva catutthapade chahi abhiññāhi arahattaṁ pattuṁ samatthūpanissayo hoti.",
  "tika-s0401t10:65_19": "Itaro bhagavato sammukhā cātuppadikagāthaṁ sutvā pariyositāya gāthāya chahi abhiññāhi arahattaṁ pattuṁ samatthūpanissayo hoti.",
  "tika-s0401t10:65_20": "Tayopete vinā kālabhedena katābhinīhārā laddhabyākaraṇā pāramiyo pūrento yathākkamaṁ yathāvuttabhedena kālena sammāsambodhiṁ pāpuṇanti,",
  "tika-s0401t10:65_21": "tesu tesu pana kālabhedesu aparipuṇṇesu te te mahāsattā divase divase vessantaradānasadisaṁ dānaṁ dentāpi",
  "tika-s0401t10:65_22": "tadanurūpaṁ sīlādisesapāramidhamme ācinantāpi antarā buddhā bhavissantīti akāraṇametaṁ. Kasmā?",
  "tika-s0401t10:65_23": "Ñāṇassa aparipaccanato.",
  "tika-s0401t10:65_24": "Paricchinnakālanipphāditaṁ viya hi sassaṁ paricchinnakāle nipphāditā sammāsambodhi tadantarā sabbussāhena",
  "tika-s0401t10:65_25": "vāyamantenapi na sakkā pāpuṇitunti pāramipūrī yathāvuttakālavisesena sampajjatīti veditabbaṁ.",
  "tika-s0401t10:65_26": "Saddhinti samānakāle.",
  "tika-s0401t10:66_0": "Asahāyoti nippariyāyato vuttaṁ.",
  "tika-s0401t10:66_1": "Sahaayanaṭṭho hi sahāyaṭṭho.",
  "tika-s0401t10:66_2": "Paṭipattivasena bhagavatā saha samaṁ ayanaṁ nāma kassacipi nattheva.",
  "tika-s0401t10:66_3": "Hatthādiavayavato paṭi paṭi minitabbato paṭimā vuccati attabhāvo.",
  "tika-s0401t10:66_4": "Samattho nāma natthīti devo vā māro vā brahmā vā koci natthi.",
  "tika-s0401t10:66_5": "Paṭisamoti paṭinidhibhāvena samo.",
  "tika-s0401t10:66_6": "Paṭibhāgaṁ dātunti “cattāro satipaṭṭhānā”tiādinā vuttassa dhammabhāgassa dhammakoṭṭhāsassa paṭipakkhabhūtaṁ",
  "tika-s0401t10:66_7": "katvā bhāgaṁ koṭṭhāsaṁ paṭivacanaṁ dātuṁ samattho nāma natthi.",
  "tika-s0401t10:66_8": "Natthi etassa sīlādiguṇehi paṭibimbabhūto puggaloti appaṭipuggalo. Tenāha –",
  "tika-s0401t10:66_9": "“añño kocī”tiādi.",
  "tika-s0401t10:66_10": "Tisahassimahāsahassīnaṁ vibhāgo parato āvi bhavissati.",
  "tika-s0401t10:66_11": "Sesamettha suviññeyyameva.",
  "tika-s0401t10:67_0": "175.",
  "tika-s0401t10:67_1": "Chaṭṭhādīsu tasmiṁ puggaleti sammāsambuddhe.",
  "tika-s0401t10:67_2": "Tanti paññācakkhu.",
  "tika-s0401t10:67_3": "Pātubhūtameva hoti tassa sahassa uppajjanato.",
  "tika-s0401t10:67_4": "Uppattīti uppajjanaṁ.",
  "tika-s0401t10:67_5": "Nipphattīti parivuddhi.",
  "tika-s0401t10:67_6": "Kīvarūpassāti kīdisassa.",
  "tika-s0401t10:67_7": "Sāvakavisayeva hatthagataṁ paññācakkhu nāma dvinnaṁ aggasāvakānaṁyevāti āha –",
  "tika-s0401t10:67_8": "“sāriputtattherassā”tiādi.",
  "tika-s0401t10:67_9": "Samādhipaññāti samādhisahagatā paññā.",
  "tika-s0401t10:67_10": "“Samādhisaṁvattanikā khippanisantiādivisesāvahā paññā”ti keci.",
  "tika-s0401t10:67_11": "Ālokoti paññāāloko eva.",
  "tika-s0401t10:67_12": "Tathā obhāso.",
  "tika-s0401t10:67_13": "Tīṇipīti tīṇipi suttāni.",
  "tika-s0401t10:67_14": "Lokiyalokuttaramissakānīti pubbabhāgapaññāya adhippetattā vuttaṁ.",
  "tika-s0401t10:68_0": "Uttamadhammānanti attano uttaritarassa abhāvena seṭṭhadhammānaṁ.",
  "tika-s0401t10:68_1": "Daṭṭhabbato dassanaṁ,",
  "tika-s0401t10:68_2": "bhagavato rūpakāyo.",
  "tika-s0401t10:68_3": "Tatthapi visesato rūpāyatanaṁ. Tenāha –",
  "tika-s0401t10:68_4": "“cakkhuviññāṇena daṭṭhuṁ labhatī”ti.",
  "tika-s0401t10:68_5": "Natthi ito uttaranti anuttaraṁ,",
  "tika-s0401t10:68_6": "tadeva anuttariyaṁ,",
  "tika-s0401t10:68_7": "dassanañca taṁ anuttariyañcāti dassanānuttariyaṁ.",
  "tika-s0401t10:68_8": "Sesapadesupi eseva nayo.",
  "tika-s0401t10:68_9": "Ayaṁ pana padaviseso –",
  "tika-s0401t10:68_10": "suyyatīti savanaṁ,",
  "tika-s0401t10:68_11": "bhagavato vacanaṁ.",
  "tika-s0401t10:68_12": "Labbhatīti lābho,",
  "tika-s0401t10:68_13": "bhagavati saddhā.",
  "tika-s0401t10:68_14": "Sikkhitabbato sikkhā.",
  "tika-s0401t10:68_15": "Sīlasamādhipaññāparicaraṇaṁ pāricariyā,",
  "tika-s0401t10:68_16": "upaṭṭhānaṁ.",
  "tika-s0401t10:68_17": "Anussaraṇaṁ anussati,",
  "tika-s0401t10:68_18": "satthu guṇānussaraṇaṁ.",
  "tika-s0401t10:68_19": "Imesanti yathāvuttānaṁ channaṁ anuttariyānaṁ.",
  "tika-s0401t10:68_20": "Pātubhāvo hotīti tathāgatassa pātubhāvā tappaṭibaddhattā tabbisayattā ca pātubhāvo hoti.",
  "tika-s0401t10:68_21": "“Dassanānuttariya”nti ca sadevake loke uttaritarassa bhagavato rūpassa na dassanamattaṁ adhippetaṁ,",
  "tika-s0401t10:68_22": "atha kho tassa rūpadassanamukhena aveccappasādena buddhaguṇe okappetvā ogāhetvā dassanaṁ daṭṭhabbaṁ. Tenāha –",
  "tika-s0401t10:68_23": "“āyasmā hī”tiādi.",
  "tika-s0401t10:68_24": "Idampi dassanānuttariyanti pubbe vuttato nibbisesattā vuttaṁ.",
  "tika-s0401t10:68_25": "Dasabalaṁ dassanāya labhitvāti ānandatthero viya pasādabhattimettāpubbakaṁ dasabalaṁ dassanāya labhitvā.",
  "tika-s0401t10:68_26": "Dassanaṁ vaḍḍhetvāti dassanamukhena pavattaṁ vipassanācāraṁ vaḍḍhetvā.",
  "tika-s0401t10:68_27": "Dassanamukhena yāva anulomañāṇaṁ vipassanācāraṁ vaḍḍhetvā tadanantaraṁ aṭṭhamakamahābhūmiṁ okkamanto dassanaṁ sotāpattimaggaṁ pāpeti nāma.",
  "tika-s0401t10:68_28": "Idha parato pavattaṁ dassanaṁ dassanameva nāma,",
  "tika-s0401t10:68_29": "mūladassanaṁ pana saccadassanassapi kāraṇabhāvato dassanānuttariyaṁ nāma.",
  "tika-s0401t10:68_30": "Esa nayo sesānuttariyesupi.",
  "tika-s0401t10:69_0": "Dasabale saddhaṁ paṭilabhatīti sammāsambuddhe bhagavati saddhaṁ paṭilabhati.",
  "tika-s0401t10:69_1": "Tisso sikkhā sikkhitvāti tisso pubbabhāgasikkhā sikkhitvā.",
  "tika-s0401t10:69_2": "Paricaratīti upaṭṭhānaṁ karoti.",
  "tika-s0401t10:69_3": "“Itipi so bhagavā”tiādinā buddhānussativasena anussatijjhānaṁ uppādetvā taṁ padaṭṭhānaṁ katvā vipassanaṁ vaḍḍhento “anussatiṁ vaḍḍhetvā”ti vutto.",
  "tika-s0401t10:70_0": "Sacchikiriyāhotīti paccakkhakaraṇaṁ hoti.",
  "tika-s0401t10:70_1": "Maggakkhaṇe hi labbhamānā paṭisambhidā phalakkhaṇe sacchikatā nāma hoti tato paraṁ atthādīsu yathicchitaṁ viniyogakkhamabhāvato.",
  "tika-s0401t10:70_2": "Catassoti gaṇanaparicchedo.",
  "tika-s0401t10:70_3": "Paṭisambhidāti pabhedā.",
  "tika-s0401t10:70_4": "Kassa pana pabhedāti?",
  "tika-s0401t10:70_5": "“Atthe ñāṇaṁ atthapaṭisambhidā”tiādivacanato ñāṇassetā pabhedā.",
  "tika-s0401t10:70_6": "Tasmā catasso paṭisambhidāti cattāro ñāṇappabhedāti attho.",
  "tika-s0401t10:70_7": "Atthapaṭisambhidāti atthe paṭisambhidā,",
  "tika-s0401t10:70_8": "atthapabhedassa salakkhaṇavibhāvanavavatthānakaraṇasamatthaṁ atthe pabhedagataṁ ñāṇanti attho.",
  "tika-s0401t10:70_9": "Tathā dhammapabhedassa salakkhaṇavibhāvanavavatthānakaraṇasamatthaṁ dhamme pabhedagataṁ ñāṇaṁ dhammapaṭisambhidā.",
  "tika-s0401t10:70_10": "Niruttipabhedassa salakkhaṇavibhāvanavavatthānakaraṇasamatthaṁ niruttābhilāpe pabhedagataṁ ñāṇaṁ niruttipaṭisambhidā.",
  "tika-s0401t10:70_11": "Paṭibhānapabhedassa salakkhaṇavibhāvanavavatthānakaraṇasamatthaṁ paṭibhāne pabhedagataṁ ñāṇaṁ paṭibhānapaṭisambhidā.",
  "tika-s0401t10:71_0": "Atthesu ñāṇantiādīsu atthoti saṅkhepato hetuphalaṁ.",
  "tika-s0401t10:71_1": "Tañhi hetuvasena araṇīyaṁ gantabbaṁ pattabbaṁ,",
  "tika-s0401t10:71_2": "tasmā “attho”ti vuccati.",
  "tika-s0401t10:71_3": "Pabhedato pana yaṁ kiñci paccayuppannaṁ, nibbānaṁ,",
  "tika-s0401t10:71_4": "bhāsitattho, vipāko,",
  "tika-s0401t10:71_5": "kiriyāti ime pañca dhammā “attho”ti veditabbā.",
  "tika-s0401t10:71_6": "Taṁ atthaṁ paccavekkhantassa tasmiṁ pabhedagataṁ ñāṇaṁ atthapaṭisambhidā.",
  "tika-s0401t10:71_7": "Dhammoti saṅkhepato paccayo.",
  "tika-s0401t10:71_8": "So hi yasmā tanti dahati vidahati pavatteti ceva pāpeti ca ṭhapeti ca,",
  "tika-s0401t10:71_9": "tasmā “dhammo”ti vuccati.",
  "tika-s0401t10:71_10": "Pabhedato pana yo koci phalanibbattako hetu ariyamaggo bhāsitaṁ kusalaṁ akusalanti pañcavidhoti veditabbo,",
  "tika-s0401t10:71_11": "taṁ dhammaṁ paccavekkhantassa tasmiṁ dhamme pabhedagataṁ ñāṇaṁ dhammapaṭisambhidā.",
  "tika-s0401t10:72_0": "Atthadhammaniruttābhilāpe ñāṇanti tasmiṁ atthe ca dhamme ca sabhāvaniruttisaddaṁ ārammaṇaṁ katvā paccavekkhantassa",
  "tika-s0401t10:72_1": "tasmiṁ sabhāvaniruttiabhilāpe pabhedagataṁ ñāṇaṁ.",
  "tika-s0401t10:72_2": "Evamayaṁ niruttipaṭisambhidā saddārammaṇā nāma jātā,",
  "tika-s0401t10:72_3": "na paññattiārammaṇā. Kasmā?",
  "tika-s0401t10:72_4": "Yasmā saddaṁ sutvā “ayaṁ sabhāvanirutti,",
  "tika-s0401t10:72_5": "ayaṁ na sabhāvaniruttī”ti pajānāti.",
  "tika-s0401t10:72_6": "Paṭisambhidāpatto hi “phasso”ti vutte “ayaṁ sabhāvaniruttī”ti jānāti,",
  "tika-s0401t10:72_7": "“phassā”ti vā “phassa”nti vā vutte “ayaṁ na sabhāvaniruttī”ti jānāti.",
  "tika-s0401t10:72_8": "Vedanādīsupi eseva nayo.",
  "tika-s0401t10:72_9": "Ayaṁ panesa nāmākhyātopasaggābyayapadampi jānātiyeva sabhāvaniruttiyā yāthāvato jānanato.",
  "tika-s0401t10:72_10": "Ñāṇesu ñāṇanti sabbatthakañāṇaṁ ārammaṇaṁ katvā paccavekkhantassa pabhedagataṁ ñāṇaṁ.",
  "tika-s0401t10:73_0": "Imā pana catasso paṭisambhidā sekkhabhūmiyaṁ asekkhabhūmiyanti dvīsu ṭhānesu pabhedaṁ gacchanti.",
  "tika-s0401t10:73_1": "Adhigamo pariyatti savanaṁ paripucchā pubbayogoti imehi pañcahi kāraṇehi visadā honti.",
  "tika-s0401t10:73_2": "Adhigamo nāma saccappaṭivedho.",
  "tika-s0401t10:73_3": "Pariyatti nāma buddhavacanaṁ.",
  "tika-s0401t10:73_4": "Tañhi gaṇhantassa paṭisambhidā visadā honti.",
  "tika-s0401t10:73_5": "Savanaṁ nāma dhammassavanaṁ.",
  "tika-s0401t10:73_6": "Sakkaccaṁ dhammaṁ suṇantassapi hi paṭisambhidā visadā honti.",
  "tika-s0401t10:73_7": "Paripucchā nāma aṭṭhakathā.",
  "tika-s0401t10:73_8": "Uggahitapāḷiyā atthaṁ kathentassapi hi paṭisambhidā visadā honti.",
  "tika-s0401t10:73_9": "Pubbayogo nāma pubbayogāvacaratā.",
  "tika-s0401t10:73_10": "Haraṇapaccāharaṇanayena paṭipākaṭakammaṭṭhānassapi paṭisambhidā visadā hontīti.",
  "tika-s0401t10:73_11": "Lokiyalokuttarā vāti ettha tisso paṭisambhidā lokiyā,",
  "tika-s0401t10:73_12": "atthapaṭisambhidā siyā lokiyā,",
  "tika-s0401t10:73_13": "siyā lokuttarāti evaṁ vibhajitvā attho veditabbo.",
  "tika-s0401t10:74_0": "Buddhuppādeyevāti avadhāraṇena buddhuppāde eva labbhanato,",
  "tika-s0401t10:74_1": "abuddhuppāde alabbhanato anaññasādhāraṇo paṭivedho adhippeto.",
  "tika-s0401t10:74_2": "Evañca katvā “mahato cakkhussā”tiādīsu paññāmahattādikampi anaññasādhāraṇameva adhippetanti daṭṭhabbaṁ.",
  "tika-s0401t10:74_3": "Tathā vijjāvimuttiphalasacchikiriyādayopi paresaṁ tabbhāvāvahā daṭṭhabbā.",
  "tika-s0401t10:74_4": "Yā kāci dhātuyo lokiyā lokuttarā vā,",
  "tika-s0401t10:74_5": "sabbā tā imāheva saṅgahitā,",
  "tika-s0401t10:74_6": "ettheva antogadhāti vuttaṁ –",
  "tika-s0401t10:74_7": "“imāva aṭṭhārasa dhātuyo nānāsabhāvato nānādhātuyo”ti.",
  "tika-s0401t10:74_8": "Svāyamattho anekadhātunānādhātuñāṇavibhaṅgena dīpetabbo.",
  "tika-s0401t10:74_9": "“Sacchikiriyā”ti vuttattā “vijjāti phale ñāṇa”nti vuttaṁ.",
  "tika-s0401t10:75_0": "187.",
  "tika-s0401t10:75_1": "Yasmā cakkati aparāparaṁ parivattatīti cakkaṁ,",
  "tika-s0401t10:75_2": "tasmā iriyāpathāpi aparāparaṁ parivattanaṭṭhena cakkasadisattā cakkanti vuttā,",
  "tika-s0401t10:75_3": "tathā patirūpadesavāsādisampattiyo.",
  "tika-s0401t10:75_4": "Tato paṭṭhāya dhammacakkaṁ abhinīharati nāmāti ettha tadā mahāsatto attānaṁ abhinīhārayogaṁ karonto “dhammacakkaṁ",
  "tika-s0401t10:75_5": "abhinīharati nāmā”ti vutto tato paṭṭhāya dhammacakkābhinīhāravibandhakaradhammānuppajjanato.",
  "tika-s0401t10:75_6": "Abhinīhaṭaṁ nāmāti etthapi ayameva nayo.",
  "tika-s0401t10:75_7": "Arahattamaggaṁ paṭivijjhantopi dhammacakkaṁ uppādetiyeva nāma tadatthaṁ ñāṇaṁ paripācetīti katvā.",
  "tika-s0401t10:75_8": "Arahattaphalakkhaṇe dhammacakkaṁ uppāditaṁ nāma tasmiṁ khaṇe dhammacakkassa uppādanāya kātabbakiccassa kassaci abhāvā.",
  "tika-s0401t10:75_9": "Paṭivedhañāṇañhi idha “dhammacakka”nti adhippetaṁ.",
  "tika-s0401t10:75_10": "Idāni desanāñāṇavasena dhammacakkaṁ dassetuṁ –",
  "tika-s0401t10:75_11": "“kadā pavatteti nāmā”tiādimāha.",
  "tika-s0401t10:75_12": "Na kevalaṁ therasseva,",
  "tika-s0401t10:75_13": "atha kho sabbesampi sāsanikānaṁ dhammakathā bhagavato dhammadesanā catunnaṁ ariyasaccānaṁ catunnañca ekattādinayānaṁ avirādhanatoti dassetuṁ –",
  "tika-s0401t10:75_14": "“yo hi koci bhikkhu vā”tiādi āraddhaṁ.",
  "tika-s0401t10:75_15": "Sesaṁ suviññeyyameva.",
  "tika-s0401t10:76_0": "Ekapuggalavaggavaṇṇanā niṭṭhitā."
}