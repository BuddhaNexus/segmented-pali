{
  "tika-s0301t8:0_0": "8. Vaṅgīsasaṁyuttaṁ",
  "tika-s0301t8:1_0": "1. Nikkhantasuttavaṇṇanā",
  "tika-s0301t8:2_0": "209.Āḷaviyanti āḷavinagarasamīpe.",
  "tika-s0301t8:2_1": "Aggacetiyeti gotamakacetiyādīhi uttamacetiye.",
  "tika-s0301t8:2_2": "Taṁ kira bhūmirāmaṇeyyakabhāvena manuññatāya padhānayuttatādisampattiyā ca itaracetiyehi seṭṭhasammataṁ.",
  "tika-s0301t8:2_3": "Kappattherenāti ‘‘kappo’’ti gottato āgatanāmo thero,",
  "tika-s0301t8:2_4": "sahassapurāṇajaṭilānaṁ abbhantare ayaṁ mahāthero.",
  "tika-s0301t8:2_5": "Ohīnakoti theresu gāmaṁ piṇḍāya paviṭṭhesu vihāre eva avahīnako ṭhito.",
  "tika-s0301t8:2_6": "Tattha kāraṇamāha ‘‘vihārapālo’’tiādi.",
  "tika-s0301t8:2_7": "Samalaṅkaritvāti samaṁ alaṅkārena alaṅkaritvā.",
  "tika-s0301t8:2_8": "Kusalacittaṁ viddhaṁseti pavattituṁ appadānavasena.",
  "tika-s0301t8:2_9": "Etasminti etasmiṁ rāge uppanne. ‘‘Ekasmi’’nti vā pāṭho,",
  "tika-s0301t8:2_10": "ekasmiṁ visabhāgavatthuke rāge uppanne.",
  "tika-s0301t8:2_11": "Dhammo vāti mama citte uppajjanakato añño dhammo vā.",
  "tika-s0301t8:2_12": "Yena kāraṇena paro anabhiratiṁ vinodetvā idāneva abhiratiṁ uppādeyya,",
  "tika-s0301t8:2_13": "taṁ kāraṇaṁ kuto labbhāti yojanā, taṁ kāraṇaṁ natthīti attho, tassa abhāvakāraṇavacanaṁ.",
  "tika-s0301t8:3_0": "Anagāriyanti agāravirahato anagāraṁ pabbajjā.",
  "tika-s0301t8:3_1": "Tattha niyuttattā anagāriyaṁ ka-kārassa ya-kāraṁ katvā, pabbajitanti attho.",
  "tika-s0301t8:3_2": "Ādhāvantīti hadayaṁ abhibhavitvā dhāvanti. Uggatānanti uḷārānaṁ puttā.",
  "tika-s0301t8:3_3": "Tenāha ‘‘mahesakkhā rājaññabhūtā’’ti.",
  "tika-s0301t8:3_4": "Uttamappamāṇanti sahassapalaṁ samantāti samantato. Parikireyyunti vijjheyyuṁ.",
  "tika-s0301t8:3_5": "Etasmā sahassāti yathāvuttā dhanuggahasahassato. Atirekatarā anekasahassā.",
  "tika-s0301t8:3_6": "Itthiyo olokanasitalapitaroditasare khipantiyo.",
  "tika-s0301t8:3_7": "Neva maṁ byādhayissanti neva maṁ nijjhāyissanti.",
  "tika-s0301t8:3_8": "‘‘Byādhayissatī’’ti pāṭhoti vuttaṁ ‘‘cāletuṁ na sakkhissatīti attho’’ti.",
  "tika-s0301t8:3_9": "Dhamme samhīti sake santike patiṭṭhite sāsanadhamme.",
  "tika-s0301t8:3_10": "Tenāha ‘‘anabhiratiṁvinodetvā’’tiādi.",
  "tika-s0301t8:4_0": "Magganti ‘‘maggo’’ti vattabbe liṅgavipallāsena vuttaṁ.",
  "tika-s0301t8:4_1": "Tenāha ‘‘so hi nibbānassa pubbabhāgamagggo’’ti.",
  "tika-s0301t8:5_0": "Nikkhantasuttavaṇṇanā niṭṭhitā.",
  "tika-s0301t8:6_0": "2. Aratisuttavaṇṇanā",
  "tika-s0301t8:7_0": "210.Vihāragarukokiresa theroti etena thero attano saddhivihārikaṁ vaṅgīsaṁ ovadituṁ anavasaro.",
  "tika-s0301t8:7_1": "Tena antarantarā tassa cittaṁ rāgo anuddhaṁsetīti dasseti.",
  "tika-s0301t8:7_2": "Sāsane aratinti sīlaparipūraṇe samathavipassanābhāvanāya ca anabhiratiṁ.",
  "tika-s0301t8:7_3": "Kāmaguṇesu ca ratinti pañcasu kāmakoṭṭhāsesu assādaṁ. Pāpavitakkanti kāmasaṅkappaṁ.",
  "tika-s0301t8:7_4": "Sabbākārenāti sabbe tadaṅgavikkhambhanasamucchindanākārena.",
  "tika-s0301t8:7_5": "Yathā mahantaṁ araññaṁ vanathanti,",
  "tika-s0301t8:7_6": "evaṁ mahantaṁ kilesavanaṁ ‘‘vanatha’’nti vuttaṁ.",
  "tika-s0301t8:8_0": "Pathaviñca vehāsanti bhummatthe paccattavacanaṁ,",
  "tika-s0301t8:8_1": "tasmā pathaviyaṁ ākāse cāti attho.",
  "tika-s0301t8:8_2": "Tenāha ‘‘pathaviṭṭhita’’ntiādi.",
  "tika-s0301t8:8_3": "Jagatīti ca pathaviyā vevacanaṁ. Tenāha ‘‘antopathaviya’’nti.",
  "tika-s0301t8:8_4": "Parijīratīti sabbbaso jaraṁ pāpuṇāti.",
  "tika-s0301t8:8_5": "Samāgantvāti ñāṇena samāgantvāti attho.",
  "tika-s0301t8:8_6": "Tenāha ‘‘mutattāti viññātattabhāvā’’ti.",
  "tika-s0301t8:9_0": "Paṭighapadena gandharasā gahitā ghānajivhānaṁ paṭihananavasena pavattanato.",
  "tika-s0301t8:9_1": "Mutapadena phoṭṭhabbārammaṇaṁ gahitaṁ mutvā gahetabbato. Na lippatīti na makkhīyati.",
  "tika-s0301t8:10_0": "Saṭṭhi-saddo cha-saddena samānatthoti ‘‘saṭṭhinissitā’’ti padassa ‘‘chaārammaṇanissitā’’ti attho vutto.",
  "tika-s0301t8:10_1": "Puthū adhammavitakkāti rūpavitakkādivasena bahū nānāvitakkā micchāsaṅkappā.",
  "tika-s0301t8:10_2": "Janatāya niviṭṭhāti mahājane patiṭṭhitā.",
  "tika-s0301t8:10_3": "Tesaṁ vasenāti tesampi micchāvitakkānaṁ vasena. Na katthaci ārammaṇe.",
  "tika-s0301t8:10_4": "Kilesavaggagatoti kilesasaṅgaṇikaṁ upagato na bhaveyya,",
  "tika-s0301t8:10_5": "kilesavitakkā na uppādetabbāti attho.",
  "tika-s0301t8:10_6": "Duṭṭhullavacanaṁ kāmapaṭisaṁyuttakathā.",
  "tika-s0301t8:11_0": "Dabbajātikoti dabbarūpo. Nepakkenāti kosallena.",
  "tika-s0301t8:11_1": "Nibbānaṁ paṭiccāti asaṅkhatadhātuṁ ārammaṇavasena paṭicca.",
  "tika-s0301t8:11_2": "Parinibbānakālanti anupādisesanibbānakālaṁ.",
  "tika-s0301t8:12_0": "Aratisuttavaṇṇanā niṭṭhitā.",
  "tika-s0301t8:13_0": "3. Pesalasuttavaṇṇanā",
  "tika-s0301t8:14_0": "211.Etesanti etesaṁ mahallakānaṁ.",
  "tika-s0301t8:14_1": "Na pāḷi āgacchati appaguṇabhāvato. Na ca pāḷi upaṭṭhāti,",
  "tika-s0301t8:14_2": "ekāya pāḷiyā sati pāḷigatiyā tathā tathā upaṭṭhānampi nesaṁ natthīti vadati.",
  "tika-s0301t8:14_3": "Na aṭṭhakathāti etthāpi eseva nayo.",
  "tika-s0301t8:14_4": "Sithiladhanitāditaṁtaṁbyañjanabuddhiṁ ahāpetvā uccāraṇaṁ padabyañjanamadhuratā.",
  "tika-s0301t8:14_5": "Atikkamitvā maññati aññe bhikkhū.",
  "tika-s0301t8:14_6": "Hīḷanavasena abhibhavitvā paṭibhānasutena attānaṁ pasaṁsati sambhāveti.",
  "tika-s0301t8:14_7": "Mānassa pavattitāya sahajātanissayādipaccayadhammā taṁsahabhudhammā. Mānavasena vippaṭisārī ahuvā. Mā ahosīti yojanā.",
  "tika-s0301t8:14_8": "Vaṇṇabhaṇananti parehi kiriyamānaṁ guṇābhitthavaṁ.",
  "tika-s0301t8:14_9": "Akhiloti pañcacetokhilarahito.",
  "tika-s0301t8:14_10": "Nissesaṁ navavidhanti navavidhampi mānaṁ kassaci ekadesassapi asesato. Vijjāyāti aggamaggavijjāya.",
  "tika-s0301t8:14_11": "Accantameva samitatāya vūpasamitatāya samitāvī.",
  "tika-s0301t8:15_0": "Pesalasuttavaṇṇanā niṭṭhitā.",
  "tika-s0301t8:16_0": "4. Ānandasuttavaṇṇanā",
  "tika-s0301t8:17_0": "212.Rāgoti ettha āyasmato vaṅgīsassa rāgassa uppattiyā kāraṇaṁ vibhāvetuṁ ‘‘āyasmā ānando’’tiādi vuttaṁ. Tanti ānandattheraṁ.",
  "tika-s0301t8:17_1": "Ārammaṇaṁ pariggahetunti kāyavedanādibhedaṁ ārammaṇaṁ satigocaraṁ. Asubhadukkhādito,",
  "tika-s0301t8:17_2": "rūpādiekekameva vā chaḷārammaṇaṁ aniccadukkhādito pariggaṇhituṁ paricchijja jānituṁ.",
  "tika-s0301t8:17_3": "Itthirūpārammaṇeti itthisantāne rūpasabhāve ārammaṇe.",
  "tika-s0301t8:18_0": "Nibbāpananti nibbāpayati etenāti nibbāpanaṁ.",
  "tika-s0301t8:18_1": "Vipallāsenāti asubhe ‘‘subha’’nti vipallāsabhāvahetu.",
  "tika-s0301t8:18_2": "Rāgaṭṭhāniyanti rāguppattihetu.",
  "tika-s0301t8:18_3": "Iṭṭhārammaṇanti subhārammaṇaṁ.",
  "tika-s0301t8:18_4": "Ettha ca iṭṭhārammaṇasīsena tattha iṭṭhākāraggahaṇaṁ vadati. Tañhi vajjanīyaṁ.",
  "tika-s0301t8:18_5": "Paratoti avasavattanatthena aññato.",
  "tika-s0301t8:18_6": "Saṅkhārā hi ‘‘mā bhijjantū’’ti icchitāpi bhijjanteva,",
  "tika-s0301t8:18_7": "tasmā te avasavattittā paro nāma,",
  "tika-s0301t8:18_8": "sā ca nesaṁ paratā aniccadassanena pākaṭā hotīti vuttaṁ ‘‘parato passāti aniccato passā’’ti.",
  "tika-s0301t8:18_9": "Kāmaṁ vipassanā saṅkhāranimittaṁ na pariccajati saṅkhāre ārabbha vattanato,",
  "tika-s0301t8:18_10": "yesaṁ pana nimittānaṁ aggahaṇena animittāti gahituṁ arahati,",
  "tika-s0301t8:18_11": "taṁ dassetuṁ ‘‘niccādīnaṁ nimittāna’’ntiādi vuttaṁ.",
  "tika-s0301t8:18_12": "Salakkhaṇa-sāmaññalakkhaṇa-dassanavasena mānassa dassanābhisamayo, vipassanāya pahānābhisamayo. ‘‘Maggenā’’ti vadanti,",
  "tika-s0301t8:18_13": "maggeneva pana asammohato pariññāpaṭivedhavasena dassanābhisamayo,",
  "tika-s0301t8:18_14": "pahānapaṭivedhavasena pahānābhisamayo.",
  "tika-s0301t8:18_15": "Rāgādisantatāyāti rāgādīnaṁ samucchedavasena paṭippassaddhivasena vūpasametabbato santabhāvena.",
  "tika-s0301t8:19_0": "Ānandasuttavaṇṇanā niṭṭhitā.",
  "tika-s0301t8:20_0": "5. Subhāsitasuttavaṇṇanā",
  "tika-s0301t8:21_0": "213.",
  "tika-s0301t8:21_1": "Aṅgīyanti hetubhāvena āgamabhāvena avayavabhāvena vā ñāyantīti aṅgāni, kāraṇāni,",
  "tika-s0301t8:21_2": "avayavā vāti āha ‘‘aṅgehīti kāraṇehi, avayavehi vā’’ti.",
  "tika-s0301t8:21_3": "Viratiyo subhāsitavācāya pubbaṁ patiṭṭhitā hontīti musāvādāveramaṇiādayo tassā visesahetūti āha ‘‘musāvādā…pe… kāraṇānī’’ti.",
  "tika-s0301t8:21_4": "Yasmā ariyavohārā visesato cetanāsabhāvā,",
  "tika-s0301t8:21_5": "tasmā vacīsucaritasamudāyassa saccavācādayo aṅgabhūtāti āha ‘‘saccavacanādayo cattāro avayavā’’ti.",
  "tika-s0301t8:21_6": "Nissakkavacananti hetumhi nissakkavacanaṁ.",
  "tika-s0301t8:21_7": "Tenāha ‘‘samanuāgatā pavattā’’ti.",
  "tika-s0301t8:21_8": "Vācā hi tāya viratiyā sammā anurūpato āgatā pavattāti ‘‘samannāgatā’’ti vuccati.",
  "tika-s0301t8:21_9": "Karaṇavacananti sahayoge karaṇavacanaṁ. Tenāha ‘‘yuttā’’ti.",
  "tika-s0301t8:21_10": "Sahajātāpi hi cetanā yathāsamādinnāya viratiyā sammā anurūpato yuttāti vattuṁ arahati.",
  "tika-s0301t8:22_0": "Samullapanavācāti saddavācā, sā vuccatīti vācā nāma.",
  "tika-s0301t8:22_1": "Viññatti pana vuccati etāyāti vācā nāma, tathā virati cetanāvācā.",
  "tika-s0301t8:22_2": "Na sā idha adhippetāti sā cetanāvācā viññattivācā viya idha imasmiṁ sutte na adhippetā ‘‘subhāsitā hotī’’ti vacanato. Tenāha ‘‘abhāsitabbato’’ti.",
  "tika-s0301t8:22_3": "Suṭṭhu bhāsitāti sammā ñāyena bhāsitā vacīsucaritabhāvato.",
  "tika-s0301t8:22_4": "Atthāvahatanti hitāvahakālaṁ pati āha.",
  "tika-s0301t8:22_5": "Kāraṇasuddhinti yonisomanasikārena kāraṇavisuddhiṁ.",
  "tika-s0301t8:22_6": "Dosābhāvanti agatigamanādidosābhāvaṁ.",
  "tika-s0301t8:22_7": "Rāgadosādivinimuttañhi taṁ bhāsato anurodhavirodhavivajjanato agatigamanaṁ dūrasamugghāṭitamevāti.",
  "tika-s0301t8:22_8": "Anuvādavimuttāti apavādavirahitā. Sabbākārasampattiṁ dīpeti,",
  "tika-s0301t8:22_9": "asati hi sabbākārasampatiyaṁ anuvajjatāpi.",
  "tika-s0301t8:23_0": "Kiñcāpi pubbe dhammādhiṭṭhānā desanā āraddhā,",
  "tika-s0301t8:23_1": "puggalajjhāsayato pana puggalādhiṭṭhānāya…pe… vacanametaṁ.",
  "tika-s0301t8:23_2": "Kāmañcettha ‘‘aññataraniddosavacana’’nti avisesato vuttaṁ,",
  "tika-s0301t8:23_3": "‘‘dhammaṁyeva bhāsatī’’tiādinā pana adhammadosādirahitāya vācāya vuccamānattā idhāpi subhāsitā vācā adhippetāti.",
  "tika-s0301t8:23_4": "‘‘Subhāsitaṁyevā’’ti avadhāraṇena nivattitaṁ sarūpato dasseti ‘‘no dubbhāsita’’nti iminā.",
  "tika-s0301t8:23_5": "Tenāha ‘‘tasseva vācaṅgassa paṭipakkhabhāsananivāraṇa’’nti.",
  "tika-s0301t8:23_6": "Paṭiyogīnivattanattho hi eva-saddo,",
  "tika-s0301t8:23_7": "tena pisuṇavācāpaṭikkhepo dassito.",
  "tika-s0301t8:23_8": "‘‘Subhāsita’’nti vā iminā catubbidhaṁ vacīsucaritaṁ gahitanti ‘‘no dubbhāsitanti iminā micchāvācappahānaṁ dīpetī’’ti vuttaṁ.",
  "tika-s0301t8:23_9": "Sabbavacīsucaritasādhāraṇavacanañhi subhāsitanti.",
  "tika-s0301t8:23_10": "Tena parabhedanādikaṁ asabbhādikañca bodhisattānaṁ vacanaṁ apisuṇādivisayanti daṭṭhabbaṁ.",
  "tika-s0301t8:23_11": "Bhāsitabbavacanalakkhaṇanti bhāsitabbassa vacanassa sabhāvalakkhaṇaṁ dīpetīti ānetvā sambandho.",
  "tika-s0301t8:23_12": "Yadi evaṁ nanu abhāsitabbaṁ paṭhamaṁ vatvā bhāsitabbaṁ pacchā vattabbaṁ yathā ‘‘vāmaṁ muñca,",
  "tika-s0301t8:23_13": "dakkhiṇaṁ gaṇhā’’ti āha ‘‘aṅgaparidīpanatthaṁ panā’’tiādi.",
  "tika-s0301t8:24_0": "Paṭhamenāti ‘‘subhāsita’’nti padena.",
  "tika-s0301t8:24_1": "Dhammato anapetanti attano paresañca hitasukhāvahadhammato anapetaṁ.",
  "tika-s0301t8:24_2": "Mantāvacananti mantāya pavattetabbavacanaṁ.",
  "tika-s0301t8:24_3": "Paññavā avikiṇṇavāco hi na ca anatthāvahaṁ vācaṁ bhāsati.",
  "tika-s0301t8:24_4": "Itarehi dvīhīti tatiyacatutthapadehi.",
  "tika-s0301t8:24_5": "‘‘Imehi khotiādīnīti karaṇe etaṁ upayogavacana’’nti keci.",
  "tika-s0301t8:24_6": "Taṁ vācanti yathāvuttaṁ caturaṅgikaṁ.",
  "tika-s0301t8:24_7": "Yañca vācaṁ maññantīti sambandho.",
  "tika-s0301t8:24_8": "Aññeti ito bāhirakā ñāyavādino akkharacintakā ca.",
  "tika-s0301t8:24_9": "‘‘Paṭiññāhetuudāharaṇūpanayanigamanāni avayavā vākyassā’’ti vadanti. Nāmādīhīti nāmākhyātapadehi.",
  "tika-s0301t8:24_10": "Liṅgaṁ itthiliṅgādi vacanaṁ ekavacanādi.",
  "tika-s0301t8:24_11": "Paṭhamādi vibhatti atītādi kālaṁ.",
  "tika-s0301t8:24_12": "Kattā sampadānaṁ apādānaṁ karaṇaṁ adhikaraṇaṁ kammañca kārakaṁ.",
  "tika-s0301t8:24_13": "Sampattīhi samannāgatanti ete avayavādike sampādetvā vuttaṁ.",
  "tika-s0301t8:24_14": "Taṁ paṭisedhetīti taṁ yathāvuttavisesampi vācaṁ ‘‘imehi kho’’ti vadanto bhagavā paṭisedheti.",
  "tika-s0301t8:24_15": "Kho-saddo hettha avadhāraṇattho. Tenāha ‘‘avayavādī’’tiādi.",
  "tika-s0301t8:24_16": "Yā kāci asabhāvaniruttilakkhaṇā. Sā milakkhubhāsā.",
  "tika-s0301t8:24_17": "Sīhaḷakenevāti sīhaḷabhāsāya pariyāpannena vacanena.",
  "tika-s0301t8:24_18": "Arahattaṁ pāpuṇiṁsūti saṁsāre ativiya sañjātasaṁvegā tannissaraṇe ninnapoṇamānasā hutvā vipassanaṁ ussukkāpetvā maggapaṭipāṭiyā arahattaṁ pāpuṇiṁsu.",
  "tika-s0301t8:25_0": "Pātova phullitakokanadanti pātova saṁphullapadumaṁ.",
  "tika-s0301t8:25_1": "Bhijjiyateti nibbhijjiyati nibbhiggo jāyati.",
  "tika-s0301t8:25_2": "Manussattaṁ gatāti manussattabhāvaṁ upagatā.",
  "tika-s0301t8:26_0": "Buddhantareti buddhuppādantare dvinnaṁ buddhuppādānaṁ antarā.",
  "tika-s0301t8:26_1": "Tadā hi paccekabuddhānaṁ sāsane, na buddhasāsane dippamāne.",
  "tika-s0301t8:27_0": "Jarāya parimadditanti yathā hatthacaraṇādiaṅgāni sithilāni honti,",
  "tika-s0301t8:27_1": "cakkhādīni indriyāni savisayaggahaṇe asamatthāni honti, yobbanaṁ sabbaso vigataṁ, kāyabalaṁ apagataṁ,",
  "tika-s0301t8:27_2": "satimatidhitiādayo vippayuttā,",
  "tika-s0301t8:27_3": "pubbe attano ovādapaṭikarā puttadārādayopi apasādakā,",
  "tika-s0301t8:27_4": "parehi vuṭṭhāpanīyasaṁvesanīyatā punadeva bālabhāvappatti ca honti,",
  "tika-s0301t8:27_5": "evaṁ jarāya sabbaso vimadditaṁ. Etanti sarīraṁ vadati.",
  "tika-s0301t8:27_6": "Milātachavicammanissitanti jiṇṇabhāvena appamaṁsalohitattā milātehi gatayobbanehi dhammehi sannissitaṁ.",
  "tika-s0301t8:27_7": "Ghāsamāmisanti ghāsabhūtaṁ āmisaṁ maccunā gilitvā viya patiṭṭhapetabbato. Kesalomādinānākuṇapapūritaṁ. Tato eva asucibhājanaṁ etaṁ.",
  "tika-s0301t8:27_8": "Sabbathāpi nissāratāya kadalikkhandhasamaṁ.",
  "tika-s0301t8:28_0": "Anucchavikāhīti sammāsambuddhassa anurūpāhi.",
  "tika-s0301t8:28_1": "Na tāpeyyāti cittañca kāyañca na tāpeyya.",
  "tika-s0301t8:28_2": "Tāpanā cettha sampati āyati ca visādanā.",
  "tika-s0301t8:28_3": "Na bādheyyāti ‘‘nābhibhaveyyā’’ti padassa atthadassanaṁ.",
  "tika-s0301t8:28_4": "Apisuṇavācāvasenāti sabbaso pahīnapisuṇavācatāvasena.",
  "tika-s0301t8:28_5": "Pāpānīti lāmakāni nikiṭṭhakāni. Tenāha ‘‘appiyānī’’tiādi. Anādāyāti aggahetvā.",
  "tika-s0301t8:29_0": "Sādhubhāvenāti niddosamadhurabhāvena.",
  "tika-s0301t8:29_1": "Amatasadisāti sadise tabbohāroti,",
  "tika-s0301t8:29_2": "kāraṇe vāyaṁ kāriyavohāroti āha ‘‘nibbānāmatapaccayattā vā’’ti.",
  "tika-s0301t8:29_3": "Paccayavasena hi sā tadā dassanappavatti. Cariyāti cārittaṁ. Porāṇā nāma paṭhamakappikā, buddhādayo vā ariyā.",
  "tika-s0301t8:30_0": "Patiṭṭhitāti niccalabhāvena aṭṭhiṁ katvā paccayāyattabhāvato avisaṁvādanakā.",
  "tika-s0301t8:30_1": "Ubhayathā paṭipattiṁ āha ‘‘attano ca paresañca atthe patiṭṭhitā’’ti.",
  "tika-s0301t8:30_2": "Atthe diṭṭhadhammikasamparāyikādihite patiṭṭhitattā eva dhamme avihiṁsādidhamme patiṭṭhitā.",
  "tika-s0301t8:30_3": "Anuparodhakaranti etena hitapariyāyoyaṁ attha-saddoti dasseti.",
  "tika-s0301t8:30_4": "Dhammikanti dhammato anapetaṁ, atthadhammūpasaṁhitaṁ vā.",
  "tika-s0301t8:31_0": "Nibbānappattiyāti nibbānappattiyatthaṁ.",
  "tika-s0301t8:31_1": "Dukkhassa antakiriyāya antakaraṇatthaṁ.",
  "tika-s0301t8:31_2": "Yasmā buddho khemāya bhāsati,",
  "tika-s0301t8:31_3": "tasmā khemuppattihetuyā khemā,",
  "tika-s0301t8:31_4": "tasmā sā sabbavācānaṁ uttamāti evampettha attho daṭṭhabbo.",
  "tika-s0301t8:31_5": "Mantāvacanavasenāti sabbadosarahitavasena.",
  "tika-s0301t8:32_0": "Subhāsitasuttavaṇṇanā niṭṭhitā.",
  "tika-s0301t8:33_0": "6. Sāriputtasuttavaṇṇanā",
  "tika-s0301t8:34_0": "214.",
  "tika-s0301t8:34_1": "Vākkaraṇacāturiyato vacanaguṇahetūnaṁ pūriyā pūre bhavāti porī, tāya poriyā.",
  "tika-s0301t8:34_2": "Tenāha ‘‘akkharādiparipuṇṇāyā’’ti.",
  "tika-s0301t8:34_3": "Avibaddhāyāti pittādīhi na vibaddhāya anupaddutāya.",
  "tika-s0301t8:34_4": "Tenāha ‘‘apalibuddhāyā’’tiādi.",
  "tika-s0301t8:34_5": "Niddosāyāti atthato byañjanato vigatadosāya.",
  "tika-s0301t8:34_6": "Akkhalitapadabyañjanāyāti agalitapadabyañjanāya,",
  "tika-s0301t8:34_7": "atthassa viññāpaniyāti diṭṭhadhammikādiatthassa bodhane pariyattāya.",
  "tika-s0301t8:34_8": "Bhikkhunanti gāthāsukhatthaṁ rassaṁ katvā vuttaṁ.",
  "tika-s0301t8:35_0": "‘‘Saṁkhittenapi deseti,",
  "tika-s0301t8:35_1": "vitthārenapi bhāsatī’’ti nayidaṁ paṭhamaṁ uddisitvā tassa atthassa kittanavasena pavattitaṁ vacanaṁ sandhāya vuttaṁ.",
  "tika-s0301t8:35_2": "Sā hi vitthāradesanā eva hoti.",
  "tika-s0301t8:35_3": "Yā pana desanā kadāci dhammapaṭiggāhakānaṁ ajjhāsayavasena saṁkhitteneva dassetvā nikkhipati, yā ca kadāci vitthārena, tadubhayaṁ sandhāya vuttaṁ. Tenāha ‘‘cattārimānī’’tiādi.",
  "tika-s0301t8:35_4": "Sabhāvamadhuro paccayavasena madhurataro hotīti dassetuṁ ‘‘yathā’’tiādi vuttaṁ.",
  "tika-s0301t8:35_5": "Vividhākāraṁ katvā dhammaṁ kathetuṁ paṭibhātīti paṭibhānaṁ, desanāpakārañāṇaṁ. Tenāha ‘‘samuddato’’tiādi.",
  "tika-s0301t8:35_6": "Odahantīti avajānanavasena gamenti.",
  "tika-s0301t8:36_0": "Sāriputtasuttavaṇṇanā niṭṭhitā.",
  "tika-s0301t8:37_0": "7. Pavāraṇāsuttavaṇṇanā",
  "tika-s0301t8:38_0": "215.Tasmiṁ ahūti tasmiṁ ahanīti āha ‘‘tasmiṁ divase’’ti.",
  "tika-s0301t8:38_1": "Anasanenāti sabbaso āhārassa abhuñjanena.",
  "tika-s0301t8:38_2": "Sāsanikasīlena bāhirakaanasanena vā upetā hutvāti yojanā.",
  "tika-s0301t8:38_3": "Vā-saddena khīrapānamadhusāyanādīnipi saṅgaṇhāti.",
  "tika-s0301t8:38_4": "Pakārehi diṭṭhādīhi vāreti kāyakammādike sarāpeti gārayhe karoti etāyāti pavāraṇā,",
  "tika-s0301t8:38_5": "paṭipattivisodhanāya attano attano vajjasodhanāya okāsadānaṁ.",
  "tika-s0301t8:38_6": "Yasmā yebhuyyena vassaṁvuṭṭhehi kātabbā esā visuddhidesanā,",
  "tika-s0301t8:38_7": "tasmā vuttaṁ ‘‘vassaṁvuṭṭhapavāraṇāya.",
  "tika-s0301t8:38_8": "Visuddhipavāraṇātipi etissāva nāma’’nti.",
  "tika-s0301t8:38_9": "Tadā tassa bhikkhusaṅghassa tuṇhībhāvassa anavasesatāyapi vaṇṇaṁ dassetuṁ pāḷiyaṁ ‘‘tuṇhībhūta’’nti vuttanti āha ‘‘yato yato…pe…natthī’’ti.",
  "tika-s0301t8:38_10": "Hatthassa kukkuccatā asaṁyamo asampajaññakiriyā hatthakukkuccaṁ.",
  "tika-s0301t8:38_11": "Tathā pādakukkuccaṁ veditabbaṁ, vā-saddo avuttavikappattho,",
  "tika-s0301t8:38_12": "tena tadaññesamabhāvo vibhāvitoti daṭṭhabbaṁ.",
  "tika-s0301t8:39_0": "Pañcapasādehīti pañcavaṇṇehi pasādehi.",
  "tika-s0301t8:39_1": "Vossaggattho yathāruci kiriyāya vossajjanaṁ.",
  "tika-s0301t8:39_2": "Pucchanattheti paṭikkhepamukheneva pucchanatthe nakāro,",
  "tika-s0301t8:39_3": "me kiñci kiriyaṁ vā vācasikaṁ vā na garahatha,",
  "tika-s0301t8:39_4": "kiṁ nu garahatha kāyavācāhīti attho.",
  "tika-s0301t8:39_5": "Keci ‘‘dvārānevā’’ti dvārasīsena dvārappavattacariyaṁ vadanti.",
  "tika-s0301t8:39_6": "Visuddhipavāraṇāya adhippetattā yena pavāritaṁ, teneva visuddhīti ñāyati, yena na pavāritaṁ.",
  "tika-s0301t8:39_7": "Kiṁ nu taṁ avisuddhanti siyā kassaci puthujjanassa āsaṅkā?",
  "tika-s0301t8:39_8": "Tannivāraṇatthamāha ‘‘no aparisuddhattā’’ti.",
  "tika-s0301t8:39_9": "Manodvāraṁparisuddhaṁ asucikārakaupakkilesānaṁ dūrīkatattā. Idāni etarahi buddhakāle.",
  "tika-s0301t8:39_10": "Etthāti manodvāraparisuddhiyaṁ.",
  "tika-s0301t8:40_0": "Kāyavacīsamācāraparisuddhiyā paveditāya manosamācāraparisuddhi atthato paveditāva hotīti ‘‘kāyikaṁ vā vācasikaṁ vā’’iccevāha.",
  "tika-s0301t8:40_1": "Tathā hi vuttaṁ ‘‘kāyikaṁ vā vācasikaṁ vāti idaṁ catunnaṁ arakkhiyataṁ sandhāya thero āhā’’ti. ‘‘Bhikkhave,",
  "tika-s0301t8:40_2": "pavāremi vo’’ti bhikkhusaṅghavisayattā pavāraṇāya tattha bhikkhusaṅghena vattabbaṁ paṭivacanaṁ dento dhammasenāpati ‘‘bhikkhusaṅghassa bhāraṁ vahanto’’ti vutto. Tenāha ‘‘na kho mayaṁ, bhante’’tiādi.",
  "tika-s0301t8:40_3": "Arakkhiyānīti parānuvādato na bhāyitabbāni suparisuddhabhāvato.",
  "tika-s0301t8:41_0": "‘‘Anuppannassā’’ti idaṁ adhippāyikavacananti tadadhippāyaṁ vivaranto ‘‘kassapasammāsambuddhato paṭṭhāyā’’tiādimāha.",
  "tika-s0301t8:41_1": "Kassapasammāsambuddhatoti vibhatte nissakkaṁ,",
  "tika-s0301t8:41_2": "tasmā kassapasammāsambuddhato oranti atthoti.",
  "tika-s0301t8:41_3": "Aññenāti ito bhagavato aññena.",
  "tika-s0301t8:41_4": "Anuppāditapubbassāti parasantāne na uppāditapubbassa.",
  "tika-s0301t8:41_5": "Sasantāne pana paccekabuddhānaṁ vasena na uppāditoti na sakkā vattuṁ.",
  "tika-s0301t8:41_6": "Samanuāgatāti sammā anu upagatā.",
  "tika-s0301t8:41_7": "Bhagavato sīlādayo guṇāti buddhabhūtassa guṇā adhippetāti āha ‘‘arahattamaggameva nissāya āgatā’’ti.",
  "tika-s0301t8:41_8": "Sabbaguṇāti dasabalañāṇādayo sabbe buddhaguṇā.",
  "tika-s0301t8:41_9": "Bhanteti ettha itisaddo ādiattho.",
  "tika-s0301t8:41_10": "Tena ‘‘imesaṁ pana…pe… vācasikaṁ vā’’ti yāvāyaṁ pāḷipadeso, taṁ sabbaṁ gaṇhāti.",
  "tika-s0301t8:41_11": "Tenāha ‘‘idaṁ thero…pe… pavārento āhā’’ti.",
  "tika-s0301t8:42_0": "Yaṁ attano puññānubhāvasiddhaṁ cakkaratanaṁ nippariyāyato tena pavattitaṁ nāma,",
  "tika-s0301t8:42_1": "na itaranti paṭhamanayo vutto.",
  "tika-s0301t8:42_2": "Yasmā pavattitasseva anupavattanaṁ,",
  "tika-s0301t8:42_3": "paṭhamanayo ca taṁsadise tabbohāravasena vuttoti taṁ anādiyitvā dutiyanayo vutto. Dasavidhanti antojanasmiṁ,",
  "tika-s0301t8:42_4": "balakāye rakkhāvaraṇaguttiyā saṁvidhānaṁ, khattiyesu anuyuttesu, brāhmaṇagahapatikesu, negamajānapadesu, samaṇabrāhmaṇesu,",
  "tika-s0301t8:42_5": "migapakkhīsu adhammacārapaṭikkhepo, adhanānaṁ dhanānuppadānaṁ,",
  "tika-s0301t8:42_6": "samaṇabrāhmaṇe upasaṅkamitvā pañhapucchananti evaṁ dasavidhaṁ.",
  "tika-s0301t8:42_7": "Tattha gahapatike pakkhijāte ca visuṁ katvā gahaṇavasena dvādasavidhaṁ.",
  "tika-s0301t8:42_8": "Cakkavattivattanti cakkavattibhāvāvahaṁ vattaṁ. Yasmā yāthāvato pavattitaṁ,",
  "tika-s0301t8:42_9": "tadanurūpakaṁ pana ñāyena yuttakena pavattitaṁ nāma hotīti āha ‘‘sammā nayena hetunā kāraṇenā’’ti.",
  "tika-s0301t8:42_10": "Ubhatobhāgavimuttāti ubhayabhāgehi ubhayabhāgato vimuttāti ayamettha atthoti dasseti ‘‘dvīhi bhāgehi vimuttā,",
  "tika-s0301t8:42_11": "arūpā…pe… nāmakāyato’’ti iminā.",
  "tika-s0301t8:42_12": "Tevijjādibhāvanti tevijjachaḷabhiññacatuppaṭisambhidabhāvaṁ.",
  "tika-s0301t8:42_13": "Paññāvimuttā hi taṁ tividhaṁ appattā kevalaṁ paññāya eva vimuttā.",
  "tika-s0301t8:43_0": "Visuddhatthāyāti visuddhipavāraṇatthāya.",
  "tika-s0301t8:43_1": "Saṁyojanaṭṭhena saṁyojanasaṅkhāte ceva bandhanaṭṭhena bandhanasaṅkhāte ca.",
  "tika-s0301t8:43_2": "Vijitasaṅgāmanti yathā rāgādayo puna na sīsaṁ ukkhipanti,",
  "tika-s0301t8:43_3": "evaṁ ariyamaggasenāya vasena vijitasaṅgāmaṁ.",
  "tika-s0301t8:43_4": "Tenāha ‘‘vijitarāgadosamohasaṅgāma’’nti. Mārabalassāti mārasenāya, mārassa vā sāmatthiyassa.",
  "tika-s0301t8:43_5": "Veneyyasatthanti vinetabbajanasamūhaṁ.",
  "tika-s0301t8:43_6": "Sakaṭādisatthasabhāgato vineyyova satthoti taṁ veneyyasatthaṁ.",
  "tika-s0301t8:43_7": "Sīlasārādiabhāvato antotuccho.",
  "tika-s0301t8:44_0": "Pavāraṇāsuttavaṇṇanā niṭṭhitā.",
  "tika-s0301t8:45_0": "8. Parosahassasuttavaṇṇanā",
  "tika-s0301t8:46_0": "216.",
  "tika-s0301t8:46_1": "Sahassato paraṁ aḍḍhateyyabhikkhusataṁ tadā bhagavantaṁ payirupāsatīti āha ‘‘parosahassanti atirekasahassa’’nti.",
  "tika-s0301t8:46_2": "Nibbāne kutoci bhayaṁ natthīti kutocipi kāraṇato nibbāne bhayaṁ natthi asaṅkhatabhāvena sabbaso khemattā.",
  "tika-s0301t8:46_3": "Tenāha bhagavā – ‘‘khemañca vo, bhikkhave,",
  "tika-s0301t8:46_4": "dhammaṁ desessāmi khemagāminiñca paṭipada’’ntiādi (saṁ. ni. 4.379-408).",
  "tika-s0301t8:46_5": "Na kutoci bhayaṁ etasmiṁ adhigateti akutobhayaṁ, nibbānaṁ.",
  "tika-s0301t8:46_6": "Tenāha ‘‘nibbānappattassā’’tiādi.",
  "tika-s0301t8:46_7": "Vipassito paṭṭhāyāti amhākaṁ bhagavato nāmavasena isīnaṁ sattamabhāvadassanatthaṁ vuttaṁ.",
  "tika-s0301t8:46_8": "Te hi tattha tattha sutte bahuso kittitā.",
  "tika-s0301t8:46_9": "Isīnanti vā paccekabuddhasāvakabāhirakaisīnaṁ sattamo uttaro seṭṭhoti attho.",
  "tika-s0301t8:47_0": "Aṭṭhuppattivasenāti kāraṇasamuṭṭhānavasena.",
  "tika-s0301t8:47_1": "Tadassa aṭṭhuppattiṁ vibhāvetuṁ ‘‘saṅghamajjhe’’tiādi vuttaṁ.",
  "tika-s0301t8:47_2": "Paṭibhānasampannavācāya aññe īsati abhibhavatīti vaṅgīso.",
  "tika-s0301t8:47_3": "Tenāha ‘‘paṭibhānasampatti’’ntiādi.",
  "tika-s0301t8:48_0": "Kilesummujjanasatānīti rāgādikilesānaṁ rajjanadussanādinayehi savisaye ayoniso uṭṭhānāni. Yadi anekāni satāni,",
  "tika-s0301t8:48_1": "atha kasmā ‘‘ummaggapatha’’nti?",
  "tika-s0301t8:48_2": "Vuttanti āha ‘‘vaṭṭapathattā pana patha’’nti.",
  "tika-s0301t8:48_3": "Rāgadosamohamānadiṭṭhivasena rāgakhilādīni pañcakhilāni.",
  "tika-s0301t8:48_4": "Vibhajantanti vibhajanavasena kathentaṁ.",
  "tika-s0301t8:48_5": "Vibhajitvāti ñāṇena vivecetvā.",
  "tika-s0301t8:49_0": "Amateakkhāteti amatāvahe dhamme desite.",
  "tika-s0301t8:49_1": "Dhammassa passitāro saccasampaṭivedhena. Asaṁhīrā diṭṭhivātehi.",
  "tika-s0301t8:50_0": "Ativijjhitvāti paṭivijjhitvā.",
  "tika-s0301t8:50_1": "Atikkamabhūtanti atikkamanaṭṭhena bhūtaṁ.",
  "tika-s0301t8:50_2": "Dasaddhānanti dasannaṁ upaḍḍhānaṁ. Tenāha ‘‘pañcanna’’nti.",
  "tika-s0301t8:50_3": "Jānantenāti dhammassa sudullabhataṁ jānantena.",
  "tika-s0301t8:51_0": "Parosahassasuttavaṇṇanā niṭṭhitā.",
  "tika-s0301t8:52_0": "9. Koṇḍaññasuttavaṇṇanā",
  "tika-s0301t8:53_0": "217.Evaṁgahitanāmoti ‘‘aññāsi vata, bho,",
  "tika-s0301t8:53_1": "koṇḍañño’’ti satthu vacanaṁ nissāya bhikkhūhi aññehi koṇḍaññanāmakehi visesanatthaṁ evaṁgahitanāmo.",
  "tika-s0301t8:53_2": "Dvādasannaṁ saṁvaccharānaṁ vasena cirassaṁ.",
  "tika-s0301t8:53_3": "Chaddantabhavaneti chaddantanāgarājabhavanaṭṭhāne.",
  "tika-s0301t8:53_4": "Paññavā mahāsāvako rattaññutāya.",
  "tika-s0301t8:53_5": "‘‘Dasasahassacakkavāḷe devamanussānanti dasasahassacakkavāḷe devānaṁ,",
  "tika-s0301t8:53_6": "imasmiṁ cakkavāḷe devamanussānañcāti evaṁ dasasahassacakkavāḷe devamanussāna’’nti vadanti. Aggantiādito. Tatthāti mandākinitīre.",
  "tika-s0301t8:54_0": "Vassaggenāti vassapaṭipāṭiyā. Tanti aññāsikoṇḍaññattheraṁ.",
  "tika-s0301t8:54_1": "Mahābrahmānaṁ viya lokiyamanussā harāyanti.",
  "tika-s0301t8:54_2": "Pāmokkhabhūto āyasmā thero antarantarā tattha tattha janapade vasitvā tadanukkamena mandākinitīraṁ upagato, tasmā vuttaṁ – ‘‘icchāmahaṁ, bhante, janapade vasitu’’nti.",
  "tika-s0301t8:55_0": "Ānubhāvasampannā dibbāyukā te hatthināgāti vuttaṁ ‘‘pubbe paccekabuddhānaṁ pāricariyāya kataparicayā’’ti.",
  "tika-s0301t8:55_1": "Therassa sañcaraṇaṭṭhāne āvaraṇasākhā haritvā apanetvā.",
  "tika-s0301t8:55_2": "Mukhodakañceva dantakaṭṭhañca ṭhapetīti saḷaladevadārukaṭṭhādīni aññamaññaṁ ghaṁsitvā aggiṁ nibbattetvā jāletvā tattha pāsāṇakhaṇḍāni tāpetvā tāni daṇḍakehi vaṭṭetvā taḷākāsu udakasoṇḍīsu khipitvā udakassa tattabhāvaṁ ñatvā nāgalatādantakaṭṭhaṁ upanento mukhodakañca ṭhapeti.",
  "tika-s0301t8:55_3": "Vattaṁ karotīti antokuṭiyā bahi ca pamukhepi aṅgaṇepi sākhābhaṅgehi sammajjanto vakkhamānanayena āhāraṁ upanento vattaṁ karoti.",
  "tika-s0301t8:56_0": "Patiṭṭhappamāṇeti kaṭippamāṇe,",
  "tika-s0301t8:56_1": "ayameva vā pāṭho tāva mahantamevāti yāva mahantaṁ setapadumavanaṁ , tāva mahantameva.",
  "tika-s0301t8:56_2": "Eseva nayo rattakumudavanādīsu. Khādantā manussā.",
  "tika-s0301t8:56_3": "Pakkapayoghanikā viyāti supakkapayoghanaṁ viya.",
  "tika-s0301t8:56_4": "Ghanabhāvena pana pakkhittakhuddamadhu viya hoti.",
  "tika-s0301t8:56_5": "Tenāha ‘‘etaṁ pokkharamadhu nāmā’’ti.",
  "tika-s0301t8:56_6": "Muḷālanti setapadumānaṁ mūlaṁ. Bhisanti tesaṁyeva kandaṁ.",
  "tika-s0301t8:56_7": "Ekasmiṁ pabbeti ekekasmiṁ pabbantare.",
  "tika-s0301t8:56_8": "Pādaghaṭakanti doṇassa catubhāgo saṇṭhānato khuddako,",
  "tika-s0301t8:56_9": "tasmā pādaghaṭakappamāṇanti tumbamattaṁ.",
  "tika-s0301t8:56_10": "Soṇḍiāvāṭeti khuddakasoṇḍiyo ceva khuddakaāvāṭe ca.",
  "tika-s0301t8:57_0": "Etaṁ bhojananti yathāvuttaṁ nirudakapāyasabhojanaṁ.",
  "tika-s0301t8:57_1": "Keci sañjānanti ye therā vuḍḍhatarā.",
  "tika-s0301t8:57_2": "Keci na sañjānanti ye navā acirapabbajitā.",
  "tika-s0301t8:58_0": "Buddhānubuddhoti buddhassa anubuddho.",
  "tika-s0301t8:58_1": "Bāḷhavīriyoti catunnaṁ sammappadhānānaṁ vasena ciranicitavīriyo.",
  "tika-s0301t8:58_2": "Tiṇṇaṁ vivekānanti kāyacittaupadhivivekānaṁ lābhīti yojanā.",
  "tika-s0301t8:58_3": "Catasso vadati vaṅgīsatthero sayaṁpaṭibhānaṁ,",
  "tika-s0301t8:58_4": "na sesābhiññānaṁ abhāvatoti āha ‘‘itarā’’tiādi.",
  "tika-s0301t8:58_5": "Parisā sannisīdi nissaddabhāvena tuṇhī ahosīti attho.",
  "tika-s0301t8:58_6": "Anujānāpesīti paṭhamaṁ attanā ñātaṁ upaṭṭhitaṁ attano parinibbānakālaṁ anu pacchā satthāraṁ jānāpesīti evaṁ ettha attho daṭṭhabbo.",
  "tika-s0301t8:59_0": "Tanti āsāḷhipuṇṇamāya isipatane yaṁ dassanaṁ,",
  "tika-s0301t8:59_1": "yaṁ vā dukkaracariyāyaṁ tumhākaṁ upaṭṭhānaṁ ādito dassanaṁ, taṁ, bhante, paṭhamadassanaṁ.",
  "tika-s0301t8:59_2": "Onatavinatāti heṭṭhā upari ca onatā vinatā.",
  "tika-s0301t8:59_3": "Kampetvāti thokaṁ cāletvā dassanatthaṁ ekaninnādo tesaṁ hatthināgānañceva nāgayakkhakumbhaṇḍānaṁ devatānañca saddena.",
  "tika-s0301t8:59_4": "Brahmāno devānaṁ adaṁsūti sambandho.",
  "tika-s0301t8:60_0": "Sajjhāyamakaṁsu pasādanīyesu pasādavasena sannipatitaparisāya pasādajananatthaṁ bhagavati nikkhamitvāti bhagavati gandhakuṭito nikkhamitvā.",
  "tika-s0301t8:60_1": "Dharatiyevāti aduṭṭhataṁ patvā tiṭṭhateva.",
  "tika-s0301t8:61_0": "Koṇḍaññasuttavaṇṇanā niṭṭhitā.",
  "tika-s0301t8:62_0": "10. Moggallānasuttavaṇṇanā",
  "tika-s0301t8:63_0": "218.Paccavekkhatīti tesaṁ ariyānaṁ cittaṁ attano ñāṇacakkhunā pati avekkhati paccavekkhati.",
  "tika-s0301t8:63_1": "Pabbatassāti isigilipabbatassa.",
  "tika-s0301t8:63_2": "Dukkhapāraṁ gatanti vaṭṭadukkhassa pāraṁ pariyantaṁ gataṁ .",
  "tika-s0301t8:63_3": "Sabbaguṇasampannanti sabbehi buddhaguṇehi ca sāvakaguṇehi ca paripuṇṇaṁ.",
  "tika-s0301t8:63_4": "Anekākārasampannanti rūpaghosalūkhadhammappamāṇikānaṁ sattānaṁ tehi tehi ākārehi sabbesañca anekehi anantāparimeyyehi pasīditabbākārehi samannāgataṁ.",
  "tika-s0301t8:63_5": "Te pana ākārā yasmā anaññasādhāraṇā buddhaguṇā eva,",
  "tika-s0301t8:63_6": "tasmā āha ‘‘anekehi guṇehi samannāgata’’nti.",
  "tika-s0301t8:64_0": "Moggallānasuttavaṇṇanā niṭṭhitā.",
  "tika-s0301t8:65_0": "11. Gaggarāsuttavaṇṇanā",
  "tika-s0301t8:66_0": "219.Teti te devamanusse.",
  "tika-s0301t8:66_1": "‘‘Sarīravaṇṇenāti sarīre chavivaṇṇenā’’ti vadanti.",
  "tika-s0301t8:66_2": "Sarīravaṇṇenāti vā dhammarūpakāyaguṇena. ‘‘Yasasā’’tipi pāṭho, so evattho.",
  "tika-s0301t8:66_3": "Vigatamaloti abbhāmahikādīhi vigatūpakkileso . Bhāṇu vuccati pabhā,",
  "tika-s0301t8:66_4": "sātisayo bhāṇu etassa atthīti bhāṇumā.",
  "tika-s0301t8:66_5": "Sūriyoti āha ‘‘ādicco viyā’’ti.",
  "tika-s0301t8:67_0": "Gaggarāsuttavaṇṇanā niṭṭhitā.",
  "tika-s0301t8:68_0": "12. Vaṅgīsasuttavaṇṇanā",
  "tika-s0301t8:69_0": "220. So kira vicaratīti sambandho.",
  "tika-s0301t8:69_1": "‘‘Yathāyaṁ dīpo jambudīpoti jambunā paññāto,",
  "tika-s0301t8:69_2": "evāhampi tena jambunā paññāyissa’’nti jambusākhaṁ pariharitvā.",
  "tika-s0301t8:69_3": "Vādaṁ katvāti ‘‘imasmiṁ vāde sace te parājayo hoti, tvaṁ me dāso hohi. Sace me parājayo,",
  "tika-s0301t8:69_4": "ahaṁ te bhariyā’’ti evaṁ katikaṁ katvā.",
  "tika-s0301t8:69_5": "Vāde jayaparājayānubhāvenāti tathāpavattite vāde paribbājakassa jayānubhāvena ceva attano parājayena ca.",
  "tika-s0301t8:69_6": "Vayaṁ āgammāti sippuggahaṇavayaṁ āgamma. Vijjanti mantaṁ.",
  "tika-s0301t8:70_0": "Nibbattagativibhāvanavasena chavasīsabhāvaṁ dūseti vināsetīti chavadūsakaṁ sippaṁ, tathāpavattaṁ mantapadaṁ.",
  "tika-s0301t8:70_1": "Attano ānubhāvenāti niraye nibbattasattassa sīsaṁ yattha katthaci ṭhitaṁ buddhānubhāvena ānetvā dassetvā.",
  "tika-s0301t8:70_2": "Khīṇāsavassa sīsanti paramappicchatāya kañcipi ajānāpetvā araññaṁ pavisitvā parinibbutassa khīṇāsavassa chaḍḍitaṁ sīsakaṭāhaṁ.",
  "tika-s0301t8:70_3": "Dassesīti attano ānubhāvena ānetvā dassesi.",
  "tika-s0301t8:71_0": "‘‘Tumhe, bho gotama,",
  "tika-s0301t8:71_1": "jānāthā’’ti kāmaṁ vaṅgīso nibbattaṭṭhānaṁ sandhāya pucchati,",
  "tika-s0301t8:71_2": "bhagavā pana anupādisesanibbānaṁ sandhāya ‘‘āma,",
  "tika-s0301t8:71_3": "vaṅgīsa…pe… gatiṁ jānāmī’’ti āha.",
  "tika-s0301t8:71_4": "Vuttañhetaṁ ‘‘nibbānaṁ arahato gatī’’ti.",
  "tika-s0301t8:71_5": "Vaṅgīso sayaṁ mantabalena gatipariyāpannassa gatiṁ jānanto bhagavantampi ‘‘ayampi tathā’’ti maññamāno ‘‘mantena jānāsi, bho gotamā’’ti āha.",
  "tika-s0301t8:71_6": "Bhagavā attano buddhañāṇameva mantaṁ katvā dīpento ‘‘āma, vaṅgīsa,",
  "tika-s0301t8:71_7": "ekena manteneva jānāmī’’ti āha. Mudhā eva dātabbanti amūliko.",
  "tika-s0301t8:71_8": "Anantarahitāya bhūmiyā sayanaṁ thaṇḍilaseyyā.",
  "tika-s0301t8:71_9": "Ādi-saddena sāyatatiyaṁ udakorohaṇabhūmiharaṇādiṁ saṅgaṇhāti.",
  "tika-s0301t8:71_10": "So taṁ…pe… arahattaṁ pāpuṇīti iminā vaṅgīsatthero pabbajitvā na cirasseva sukhāya paṭipadāya arahattaṁ patto viya dissati,",
  "tika-s0301t8:71_11": "na kho panetaṁ evaṁ daṭṭhabbaṁ,",
  "tika-s0301t8:71_12": "āyatiṁ thero pabbajitvā samathavipassanāsu kammaṁ ārabhitvāpi dukkhāya paṭipadāya tādisaṁ kālaṁ vītināmetvā arahattaṁ pāpuṇi. Tenāha –",
  "tika-s0301t8:72_0": "‘‘Nikkhantaṁ vata maṁ santaṁ, agārasmānagāriyaṁ;",
  "tika-s0301t8:73_0": "Vitakkā upadhāvanti, pagabbhā kaṇhato ime’’. (saṁ. ni. 1.209; theragā. 1218);",
  "tika-s0301t8:74_0": "Āyasmato vaṅgīsassa anabhirati uppannā hoti, rāgo cittaṁ anuddhaṁseti, ‘‘kāmarāgena ḍayhāmi,",
  "tika-s0301t8:74_1": "cittaṁ me pariḍayhatī’’tiādi (theragā. 1232).",
  "tika-s0301t8:75_0": "Vimuttisukhanti sabbaso kilesavimuttiyaṁ nibbāne ca uppannaṁ sampatiarahattaphalasukhaṁ paṭisaṁvedentoti yathāparicchinnaṁ kālaṁ pati sammadeva vedento anubhavanto. Kavinā kataṁ, tato vā āgataṁ, tassa vā idanti kāveyaṁ,",
  "tika-s0301t8:75_1": "tadevettha ‘‘kāveyya’’nti vuttaṁ.",
  "tika-s0301t8:75_2": "Ye niyāmagataddasāti ye bhikkhū ariyā buddhānaṁ sāvakā phalaṭṭhabhāvena niyāmagatā ceva maggaṭṭhabhāvena niyāmadasā ca.",
  "tika-s0301t8:75_3": "Niyāmoti hi sammattaniyāmo adhippeto.",
  "tika-s0301t8:75_4": "Suāgamananti mama imassa satthuno santike āgamanaṁ upagamanaṁ,",
  "tika-s0301t8:75_5": "imasmiñca dhammavinaye āgamanaṁ pabbajanaṁ upasampadā sundaraṁ āgamanaṁ.",
  "tika-s0301t8:75_6": "Tattha kāraṇamāha ‘‘tisso vijjā’’tiādi.",
  "tika-s0301t8:75_7": "Avuttampi gāthāya atthato gahitameva therassa chaḷabhiññabhāvato.",
  "tika-s0301t8:76_0": "Vaṅgīsasuttavaṇṇanā niṭṭhitā.",
  "tika-s0301t8:77_0": "Sāratthappakāsiniyā saṁyuttanikāya-aṭṭhakathāya",
  "tika-s0301t8:78_0": "Vaṅgīsasaṁyuttavaṇṇanāya līnatthappakāsanā samattā."
}