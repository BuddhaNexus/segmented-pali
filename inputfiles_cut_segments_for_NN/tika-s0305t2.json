{
  "tika-s0305t2:0_0": "3. Satipaṭṭhānasaṁyuttaṁ",
  "tika-s0305t2:1_0": "1. Ambapālivaggo",
  "tika-s0305t2:2_0": "1. Ambapālisuttavaṇṇanā",
  "tika-s0305t2:3_0": "367.Ekāyanvāyanti sandhivasena vuttaṁ o-kārassa va-kāraṁ a-kārassa dīghaṁ katvā.",
  "tika-s0305t2:3_1": "Ayaṁ kira saṁyuttābhilāpo,",
  "tika-s0305t2:3_2": "tattha ayana-saddo maggapariyāyo.",
  "tika-s0305t2:3_3": "Na kevalaṁ ayameva,",
  "tika-s0305t2:3_4": "atha kho aññepi maggapariyāyāti paduddhāraṁ karonto “maggassa hī”tiādiṁ vatvā yadi maggapariyāyo āyana-saddo,",
  "tika-s0305t2:3_5": "kasmā puna maggoti vuttanti codanaṁ sandhāyāha “tasmā”tiādi.",
  "tika-s0305t2:3_6": "Tattha ekamaggoti ekova maggo.",
  "tika-s0305t2:3_7": "Na hi nibbānagāmimaggo añño atthīti.",
  "tika-s0305t2:3_8": "Nanu satipaṭṭhānaṁ idha maggoti adhippetaṁ,",
  "tika-s0305t2:3_9": "tadaññepi bahū maggadhammā atthīti?",
  "tika-s0305t2:3_10": "Saccaṁ atthi,",
  "tika-s0305t2:3_11": "te pana satipaṭṭhānaggahaṇeneva gahitā tadavinābhāvato.",
  "tika-s0305t2:3_12": "Tathā hi ñāṇavīriyādayo niddese gahitā,",
  "tika-s0305t2:3_13": "uddese satiyā eva gahaṇaṁ veneyyajjhāsayavasenāti daṭṭhabbaṁ,",
  "tika-s0305t2:3_14": "satiyā maggabhāvadassanatthañca.",
  "tika-s0305t2:3_15": "Na dvedhāpathabhūtoti iminā imassa dvayabhāvābhāvaṁ viya anibbānagāmibhāvābhāvañca dasseti.",
  "tika-s0305t2:3_16": "Nibbānagamanaṭṭhenāti nibbānaṁ gacchati etenāti nibbānagamanaṁ,",
  "tika-s0305t2:3_17": "so eva aviparītabhāvanāya attho,",
  "tika-s0305t2:3_18": "tena nibbānagamanaṭṭhena,",
  "tika-s0305t2:3_19": "nibbānādhigamūpāyatāyāti attho.",
  "tika-s0305t2:3_20": "Magganīyaṭṭhenāti gavesitabbatāya.",
  "tika-s0305t2:4_0": "Rāgādīhīti “rāgo malaṁ,",
  "tika-s0305t2:4_1": "doso malaṁ,",
  "tika-s0305t2:4_2": "moho mala”nti evaṁ vuttehi rāgādīhi malehi.",
  "tika-s0305t2:4_3": "Sā panāyaṁ saṁkiliṭṭhacittānaṁ visuddhi sijjhamānā yasmā sokādīnaṁ anuppādāya saṁvattati,",
  "tika-s0305t2:4_4": "tasmā vuttaṁ “sokaparidevānaṁ samatikkamāyā”tiādi.",
  "tika-s0305t2:4_5": "Tattha socanaṁ ñātibyasanādinimittaṁ cetaso santāpo antonijjhānaṁ soko.",
  "tika-s0305t2:4_6": "Ñātibyasanādinimittameva sokādhikatājanito “kahaṁ ekaputtakā”tiādinā paridevanavasena vācāvippalāpo paridevanaṁ paridevo.",
  "tika-s0305t2:4_7": "Tassa āyatiṁ anuppajjanaṁ idha samatikkamoti āha “pahānāyā”ti.",
  "tika-s0305t2:4_8": "Dukkhadomanassānanti ettha cetasikadukkhatāya domanassassapi dukkhasaddeneva gahaṇe siddhe saddena anivattanato",
  "tika-s0305t2:4_9": "sāmaññajotanāya visesavacanaṁ seṭṭhanti “domanassāna”nteva vuttaṁ.",
  "tika-s0305t2:4_10": "Cetasikadomanassassāti bhūtakathanaṁ daṭṭhabbaṁ.",
  "tika-s0305t2:4_11": "Ñāyati etena yāthāvato paṭivijjhīyati catusaccanti ñāyo vuccati ariyamaggo.",
  "tika-s0305t2:4_12": "Nanu ayampi maggo,",
  "tika-s0305t2:4_13": "kiṁ maggo eva maggassa adhigamāya hotīti codanaṁ sandhāyāha –",
  "tika-s0305t2:4_14": "“ayaṁ hī”tiādi.",
  "tika-s0305t2:4_15": "Taṇhāva kammakilesavipākānaṁ vinanaṭṭhena saṁsibbanaṭṭhena vānaṁ.",
  "tika-s0305t2:4_16": "Tena taṇhāvānena virahitattā tassa abhāvāti attho.",
  "tika-s0305t2:4_17": "Attapaccakkhāyāti attapaccakkhatthāya.",
  "tika-s0305t2:5_0": "Vaṇṇabhāsananti pasaṁsāvacanaṁ.",
  "tika-s0305t2:5_1": "Visuddhinti visujjhanaṁ kilesappahānaṁ.",
  "tika-s0305t2:5_2": "Uggahetabbanti ettha vācuggatakaraṇaṁ uggaho.",
  "tika-s0305t2:5_3": "Paricayakaraṇaṁ paripucchāmūlakattā taggahaṇeneva gahitanti daṭṭhabbaṁ.",
  "tika-s0305t2:6_0": "Na tato heṭṭhāti idha adhippetakāyādīnaṁ vedanādisabhāvattābhāvā kāyavedanācittavimuttassa tebhūmakadhammassa",
  "tika-s0305t2:6_1": "visuṁ vipallāsavatthantarabhāvena gahitattā ca heṭṭhā gahaṇesu vipallāsavatthūnaṁ aniṭṭhānaṁ sandhāya vuttaṁ.",
  "tika-s0305t2:6_2": "Pañcamassa pana vipallāsavatthuno abhāvena “na uddha”nti āha.",
  "tika-s0305t2:6_3": "Ārammaṇavibhāgena hettha satipaṭṭhānavibhāgoti.",
  "tika-s0305t2:6_4": "Tayo satipaṭṭhānāti satipaṭṭhānasaddassa atthuddhāradassanaṁ,",
  "tika-s0305t2:6_5": "na idha pāḷiyaṁ vuttassa satipaṭṭhānasaddassa atthadassanaṁ.",
  "tika-s0305t2:6_6": "Ādīsu hīti ettha ādi-saddena “phassasamudayā vedanānaṁ samudayo,",
  "tika-s0305t2:6_7": "nāmarūpasamudayā cittassa samudayo,",
  "tika-s0305t2:6_8": "manasikārasamudayā dhammānaṁ samudayo”ti satipaṭṭhānāti vuttānaṁ satigocarānaṁ pakāsake suttapadese saṅgaṇhāti.",
  "tika-s0305t2:6_9": "Evaṁ paṭisambhidāmaggapāḷiyampi avasesapāḷipadesadassanattho ādi-saddo daṭṭhabbo.",
  "tika-s0305t2:6_10": "Satiyā paṭṭhānanti satiyā patiṭṭhātabbaṭṭhānaṁ.",
  "tika-s0305t2:7_0": "Ariyoti ārakattādinā ariyaṁ sammāsambuddhamāha. Etthāti etasmiṁ saḷāyatanavibhaṅgasutte. Tattha hi –",
  "tika-s0305t2:8_0": "“Tayo satipaṭṭhānā yadariyo…pe…",
  "tika-s0305t2:8_1": "marahatīti iti kho panetaṁ vuttaṁ,",
  "tika-s0305t2:8_2": "kiñcetaṁ paṭicca vuttaṁ. Idha,",
  "tika-s0305t2:8_3": "bhikkhave,",
  "tika-s0305t2:8_4": "satthā sāvakānaṁ dhammaṁ deseti anukampako hitesī anukampaṁ upādāya –",
  "tika-s0305t2:8_5": "‘idaṁ vo hitāya idaṁ vo sukhāyā’ti.",
  "tika-s0305t2:8_6": "Tassa sāvakā na sussūsanti,",
  "tika-s0305t2:8_7": "na sotaṁ odahanti,",
  "tika-s0305t2:8_8": "na aññā cittaṁ upaṭṭhapenti,",
  "tika-s0305t2:8_9": "vokkamma ca satthusāsanā vattanti. Tatra,",
  "tika-s0305t2:8_10": "bhikkhave,",
  "tika-s0305t2:8_11": "tathāgato na ceva anattamano hoti,",
  "tika-s0305t2:8_12": "na ca anattamanataṁ paṭisaṁvedeti,",
  "tika-s0305t2:8_13": "anavassuto ca viharati sato sampajāno. Idaṁ,",
  "tika-s0305t2:8_14": "bhikkhave,",
  "tika-s0305t2:8_15": "paṭhamaṁ satipaṭṭhānaṁ.",
  "tika-s0305t2:8_16": "Yadariyo sevati…pe... marahati.",
  "tika-s0305t2:8_17": "Puna caparaṁ,",
  "tika-s0305t2:8_18": "bhikkhave,",
  "tika-s0305t2:8_19": "satthā …pe…",
  "tika-s0305t2:8_20": "idaṁ vo sukhāyāti.",
  "tika-s0305t2:8_21": "Tassa ekacce sāvakā na sussūsanti…pe…",
  "tika-s0305t2:8_22": "ekacce sāvakā sussūsanti…pe…",
  "tika-s0305t2:8_23": "na ca vokkamma satthusāsanā vattanti. Tatra,",
  "tika-s0305t2:8_24": "bhikkhave,",
  "tika-s0305t2:8_25": "tathāgato na ceva anattamano hoti,",
  "tika-s0305t2:8_26": "na ca anattamanataṁ paṭisaṁvedeti,",
  "tika-s0305t2:8_27": "na ceva attamano hoti,",
  "tika-s0305t2:8_28": "na ca attamanataṁ paṭisaṁvedeti.",
  "tika-s0305t2:8_29": "Anattamanatañca attamanatañca tadubhayaṁ abhinivajjetvā upekkhako viharati sato sampajāno. Idaṁ,",
  "tika-s0305t2:8_30": "bhikkhave,",
  "tika-s0305t2:8_31": "dutiyaṁ satipaṭṭhānaṁ…pe… marahati.",
  "tika-s0305t2:8_32": "Puna caparaṁ,",
  "tika-s0305t2:8_33": "bhikkhave,…pe…",
  "tika-s0305t2:8_34": "sukhāyāti,",
  "tika-s0305t2:8_35": "tassa sāvakā sussūsanti…pe… vattanti. Tatra,",
  "tika-s0305t2:8_36": "bhikkhave,",
  "tika-s0305t2:8_37": "tathāgato attamano ceva hoti,",
  "tika-s0305t2:8_38": "attamanatañca paṭisaṁvedeti,",
  "tika-s0305t2:8_39": "anavassuto ca viharati sato sampajāno. Idaṁ,",
  "tika-s0305t2:8_40": "bhikkhave,",
  "tika-s0305t2:8_41": "tatiyaṁ satipaṭṭhāna”nti –",
  "tika-s0305t2:9_0": "Evaṁ paṭighānunayehi anavassutatā niccaṁ upaṭṭhitassatitāya tadubhayavītivattatā “satipaṭṭhāna”nti vuttā.",
  "tika-s0305t2:9_1": "Buddhānaṁyeva hi niccaṁ upaṭṭhitassatitā hoti āveṇikadhammabhāvato,",
  "tika-s0305t2:9_2": "na paccekabuddhādīnaṁ.",
  "tika-s0305t2:9_3": "Pa-saddo ārambhaṁ joteti,",
  "tika-s0305t2:9_4": "ārambho ca pavattīti katvā āha “pavattayitabbatoti attho”ti.",
  "tika-s0305t2:9_5": "Satiyā karaṇabhūtāya paṭṭhānaṁ paṭṭhapetabbaṁ satipaṭṭhānaṁ.",
  "tika-s0305t2:9_6": "Ana-saddo hi bahulavacanena kammatthopi hotīti.",
  "tika-s0305t2:10_0": "Tathāssa kattuatthopi labbhatīti “patiṭṭhātīti paṭṭhāna”nti vuttaṁ.",
  "tika-s0305t2:10_1": "Upaṭṭhātīti ettha upa-saddo bhusatthavisiṭṭhaṁ pakkhandanaṁ dīpetīti “okkanditvā pakkhanditvā pavattatīti attho”ti vuttaṁ.",
  "tika-s0305t2:10_2": "Puna bhāvatthaṁ satisaddaṁ paṭṭhānasaddañca vaṇṇento “atha vā”tiādimāha.",
  "tika-s0305t2:10_3": "Tena purimavikappe sati-saddo paṭṭhāna-saddo ca kattuatthoti viññāyati.",
  "tika-s0305t2:10_4": "Saraṇaṭṭhenāti cirakatassa cirabhāsitassa ca anussaraṇaṭṭhena.",
  "tika-s0305t2:10_5": "Idanti yaṁ “satiyeva satipaṭṭhāna”nti vuttaṁ,",
  "tika-s0305t2:10_6": "idaṁ idha imasmiṁ suttapadese adhippetaṁ.",
  "tika-s0305t2:11_0": "Yadievanti yadi sati eva satipaṭṭhānaṁ,",
  "tika-s0305t2:11_1": "sati nāma eko dhammo,",
  "tika-s0305t2:11_2": "evaṁ sante kasmā satipaṭṭhānāti bahuvacananti āha “satīnaṁ bahuttā”tiādi.",
  "tika-s0305t2:11_3": "Yadi bahukā tā satiyo,",
  "tika-s0305t2:11_4": "atha kasmā maggoti ekavacananti yojanā.",
  "tika-s0305t2:11_5": "Magganaṭṭhenāti niyyānaṭṭhena.",
  "tika-s0305t2:11_6": "Niyyāniko hi maggadhammo,",
  "tika-s0305t2:11_7": "teneva niyyānikabhāvena ekattupagato ekantato nibbānaṁ gacchati,",
  "tika-s0305t2:11_8": "atthikehi ca tadatthaṁ maggīyatīti āha “vuttañheta”ntiādi.",
  "tika-s0305t2:11_9": "Tattha catassopi cetāti kāyānupassanādivasena catubbidhāpi ca etā satiyo.",
  "tika-s0305t2:11_10": "Aparabhāgeti ariyamaggakkhaṇe.",
  "tika-s0305t2:11_11": "Kiccaṁ sādhayamānāti pubbabhāge kāyādīsu ārammaṇesu subhasaññādividhamanavasena visuṁ visuṁ pavattitvā",
  "tika-s0305t2:11_12": "maggakkhaṇe sakiṁyeva tattha catubbidhassapi vipallāsassa samucchedavasena pahānakiccaṁ sādhayamānā ārammaṇakaraṇavasena",
  "tika-s0305t2:11_13": "nibbānaṁ gacchanti,",
  "tika-s0305t2:11_14": "tamevassa catukiccasādhanataṁ upādāya bahuvacananiddeso,",
  "tika-s0305t2:11_15": "tathāpi atthato bhedābhāvato maggoti ekavacanena vuccati. Tenāha –",
  "tika-s0305t2:11_16": "“tasmā catassopi eko maggoti vuttā”ti.",
  "tika-s0305t2:12_0": "Kathetukamyatāpucchā itarāsaṁ pucchānaṁ idha asambhavato niddesādivasena desetukāmatāya ca tathā vuttattā.",
  "tika-s0305t2:12_1": "“Ayañceva kāyo bahiddhā ca nāmarūpa”ntiādīsu khandhapañcakaṁ,",
  "tika-s0305t2:12_2": "“sukhañca kāyena paṭisaṁvedetī”tiādīsu vedanādayo tayo arūpakkhandhā,",
  "tika-s0305t2:12_3": "“yā tasmiṁ samaye kāyassa passaddhi paṭippassaddhī”tiādīsu vedanādayo tayo cetasikā khandhā “kāyo”ti vuccanti,",
  "tika-s0305t2:12_4": "tato visesanatthaṁ “kāyeti rūpakāye”ti āha.",
  "tika-s0305t2:12_5": "Kāyānupassīti ettha tassīlatthaṁ dassento “kāyaṁ anupassanasīlo”ti āha.",
  "tika-s0305t2:12_6": "Aniccato anupassatīti catusamuṭṭhānikakāyaṁ “anicca”nti anupassati,",
  "tika-s0305t2:12_7": "evaṁ passanto eva cassa aniccākārampi anupassatīti vuccati,",
  "tika-s0305t2:12_8": "tathābhūtassa cassa niccagāhassa visesopi na hotīti vuttaṁ “no niccato”ti.",
  "tika-s0305t2:12_9": "Tathā hesa “niccasaññaṁ pajahatī”ti vutto.",
  "tika-s0305t2:12_10": "Ettha ca aniccato eva anupassatīti evakāro luttaniddiṭṭhoti tena nivattitamatthaṁ dassetuṁ “no niccato”ti vuttaṁ.",
  "tika-s0305t2:12_11": "Na cettha dukkhānupassanādinivattanamāsaṅkitabbaṁ paṭiyoginivattanaparattā eva-kārassa,",
  "tika-s0305t2:12_12": "upari desanāāruḷhattā ca tāsaṁ.",
  "tika-s0305t2:12_13": "Dukkhato anupassatītiādīsupi eseva nayo.",
  "tika-s0305t2:12_14": "Ayaṁ pana viseso –",
  "tika-s0305t2:12_15": "aniccassa dukkhattā tameva kāyaṁ dukkhato anupassati,",
  "tika-s0305t2:12_16": "dukkhassa anattattā anattato anupassatīti.",
  "tika-s0305t2:13_0": "Yasmā pana yaṁ aniccaṁ dukkhaṁ anattā,",
  "tika-s0305t2:13_1": "na taṁ abhinanditabbaṁ,",
  "tika-s0305t2:13_2": "yañca na abhinanditabbaṁ,",
  "tika-s0305t2:13_3": "na tattha rajjitabbaṁ,",
  "tika-s0305t2:13_4": "tasmā vuttaṁ “aniccato anupassati,",
  "tika-s0305t2:13_5": "no niccato,",
  "tika-s0305t2:13_6": "dukkhato anupassati,",
  "tika-s0305t2:13_7": "no sukhato,",
  "tika-s0305t2:13_8": "anattato anupassati,",
  "tika-s0305t2:13_9": "no attato,",
  "tika-s0305t2:13_10": "nibbindati,",
  "tika-s0305t2:13_11": "no nandati,",
  "tika-s0305t2:13_12": "virajjati,",
  "tika-s0305t2:13_13": "no rajjatī”ti.",
  "tika-s0305t2:13_14": "So evaṁ arajjanto rāgaṁ nirodheti,",
  "tika-s0305t2:13_15": "no samudeti,",
  "tika-s0305t2:13_16": "samudayaṁ na karotīti attho.",
  "tika-s0305t2:13_17": "Evaṁ paṭipanno ca paṭinissajjati,",
  "tika-s0305t2:13_18": "no ādiyati.",
  "tika-s0305t2:13_19": "Ayañhi aniccādianupassanā tadaṅgavasena saddhiṁ kāyatannissayakhandhābhisaṅkhārehi kilesānaṁ pariccajanato",
  "tika-s0305t2:13_20": "saṅkhatadosadassanena tabbiparīte nibbāne tanninnatāya pakkhandanato “pariccāgapaṭinissaggo ceva pakkhandanapaṭinissaggo",
  "tika-s0305t2:13_21": "cā”ti vuccati.",
  "tika-s0305t2:13_22": "Tasmā tāya samannāgato bhikkhu vuttanayena kilese ca pariccajati,",
  "tika-s0305t2:13_23": "nibbāne ca pakkhandati,",
  "tika-s0305t2:13_24": "tathābhūto ca pariccajanavasena kilese na ādiyati,",
  "tika-s0305t2:13_25": "nāpi adosadassitāvasena saṅkhatārammaṇaṁ.",
  "tika-s0305t2:13_26": "Tena vuttaṁ “paṭinissajjati,",
  "tika-s0305t2:13_27": "no ādiyatī”ti.",
  "tika-s0305t2:13_28": "Idāni nissitāhi anupassanāhi yesaṁ dhammānaṁ pahānaṁ hoti,",
  "tika-s0305t2:13_29": "taṁ dassetuṁ “aniccato anupassanto niccasaññaṁ pajahatī”tiādi vuttaṁ.",
  "tika-s0305t2:13_30": "Tattha niccasaññanti saṅkhārā niccāti evaṁ pavattaṁ viparītasaññaṁ.",
  "tika-s0305t2:13_31": "Diṭṭhicittavipallāsapahānamukheneva saññāvipallāsappahānanti saññāgahaṇaṁ,",
  "tika-s0305t2:13_32": "saññāsīsena vā tesampi gahaṇaṁ daṭṭhabbaṁ.",
  "tika-s0305t2:13_33": "Nandinti sappītikataṇhaṁ.",
  "tika-s0305t2:13_34": "Sesaṁ vuttanayameva.",
  "tika-s0305t2:14_0": "Viharatīti iminā kāyānupassanāsamaṅgino iriyāpathavihāro vuttoti āha –",
  "tika-s0305t2:14_1": "“iriyatī”ti,",
  "tika-s0305t2:14_2": "iriyāpathaṁ pavattetīti attho.",
  "tika-s0305t2:14_3": "Ārammaṇakaraṇavasena abhibyāpanato “tīsu bhavesū”ti vuttaṁ,",
  "tika-s0305t2:14_4": "uppajjanavasena pana kilesā parittabhūmakā evāti.",
  "tika-s0305t2:14_5": "Yadipi kilesānaṁ pahānaṁ ātāpananti taṁ sammādiṭṭhiādīnampi attheva,",
  "tika-s0305t2:14_6": "ātappa-saddoviya pana ātāpa-saddopi vīriye eva niruḷhoti vuttaṁ “vīriyassetaṁ nāma”nti.",
  "tika-s0305t2:14_7": "Atha vā paṭipakkhappahāne sampayuttadhammānaṁ abbhussahanavasena pavattamānassa vīriyassa sātisayaṁ tadātāpananti vīriyameva tathā vuccati,",
  "tika-s0305t2:14_8": "na aññe dhammā.",
  "tika-s0305t2:15_0": "Ātāpīti cāyamīkāro pasaṁsāya,",
  "tika-s0305t2:15_1": "atisayassa vā dīpakoti ātāpīgahaṇena sammappadhānasamaṅgitaṁ dasseti.",
  "tika-s0305t2:15_2": "Sammā samantato sāmañca pajānanto sampajāno,",
  "tika-s0305t2:15_3": "asammissato vavatthāne aññadhammānupassitābhāvena sammā aviparītaṁ,",
  "tika-s0305t2:15_4": "sabbākārapajānanena samantato,",
  "tika-s0305t2:15_5": "uparūpari visesāvahabhāvena pavattiyā sāmaṁ pajānantoti attho.",
  "tika-s0305t2:15_6": "Yadi paññāya anupassati,",
  "tika-s0305t2:15_7": "kathaṁ satipaṭṭhānatāti āha “na hī”tiādi.",
  "tika-s0305t2:15_8": "Tasmā satiyā laddhupakārāya eva paññāya ettha yathāvutte kāye kammaṭṭhāniko bhikkhu anupassako,",
  "tika-s0305t2:15_9": "tasmā “kāyānupassī”ti vuccati.",
  "tika-s0305t2:15_10": "Antosaṅkhepo antolīnatā,",
  "tika-s0305t2:15_11": "kosajjanti attho.",
  "tika-s0305t2:15_12": "Upāyapariggahoti ettha sīlavisodhanādi gaṇanādi uggahakosallādi ca upāyo,",
  "tika-s0305t2:15_13": "tabbipariyāyato anupāyo veditabbo.",
  "tika-s0305t2:15_14": "Yasmā ca upaṭṭhitassatī yathāvuttaṁ upāyaṁ na pariccajati,",
  "tika-s0305t2:15_15": "anupāyañca na upādiyati,",
  "tika-s0305t2:15_16": "tasmā vuttaṁ “muṭṭhassati…pe…",
  "tika-s0305t2:15_17": "asamattho hotī”ti.",
  "tika-s0305t2:15_18": "Tenāti upāyānupāyānaṁ pariggahaparivajjanesu apariccāgāpariggahesu ca asamatthabhāvena.",
  "tika-s0305t2:15_19": "Assa yogino.",
  "tika-s0305t2:16_0": "Yasmā satiyevettha satipaṭṭhānaṁ vuttā,",
  "tika-s0305t2:16_1": "tasmāssa sampayuttadhammā vīriyādayo aṅganti āha –",
  "tika-s0305t2:16_2": "“sampayogaṅgañcassa dassetvā”ti.",
  "tika-s0305t2:16_3": "Aṅga-saddo cettha kāraṇapariyāyo daṭṭhabbo.",
  "tika-s0305t2:16_4": "Satiggahaṇenevettha sammāsamādhissapi gahaṇaṁ daṭṭhabbaṁ tassā samādhikkhandhe saṅgahitattā.",
  "tika-s0305t2:16_5": "Yasmā vā satisīsenāyaṁ desanā.",
  "tika-s0305t2:16_6": "Na hi kevalāya satiyā kilesappahānaṁ sambhavati,",
  "tika-s0305t2:16_7": "nibbānādhigamo vā,",
  "tika-s0305t2:16_8": "nāpi kevalā sati pavattati,",
  "tika-s0305t2:16_9": "tasmāssa jhānadesanāyaṁ savitakkādivacanassa viya sampayogaṅgadassanatāti aṅga-saddassa avayavapariyāyatā daṭṭhabbā.",
  "tika-s0305t2:16_10": "Pahānaṅganti “vivicceva kāmehī”tiādīsu viya pahātabbaṅgaṁ dassetuṁ.",
  "tika-s0305t2:16_11": "Yasmā ettha pubbabhāgamaggo adhippeto,",
  "tika-s0305t2:16_12": "na lokuttaramaggo,",
  "tika-s0305t2:16_13": "tasmā pubbabhāgiyameva vinayaṁ dassento “tadaṅgavinayena vā vikkhambhanavinayena vā”ti āha.",
  "tika-s0305t2:16_14": "Assāti yogino.",
  "tika-s0305t2:16_15": "Tesaṁ dhammānanti vedanādidhammānaṁ.",
  "tika-s0305t2:16_16": "Tesañhi tattha anadhippetattā “atthuddhāranayenetaṁ vutta”nti āha.",
  "tika-s0305t2:16_17": "Yaṁ panāti vibhaṅge,",
  "tika-s0305t2:16_18": "vibhaṅgapakaraṇeti adhippāyo.",
  "tika-s0305t2:16_19": "Etthāti “loke”ti etasmiṁ pade,",
  "tika-s0305t2:16_20": "tā ca lokiyā eva anupassanā nāma sammasananti katvā.",
  "tika-s0305t2:17_0": "Dukkhatoti vipariṇāmasaṅkhāradukkhatāhi dukkhasabhāvato,",
  "tika-s0305t2:17_1": "dukkhāti anupassitabbāti attho.",
  "tika-s0305t2:17_2": "Sesapadadvayepi eseva nayo.",
  "tika-s0305t2:17_3": "Yo sukhaṁdukkhato addāti yo bhikkhu sukhaṁ vedanaṁ vipariṇāmadukkhatāya dukkhanti paññācakkhunā addakkhi.",
  "tika-s0305t2:17_4": "Dukkhamaddakkhi sallatoti dukkhavedanaṁ pīḷājananato antotudanato dunnīharaṇato ca sallanti addakkhi passi.",
  "tika-s0305t2:17_5": "Adukkhamasukhanti upekkhāvedanaṁ.",
  "tika-s0305t2:17_6": "Santanti sukhadukkhānaṁ viya anoḷārikatāya paccayavasena vūpasantasabhāvattā ca santaṁ.",
  "tika-s0305t2:17_7": "Aniccatoti hutvā abhāvato udayabbayavantato tāvakālikato niccapaṭikkhepato ca aniccanti yo addakkhi.",
  "tika-s0305t2:17_8": "Sa ve sammaddaso bhikkhūti so bhikkhu ekaṁsena,",
  "tika-s0305t2:17_9": "paribyattaṁ vā vedanāya sammā passanakoti attho.",
  "tika-s0305t2:18_0": "Dukkhātipīti saṅkhāradukkhatāya dukkhā itipi.",
  "tika-s0305t2:18_1": "Sabbaṁ taṁ vedayitaṁ dukkhasmiṁ antogadhaṁ pariyāpannanti vadāmi saṅkhāradukkhanti vattabbato.",
  "tika-s0305t2:18_2": "Sukhadukkhatopi cāti sukhādīnaṁ ṭhitivipariṇāmañāṇasukhatāya ca vipariṇāmaṭṭhitiaññāṇadukkhatāya ca vuttattā",
  "tika-s0305t2:18_3": "tissopi sukhato tissopi ca dukkhato anupassitabbāti attho.",
  "tika-s0305t2:18_4": "Satta anupassanā heṭṭhā pakāsitā eva.",
  "tika-s0305t2:19_0": "Ārammaṇā…pe…",
  "tika-s0305t2:19_1": "bhedānanti rūpādiārammaṇanānattassa nīlāditabbhedassa,",
  "tika-s0305t2:19_2": "chandādiadhipatinānattassa hīnāditabbhedassa,",
  "tika-s0305t2:19_3": "ñāṇajhānādisahajātanānattassa sasaṅkhārikāsaṅkhārika-savitakka-savicārāditabbhedassa,",
  "tika-s0305t2:19_4": "kāmāvacarādibhūminānattassa,",
  "tika-s0305t2:19_5": "ukkaṭṭhamajjhimāditabbhedassa,",
  "tika-s0305t2:19_6": "kusalādikammanānattassa,",
  "tika-s0305t2:19_7": "devagatisaṁvattaniyatāditabbhedassa,",
  "tika-s0305t2:19_8": "kaṇhasukkavipākanānattassa,",
  "tika-s0305t2:19_9": "diṭṭhadhammavedanīyatāditabbhedassa,",
  "tika-s0305t2:19_10": "parittabhūmakādikiriyānānattassa,",
  "tika-s0305t2:19_11": "tihetukāditabbhedassa vasena anupassitabbanti yojanā.",
  "tika-s0305t2:19_12": "Ādi-saddena savatthukāvatthukādinānattassa puggalattayasādhāraṇāditabbhedassa ca saṅgaho daṭṭhabbo.",
  "tika-s0305t2:19_13": "Sarāgādīnanti mahāsatipaṭṭhānasutte āgatānaṁ sarāgavītarāgādibhedānaṁ.",
  "tika-s0305t2:19_14": "Salakkhaṇa-sāmaññalakkhaṇānanti phusanāditaṁtaṁsalakkhaṇānañceva aniccatādisāmaññalakkhaṇānañca vasenāti yojanā.",
  "tika-s0305t2:20_0": "Suññatadhammassāti anattatāsaṅkhātasuññatasabhāvassa.",
  "tika-s0305t2:20_1": "“Salakkhaṇa-sāmaññalakkhaṇāna”nti hi iminā yo ito bāhirakehi sāminivāsīkārakavedakaadhiṭṭhāyakabhāvena parikappito attā,",
  "tika-s0305t2:20_2": "tassa saṅkhāresu niccatā sukhatā viya katthacipi abhāvo vibhāvito.",
  "tika-s0305t2:20_3": "Natthi etesaṁ attāti anattā,",
  "tika-s0305t2:20_4": "yasmā pana saṅkhāresu ekadhammopi attā na hoti,",
  "tika-s0305t2:20_5": "tasmā te na attātipi anattāti ayaṁ tesaṁ suññatadhammo.",
  "tika-s0305t2:20_6": "Tassa suññatadhammassa,",
  "tika-s0305t2:20_7": "yaṁ vibhāvetuṁ abhidhamme “tasmiṁ kho pana samaye dhammā hontī”tiādinā suññatavāradesanā vuttā.",
  "tika-s0305t2:20_8": "Sesaṁ suviññeyyameva.",
  "tika-s0305t2:21_0": "Ambapālisuttavaṇṇanā niṭṭhitā.",
  "tika-s0305t2:22_0": "2. Satisuttavaṇṇanā",
  "tika-s0305t2:23_0": "368.",
  "tika-s0305t2:23_1": "Saratīti sato.",
  "tika-s0305t2:23_2": "Ayaṁ pana na yāya kāyaci satiyā sato,",
  "tika-s0305t2:23_3": "atha kho edisāyāti dassento “kāyādianupassanāsatiyā”ti āha.",
  "tika-s0305t2:23_4": "Catusampajaññapaññāyāti catubbidhasampajaññapaññāya,",
  "tika-s0305t2:23_5": "abhikkamanaṁ abhikkantanti āha –",
  "tika-s0305t2:23_6": "“abhikkantaṁ vuccati gamana”nti.",
  "tika-s0305t2:23_7": "Tathā paṭikkamanaṁ paṭikkantanti vuttaṁ –",
  "tika-s0305t2:23_8": "“paṭikkantaṁ nivattana”nti.",
  "tika-s0305t2:23_9": "Nivattanañca nivattimattaṁ,",
  "tika-s0305t2:23_10": "nivattitvā pana gamanaṁ gamanameva.",
  "tika-s0305t2:23_11": "Kāyaṁ abhiharanto abhigamanavasena kāyaṁ nāmento.",
  "tika-s0305t2:23_12": "Ṭhānanisajjāsayanesu yo gamanādividhinā kāyassa purato abhihāro,",
  "tika-s0305t2:23_13": "so abhikkamo,",
  "tika-s0305t2:23_14": "pacchato apaharaṇaṁ paṭikkamoti dassento “ṭhānepī”tiādimāha.",
  "tika-s0305t2:23_15": "Āsanassāti pīṭhakādiāsanassa.",
  "tika-s0305t2:23_16": "Purimaaṅgābhimukhoti aṭanikādipurimāvayavābhimukho.",
  "tika-s0305t2:23_17": "Saṁsarantoti saṁsappanto.",
  "tika-s0305t2:23_18": "Paccāsaṁsarantoti paṭiāsappanto.",
  "tika-s0305t2:23_19": "Eseva nayoti iminā sarīrasseva abhimukhasaṁsappanapaṭiāsappanāni nidasseti.",
  "tika-s0305t2:24_0": "Sammā pajānanaṁ sampajānaṁ.",
  "tika-s0305t2:24_1": "Tena attanā kātabbakiccassa karaṇasīlo sampajānakārīti āha –",
  "tika-s0305t2:24_2": "“sampajaññena sabbakiccakārī”ti.",
  "tika-s0305t2:24_3": "Sampajānameva hi sampajaññaṁ.",
  "tika-s0305t2:24_4": "Sampajaññasseva vā kārīti sampajaññasseva karaṇasīlo.",
  "tika-s0305t2:24_5": "Sampajaññaṁ karotevāti abhikkantādīsu asammohaṁ uppādeti eva,",
  "tika-s0305t2:24_6": "sampajānasseva vā kāro etassa atthīti sampajānakārī.",
  "tika-s0305t2:25_0": "Dhammato vaḍḍhitasaṅkhātena saha atthena vattatīti sātthakaṁ,",
  "tika-s0305t2:25_1": "abhikkantādi,",
  "tika-s0305t2:25_2": "sātthakassa sampajānanaṁ sātthakasampajaññaṁ.",
  "tika-s0305t2:25_3": "Sappāyassa attano upakārāvahassa hitassa sampajānanaṁ sappāyasampajaññaṁ.",
  "tika-s0305t2:25_4": "Abhikkamādīsu bhikkhācāragocare,",
  "tika-s0305t2:25_5": "aññatthāpi ca pavattesu avijahite kammaṭṭhānasaṅkhāte gocare sampajaññaṁ gocarasampajaññaṁ.",
  "tika-s0305t2:25_6": "Abhikkamādīsu asammuyhanameva sampajaññaṁ asammohasampajaññaṁ.",
  "tika-s0305t2:25_7": "Pariggaṇhitvāti tulayitvā tīretvā,",
  "tika-s0305t2:25_8": "paṭisaṅkhāyāti attho.",
  "tika-s0305t2:25_9": "Saṅghadassaneneva uposathapavāraṇādiatthaṁ gamanaṁ saṅgahitaṁ.",
  "tika-s0305t2:25_10": "Asubhadassanādīti ādi-saddena kasiṇaparikammādīnaṁ saṅgaho daṭṭhabbo.",
  "tika-s0305t2:25_11": "Saṅkhepato vuttamatthaṁ vivarituṁ “cetiyaṁ disvāpi hī”tiādi vuttaṁ.",
  "tika-s0305t2:25_12": "Arahattaṁ pāpuṇātīti ukkaṭṭhaniddeso eso.",
  "tika-s0305t2:25_13": "Samathavipassanuppādanampi hi bhikkhuno vuddhi eva.",
  "tika-s0305t2:25_14": "Dakkhiṇadvāreti cetiyaṅgaṇassa dakkhiṇadvāre,",
  "tika-s0305t2:25_15": "tathā pacchimadvāretiādīsu.",
  "tika-s0305t2:25_16": "Abhayavāpi pāḷiyanti abhayavāpiyā puratthimatīre.",
  "tika-s0305t2:26_0": "Buddhavaṁsa-ariyavaṁsa-cetiyavaṁsa-dīpavaṁsādivaṁsakathanato mahāariyavaṁsabhāṇako thero.",
  "tika-s0305t2:26_1": "Paññāyanaṭṭhāneti cetiyassa paññāyanaṭṭhāne.",
  "tika-s0305t2:26_2": "Ekapaduddhāreti paduddhārapatiṭṭhānaparivattanaṁ akatvā ekasmiṁyeva avaṭṭhāne.",
  "tika-s0305t2:26_3": "Kecīti abhayagirivāsino.",
  "tika-s0305t2:27_0": "Tasmiṁ panāti sātthakasampajaññavasena pariggahitaatthepi gamane.",
  "tika-s0305t2:27_1": "Attho nāma dhammato vaḍḍhīti yaṁ sātthakanti adhippetaṁ gamanaṁ,",
  "tika-s0305t2:27_2": "taṁ sappāyamevāti siyā kassaci āsaṅkāti tannivattanatthaṁ “cetiyadassanaṁ tāvā”tiādi āraddhaṁ.",
  "tika-s0305t2:27_3": "Cittakammarūpakāni viyāti cittakammakatā paṭimāyo viya,",
  "tika-s0305t2:27_4": "yantapayogena vā vicittakammā paṭimāya sadisā yantarūpakā viya.",
  "tika-s0305t2:27_5": "Asamapekkhanaṁ gehassitaaññāṇupekkhāvasena ārammaṇe ayoniso olokanādi.",
  "tika-s0305t2:27_6": "Yaṁ sandhāya vuttaṁ “cakkhunā rūpaṁ disvā uppajjati upekkhā bālassa mūḷhassa puthujjanassā”tiādi.",
  "tika-s0305t2:27_7": "Hatthiādisammaddena jīvitantarāyo.",
  "tika-s0305t2:27_8": "Visabhāgarūpadassanādinā brahmacariyantarāyo.",
  "tika-s0305t2:28_0": "Pabbajitadivasato paṭṭhāya bhikkhūnaṁ anuvattanakathā āciṇṇā,",
  "tika-s0305t2:28_1": "ananuvattanakathā pana tassā aparā dutiyā nāma hotīti āha –",
  "tika-s0305t2:28_2": "“dve kathā nāma na kathitapubbā”ti.",
  "tika-s0305t2:28_3": "Evanti iminā “sace panā”tiādikaṁ sabbampi vuttākāraṁ paccāmasati,",
  "tika-s0305t2:28_4": "na “purisassa mātugāmāsubha”ntiādikaṁ vuccamānaṁ.",
  "tika-s0305t2:29_0": "Yogakammassa pavattiṭṭhānatāya bhāvanāya ārammaṇaṁ kammaṭṭhānaṁ vuccatīti āha “kammaṭṭhānasaṅkhātaṁ gocara”nti.",
  "tika-s0305t2:29_1": "Uggahetvāti yathā uggahanimittaṁ uppajjati,",
  "tika-s0305t2:29_2": "evaṁ uggahakosallassa sampādanavasena uggahetvā.",
  "tika-s0305t2:30_0": "Haratīti kammaṭṭhānaṁ pavatteti,",
  "tika-s0305t2:30_1": "yāva piṇḍapātapaṭikkamā anuyuñjatīti attho.",
  "tika-s0305t2:30_2": "Na paccāharatīti āhārūpabhogato yāva divāṭṭhānupasaṅkamanā kammaṭṭhānaṁ na paṭineti.",
  "tika-s0305t2:30_3": "Samādāya vattati sammā ādiyitvā tesaṁ vattānaṁ paripūraṇavasena vattati.",
  "tika-s0305t2:30_4": "Sarīraparikammanti mukhadhovanādisarīrapaṭijagganaṁ.",
  "tika-s0305t2:30_5": "Dve tayo pallaṅketi dve tayo nisajjāvāre dve tīṇi uṇhāsanāni. Tenāha –",
  "tika-s0305t2:30_6": "“usumaṁ gāhāpento”ti.",
  "tika-s0305t2:30_7": "Kammaṭṭhānasīsenevāti kammaṭṭhānamukheneva kammaṭṭhānaṁ avijahanto eva.",
  "tika-s0305t2:30_8": "Tena “pattopi acetano”tiādinā pavattetabbakammaṭṭhānaṁ,",
  "tika-s0305t2:30_9": "yathāparihariyamānaṁ vā kammaṭṭhānaṁ avijahitvāti dasseti.",
  "tika-s0305t2:30_10": "Tathevāti tikkhattumeva.",
  "tika-s0305t2:30_11": "Paribhogacetiyato sarīracetiyaṁ garutaranti katvā “cetiyaṁ vanditvā”ti cetiyavandanāya paṭhamaṁ karaṇīyatā vuttā.",
  "tika-s0305t2:30_12": "Tathā hi aṭṭhakathāyaṁ –",
  "tika-s0305t2:30_13": "“cetiyaṁ bādhayamānā bodhisākhā haritabbā”ti vuttā.",
  "tika-s0305t2:30_14": "Buddhaguṇānussaraṇavaseneva bodhiñca paṇipātakaraṇanti āha –",
  "tika-s0305t2:30_15": "“buddhassa bhagavato sammukhā viya nipaccakāraṁ dassetvā”ti.",
  "tika-s0305t2:30_16": "Gāmasamīpeti gāmassa upacāraṭṭhāne.",
  "tika-s0305t2:31_0": "Janasaṅgahaṇatthanti “mayi akathente etesaṁ ko kathessatī”ti dhammānuggahena janasaṅgahaṇatthaṁ.",
  "tika-s0305t2:31_1": "Tasmāti yasmā “dhammakathā nāma kathetabbā evā”ti aṭṭhakathācariyā vadanti,",
  "tika-s0305t2:31_2": "yasmā ca dhammakathā kammaṭṭhānavinimuttā nāma natthi, tasmā.",
  "tika-s0305t2:31_3": "Kammaṭṭhānasīsenevāti attanā parihariyamānaṁ kammaṭṭhānaṁ avijahanto tadanuguṇaṁyeva dhammakathaṁ kathetvā.",
  "tika-s0305t2:31_4": "Anumodanaṁ katvāti etthāpi “kammaṭṭhānasīsenevā”ti ānetvā sambandhitabbaṁ.",
  "tika-s0305t2:31_5": "Sampattaparicchedenevāti paricito aparicitotiādivibhāgaṁ akatvā sampattakoṭiyā eva,",
  "tika-s0305t2:31_6": "samāgamamattenevāti attho.",
  "tika-s0305t2:31_7": "Bhayeti paracakkādibhaye.",
  "tika-s0305t2:32_0": "Kammajatejoti gahaṇiṁ sandhāyāha.",
  "tika-s0305t2:32_1": "Kammaṭṭhānavīthiṁ nārohati khudāparissamena kilantakāyattā samādhānābhāvato.",
  "tika-s0305t2:32_2": "Avasesaṭṭhāneti yāguyā aggahitaṭṭhāne.",
  "tika-s0305t2:32_3": "Poṅkhānupoṅkhanti kammaṭṭhānupaṭṭhānassa aviccheda-dassanametaṁ,",
  "tika-s0305t2:32_4": "yathā poṅkhānupoṅkhaṁ pavattāya sarapaṭipāṭiyā anavicchedo,",
  "tika-s0305t2:32_5": "evametassapi kammaṭṭhānupaṭṭhānassāti vuttaṁ hoti.",
  "tika-s0305t2:33_0": "Nikkhittadhuro bhāvanānuyoge.",
  "tika-s0305t2:33_1": "Vattapaṭipattiyā apūraṇena sabbavattāni bhinditvā.",
  "tika-s0305t2:33_2": "Kāme avītarāgo hoti.",
  "tika-s0305t2:33_3": "Kāye avītarāgo.",
  "tika-s0305t2:33_4": "Rūpe avītarāgo.",
  "tika-s0305t2:33_5": "Yāvadatthaṁ udarāvadehaṁ bhuñjitvā seyyasukhaṁ passasukhaṁ middhasukhaṁ anuyutto viharati.",
  "tika-s0305t2:33_6": "Aññataraṁ devanikāyaṁ paṇidhāya brahmacariyaṁ caratī”ti evaṁ vuttaṁ pañcavidhacetovinibandhacitto.",
  "tika-s0305t2:33_7": "Caritvāti pavattitvā.",
  "tika-s0305t2:34_0": "Gatapaccāgatikavattavasenāti bhāvanāsahitaṁyeva bhikkhāya gatapaccāgataṁ gamanapaccāgamanaṁ etassa atthīti gatapaccāgatikaṁ,",
  "tika-s0305t2:34_1": "tadeva vattaṁ,",
  "tika-s0305t2:34_2": "tassa vasena.",
  "tika-s0305t2:34_3": "Attano hitasukhaṁ kāmenti icchantīti attakāmā,",
  "tika-s0305t2:34_4": "dhammacchandavanto.",
  "tika-s0305t2:34_5": "“Dhammo”ti hi hitaṁ taṁnimittakañca sukhanti.",
  "tika-s0305t2:34_6": "Atha vā viññūnaṁ dhammānaṁ attaniyattā attabhāvaparicchannattā ca attā nāma dhammo.",
  "tika-s0305t2:34_7": "Tenāha bhagavā –",
  "tika-s0305t2:34_8": "“attadīpā,",
  "tika-s0305t2:34_9": "bhikkhave,",
  "tika-s0305t2:34_10": "viharatha attasaraṇā”tiādi.",
  "tika-s0305t2:34_11": "Taṁ kāmenti icchantīti attakāmā.",
  "tika-s0305t2:34_12": "Usabhaṁ nāma vīsati yaṭṭhiyo.",
  "tika-s0305t2:34_13": "Tāya saññāyāti tāya pāsāṇasaññāya,",
  "tika-s0305t2:34_14": "“ettakaṁ ṭhānamāgatā”ti jānantāti adhippāyo.",
  "tika-s0305t2:34_15": "So eva nayo ayaṁ bhikkhūtiādiko yo ṭhāne vutto,",
  "tika-s0305t2:34_16": "so eva nisajjāyapi nayo.",
  "tika-s0305t2:34_17": "Pacchato āgacchantānaṁ chinnabhattabhāvabhayenapi yonisomanasikāraṁ paribrūheti.",
  "tika-s0305t2:35_0": "Maddantāti dhaññakaraṇaṭṭhāne sālisīsāni maddantā.",
  "tika-s0305t2:35_1": "Mahāpadhānaṁ pūjessāmīti amhākaṁ atthāya lokanāthena cha vassāni kataṁ dukkaracariyaṁ evāhaṁ yathāsatti pūjessāmīti.",
  "tika-s0305t2:35_2": "Paṭipattipūjā hi satthupūjā,",
  "tika-s0305t2:35_3": "na āmisapūjāti.",
  "tika-s0305t2:35_4": "Ṭhānacaṅkamamevāti adhiṭṭhātabbairiyāpathakālavasena vuttaṁ,",
  "tika-s0305t2:35_5": "na bhojanādikālesu avassaṁ kātabbanisajjāya paṭikkhepavasena.",
  "tika-s0305t2:36_0": "Vīthiṁ otaritvā ito cito anoloketvā paṭhamameva vīthiyo sallakkhetabbāti āha “vīthiyo sallakkhetvā”ti.",
  "tika-s0305t2:36_1": "Yaṁ sandhāya vuccati –",
  "tika-s0305t2:36_2": "“pāsādikena abhikkantenā”tiādi.",
  "tika-s0305t2:36_3": "Taṁ dassetuṁ “tattha cā”tiādi vuttaṁ.",
  "tika-s0305t2:36_4": "Āhāre paṭikūlasaññaṁ upaṭṭhapetvātiādīsu yaṁ vattabbaṁ,",
  "tika-s0305t2:36_5": "taṁ heṭṭhā vuttameva.",
  "tika-s0305t2:36_6": "Aṭṭhaṅgasamannāgatanti “yāvadeva imassa kāyassa ṭhitiyā”tiādinā vuttehi aṭṭhahi aṅgehi samannāgataṁ katvā.",
  "tika-s0305t2:36_7": "Neva davāyātiādi pana paṭikkhepadassanaṁ.",
  "tika-s0305t2:37_0": "Paccekabodhiṁ sacchikaroti,",
  "tika-s0305t2:37_1": "yadi upanissayasampanno hotīti sambandho.",
  "tika-s0305t2:37_2": "Idañca yathā heṭṭhā tīsu ṭhānesu,",
  "tika-s0305t2:37_3": "evaṁ ito paresu ṭhānesu upanetvā sambandhitabbaṁ.",
  "tika-s0305t2:37_4": "Tattha paccekabodhiyā upanissayasampadā kappānaṁ dve asaṅkhyeyyāni satasahassañca tajjaṁ puññañāṇasambhārasambharaṇaṁ,",
  "tika-s0305t2:37_5": "sāvakabodhiyaṁ aggasāvakānaṁ ekaṁ asaṅkhyeyyaṁ kappasatasahassañca,",
  "tika-s0305t2:37_6": "mahāsāvakānaṁ kappasatasahassameva tajjaṁ sambhārasambharaṇaṁ,",
  "tika-s0305t2:37_7": "itaresaṁ atītāsu jātīsu vivaṭṭasannissayavasena nibbattitaṁ nibbedhabhāgiyaṁ kusalaṁ.",
  "tika-s0305t2:37_8": "Bāhiyo dārucīriyoti bāhiyavisaye jātasaṁvaddhatāya bāhiyo,",
  "tika-s0305t2:37_9": "dārucīrapariharaṇena dārucīriyoti laddhasamañño.",
  "tika-s0305t2:37_10": "So hi āyasmā “tasmātiha te, bāhiya,",
  "tika-s0305t2:37_11": "evaṁ sikkhitabbaṁ –",
  "tika-s0305t2:37_12": "diṭṭhe diṭṭhamattaṁ bhavissatī”tiādivasappavattena saṁkhitteneva ovādena khippataraṁ visesaṁ adhigacchi.",
  "tika-s0305t2:37_13": "Tena vuttaṁ “khippābhiñño vā hoti seyyathāpi thero bāhiyo dārucīriyo”ti.",
  "tika-s0305t2:37_14": "Evaṁ mahāpañño vātiādīsu yathārahaṁ vattabbanti.",
  "tika-s0305t2:38_0": "Tanti asammuyhanaṁ.",
  "tika-s0305t2:38_1": "Evanti idāni vuccamānākāradassanaṁ.",
  "tika-s0305t2:38_2": "Attā abhikkamatīti iminā andhaputhujjanassa diṭṭhiggāhavasena abhikkame sammuyhanaṁ dasseti,",
  "tika-s0305t2:38_3": "ahaṁ abhikkamāmīti pana iminā mānaggāhavasena,",
  "tika-s0305t2:38_4": "tadubhayaṁ pana taṇhāya vinā na hotīti taṇhāggāhavasenapi sammuyhanaṁ dassitameva hoti,",
  "tika-s0305t2:38_5": "“tathā asammuyhanto”ti vatvā taṁ asammuyhanaṁ yena ghanavinibbhogena hoti,",
  "tika-s0305t2:38_6": "taṁ dassento “abhikkamāmīti citte uppajjamāne”tiādimāha.",
  "tika-s0305t2:38_7": "Tattha yasmā vāyodhātuyā anugatā tejodhātu uddharaṇassa paccayo.",
  "tika-s0305t2:38_8": "Uddharaṇagatikā hi tejodhātūti uddharaṇe vāyodhātuyā tassā anugatabhāvo,",
  "tika-s0305t2:38_9": "tasmā imāsaṁ dvinnamettha dhātūnaṁ sāmatthiyato adhimattatā,",
  "tika-s0305t2:38_10": "itarāsañca omattatāti dassento “ekekapāduddharaṇe…pe…",
  "tika-s0305t2:38_11": "balavatiyo”ti āha.",
  "tika-s0305t2:38_12": "Yasmā pana tejodhātuyā anugatā vāyodhātu atiharaṇavītiharaṇānaṁ paccayo.",
  "tika-s0305t2:38_13": "Tiriyagatikāya hi vāyodhātuyā atiharaṇavītiharaṇesu sātisayo byāpāroti tejodhātuyā tassānugatabhāvo,",
  "tika-s0305t2:38_14": "tasmā imāsaṁ dvinnamettha sāmatthiyato adhimattatā,",
  "tika-s0305t2:38_15": "itarāsañca omattatāti dassento “tathā atiharaṇavītiharaṇesū”ti āha.",
  "tika-s0305t2:38_16": "Satipi anugamanānugantabbatāvisese tejodhātuvāyodhātubhāvamattaṁ sandhāya tathā-saddaggahaṇaṁ.",
  "tika-s0305t2:39_0": "Tattha akkantaṭṭhānato pādassa ukkhipanaṁ uddharaṇaṁ,",
  "tika-s0305t2:39_1": "ṭhitaṭṭhānaṁ atikkamitvā purato haraṇaṁ atiharaṇaṁ.",
  "tika-s0305t2:39_2": "Rukkhakhāṇuādipariharaṇatthaṁ,",
  "tika-s0305t2:39_3": "patiṭṭhitapādaghaṭṭanapariharaṇatthaṁ vā passena haraṇaṁ vītiharaṇaṁ.",
  "tika-s0305t2:39_4": "Yāva patiṭṭhitapādo,",
  "tika-s0305t2:39_5": "tāva āharaṇaṁ atiharaṇaṁ,",
  "tika-s0305t2:39_6": "tato paraṁ haraṇaṁ vītiharaṇanti ayaṁ vā etesaṁ viseso.",
  "tika-s0305t2:39_7": "Yasmā pathavīdhātuyā anugatā āpodhātu vossajjanassa paccayo.",
  "tika-s0305t2:39_8": "Garutarasabhāvā hi āpodhātūti vossajjane pathavīdhātuyā tassānugatabhāvo,",
  "tika-s0305t2:39_9": "tasmā tāsaṁ dvinnamettha sāmatthiyato adhimattatā,",
  "tika-s0305t2:39_10": "itarāsañca omattatāti dassento āha “vossajjane…pe…",
  "tika-s0305t2:39_11": "balavatiyo”ti.",
  "tika-s0305t2:39_12": "Yasmā pana āpodhātuyā anugatā pathavīdhātu sannikkhepanassa paccayo.",
  "tika-s0305t2:39_13": "Patiṭṭhābhāve viya patiṭṭhāpanepi tassā sātisayakiccattā āpodhātuyā tassā anugatabhāvo,",
  "tika-s0305t2:39_14": "tathā ghaṭṭanakiriyāya pathavīdhātuyā vasena sannirumbhanassa sijjhanato tatthāpi pathavīdhātuyā āpodhātuanugatabhāvo,",
  "tika-s0305t2:39_15": "tasmā vuttaṁ –",
  "tika-s0305t2:39_16": "“tathā sannikkhepanasannirumbhanesū”ti.",
  "tika-s0305t2:40_0": "Tatthāti tasmiṁ abhikkamane,",
  "tika-s0305t2:40_1": "tesu vā vuttesu uddharaṇādīsu chasu koṭṭhāsesu.",
  "tika-s0305t2:40_2": "Uddharaṇeti uddharaṇakkhaṇe.",
  "tika-s0305t2:40_3": "Rūpārūpadhammāti uddharaṇākārena pavattā rūpadhammā taṁsamuṭṭhāpakā arūpadhammā ca.",
  "tika-s0305t2:40_4": "Atiharaṇaṁ na pāpuṇanti khaṇamattāvaṭṭhānato.",
  "tika-s0305t2:40_5": "Tattha tatthevāti yattha yattha uppannā,",
  "tika-s0305t2:40_6": "tattha tattheva.",
  "tika-s0305t2:40_7": "Na hi dhammānaṁ desantarasaṅkamanaṁ atthi.",
  "tika-s0305t2:40_8": "Pabbaṁ pabbantiādi uddharaṇādikoṭṭhāse sandhāya sabhāgasantativasena vuttanti veditabbaṁ.",
  "tika-s0305t2:40_9": "Atiittaro hi rūpadhammānampi pavattikkhaṇo,",
  "tika-s0305t2:40_10": "gamanassādānaṁ devaputtānaṁ heṭṭhupariyāyena paṭimukhaṁ dhāvantānaṁ sirasi pāde ca baddhakhuradhārāsamāgamatopi sīghataro.",
  "tika-s0305t2:40_11": "Yathā tilānaṁ bhajjiyamānānaṁ taṭataṭāyanena bhedo lakkhīyati,",
  "tika-s0305t2:40_12": "evaṁ saṅkhatadhammānaṁ uppādenāti dassanatthaṁ “taṭataṭāyantā”ti vuttaṁ.",
  "tika-s0305t2:40_13": "Uppannā hi ekantato bhijjantīti.",
  "tika-s0305t2:41_0": "Saddhiṁ rūpenāti idaṁ tassa tassa cittassa nirodhena saddhiṁ nirujjhanakarūpadhammavasena vuttaṁ,",
  "tika-s0305t2:41_1": "yaṁ tato sattarasamacittassa uppādakkhaṇe uppannaṁ.",
  "tika-s0305t2:41_2": "Aññathā yadi rūpārūpadhammā samānakkhaṇā siyuṁ,",
  "tika-s0305t2:41_3": "“rūpaṁ garupariṇāmaṁ dandhanirodha”ntiādivacanehi virodho siyā. Tathā – “nāhaṁ,",
  "tika-s0305t2:41_4": "bhikkhave,",
  "tika-s0305t2:41_5": "aññaṁ ekadhammampi samanupassāmi,",
  "tika-s0305t2:41_6": "yaṁ evaṁ lahuparivattaṁ,",
  "tika-s0305t2:41_7": "yathayidaṁ citta”nti evamādipāḷiyā ca.",
  "tika-s0305t2:41_8": "Cittacetasikā hi sārammaṇasabhāvā yathābalaṁ attano ārammaṇapaccayabhūtamatthaṁ vibhāventāyeva uppajjantīti",
  "tika-s0305t2:41_9": "tesaṁ taṁsabhāvanipphattianantaraṁ nirodho,",
  "tika-s0305t2:41_10": "rūpadhammā pana anārammaṇā pakāsetabbā.",
  "tika-s0305t2:41_11": "Evaṁ tesaṁ pakāsetabbabhāvanipphatti soḷasahi cittehi hotīti taṅkhaṇāyukatā tesaṁ icchitā,",
  "tika-s0305t2:41_12": "lahukaviññāṇassa visayasaṅgatimattapaccayatāya tiṇṇaṁ khandhānaṁ,",
  "tika-s0305t2:41_13": "visayasaṅgatimattatāya ca viññāṇassa lahuparivattitā,",
  "tika-s0305t2:41_14": "dandhamahābhūtapaccayatāya rūpadhammānaṁ dandhaparivattitā.",
  "tika-s0305t2:41_15": "Nānādhātuyā yathābhūtañāṇaṁ kho pana tathāgatasseva,",
  "tika-s0305t2:41_16": "tena ca purejātapaccayo rūpadhammova vutto,",
  "tika-s0305t2:41_17": "pacchājātapaccayo ca tassevāti rūpārūpadhammānaṁ samānakkhaṇatā na yujjateva,",
  "tika-s0305t2:41_18": "tasmā vuttanayenevettha attho veditabbo.",
  "tika-s0305t2:42_0": "Aññaṁuppajjate cittaṁ,",
  "tika-s0305t2:42_1": "aññaṁ cittaṁ nirujjhatīti yaṁ purimuppannaṁ cittaṁ,",
  "tika-s0305t2:42_2": "taṁ aññaṁ,",
  "tika-s0305t2:42_3": "taṁ pana nirujjhantaṁ aparassa anantarādipaccayo hutvā eva nirujjhatīti tathāladdhapaccayaṁ aññaṁ uppajjate cittaṁ.",
  "tika-s0305t2:42_4": "Yadi evaṁ tesaṁ antaro labbheyyāti,",
  "tika-s0305t2:42_5": "noti āha “avīcimanupabandho”ti.",
  "tika-s0305t2:42_6": "Yathā vīci antaro na labbhati,",
  "tika-s0305t2:42_7": "“tadeveta”nti avisesavidū maññanti,",
  "tika-s0305t2:42_8": "evaṁ anu anu pabandho cittasantāno rūpasantāno ca nadīsotova nadiyaṁ udakappavāho viya vattati.",
  "tika-s0305t2:43_0": "Abhimukhaṁ lokitaṁ ālokitanti āha “puratopekkhana”nti.",
  "tika-s0305t2:43_1": "Yasmā yaṁdisābhimukho gacchati tiṭṭhati nisīdati vā,",
  "tika-s0305t2:43_2": "tadabhimukhaṁ pekkhanaṁ ālokitaṁ,",
  "tika-s0305t2:43_3": "tasmā tadanugataṁ vidisālokanaṁ vilokitanti āha “vilokitaṁ nāma anudisāpekkhana”nti.",
  "tika-s0305t2:43_4": "Sammajjanaparibhaṇḍādikaraṇe olokitassa,",
  "tika-s0305t2:43_5": "ullokāharaṇādīsu ullokitassa,",
  "tika-s0305t2:43_6": "pacchato āgacchantassa parissayassa parivajjanādivasena apalokitassa ca siyā sambhavoti āha –",
  "tika-s0305t2:43_7": "“iminā vā mukhena sabbānipi tāni gahitānevā”ti.",
  "tika-s0305t2:44_0": "Kāyasakkhinti kāyena sacchikatavantaṁ,",
  "tika-s0305t2:44_1": "paccakkhakārinanti attho.",
  "tika-s0305t2:44_2": "Sohāyasmā vipassanākāle eva “yamevāhaṁ indriyesu aguttadvārataṁ nissāya sāsane anabhiratiādivippakāraṁ patto,",
  "tika-s0305t2:44_3": "tameva suṭṭhu niggahessāmī”ti ussāhajāto balavahirottappo,",
  "tika-s0305t2:44_4": "tattha ca katādhikārattā indriyasaṁvare ukkaṁsapāramippatto,",
  "tika-s0305t2:44_5": "teneva naṁ satthā –",
  "tika-s0305t2:44_6": "“etadaggaṁ,",
  "tika-s0305t2:44_7": "bhikkhave,",
  "tika-s0305t2:44_8": "mama sāvakānaṁ bhikkhūnaṁ indriyesu guttadvārānaṁ yadidaṁ nando”ti etadagge ṭhapesi.",
  "tika-s0305t2:45_0": "Sātthakatā ca sappāyatā ca veditabbā ālokitavilokitassāti ānetvā sambandho.",
  "tika-s0305t2:45_1": "Tasmāti kammaṭṭhānāvijahanasseva gocarasampajaññabhāvatoti vuttamevatthaṁ hetubhāvena paccāmasati.",
  "tika-s0305t2:45_2": "Attano kammaṭṭhānavaseneva ālokanavilokanaṁ kātabbaṁ,",
  "tika-s0305t2:45_3": "khandhādikammaṭṭhānikehi añño upāyo na gavesitabboti adhippāyo.",
  "tika-s0305t2:45_4": "Yasmā ālokitādisamaññāpi dhammamattasseva pavattiviseso,",
  "tika-s0305t2:45_5": "tasmā tassa yāthāvato pajānanaṁ asammohasampajaññanti dassetuṁ “abbhantare”tiādi vuttaṁ.",
  "tika-s0305t2:45_6": "Cittakiriyavāyodhātuvipphāravasenāti kiriyamayacittasamuṭṭhānavāyodhātuyā calanākārapavattivasena.",
  "tika-s0305t2:45_7": "Adho sīdatīti thokaṁ otarati.",
  "tika-s0305t2:45_8": "Uddhaṁ laṅghetīti laṅghantaṁ viya upari gacchati.",
  "tika-s0305t2:46_0": "Aṅgakiccaṁ sādhayamānanti padhānabhūtaṁ aṅgakiccaṁ nipphādentaṁ,",
  "tika-s0305t2:46_1": "upapattibhavassa sarīraṁ hutvāti attho.",
  "tika-s0305t2:46_2": "Paṭhamajavanepi…pe…",
  "tika-s0305t2:46_3": "sattamajavanepi na hotīti idaṁ pañcadvāraviññāṇavīthiyaṁ “itthī puriso”ti rajjanādīnaṁ abhāvaṁ sandhāya vuttaṁ.",
  "tika-s0305t2:46_4": "Tattha hi āvajjanavoṭṭhabbanānaṁ ayoniso āvajjanavoṭṭhabbanavasena iṭṭhe itthirūpādimhi lobhamattaṁ,",
  "tika-s0305t2:46_5": "aniṭṭhe paṭighamattaṁ uppajjati.",
  "tika-s0305t2:46_6": "Manodvāre pana “itthī puriso”ti rajjanādi hoti,",
  "tika-s0305t2:46_7": "tassa pañcadvārajavanaṁ mūlaṁ,",
  "tika-s0305t2:46_8": "yathāvuttaṁ vā sabbaṁ bhavaṅgādi.",
  "tika-s0305t2:46_9": "Evaṁ manodvārajavanassa mūlabhūtadhammaparijānanavaseneva mūlapariññā vuttā,",
  "tika-s0305t2:46_10": "āgantukatāvakālikatā pana pañcadvārajavanasseva apubbabhāvavasena ceva ittarabhāvavasena ca vuttā.",
  "tika-s0305t2:46_11": "Heṭṭhupariyavasena bhijjitvā patitesūti heṭṭhimassa uparimassa ca aparāparaṁ bhaṅgappattimāha.",
  "tika-s0305t2:47_0": "Tanti javanaṁ.",
  "tika-s0305t2:47_1": "Tassa javanassa na yuttanti sambandho.",
  "tika-s0305t2:47_2": "Āgantuko abbhāgato.",
  "tika-s0305t2:47_3": "Udayabbayaparicchinno tāvatako kālo etesanti tāvakālikāni.",
  "tika-s0305t2:48_0": "Etaṁ asammohasampajaññaṁ.",
  "tika-s0305t2:48_1": "Samavāyeti sāmaggiyaṁ.",
  "tika-s0305t2:48_2": "Tatthāti pañcakkhandhavasena ālokanavilokane paññāyamāne tabbinimutto –",
  "tika-s0305t2:48_3": "ko eko āloketi,",
  "tika-s0305t2:48_4": "ko viloketi.",
  "tika-s0305t2:48_5": "Upanissayapaccayoti idaṁ suttantanayena pariyāyato vuttaṁ.",
  "tika-s0305t2:48_6": "Sahajātapaccayoti nidassanamattametaṁ aññamaññasampayuttaatthiavigatādipaccayānampi labbhanato.",
  "tika-s0305t2:49_0": "Kāleti samiñjituṁ yuttakāle samiñjantassa,",
  "tika-s0305t2:49_1": "tathā pasāretuṁ yuttakāle pasārentassa.",
  "tika-s0305t2:49_2": "“Maṇisappo nāma ekā sappajātī”ti vadanti.",
  "tika-s0305t2:49_3": "Laḷananti kampanaṁ,",
  "tika-s0305t2:49_4": "līḷākaraṇaṁ vā.",
  "tika-s0305t2:50_0": "Uṇhapakatiko pariḷāhabahulakāyo.",
  "tika-s0305t2:50_1": "Sīlassa vidūsanena ahitāvahattā micchājīvavasena uppannaṁ asappāyaṁ.",
  "tika-s0305t2:50_2": "“Cīvarampi acetana”ntiādinā cīvarassa viya kāyopi acetanoti kāyassa attasuññatāvibhāvanena “abbhantare”tiādinā",
  "tika-s0305t2:50_3": "vuttamevatthaṁ paridīpento itarītarasantosassa kāraṇaṁ dasseti.",
  "tika-s0305t2:50_4": "Tenāha “tasmā”tiādi.",
  "tika-s0305t2:51_0": "Catupañcagaṇṭhikāhatoti āhatacatupañcagaṇṭhiko, catupañcagaṇṭhikāhi vā hatasobho.",
  "tika-s0305t2:52_0": "Aṭṭhavidhopi atthoti aṭṭhavidhopi payojanaviseso.",
  "tika-s0305t2:52_1": "Mahāsivattheravādavasena “imassa kāyassa ṭhitiyā”tiādinā nayena vutto daṭṭhabbo.",
  "tika-s0305t2:52_2": "Imasmiṁ pakkhe “neva davāyātiādinā nayenā”ti pana idaṁ paṭikkhepaṅgadassanamukhena pāḷi āgatāti katvā vuttanti daṭṭhabbaṁ.",
  "tika-s0305t2:53_0": "Pathavīsandhārakajalassa taṁsandhārakavāyunā viya paribhuttassa āhārassa vāyodhātuyāva āsaye avaṭṭhānanti āha –",
  "tika-s0305t2:53_1": "“vāyodhātuvaseneva tiṭṭhatī”ti.",
  "tika-s0305t2:53_2": "Atiharatīti yāva mukhā abhiharati.",
  "tika-s0305t2:53_3": "Vītiharatīti tato kucchiyaṁ vimissaṁ karonto harati.",
  "tika-s0305t2:53_4": "Atiharatīti vā mukhadvāraṁ atikkāmento harati.",
  "tika-s0305t2:53_5": "Vītiharatīti kucchigataṁ passato harati.",
  "tika-s0305t2:53_6": "Parivattetīti aparāparaṁ cāreti.",
  "tika-s0305t2:53_7": "Ettha ca āhārassa dhāraṇaparivattanasañcuṇṇanavisosanāni pathavīdhātusahitā eva vāyodhātu karoti,",
  "tika-s0305t2:53_8": "na kevalāti tāni pathavīdhātuyā kiccabhāvena vuttāni,",
  "tika-s0305t2:53_9": "sā eva dhāraṇādīni kiccāni karontassa sādhāraṇāti vuttāni.",
  "tika-s0305t2:53_10": "Allattañca anupāletīti yathā vāyodhātuādīhi aññehi visosanaṁ na hoti,",
  "tika-s0305t2:53_11": "tathā anupāleti allabhāvaṁ.",
  "tika-s0305t2:53_12": "Tejodhātūti gahaṇīsaṅkhātā tejodhātu.",
  "tika-s0305t2:53_13": "Sā hi antopaviṭṭhaṁ āhāraṁ paripāceti.",
  "tika-s0305t2:53_14": "Añjaso hotīti āhārassa pavisanādīnaṁ maggo hoti.",
  "tika-s0305t2:53_15": "Ābhujatīti pariyesanavasena,",
  "tika-s0305t2:53_16": "ajjhoharaṇajiṇṇājiṇṇatādipaṭisaṁvedanavasena ca āvajjeti,",
  "tika-s0305t2:53_17": "vijānātīti attho.",
  "tika-s0305t2:53_18": "Taṁtaṁvijānanassa paccayabhūtoyeva hi payogo “sammāpayogo”ti vutto.",
  "tika-s0305t2:53_19": "Yena hi payogena pariyesanādi nipphajjati,",
  "tika-s0305t2:53_20": "so tabbisayavijānanampi nipphādeti nāma tadavinābhāvato.",
  "tika-s0305t2:53_21": "Atha vā sammāpayogaṁ sammāpaṭipattiṁ anvāya āgamma ābhujati samannāharati.",
  "tika-s0305t2:53_22": "Ābhogapubbako hi sabbopi viññāṇabyāpāroti tathā vuttaṁ.",
  "tika-s0305t2:54_0": "Gamanatoti bhikkhācāravasena gocaragāmaṁ uddissa gamanato.",
  "tika-s0305t2:54_1": "Pariyesanatoti gocaragāme bhikkhatthaṁ āhiṇḍanato.",
  "tika-s0305t2:54_2": "Paribhogatoti āhārassa paribhuñjanato.",
  "tika-s0305t2:54_3": "Āsayatoti pittādiāsayato.",
  "tika-s0305t2:54_4": "Āsayati ettha ekajjhaṁ pavattamānopi kammabalavavatthito hutvā mariyādavasena aññamaññaṁ asaṅkarato sayati tiṭṭhati pavattatīti āsayo,",
  "tika-s0305t2:54_5": "āmāsayassa upari tiṭṭhanako pittādiko.",
  "tika-s0305t2:54_6": "Mariyādattho hi ayamākāro.",
  "tika-s0305t2:54_7": "Nidheti yathābhutto āhāro nicito hutvā tiṭṭhati etthāti nidhānaṁ, āmāsayo,",
  "tika-s0305t2:54_8": "tato nidhānato.",
  "tika-s0305t2:54_9": "Aparipakkatoti gahaṇīsaṅkhātena kammajatejena avipakkato.",
  "tika-s0305t2:54_10": "Paripakkatoti yathābhuttassa āhārassa vipakkabhāvato.",
  "tika-s0305t2:54_11": "Phalatoti nipphattito.",
  "tika-s0305t2:54_12": "Nissandatoti ito cito ca vissandanato.",
  "tika-s0305t2:54_13": "Sammakkhanatoti sabbaso makkhanato.",
  "tika-s0305t2:54_14": "Ayamettha saṅkhepo,",
  "tika-s0305t2:54_15": "vitthāro pana visuddhimaggasaṁvaṇṇanāya gahetabbo.",
  "tika-s0305t2:55_0": "Sarīrato sedā muccantīti vegasandhāraṇena uppannapariḷāhato sarīrato sedā muccanti.",
  "tika-s0305t2:55_1": "Aññe ca rogā kaṇṇasūlabhagandarādayo.",
  "tika-s0305t2:55_2": "Aṭṭhāneti manussāmanussapariggahe ayuttaṭṭhāne khettadevāyatanādike.",
  "tika-s0305t2:55_3": "Kuddhā hi manussā amanussāpi vā jīvitakkhayaṁ pāpenti.",
  "tika-s0305t2:55_4": "Vissaṭṭhattā neva tassabhikkhuno attano,",
  "tika-s0305t2:55_5": "kassaci anissajjitattā jigucchanīyattā ca na parassa,",
  "tika-s0305t2:55_6": "udakatumbatoti veḷunāḷiādiudakabhājanato.",
  "tika-s0305t2:55_7": "Tanti chaḍḍitaudakaṁ.",
  "tika-s0305t2:56_0": "Ettha ca eko iriyāpatho dvīsu ṭhānesu āgato,",
  "tika-s0305t2:56_1": "so pubbe abhikkamapaṭikkamagahaṇena.",
  "tika-s0305t2:56_2": "“Gamanepi purato pacchato ca kāyassa abhiharaṇaṁ vuttanti idha gamanameva gahita”nti apare.",
  "tika-s0305t2:56_3": "Yasmā idha sampajaññakathāyaṁ asammohasampajaññameva dhuraṁ,",
  "tika-s0305t2:56_4": "tasmā antarantare iriyāpathe pavattānaṁ rūpārūpadhammānaṁ tattha tattheva nirodhadassanavasena sampajānakāritā gahitāti.",
  "tika-s0305t2:56_5": "Majjhimabhāṇakā pana evaṁ vadanti –",
  "tika-s0305t2:56_6": "eko hi bhikkhu gacchanto aññaṁ cintento,",
  "tika-s0305t2:56_7": "aññaṁ vitakkento gacchati,",
  "tika-s0305t2:56_8": "eko kammaṭṭhānaṁ avissajjetvāva gacchati,",
  "tika-s0305t2:56_9": "tathā eko tiṭṭhanto,",
  "tika-s0305t2:56_10": "nisīdanto,",
  "tika-s0305t2:56_11": "sayanto aññaṁ cintento,",
  "tika-s0305t2:56_12": "aññaṁ vitakkento sayati,",
  "tika-s0305t2:56_13": "eko kammaṭṭhānaṁ avissajjetvāva sayati.",
  "tika-s0305t2:56_14": "Ettakena pana na pākaṭaṁ hotīti caṅkamanena dīpenti.",
  "tika-s0305t2:56_15": "Yo bhikkhu caṅkamanaṁ otaritvā caṅkamanakoṭiyaṁ ṭhito pariggaṇhāti –",
  "tika-s0305t2:56_16": "“pācīnacaṅkamanakoṭiyaṁ pavattā rūpārūpadhammā pacchimacaṅkamanakoṭiṁ appatvā ettheva niruddhā,",
  "tika-s0305t2:56_17": "pacchimacaṅkamanakoṭiyaṁ pavattāpi pācīnacaṅkamanakoṭiṁ appatvā ettheva niruddhā,",
  "tika-s0305t2:56_18": "caṅkamanamajjhe pavattā ubho koṭiyo appatvā ettheva niruddhā,",
  "tika-s0305t2:56_19": "caṅkamane pavattā rūpārūpadhammā ṭhānaṁ appatvā ettheva niruddhā,",
  "tika-s0305t2:56_20": "ṭhāne pavattā nisajjaṁ appatvā ettheva niruddhā,",
  "tika-s0305t2:56_21": "nisajjāya pavattā sayanaṁ appatvā ettheva niruddhā”ti,",
  "tika-s0305t2:56_22": "evaṁ pariggaṇhanto pariggaṇhanto eva cittaṁ bhavaṅgaṁ otāreti,",
  "tika-s0305t2:56_23": "uṭṭhahanto pana kammaṭṭhānaṁ gahetvāva uṭṭhahati.",
  "tika-s0305t2:56_24": "Ayaṁ bhikkhu gatādīsu sampajānakārī nāma hotīti.",
  "tika-s0305t2:57_0": "Evampi sutte kammaṭṭhānaṁ avibhūtaṁ hoti,",
  "tika-s0305t2:57_1": "kammaṭṭhānaṁ avibhūtaṁ na kātabbaṁ,",
  "tika-s0305t2:57_2": "tasmā so bhikkhu yāva sakkoti,",
  "tika-s0305t2:57_3": "tāva caṅkamitvā ṭhatvā nisīditvā sayamāno evaṁ pariggahetvā sayati –",
  "tika-s0305t2:57_4": "“kāyo acetano mañco acetano,",
  "tika-s0305t2:57_5": "kāyo na jānāti ‘ahaṁ mañce sayito’ti,",
  "tika-s0305t2:57_6": "mañcopi na jānāti ‘mayi kāyo sayito’ti,",
  "tika-s0305t2:57_7": "acetano kāyo acetane mañce sayito”ti,",
  "tika-s0305t2:57_8": "evaṁ pariggaṇhanto eva cittaṁ bhavaṅgaṁ otāreti,",
  "tika-s0305t2:57_9": "pabujjhanto kammaṭṭhānaṁ gahetvāva pabujjhatīti ayaṁ sutte sampajānakārī nāma hoti.",
  "tika-s0305t2:57_10": "Kāyikādikiriyānibbattanena tammayattā āvajjanakiriyānibbattakattā āvajjanakiriyāsamuṭṭhitattā ca javanaṁ,",
  "tika-s0305t2:57_11": "sabbampi vā chadvārappavattaṁ kiriyāmayapavattaṁ nāma,",
  "tika-s0305t2:57_12": "tasmiṁ sati jāgaritaṁ nāma hotīti pariggaṇhanto jāgarite sampajānakārī nāma.",
  "tika-s0305t2:57_13": "Apica rattindivaṁ cha koṭṭhāse katvā pañca koṭṭhāse jaggantopi jāgarite sampajānakārī nāma hotīti.",
  "tika-s0305t2:58_0": "Vimuttāyatanasīse ṭhatvā dhammaṁ desentopi bāttiṁsatiracchānakathaṁ pahāya dasakathāvatthunissitasappāyakathaṁ",
  "tika-s0305t2:58_1": "kathentopi bhāsite sampajānakārī nāma hoti.",
  "tika-s0305t2:58_2": "Aṭṭhatiṁsāya ārammaṇesu cittaruciyaṁ ārammaṇaṁ manasikāraṁ pavattentopi dutiyajjhānaṁ samāpannopi tuṇhībhāve sampajānakārī nāma.",
  "tika-s0305t2:58_3": "Dutiyañhi jhānaṁ vacīsaṅkhārappahānato visesato tuṇhībhāvo nāmāti.",
  "tika-s0305t2:58_4": "Oṭṭhe cātiādīsu ca-saddena kaṇṭhasīsanābhiādīnaṁ saṅgaho daṭṭhabbo.",
  "tika-s0305t2:58_5": "Tadanurūpaṁ payoganti tassa uppattiyā anucchavikaṁ cittassa pavattiākārasaññitaṁ payogaṁ,",
  "tika-s0305t2:58_6": "yato sabbe vicārādayo nipphajjanti.",
  "tika-s0305t2:58_7": "Upādārūpapavattiyāti viññattivikārasahitasaddāyatanuppattiyā.",
  "tika-s0305t2:58_8": "Evanti vuttappakārena.",
  "tika-s0305t2:58_9": "Sattasupi ṭhānesu asammuyhanavasena “missaka”nti vuttaṁ.",
  "tika-s0305t2:58_10": "Maggasammāsatiyāpi kāyānupassanādianurūpattā sampajaññānurūpapubbabhāgaṁ sattaṭṭhāniyassa ekantalokiyattā.",
  "tika-s0305t2:59_0": "Satisuttavaṇṇanā niṭṭhitā.",
  "tika-s0305t2:60_0": "3. Bhikkhusuttavaṇṇanā",
  "tika-s0305t2:61_0": "369.",
  "tika-s0305t2:61_1": "Yasmā so bhikkhu “desetu me, bhante,",
  "tika-s0305t2:61_2": "bhagavā saṁkhittena dhamma”nti saṁkhittena dhammadesanaṁ yāci,",
  "tika-s0305t2:61_3": "tassa saṁkhittarucibhāvato,",
  "tika-s0305t2:61_4": "tasmā saṁkhitteneva dhammaṁ desetukāmo bhagavā “tasmātihā”tiādimāhāti vuttaṁ –",
  "tika-s0305t2:61_5": "“yasmā saṁkhittena desanaṁ yācasi, tasmā”ti.",
  "tika-s0305t2:61_6": "Kammassakatādiṭṭhikasseva lokiyalokuttaraguṇavisesā ijjhanti,",
  "tika-s0305t2:61_7": "na diṭṭhivipannassa,",
  "tika-s0305t2:61_8": "tasmā vuttaṁ “diṭṭhīti kammassakatādiṭṭhī”ti.",
  "tika-s0305t2:62_0": "4. Sālasuttavaṇṇanā",
  "tika-s0305t2:63_0": "370.",
  "tika-s0305t2:63_1": "Yathānusiṭṭhaṁ paṭipajjamāne apāyadukkhe apātanavasena dhāraṇaṭṭhena dhammo,",
  "tika-s0305t2:63_2": "sāsanabrahmacariyaṁ,",
  "tika-s0305t2:63_3": "tadeva tadaṅgādivasena kilesānaṁ vinayanaṭṭhena vinayoti āha –",
  "tika-s0305t2:63_4": "“dhammoti vā…pe… nāma”nti.",
  "tika-s0305t2:63_5": "Paṭipakkhadhammehi anabhibhūtatāya eko udetīti ekodīti laddhanāmo samādhi bhūto jāto etesanti ekodibhūtā.",
  "tika-s0305t2:63_6": "Ettha ca ekodibhūtāti etena upacārajjhānāvaho pubbabhāgiko samādhi vutto.",
  "tika-s0305t2:63_7": "Samāhitāti etena upacārappanāsamādhi.",
  "tika-s0305t2:63_8": "Ekaggacittāti etena subhāvito vasippatto appanāsamādhi vuttoti veditabbo.",
  "tika-s0305t2:63_9": "Navakabhikkhūhi bhāvitasatipaṭṭhānā pubbabhāgā.",
  "tika-s0305t2:63_10": "Te hi yathābhūtañāṇāya bhāvitā.",
  "tika-s0305t2:63_11": "Yathābhūtañāṇanti hi sotāpattimaggañāṇaṁ idhādhippetaṁ.",
  "tika-s0305t2:63_12": "Khīṇāsavehi bhāvitasatipaṭṭhānāpi pubbabhāgā.",
  "tika-s0305t2:63_13": "Tesañhi katakaraṇīyānaṁ diṭṭhadhammasukhavihārāya satipaṭṭhānabhāvanā,",
  "tika-s0305t2:63_14": "sekkhānaṁ pana satipaṭṭhānabhāvanā pariññatthāya pavattā lokiyā,",
  "tika-s0305t2:63_15": "parijānanavasena pavattā lokuttarāti “missakā”ti vuttaṁ.",
  "tika-s0305t2:64_0": "5. Akusalarāsisuttavaṇṇanā",
  "tika-s0305t2:65_0": "371.",
  "tika-s0305t2:65_1": "Pañcame kevaloti kusaladhammehi asammisso,",
  "tika-s0305t2:65_2": "tato eva sakalo sukkapakkho anavajjaṭṭho.",
  "tika-s0305t2:65_3": "Sesaṁ vuttanayameva.",
  "tika-s0305t2:66_0": "6. Sakuṇagghisuttavaṇṇanā",
  "tika-s0305t2:67_0": "372.",
  "tika-s0305t2:67_1": "Pākatikasakuṇakulesu balavabhāvato tesaṁ hananato sakuṇagghi.",
  "tika-s0305t2:67_2": "Senoti vuttaṁ “senassetaṁ adhivacana”nti,",
  "tika-s0305t2:67_3": "senaviseso pana so veditabbo.",
  "tika-s0305t2:67_4": "Āmisatthāya pattattā “lobhasāhasena pattā”ti vuttaṁ,",
  "tika-s0305t2:67_5": "lobhanimittena sāhasākārena pattāti attho.",
  "tika-s0305t2:67_6": "Naṅgalena kaṭṭhaṁ kasitaṁ naṅgalakaṭṭhaṁ,",
  "tika-s0305t2:67_7": "taṁ karīyati etthāti naṅgalakaṭṭhakaraṇanti āha –",
  "tika-s0305t2:67_8": "“adhunā kaṭṭhaṁ khettaṭṭhāna”nti.",
  "tika-s0305t2:67_9": "Leḍḍuyo tiṭṭhanti etthāti leḍḍuṭṭhānaṁ,",
  "tika-s0305t2:67_10": "leḍḍunimittaṁ kasitaṭṭhānaṁ.",
  "tika-s0305t2:67_11": "Vajjatīti vadaṁ, vacanaṁ.",
  "tika-s0305t2:67_12": "Kucchitaṁ vadaṁ avadaṁ.",
  "tika-s0305t2:67_13": "Garahane hi ayaṁ a-kāro yathā –",
  "tika-s0305t2:67_14": "“aputto abhariyā”ti.",
  "tika-s0305t2:67_15": "Avadaṁ mānetīti avadamānā,",
  "tika-s0305t2:67_16": "attano balamadena lāpaṁ atimaññitvā vadantīti attho.",
  "tika-s0305t2:67_17": "Tenevāha “gaccha kho,",
  "tika-s0305t2:67_18": "tvaṁ lāpa,",
  "tika-s0305t2:67_19": "tatrapi me gantvā na mokkhasī”ti.",
  "tika-s0305t2:67_20": "Yaṁ pana aṭṭhakathāyaṁ vuttaṁ “attano balassa suṭṭhu vaṇṇaṁ vadamānā”ti,",
  "tika-s0305t2:67_21": "tattha attato āpannaṁ gahetvā vuttaṁ.",
  "tika-s0305t2:67_22": "“Vadamāno”ti vā pāṭho,",
  "tika-s0305t2:67_23": "sārambhavasena avhāyantoti attho.",
  "tika-s0305t2:67_24": "Tenāha “ehi kho dāni sakuṇagghī”ti.",
  "tika-s0305t2:67_25": "Suṭṭhu ṭhapetvāti jiyāmuttasarassa viya sīghapātayogyatākaraṇena ubho pakkhe sammā ṭhapetvā.",
  "tika-s0305t2:67_26": "Ayanti sakuṇagghi.",
  "tika-s0305t2:67_27": "Ñatvāti yathābhūtadassanena attano ñāṇena jānitvā.",
  "tika-s0305t2:67_28": "Phālīyitthāti phālacchedatikhiṇasikhare sukkhaleḍḍusmiṁ bhijjittha.",
  "tika-s0305t2:68_0": "7. Makkaṭasuttavaṇṇanā",
  "tika-s0305t2:69_0": "373.Sañcāroti sañcaraṇaṁ.",
  "tika-s0305t2:69_1": "Lepanti silesasadisaṁ ālepanaṁ.",
  "tika-s0305t2:69_2": "Kājasikkā viyāti kājadaṇḍake olaggetabbā sikkā viya.",
  "tika-s0305t2:69_3": "Apica catasso rajjuyo upari bandhanaṭṭhānañcāti pañcaṭṭhānaṁ.",
  "tika-s0305t2:69_4": "Oḍḍitoti olambito.",
  "tika-s0305t2:69_5": "Thunantoti nitthunanto.",
  "tika-s0305t2:70_0": "8. Sūdasuttavaṇṇanā",
  "tika-s0305t2:71_0": "374.",
  "tika-s0305t2:71_1": "Āhārasampādanena taṁtaṁāhāravatthugate sūdeti paggharetīti sūdo,",
  "tika-s0305t2:71_2": "bhattakārako.",
  "tika-s0305t2:71_3": "Daharehi manāpataraṁ accetabbato atikkamitabbato accayā,",
  "tika-s0305t2:71_4": "bhojane rasavisesā,",
  "tika-s0305t2:71_5": "tasmā nānaccayehīti nānappakārarasavisesehīti attho.",
  "tika-s0305t2:71_6": "Tena vuttaṁ “nānaccayehī”tiādi.",
  "tika-s0305t2:71_7": "Aggīyati asaṅkarato vibhajīyatīti aggo,",
  "tika-s0305t2:71_8": "ambilameva aggo ambilaggoti āha –",
  "tika-s0305t2:71_9": "“ambilaggehīti ambilakoṭṭhāsehī”ti.",
  "tika-s0305t2:71_10": "Dātuṁ abhiharitabbatāya abhihārā,",
  "tika-s0305t2:71_11": "deyyadhammā. Tenāha –",
  "tika-s0305t2:71_12": "“abhihaṭānaṁ dāyāna”nti.",
  "tika-s0305t2:71_13": "Idaṁ me kammaṭṭhānaṁ anulomaṁvāti idaṁ mama kammaṭṭhānaṁ evaṁ pavattamānaṁ anulomāvasānameva hutvā tiṭṭhati.",
  "tika-s0305t2:71_14": "Evaṁ puna pavattamānaṁ ussakkitvā visesanibbattanatthameva hotīti evaṁ nimittaṁ gahetuṁ na sakkoti bālo abyatto,",
  "tika-s0305t2:71_15": "paṇḍito pana sakkoti.",
  "tika-s0305t2:71_16": "Attano cittassāti attano bhāvanācittassa.",
  "tika-s0305t2:71_17": "Pubbabhāgavipassanā satipaṭṭhānāva kathitā “sakassa cittassa nimittaṁ uggaṇhātī”ti vuttattā.",
  "tika-s0305t2:72_0": "9. Gilānasuttavaṇṇanā",
  "tika-s0305t2:73_0": "375.Pādagāmoti nagarassa padasadiso mahantagāmo.",
  "tika-s0305t2:73_1": "Tenevāha “vesāliyaṁ viharati veḷuvagāmake”ti.",
  "tika-s0305t2:73_2": "Ahitanisedhana-hitaniyojana-byasanapariccajana-lakkhaṇo mittabhāvo yesu atthi, te mittā.",
  "tika-s0305t2:73_3": "Ye pana diṭṭhamattasahāyā,",
  "tika-s0305t2:73_4": "te sandiṭṭhā.",
  "tika-s0305t2:73_5": "Ye savisesaṁ bhattimanto,",
  "tika-s0305t2:73_6": "te sambhattāti dassento “mittāti mittāvā”tiādimāha.",
  "tika-s0305t2:73_7": "Assāti bhagavato.",
  "tika-s0305t2:73_8": "Pañcamiyaṁ aṭṭhamiyaṁ cātuddasiyaṁ pañcadasiyanti ekekasmiṁ pakkhe cattāro vāre katvā māsassa aṭṭhavāre.",
  "tika-s0305t2:74_0": "Vedanānaṁ balavabhāvena kharo pharuso kakkhaḷo.",
  "tika-s0305t2:74_1": "Ābādhoti pubbakammahetutāya kammasamuṭṭhāno ābādho saṅkhāradukkhatāsaṅkhāto sabbakālikattā sarīrassa sabhāgarogo nāma.",
  "tika-s0305t2:74_2": "Nāyamīdiso ābādho,",
  "tika-s0305t2:74_3": "ayaṁ pana bahalatarabyādhitāya “visabhāgarogo”ti vutto.",
  "tika-s0305t2:74_4": "Anta-saddo samīpapavattoti āha –",
  "tika-s0305t2:74_5": "“maraṇantaṁ maraṇasantika”nti.",
  "tika-s0305t2:74_6": "Vedanā…pe…",
  "tika-s0305t2:74_7": "akaronto ukkaṁsagatabhāvitakāyāditāya.",
  "tika-s0305t2:74_8": "Apīḷiyamānoti apīḷiyamāno viya.",
  "tika-s0305t2:74_9": "Ovādameva bhikkhusaṅghassa apalokananti āha –",
  "tika-s0305t2:74_10": "“ovādānusāsaniṁ adatvāti vuttaṁ hotī”ti.",
  "tika-s0305t2:74_11": "Pubbabhāgavīriyaṁ nāma phalasamāpattiyā parikammabhūtavipassanāvīriyaṁ.",
  "tika-s0305t2:74_12": "Jīvitampi jīvitasaṅkhāro patituṁ adatvā attabhāvassa abhisaṅkharaṇato.",
  "tika-s0305t2:75_0": "“Ettakaṁ kālaṁ atikkamitvā vuṭṭhahissāmī”ti khaṇaparicchedavatī samāpatti khaṇikasamāpatti.",
  "tika-s0305t2:75_1": "Niggumbaṁ nijjaṭaṁ katvāti rūpasattakārūpasattakavasena pavattiyamānaṁ vipassanābhāvanaṁ sabbaso khilavirahena niggumbaṁ,",
  "tika-s0305t2:75_2": "abyākulatāya nijjaṭaṁ katvā.",
  "tika-s0305t2:75_3": "Mahāvipassanāvasenāti paccekaṁ savisesaṁ vitthāritānaṁ aṭṭhārasādīnaṁ mahāvipassanānaṁ vasena vipassitvā samāpannā yā samāpatti,",
  "tika-s0305t2:75_4": "sā suṭṭhu vikkhambheti vedanaṁ mahābalavatāya pubbārammaṇassa,",
  "tika-s0305t2:75_5": "mahānubhāvatāya tathāpavattitavipassanāvīriyassa.",
  "tika-s0305t2:75_6": "Yathānāmātiādinā tassa nidassanaṁ dasseti.",
  "tika-s0305t2:75_7": "Vedanāti dukkhavedanā.",
  "tika-s0305t2:75_8": "Cuddasahākārehīti tasseva sattakadvayassa vasena vadati.",
  "tika-s0305t2:75_9": "Sannetvāti antarantarā samāpannajjhānasamāpattisambhūtena vipassanāpītisinehena temetvā.",
  "tika-s0305t2:75_10": "Samāpattīti phalasamāpatti.",
  "tika-s0305t2:76_0": "Gilānā vuṭṭhitoti gilānabhāvato vuṭṭhito.",
  "tika-s0305t2:76_1": "Sarīrassa garuthaddhabhāvappatti madhurakatāti āha –",
  "tika-s0305t2:76_2": "“sañjātagarubhāvo sañjātathaddhabhāvo”ti.",
  "tika-s0305t2:76_3": "Nānākāratoti puratthimādibhedato.",
  "tika-s0305t2:76_4": "Satipaṭṭhānadhammāti pubbe attanā bhāviyamānā satipaṭṭhānadhammā.",
  "tika-s0305t2:76_5": "Pākaṭā na honti kāyacittānaṁ akammaññatāya.",
  "tika-s0305t2:76_6": "Tanti dhammāti pariyattidhammā na ñāyanti.",
  "tika-s0305t2:77_0": "Anantaraṁ abāhiranti dhammavasena puggalavasena ca antarabāhiraṁ akatvā.",
  "tika-s0305t2:77_1": "Ettakantiādinā vuttamevatthaṁ vivarati.",
  "tika-s0305t2:77_2": "Daharakāleti attano daharakāle.",
  "tika-s0305t2:77_3": "Na evaṁ hotīti “ahaṁ bhikkhusaṅghaṁ pariharissāmī”tiādiko mānataṇhāmūlako issāmacchariyānaṁ pavattiākāro tathāgatassa na hoti,",
  "tika-s0305t2:77_4": "nattheva pageva tesaṁ samucchinnattāti āha –",
  "tika-s0305t2:77_5": "“bodhipallaṅkeyevā”tiādi.",
  "tika-s0305t2:77_6": "Paṭisaṅkharaṇena veṭhena missakena.",
  "tika-s0305t2:77_7": "Maññeti yathāvuttaṁ paṭisaṅkharaṇasaññitena veṭhamissakena viya jarasakaṭaṁ.",
  "tika-s0305t2:77_8": "Arahattaphalaveṭhenāti arahattaphalasamāpattisaññitena atthabhāvaveṭhena.",
  "tika-s0305t2:78_0": "Phalasamāpattiyā adhippetattā “ekaccānaṁ vedanānanti lokiyānaṁ vedanāna”nti vuttaṁ.",
  "tika-s0305t2:78_1": "Attadīpāti ettha atta-saddena dhammo eva vutto,",
  "tika-s0305t2:78_2": "svāyamattho heṭṭhā vibhāvito eva.",
  "tika-s0305t2:78_3": "Navavidho lokuttaradhammo veditabbo.",
  "tika-s0305t2:78_4": "So hi catūhi oghehi anajjhottharaṇīyato “dīpo”ti vutto.",
  "tika-s0305t2:78_5": "Tamaaggeti tamayogābhāvena sadevakassa lokassa agge.",
  "tika-s0305t2:78_6": "Sabbesanti sabbesaṁ sikkhākāmānaṁ.",
  "tika-s0305t2:78_7": "Te “dhammadīpā viharathā”ti vuttā catusatipaṭṭhānagocarāva bhikkhū agge bhavissanti.",
  "tika-s0305t2:79_0": "10. Bhikkhunupassayasuttavaṇṇanā",
  "tika-s0305t2:80_0": "376.Kammaṭṭhānakammikāti kammaṭṭhānamanuyuttā.",
  "tika-s0305t2:80_1": "Visesetīti viseso, atisayo,",
  "tika-s0305t2:80_2": "svāyaṁ pubbāparaviseso upādāyupādāya gahetabboti taṁ dassetuṁ “tatthā”tiādimāha.",
  "tika-s0305t2:81_0": "Uppajjatikilesapariḷāhoti kāye asubhādivasena manasikāraṁ adahantassa manasikārassa vīthiyaṁ apaṭipannatā",
  "tika-s0305t2:81_1": "subhādivasena kāyārammaṇo kilesapariḷāho ca uppajjati.",
  "tika-s0305t2:81_2": "Vīriyārambhassa abhāvena tasmiṁ ārammaṇe cetaso vā līnattaṁ hoti,",
  "tika-s0305t2:81_3": "gocarajjhattato bahiddhā puthuttārammaṇe cittaṁ vikkhipati.",
  "tika-s0305t2:81_4": "Evaṁ kilesapariḷāhe cātiādinā tividhampi bhāvanānuyogassa kilesavatthubhāvaṁ upādāya samuccayavasena aṭṭhakathāyaṁ vuttaṁ.",
  "tika-s0305t2:81_5": "Yasmā pana te pariḷāhalīnattavikkhepā ekajjhaṁ na pavattanti,",
  "tika-s0305t2:81_6": "tasmā pāḷiyaṁ “kāyārammaṇo vā”tiādinā aniyamattho vā-saddo gahito.",
  "tika-s0305t2:81_7": "Kilesānurañjitenāti kilesavivaṇṇitacittena hutvā na vattitabbaṁ.",
  "tika-s0305t2:81_8": "Kathaṁ pana vattitabbanti āha “kismiñcidevā”ti.",
  "tika-s0305t2:81_9": "Na ca vitakketi na ca vicāretīti kilesasahagate vitakkavicāre na pavatteti.",
  "tika-s0305t2:81_10": "Sukhitoti jhānasukhena sukhito.",
  "tika-s0305t2:82_0": "Imassa bhikkhuno bhāvanā pavattāti sambandho.",
  "tika-s0305t2:82_1": "Yasmā hi imassa bhikkhuno taṁ mūlakammaṭṭhānaṁ paripanthe sati ṭhapetvā buddhaguṇādianussaraṇena cittaṁ pasādetvā mūlakammaṭṭhānabhāvanā pavattā,",
  "tika-s0305t2:82_2": "tasmā paṇidhāya bhāvanāti vuttanti sambandho.",
  "tika-s0305t2:82_3": "Aṭṭhapetvāti cittaṁ appavattetvāti attho veditabbo.",
  "tika-s0305t2:82_4": "Kammaṭṭhānādīnaṁ tiṇṇampi vasena atthayojanā sambhavati.",
  "tika-s0305t2:82_5": "Tenāha “tatthā”tiādi.",
  "tika-s0305t2:82_6": "Sārento viyāti rathaṁ vāhayanto viya.",
  "tika-s0305t2:82_7": "Samappamāṇato aṭṭhakādivasena sutacchitaṁ pakkhipanto viya.",
  "tika-s0305t2:82_8": "Sukheneva kilesānaṁ okāsaṁ adento antarā asajjanto alagganto.",
  "tika-s0305t2:82_9": "Vipassanācārassa āraddhavuttitaṁ aparipanthatañca dassento opammadvayamāha.",
  "tika-s0305t2:82_10": "Byābhaṅgiyāti kājadaṇḍena.",
  "tika-s0305t2:82_11": "Kilesapariḷāhādīnanti kilesapariḷāhalīnattavikkhepānaṁ.",
  "tika-s0305t2:83_0": "Guḷakhaṇḍādīnīti guḷakhaṇḍasakkharakhaṇḍādīni ucchuvikārabhūtāni.",
  "tika-s0305t2:83_1": "“Kāye kāyānupassī viharāmī”tiādivacanato “pubbabhāgavipassanā kathitā”ti vuttaṁ.",
  "tika-s0305t2:84_0": "Ambapālivaggavaṇṇanā niṭṭhitā.",
  "tika-s0305t2:85_0": "2. Nālandavaggo",
  "tika-s0305t2:86_0": "2. Nālandasuttavaṇṇanā",
  "tika-s0305t2:87_0": "378. Dutiyavagge paṭhamasuttaṁ heṭṭhā vuttanayattā suviññeyyanti taṁ laṅghitvā “dutiye”ti vuttaṁ.",
  "tika-s0305t2:88_0": "Bhiyyataro abhiññātoti sambodhiyā seṭṭhataroti abhilakkhito.",
  "tika-s0305t2:88_1": "Bhiyyatarābhiññoti sabbasattesu adhikatarapañño.",
  "tika-s0305t2:88_2": "Tenāha “uttaritarañāṇo”ti.",
  "tika-s0305t2:88_3": "Sammā anavasesato bujjhati etenāti sambodhīti āha –",
  "tika-s0305t2:88_4": "“sambodhiyanti sabbaññutaññāṇe”ti.",
  "tika-s0305t2:88_5": "Nippadesā gahitāti anavasesā buddhaguṇā gahitā aggamaggasiddhiyāva bhagavato sabbaguṇānaṁ siddhattā.",
  "tika-s0305t2:88_6": "Na kevalañca buddhānaṁ,",
  "tika-s0305t2:88_7": "atha kho aggasāvakapaccekabuddhānampi taṁtaṁguṇasamijjhanaṁ aggamaggādhigamenevāti dassento “dvepi aggasāvakā”tiādimāha.",
  "tika-s0305t2:89_0": "Aparo nayo –",
  "tika-s0305t2:89_1": "pasannoti iminā pasādassa vattamānatā dīpitāti uppannasaddhoti imināpi saddhāya paccuppannatā pakāsitāti āha –",
  "tika-s0305t2:89_2": "“evaṁ saddahāmīti attho”ti.",
  "tika-s0305t2:89_3": "Abhijānāti abhimukhabhāvena sabbaññeyyaṁ jānātīti abhiñño,",
  "tika-s0305t2:89_4": "bhiyyo adhiko abhiññoti bhiyyobhiñño.",
  "tika-s0305t2:89_5": "So eva atisayavacanicchāvasena bhiyyobhiññataroti vuttoti āha –",
  "tika-s0305t2:89_6": "“bhiyyataro abhiññāto”ti.",
  "tika-s0305t2:89_7": "Dutiyavikappe pana abhijānātīti abhiññā,",
  "tika-s0305t2:89_8": "abhivisiṭṭhā paññā.",
  "tika-s0305t2:89_9": "Bhiyyo abhiññā etassāti bhiyyobhiñño,",
  "tika-s0305t2:89_10": "so eva atisayavacanicchāvasena bhiyyobhiññataro.",
  "tika-s0305t2:89_11": "Svāyaṁ assa atisayo abhiññāya bhiyyobhāvakatoti āha –",
  "tika-s0305t2:89_12": "“bhiyyatarābhiñño vā”ti.",
  "tika-s0305t2:89_13": "Sambujjhati etāyāti sambodhi,",
  "tika-s0305t2:89_14": "sabbaññutaññāṇaṁ aggamaggañāṇañca.",
  "tika-s0305t2:89_15": "Sabbaññutaññāṇapadaṭṭhānañhi aggamaggañāṇaṁ,",
  "tika-s0305t2:89_16": "aggamaggañāṇapadaṭṭhānañca sabbaññutaññāṇaṁ sambodhi nāma.",
  "tika-s0305t2:89_17": "Tattha padhānavasena tadatthadassane paṭhamavikappo,",
  "tika-s0305t2:89_18": "padaṭṭhānavasena dutiyavikappo.",
  "tika-s0305t2:89_19": "Kasmā panettha arahattamaggañāṇasseva gahaṇaṁ,",
  "tika-s0305t2:89_20": "nanu heṭṭhimānipi bhagavato maggañāṇāni savāsanameva yathāsakaṁ paṭipakkhavidhamanavasena pavattāni.",
  "tika-s0305t2:89_21": "Savāsanappahānañhi ñeyyāvaraṇappahānanti?",
  "tika-s0305t2:89_22": "Saccametaṁ,",
  "tika-s0305t2:89_23": "taṁ pana aparipuṇṇaṁ paṭipakkhavidhamanassa vippakatabhāvatoti āha “arahattamaggañāṇe vā”ti.",
  "tika-s0305t2:89_24": "Sabbanti sammāsambuddhena adhigantabbaṁ sabbaṁ.",
  "tika-s0305t2:90_0": "Khādanīyānaṁ uḷāratā sātarasānubhāvenāti āha “madhure āgacchatī”ti.",
  "tika-s0305t2:90_1": "Pasaṁsāya uḷāratā visiṭṭhabhāvenāti āha –",
  "tika-s0305t2:90_2": "“seṭṭhe”ti.",
  "tika-s0305t2:90_3": "Obhāsassa uḷāratā mahantabhāvenāti vuttaṁ –",
  "tika-s0305t2:90_4": "“vipule”ti.",
  "tika-s0305t2:90_5": "Usabhassa ayanti āsabhī,",
  "tika-s0305t2:90_6": "idha pana āsabhī viyāti āsabhī. Tenāha –",
  "tika-s0305t2:90_7": "“usabhassa vācāsadisī”ti.",
  "tika-s0305t2:90_8": "Yena guṇena sā taṁsadisā,",
  "tika-s0305t2:90_9": "taṁ dassetuṁ “acalā asampavedhī”ti vuttaṁ.",
  "tika-s0305t2:90_10": "Yato kutoci anussavanaṁ anussavo.",
  "tika-s0305t2:90_11": "Vijjāṭṭhānādīsu kataparicayānaṁ ācariyānaṁ taṁ taṁ atthaṁ ñāpentī paveṇī ācariyaparamparā.",
  "tika-s0305t2:90_12": "Kevalaṁ attano matiyā “iti kira evaṁ kirā”ti parikappanā itikirā.",
  "tika-s0305t2:90_13": "Piṭakassa ganthassa sampadānato bhūtato tassa gahaṇaṁ piṭakasampadānaṁ.",
  "tika-s0305t2:90_14": "Yathāsutānaṁ attānaṁ ākārassa parivitakkanaṁ ākāraparivitakko.",
  "tika-s0305t2:90_15": "Tathevassa “evameta”nti diṭṭhiyā nijjhānakkhamanaṁ diṭṭhinijjhānakkhanti.",
  "tika-s0305t2:90_16": "Āgamādhigamehi vinā kevalaṁ anussutato takkamaggaṁ nissāya takkanaṁ takko.",
  "tika-s0305t2:90_17": "Anumānavidhiṁ nissāya gahaṇaṁ nayaggāho.",
  "tika-s0305t2:90_18": "Yasmā buddhavisaye ṭhatvā bhagavato ayaṁ therassa codanā therassa ca so avisayo,",
  "tika-s0305t2:90_19": "tasmā “paccakkhato ñāṇena paṭivijjhitvā viyā”ti vuttaṁ.",
  "tika-s0305t2:90_20": "Sīhanādo viyāti sīhanādo.",
  "tika-s0305t2:90_21": "Taṁsadisatā cassa seṭṭhabhāvena,",
  "tika-s0305t2:90_22": "so cettha evaṁ veditabboti dassento “sīhanādo”tiādimāha.",
  "tika-s0305t2:90_23": "Unnādayantenāti asanisadisaṁ karontena.",
  "tika-s0305t2:91_0": "Anuyogadāpanatthanti anuyogaṁ sodhāpetuṁ.",
  "tika-s0305t2:91_1": "Vimaddakkhamañhi sīhanādaṁ nadanto atthato anuyogaṁ sodheti nāma,",
  "tika-s0305t2:91_2": "anuyujjhanto ca naṁ sodhāpeti nāma.",
  "tika-s0305t2:91_3": "Dātunti sodhetuṁ.",
  "tika-s0305t2:91_4": "Keci “dānattha”nti atthaṁ vadanti,",
  "tika-s0305t2:91_5": "taṁ na yuttaṁ.",
  "tika-s0305t2:91_6": "Na hi yo sīhadānaṁ nadati,",
  "tika-s0305t2:91_7": "so eva tattha anuyogaṁ detīti yujjati.",
  "tika-s0305t2:91_8": "Nighaṁsananti vimaddanaṁ.",
  "tika-s0305t2:91_9": "Dhamamānanti tāpayamānaṁ.",
  "tika-s0305t2:91_10": "Tāpanañcettha gaggariyā dhammāpanasīsena vadati.",
  "tika-s0305t2:92_0": "Sabbe teti sabbe te atīte niruddhe sammāsambuddhe.",
  "tika-s0305t2:92_1": "Tenetaṁ dasseti –",
  "tika-s0305t2:92_2": "ye te ahesuṁ atītamaddhānaṁ tava abhinīhārato oraṁ sammāsambuddhā,",
  "tika-s0305t2:92_3": "tesaṁ tāva sāvakañāṇagocare dhamme paricchindanto mārādayo viya ca buddhānaṁ lokiyacittācāraṁ tvaṁ jāneyyāsi.",
  "tika-s0305t2:92_4": "Ye pana te abbhatītā,",
  "tika-s0305t2:92_5": "tato parato chinnavaṭumā chinnapapañcā pariyādinnavaṭṭā sabbadukkhavītivattā sammāsambuddhā,",
  "tika-s0305t2:92_6": "tesaṁ sabbesampi tava sāvakañāṇassa avisayabhūte dhamme kathaṁ jānissasīti.",
  "tika-s0305t2:92_7": "Tenāti sambodhisaṅkhātena sabbaññutaññāṇapadaṭṭhānena arahattamaggañāṇena.",
  "tika-s0305t2:92_8": "Evaṁsīlāti tādisasīlā.",
  "tika-s0305t2:92_9": "Samādhipakkhāti samādhi ca samādhipakkhā ca samādhipakkhā ekadesasarūpekasesanayena.",
  "tika-s0305t2:92_10": "Tattha samādhipakkhāti vīriyasatiyo tadanuguṇā ca dhammā veditabbā.",
  "tika-s0305t2:92_11": "Jhānasamāpattīsu yebhuyyena vihāravohāro,",
  "tika-s0305t2:92_12": "jhānasamāpattiyo samādhippadhānāti vuttaṁ “samādhipakkhānaṁ dhammānaṁ gahitattā vihāro gahito”ti.",
  "tika-s0305t2:93_0": "Yathā pana heṭṭhā gahitāpi samādhipaññā paṭipakkhato vimuttattā vimuccana-saṅkhāta-kiccavisesa-dassanavasena",
  "tika-s0305t2:93_1": "vimuttipariyāyena puna gahitā “evaṁvimuttā”ti,",
  "tika-s0305t2:93_2": "evaṁ dibbavihāro dibbavihāravisesadassanavasena puna gahito “evaṁvihārī”ti,",
  "tika-s0305t2:93_3": "tasmā sabbesaṁ samāpattivihārānaṁ vasenettha attho yujjatīti daṭṭhabbaṁ.",
  "tika-s0305t2:93_4": "Vimuttīti saṅkhaṁ gacchanti vimuccitthāti katvā.",
  "tika-s0305t2:93_5": "Esa nayo sesesupi.",
  "tika-s0305t2:93_6": "Paṭippassaddhanteti paṭippassambhanosāpanena.",
  "tika-s0305t2:93_7": "Sabbakilesehi nissaṭattā asaṁsaṭṭhattā vimuttattā ca nissaraṇavimutti nibbānaṁ.",
  "tika-s0305t2:94_0": "Anāgatabuddhānaṁ panāti pana-saddo visesatthajotano.",
  "tika-s0305t2:94_1": "Tena atītesu tāva khandhānaṁ bhūtapubbattā tattha siyā ñāṇassa savisaye gati,",
  "tika-s0305t2:94_2": "anāgatesu pana sabbaso asañjātesu kathanti imamatthaṁ joteti.",
  "tika-s0305t2:94_3": "Tenāha “anāgatāpī”tiādi.",
  "tika-s0305t2:94_4": "“Attano cetasā paricchinditvā viditā”ti kasmā vuttaṁ?",
  "tika-s0305t2:94_5": "Nanu atītānāgate sattāhe eva pavattaṁ cittaṁ cetopariyañāṇassa visayo,",
  "tika-s0305t2:94_6": "na tato paranti?",
  "tika-s0305t2:94_7": "Nayidaṁ cetopariyañāṇakiccavasena vuttaṁ,",
  "tika-s0305t2:94_8": "atha kho pubbenivāsaanāgataṁsañāṇānaṁ vasena vuttaṁ,",
  "tika-s0305t2:94_9": "tasmā nāyaṁ doso.",
  "tika-s0305t2:94_10": "Viditaṭṭhāne na karoti sikkhāpadeneva tādisassa paṭikkhepassa paṭikkhittattā setughātato ca.",
  "tika-s0305t2:94_11": "Kathaṁ pana thero dvayasambhave paṭikkhepameva akāsi,",
  "tika-s0305t2:94_12": "na vibhajja byākāsīti āha “thero kirā”tiādi.",
  "tika-s0305t2:94_13": "Pāraṁ pariyantaṁ minotīti pāramī,",
  "tika-s0305t2:94_14": "sā eva ñāṇanti pāramiñāṇaṁ,",
  "tika-s0305t2:94_15": "sāvakānaṁ pāramiñāṇaṁ sāvakapāramiñāṇaṁ.",
  "tika-s0305t2:94_16": "Tasmiṁ sāvakānaṁ ukkaṁsapariyantagate jānane nāyamanuyogo,",
  "tika-s0305t2:94_17": "atha kho sabbaññutaññāṇe sabbaññutāya jānane.",
  "tika-s0305t2:94_18": "Keci pana “sāvakapāramiñāṇeti sāvakapāramiñāṇavisaye”ti atthaṁ vadanti,",
  "tika-s0305t2:94_19": "tathā sesapadesupi. Sīla…pe…",
  "tika-s0305t2:94_20": "samatthanti sīlasamādhipaññāvimuttiñāṇasaṅkhātānaṁ kāraṇānaṁ jānanasamatthaṁ.",
  "tika-s0305t2:94_21": "Buddhasīlādayo hi buddhānaṁ buddhakiccassa parehi ete buddhāti jānanassa ca kāraṇaṁ.",
  "tika-s0305t2:95_0": "Anumānañāṇaṁ viya saṁsayaṭṭhitaṁ ahutvā idamidanti yathāsabhāvato ñeyyaṁ dhāreti nicchinotīti dhammo,",
  "tika-s0305t2:95_1": "paccakkhañāṇanti āha “dhammassa paccakkhato ñāṇassā”ti.",
  "tika-s0305t2:95_2": "Anuetīti anvayoti āha “anuyogaṁ anugantvā”ti.",
  "tika-s0305t2:95_3": "Paccakkhasiddhañhi atthaṁ anugantvā anumānañāṇassa pavatti “diṭṭhena adiṭṭhassa anumāna”nti veditabbā.",
  "tika-s0305t2:95_4": "Vidite vedakampi ñāṇaṁ atthato viditameva hotīti “anumānañāṇaṁ nayaggāho vidito”ti vuttaṁ.",
  "tika-s0305t2:95_5": "Viditoti viddho paṭiladdho,",
  "tika-s0305t2:95_6": "adhigatoti attho.",
  "tika-s0305t2:95_7": "Appamāṇoti aparimāṇo mahāvisayattā.",
  "tika-s0305t2:95_8": "Tenāha “apariyanto”ti.",
  "tika-s0305t2:95_9": "Tenāti apariyantattā.",
  "tika-s0305t2:95_10": "Tena vā apariyantena ñāṇena.",
  "tika-s0305t2:95_11": "Etena thero yaṁ yaṁ anumeyyamatthaṁ ñātukāmo hoti,",
  "tika-s0305t2:95_12": "tattha tattha tassa asaṅgamappaṭihataṁ anumānañāṇaṁ pavattetīti dasseti.",
  "tika-s0305t2:95_13": "Tenāha “so iminā”tiādi.",
  "tika-s0305t2:95_14": "Tattha imināti iminā kāraṇena.",
  "tika-s0305t2:96_0": "Pākārassa thirabhāvaṁ uddhamuddhaṁ āpetīti uddhāpaṁ,",
  "tika-s0305t2:96_1": "pākāramūlaṁ.",
  "tika-s0305t2:96_2": "Ādi-saddena pākāradvārabandhaparikhādīnaṁ saṅgaho veditabbo.",
  "tika-s0305t2:96_3": "Paccante bhavaṁ paccantimaṁ.",
  "tika-s0305t2:96_4": "Paṇḍitadovārikaṭṭhāniyaṁ katvā thero attānaṁ dassetīti dassento “ekadvāranti kasmā āhā”ti codanaṁ samuṭṭhāpesi.",
  "tika-s0305t2:97_0": "Yassā paññāya vasena puriso paṇḍitoti vuccati,",
  "tika-s0305t2:97_1": "taṁ paṇḍiccanti āha –",
  "tika-s0305t2:97_2": "“paṇḍiccena samannāgato”ti.",
  "tika-s0305t2:97_3": "Taṁtaṁitikattabbatāsu chekabhāvo byattabhāvo veyyattiyaṁ.",
  "tika-s0305t2:97_4": "Medhati aññāṇaṁ hiṁsati vidhamatīti medhā,",
  "tika-s0305t2:97_5": "sā etassa atthīti medhāvī.",
  "tika-s0305t2:97_6": "Ṭhāne ṭhāne uppatti etissā atthīti ṭhānuppattikā,",
  "tika-s0305t2:97_7": "ṭhānaso uppajjanapaññā.",
  "tika-s0305t2:97_8": "Anupariyāyanti etenāti anupariyāyo,",
  "tika-s0305t2:97_9": "so eva pathoti anupariyāyapatho,",
  "tika-s0305t2:97_10": "parito pākārassa anuyāyanamaggo.",
  "tika-s0305t2:97_11": "Pākārabhāgā sambandhitabbā etthāti pākārasandhi,",
  "tika-s0305t2:97_12": "pākārassa phullitapadeso.",
  "tika-s0305t2:97_13": "So pana heṭṭhimantena dvinnampi iṭṭhakānaṁ vigamena evaṁ vuccatīti āha –",
  "tika-s0305t2:97_14": "“dvinnaṁ iṭṭhakānaṁ apagataṭṭhāna”nti.",
  "tika-s0305t2:97_15": "Chinnaṭṭhānanti chinnabhinnapadesaṁ,",
  "tika-s0305t2:97_16": "chinnaṭṭhānaṁ vā.",
  "tika-s0305t2:97_17": "Tañhi “vivara”nti vuccati.",
  "tika-s0305t2:97_18": "Kīliṭṭhanti malīnaṁ.",
  "tika-s0305t2:97_19": "Upatāpentīti kilesapariḷāhena santāpenti.",
  "tika-s0305t2:97_20": "Vibādhentīti pīḷenti.",
  "tika-s0305t2:97_21": "Uppannāya paññāya nīvaraṇehi na kiñci kātuṁ sakkāti āha “anuppannāya paññāya uppajjituṁ na dentī”ti.",
  "tika-s0305t2:97_22": "Tasmāti paccayūpaghātena uppajjituṁ appadānato.",
  "tika-s0305t2:97_23": "Catūsu satipaṭṭhānesu suṭṭhu ṭhapitacittāti catubbidhāyapi satipaṭṭhānabhāvanāya sammadeva ṭhapitacittā appitacittā.",
  "tika-s0305t2:97_24": "Yathāsabhāvena bhāvetvāti yāthāvato sammadeva yathā paṭipakkhā samucchijjanti,",
  "tika-s0305t2:97_25": "evaṁ bhāvetvā.",
  "tika-s0305t2:98_0": "Purimanaye satipaṭṭhānāni bojjhaṅgā ca missakā adhippetāti tato aññathā vattuṁ “apicetthā”tiādi vuttaṁ.",
  "tika-s0305t2:98_1": "Missakāti samathavipassanāmaggavasena missakā.",
  "tika-s0305t2:98_2": "“Catūsu satipaṭṭhānesu suppatiṭṭhitacittāti paṭhamaṁ vuttattā satipaṭṭhānesu vipassanaṁ gahetvā satta",
  "tika-s0305t2:98_3": "bojjhaṅge yathābhūtaṁ bhāvetvāti vuttattā maggapariyāpannānaṁyeva ca nesaṁ nippariyāyabojjhaṅgabhāvato",
  "tika-s0305t2:98_4": "tesu ca adhigatameva hotīti bojjhaṅge maggo ca sabbaññutaññāṇañcāti gahite sundaro pañho bhaveyyā”ti",
  "tika-s0305t2:98_5": "mahāsivatthero āha.",
  "tika-s0305t2:98_6": "Na panevaṁ gahitaṁ porāṇehīti adhippāyo.",
  "tika-s0305t2:98_7": "Itīti vuttappakāraparāmasanaṁ.",
  "tika-s0305t2:98_8": "Theroti sāriputtatthero.",
  "tika-s0305t2:99_0": "Tatthāti tesu paccantanagarādīsu.",
  "tika-s0305t2:99_1": "Nagaraṁ viya nibbānaṁ tadatthikehi upagantabbato upagatānañca parissayarahitasukhādhigamaṭṭhānato.",
  "tika-s0305t2:99_2": "Pākāro viya sīlaṁ tadupagatānaṁ parito ārakkhabhāvato.",
  "tika-s0305t2:99_3": "Anupariyāyapatho viya hirī sīlapākārassa adhiṭṭhānabhāvato.",
  "tika-s0305t2:99_4": "Vuttañhetaṁ –",
  "tika-s0305t2:99_5": "“pariyāyapathoti kho bhikkhu hiriyā etaṁ adhivacana”nti.",
  "tika-s0305t2:99_6": "Dvāraṁ viya ariyamaggo nibbānanagarappavesane añjasabhāvato.",
  "tika-s0305t2:99_7": "Paṇḍitadovāriko viya dhammasenāpati nibbānanagaraṁ paviṭṭhapavisanakānaṁ sattānaṁ sallakkhaṇato.",
  "tika-s0305t2:99_8": "Dinnoti dāpito,",
  "tika-s0305t2:99_9": "sodhitoti attho.",
  "tika-s0305t2:99_10": "Sesaṁ suviññeyyameva.",
  "tika-s0305t2:100_0": "3. Cundasuttavaṇṇanā",
  "tika-s0305t2:101_0": "379.",
  "tika-s0305t2:101_1": "Pubbe sāvatthito veḷuvagāmassa gatattā vuttaṁ “āgatamaggeneva paṭinivattanto”ti.",
  "tika-s0305t2:101_2": "Sattannanti upaseno, revato,",
  "tika-s0305t2:101_3": "khadiravaniyo, cundo,",
  "tika-s0305t2:101_4": "samaṇuddeso ahanti catunnaṁ, cālā, upacālā,",
  "tika-s0305t2:101_5": "sīsūpacālāti,",
  "tika-s0305t2:101_6": "tissannanti imesaṁ sattannaṁ arahantānaṁ.",
  "tika-s0305t2:101_7": "Natthi nu khoti etthāpi “olokento”ti ānetvā sambandho sīhāvalokanañāyena.",
  "tika-s0305t2:101_8": "Bhavissanti me vattāro harituṁ nāsakkhīti sambandho.",
  "tika-s0305t2:101_9": "Idaṁ dāni pacchimadassananti bhūtakathanamattaṁ,",
  "tika-s0305t2:101_10": "na tattha sālayatādassanaṁ yathā tathāgatassa vesāliyā nikkhamitvā nāgāpalokitaṁ.",
  "tika-s0305t2:102_0": "Tassa tassa visesassa adhiṭṭhānavaseneva iddhibhedadassanaṁ iddhivikubbanaṁ.",
  "tika-s0305t2:102_1": "Sīhassa vijambhanādivasena kīḷitvā nādasadisī ayaṁ dhammakathāti vuttaṁ “sīhavikīḷito dhammapariyāyo”ti.",
  "tika-s0305t2:102_2": "Gamanakālo mayhantīti ettha iti-saddo parisamāpane.",
  "tika-s0305t2:102_3": "Tena therena yathārambhassa vacanapabandhassa samāpitabhāvaṁ joteti.",
  "tika-s0305t2:102_4": "Esa nayo sesesupi edisesu sabbaṭṭhānesu.",
  "tika-s0305t2:102_5": "Yugandharādayo paribhaṇḍapabbatāti veditabbā.",
  "tika-s0305t2:102_6": "Ekappahārenevāti ekappahārena iva.",
  "tika-s0305t2:102_7": "Svāyaṁ iva-saddo na sakkomīti ettha ānetvā sambandhitabbo.",
  "tika-s0305t2:103_0": "Paṭipādessāmīti ṭhitakāyaṁ paṭipādessāmi.",
  "tika-s0305t2:103_1": "Patthanākāle anomadassissa bhagavato vacanasutānusārena ñāṇena diṭṭhamattataṁ sandhāya “taṁ paṭhamadassana”nti vuttaṁ.",
  "tika-s0305t2:103_2": "Dhāretuṁ asakkontī guṇasāraṁ.",
  "tika-s0305t2:103_3": "Esa maggoti eso jātānaṁ sattānaṁ maraṇaniṭṭhito pantho.",
  "tika-s0305t2:103_4": "Punapi evaṁbhāvino nāma saṅkhārāti saṅkhārā nāma evaṁbhāvino,",
  "tika-s0305t2:103_5": "maraṇapariyosānāti attho.",
  "tika-s0305t2:103_6": "Ettakanti ettakaṁ kālaṁ.",
  "tika-s0305t2:103_7": "Saṅkaḍḍhitvā saṁharitvā.",
  "tika-s0305t2:103_8": "Mukhaṁ pidhāyāti mukhaṁ chādetvā.",
  "tika-s0305t2:103_9": "Agghikasatānīti makuḷaṅkuracetiyasatāni.",
  "tika-s0305t2:104_0": "Purimadivaseti atītadivase.",
  "tika-s0305t2:104_1": "Yasmā dhammasenāpatino arahattappattadivaseyeva satthu sāvakasannipāto ahosi,",
  "tika-s0305t2:104_2": "tasmā “pūritasāvakasannipāto esa bhikkhū”ti vuttaṁ.",
  "tika-s0305t2:104_3": "Pañca jātisatānīti bhummatthe,",
  "tika-s0305t2:104_4": "accantasaṁyoge vā upayogavacanaṁ.",
  "tika-s0305t2:105_0": "Kaḷopihatthoti vilīvamayabhājanahattho.",
  "tika-s0305t2:105_1": "“Cammamayabhājanahattho”ti ca vadanti.",
  "tika-s0305t2:105_2": "Purantareti nagaramajjhe.",
  "tika-s0305t2:105_3": "Vaneti araññe.",
  "tika-s0305t2:106_0": "Osakkanākāravirahitoti dhammadesanāya saṅkocahetuvirahito.",
  "tika-s0305t2:106_1": "Visāradoti sāradavirahito.",
  "tika-s0305t2:106_2": "Dhammojanti dhammarasaṁ,",
  "tika-s0305t2:106_3": "ojavantaṁ desanādhammanti attho.",
  "tika-s0305t2:106_4": "Dhammabhoganti dhammaparibhogaṁ,",
  "tika-s0305t2:106_5": "parehi saddhiṁ saṁvibhajanavasena pavattaṁ dhammasambhoganti desanādhammameva vadati.",
  "tika-s0305t2:106_6": "Tena vuttaṁ “ubhayenapi dhammaparibhogova kathito”ti.",
  "tika-s0305t2:107_0": "Piyāyitabbato piyehi.",
  "tika-s0305t2:107_1": "Manassa vaḍḍhanato manāpehi.",
  "tika-s0305t2:107_2": "Jātiyāti khattiyādijātiyā.",
  "tika-s0305t2:107_3": "Nānābhāvo asahabhāvo visuṁbhāvo.",
  "tika-s0305t2:107_4": "Aññathābhāvo aññathattaṁ.",
  "tika-s0305t2:107_5": "Sarīranti rūpadhammakāyasaṅkhātaṁ sarīraṁ.",
  "tika-s0305t2:107_6": "Rūpakāye hi bhijjante bhijjanteva.",
  "tika-s0305t2:107_7": "So bhijjeyyāti so mahantataro khandho bhijjeyya.",
  "tika-s0305t2:108_0": "Dakkhiṇadisaṁ gatoti dakkhiṇadisāmukhe pavatto.",
  "tika-s0305t2:108_1": "Mahākhandho viyāti mahanto sāravanto sākhākhandho viya.",
  "tika-s0305t2:108_2": "Sākhakhandhā hi disābhimukhapavattākārā,",
  "tika-s0305t2:108_3": "mūlakhandho pana uddhamuggato.",
  "tika-s0305t2:108_4": "Soḷasannaṁ pañhānanti soḷasannaṁ aparāpariyapavattaniyānaṁ atthānaṁ.",
  "tika-s0305t2:108_5": "Ñātuṁ icchito hi attho pañho.",
  "tika-s0305t2:109_0": "4-5. Ukkacelasuttādivaṇṇanā",
  "tika-s0305t2:110_0": "380-381.Amāvasuposatheti amāvasiuposathe,",
  "tika-s0305t2:110_1": "kālapakkhauposatheti attho.",
  "tika-s0305t2:110_2": "Purimanayenevāti anantarasutte vuttanayeneva.",
  "tika-s0305t2:111_0": "6. Uttiyasuttavaṇṇanā",
  "tika-s0305t2:112_0": "382.Maccudheyyassāti maccuno pavattiṭṭhānassa.",
  "tika-s0305t2:113_0": "8. Brahmasuttavaṇṇanā",
  "tika-s0305t2:114_0": "384.Tasmiṁkāleti paṭhamābhisambodhiyaṁ.",
  "tika-s0305t2:114_1": "Bhikkhuyeva natthi dhammacakkassa appavattitattā,",
  "tika-s0305t2:114_2": "bhikkhuyeva bhikkhulakkhaṇayogato.",
  "tika-s0305t2:114_3": "Ekako maggo,",
  "tika-s0305t2:114_4": "na dvedhāpathabhūtoti ekamaggo,",
  "tika-s0305t2:114_5": "taṁ ekamaggaṁ.",
  "tika-s0305t2:114_6": "Jātiyā khayo vaṭṭadukkhassa antabhūtoti jātikkhayanto, nibbānaṁ,",
  "tika-s0305t2:114_7": "taṁ diṭṭhattā jātikkhayantadassīti evamettha attho daṭṭhabbo.",
  "tika-s0305t2:115_0": "9. Sedakasuttavaṇṇanā",
  "tika-s0305t2:116_0": "385.Ayaṁ tassa laddhīti ayaṁ idāni vuccamānā tassa ācariyassa laddhi.",
  "tika-s0305t2:116_1": "Tato anāmentoti yena vaṁso namati,",
  "tika-s0305t2:116_2": "tena kāyaṁ anāmento.",
  "tika-s0305t2:116_3": "Tathā namanto hi patitvā cuṇṇavicuṇṇaṁ hoti.",
  "tika-s0305t2:116_4": "Tanti kāyaṁ,",
  "tika-s0305t2:116_5": "taṁ vaṁsaṁ vā.",
  "tika-s0305t2:116_6": "Ākaḍḍhento viyāti namitaṭṭhānato parabhāgena ākaḍḍhento viya.",
  "tika-s0305t2:116_7": "Ekatobhāgiyaṁ katvāti yathāvuttaṁ satiṁ sūpaṭṭhitaṁ katvā onataṁ viya katvā.",
  "tika-s0305t2:116_8": "Tathā karaṇaṁ pana tathā vātūpatthambhagāhāpanenāti āha –",
  "tika-s0305t2:116_9": "“vātūpatthambhaṁ gāhāpetvā”ti.",
  "tika-s0305t2:116_10": "Tañca satiyā tadatthaṁ upaṭṭhānenāti vuttaṁ “satiṁ sūpaṭṭhitaṁ katvā”ti.",
  "tika-s0305t2:116_11": "Niccalova nisīdanto antevāsī ācariyaṁ rakkhati,",
  "tika-s0305t2:116_12": "ettakaṁ ācariyassa laddhivasena vuttaṁ.",
  "tika-s0305t2:116_13": "“Ācariyo vaṁsaṁ suggahitaṁ gaṇhanto”tiādi sabbaṁ heṭṭhā vuttanayameva.",
  "tika-s0305t2:117_0": "“Attānameva rakkhatī”ti idaṁ attano rakkhaṇaṁ padhānaṁ katvā vuttaṁ,",
  "tika-s0305t2:117_1": "na antevāsikanti avadhāraṇaphalaṁ.",
  "tika-s0305t2:117_2": "Attarakkhāya panettha sijjhamānāya antevāsikarakkhāpi siddhā eva hotīti.",
  "tika-s0305t2:117_3": "Dutiyapakkhepi eseva nayo.",
  "tika-s0305t2:117_4": "So tattha ñāyoti yā attano eva rakkhā,",
  "tika-s0305t2:117_5": "sā atthato pararakkhāpi hotīti ayamettha ñāyo yuttappayogo.",
  "tika-s0305t2:117_6": "Anuvaḍḍhiyāti yathāvaḍḍhitassa anuanuvaḍḍhiyā.",
  "tika-s0305t2:117_7": "Etena paṭiladdhasampayuttapamodanākāro dassitoti āha –",
  "tika-s0305t2:117_8": "“sapubbabhāgāya muditāyāti attho”ti.",
  "tika-s0305t2:117_9": "Āsevanāyātiādīni padāni anudayatāpariyosānāni (yasmā satipaṭṭhānaṁ sevantassa siddhaṁ attano ca parassa ca rakkhaṇaṁ pakāsenti, tasmā) – “attānaṁ,",
  "tika-s0305t2:117_10": "bhikkhave,",
  "tika-s0305t2:117_11": "rakkhissāmīti satipaṭṭhānaṁ sevitabba”ntiādi vuttaṁ.",
  "tika-s0305t2:118_0": "10. Janapadakalyāṇīsuttavaṇṇanā",
  "tika-s0305t2:119_0": "386.Janapadasmiṁ kalyāṇīti sakalajanapade bhaddā rūpasampattiyā sikkhāsampattiyā ca sundarā seṭṭhā.",
  "tika-s0305t2:119_1": "Rūpasampatti ca nāma sabbaso rūpadosābhāvena rūpaguṇapāripūriyā hotīti tadubhayaṁ dassetuṁ “chasarīradosarahitā pañcakalyāṇasamannāgatā”ti vuttaṁ.",
  "tika-s0305t2:119_2": "Taṁ duvidhampi vivaranto “sā hī”tiādimāha.",
  "tika-s0305t2:119_3": "Pañcakalyāṇasamannāgatāti pañcavidhasarīraguṇasampadāhi samannāgatā.",
  "tika-s0305t2:119_4": "Nātidīghā nātirassāti pamāṇamajjhimā dīghatarappamāṇā na hoti,",
  "tika-s0305t2:119_5": "na atirassā,",
  "tika-s0305t2:119_6": "lakuṇḍakarūpā na hoti.",
  "tika-s0305t2:119_7": "Nātikisāti ativiya kisathaddhamaṁsalohitā dissamānā aṭṭhisarīrā jālasarīrā na hoti.",
  "tika-s0305t2:119_8": "Nātithūlāti bhāriyamaṁsā mahodarā na hoti.",
  "tika-s0305t2:119_9": "Nātikāḷā nāccodātāti ativiya kāḷavaṇṇā jhāmaṅgāro viya,",
  "tika-s0305t2:119_10": "dadhitakkādīhi pamajjitamattakaṁsalohavaṇṇā na hoti.",
  "tika-s0305t2:119_11": "Manussaloke tādisiyā rūpasampattiyā abhāvato atikkantā manussavaṇṇaṁ.",
  "tika-s0305t2:119_12": "Yathā pamāṇayuttā,",
  "tika-s0305t2:119_13": "evaṁ ārohapariṇāhayogato ca paresaṁ pasādāvahā nātidīghatādayo.",
  "tika-s0305t2:119_14": "Evaṁ manussānaṁ dibbarūpatāsampattīpīti vuttaṁ “appattā dibbavaṇṇa”nti.",
  "tika-s0305t2:119_15": "Ettha ca nātidīghanātirassatāvacanena ārohasampatti vuttā ubbedhena pāsādikabhāvato.",
  "tika-s0305t2:119_16": "Kisathūladosābhāvavacanena pariṇāhasampatti vuttā.",
  "tika-s0305t2:119_17": "Ubhayenapi saṇṭhānasampadā vibhāvitā,",
  "tika-s0305t2:119_18": "nātikāḷatāvacanena vaṇṇasampatti vuttā vivaṇṇatābhāvato.",
  "tika-s0305t2:119_19": "Piyaṅgusāmāti pariṇatapiyaṅgupupphasadisasarīranibhāsā.",
  "tika-s0305t2:119_20": "Mukhapariyosānanti adharoṭṭhamāha.",
  "tika-s0305t2:119_21": "Ayaṁ yathāvuttā sarīravaṇṇasampatti.",
  "tika-s0305t2:119_22": "Assāti janapadakalyāṇiyā.",
  "tika-s0305t2:119_23": "Chavikalyāṇatā chavisampattihetukattā tassā.",
  "tika-s0305t2:119_24": "Esa nayo sesesupi.",
  "tika-s0305t2:119_25": "Nakhā eva pattasadisatāya nakhapattāni.",
  "tika-s0305t2:120_0": "(Pasāvo sarīrāvayavena iriyananti āha –",
  "tika-s0305t2:120_1": "“pavattīti attho”ti,",
  "tika-s0305t2:120_2": "pasāvo yathāparitameva kanatanti,",
  "tika-s0305t2:120_3": "na sabhāvasandhānaṁ.",
  "tika-s0305t2:120_4": "Yathāvibhāvasena uttamameva naccaṁ naccati.",
  "tika-s0305t2:120_5": "Te vā vīsatiyāsūtiraṁ dhānappattiyā pavattiyā pavattimakatamandatā vibhāvasuṭatassa uttamameva gītañca",
  "tika-s0305t2:120_6": "gāyatīti attho.) [Etthantare pāṭho asuddho dussodhanīyo ca.",
  "tika-s0305t2:120_7": "Suddhapāṭho gavesitabbo.] Samatittiko telapattoti mukhavattisamaṁ telānaṁ pūritattā samatittikamukhaṁ telabhājanaṁ.",
  "tika-s0305t2:120_8": "Antarena ca mahāsamajjaṁ antarena ca janapadakalyāṇinti janapadakalyāṇiyā,",
  "tika-s0305t2:120_9": "tassā ca naccagītaṁ pekkhituṁ sannipatitamahājanasamūhassa majjhato pariharitabbo netabbo.",
  "tika-s0305t2:120_10": "Nanti telaṁ.",
  "tika-s0305t2:120_11": "Āhareyyāti āpajjeyya.",
  "tika-s0305t2:120_12": "Tatridaṁ opammasaṁsandanaṁ –",
  "tika-s0305t2:120_13": "telapattaṁ viya kāyagatāsati,",
  "tika-s0305t2:120_14": "tassa pariharaṇapuggalo viya vipassako,",
  "tika-s0305t2:120_15": "janakāyā viya puthuttārammaṇāni,",
  "tika-s0305t2:120_16": "asipuriso viya mano,",
  "tika-s0305t2:120_17": "telassa cajanaṁ viya kilesuppādanaṁ,",
  "tika-s0305t2:120_18": "sīsapātanaṁ viya ariyamaggañāṇasīsānuppatti.",
  "tika-s0305t2:120_19": "“Kāyagatā sati no bhāvitā…pe…",
  "tika-s0305t2:120_20": "sikkhitabba”nti vuttattā “pubbabhāgavipassanāva kathitā”ti vuttaṁ.",
  "tika-s0305t2:121_0": "Nālandavaggavaṇṇanā niṭṭhitā.",
  "tika-s0305t2:122_0": "3. Sīlaṭṭhitivaggo",
  "tika-s0305t2:123_0": "1-2. Sīlasuttādivaṇṇanā",
  "tika-s0305t2:124_0": "387-388.Sīlānīti bahuvacanaṁ anekavidhattā sīlassa.",
  "tika-s0305t2:124_1": "Tañhi sīlanaṭṭhena ekavidhampi cārittādivasena anekavidhaṁ. Tenāha –",
  "tika-s0305t2:124_2": "“catupārisuddhisīlānī”ti.",
  "tika-s0305t2:124_3": "Pañhamaggoti ñātuṁ icchitassa atthassa vīmaṁsanaṁ. Tenāha –",
  "tika-s0305t2:124_4": "“pañhagavesana”nti.",
  "tika-s0305t2:125_0": "3-5. Parihānasuttādivaṇṇanā",
  "tika-s0305t2:126_0": "389-391.Puggalavasena parihānaṁ hoti na dhammavasena.",
  "tika-s0305t2:126_1": "Yo na bhāveti,",
  "tika-s0305t2:126_2": "tasseva parihāyati.",
  "tika-s0305t2:126_3": "Tenāha “yo hī”tiādi.",
  "tika-s0305t2:127_0": "6. Padesasuttavaṇṇanā",
  "tika-s0305t2:128_0": "392.Padesato bhāvitattāti ekadesato bhāvitattā bhāvanāpāripūriyā ananuppattattā. Tenāha –",
  "tika-s0305t2:128_1": "“cattāro hi magge”tiādi.",
  "tika-s0305t2:129_0": "7. Samattasuttavaṇṇanā",
  "tika-s0305t2:130_0": "393.Samattā bhāvitattāti pariyattā bhāvitattā.",
  "tika-s0305t2:131_0": "8-10. Lokasuttādivaṇṇanā",
  "tika-s0305t2:132_0": "394-396.",
  "tika-s0305t2:132_1": "Mahāvisayattā mahatiyo abhiññā etassāti mahābhiñño,",
  "tika-s0305t2:132_2": "tassa bhāvoti sabbaṁ vattabbaṁ.",
  "tika-s0305t2:132_3": "“Satatavihāravasena vutta”nti vatvā tamatthaṁ pākaṭaṁ kātuṁ “thero kirā”tiādi vuttaṁ.",
  "tika-s0305t2:132_4": "Tassāti therassa.",
  "tika-s0305t2:132_5": "Āvajjanassa gatinti ekāvajjanasseva gamanavīthiṁ.",
  "tika-s0305t2:132_6": "Anubandhati cakkavāḷānaṁ sahassaṁ ekāvajjaneneva sahassalokadhātuyā icchitamatthaṁ jānituṁ samatthoti dasseti.",
  "tika-s0305t2:133_0": "Sīlaṭṭhitivaggavaṇṇanā niṭṭhitā.",
  "tika-s0305t2:134_0": "4. Ananussutavaggavaṇṇanā",
  "tika-s0305t2:135_0": "397-407.Yāvedanā sammasitvāti yā tebhūmakavedanā sammasitvā.",
  "tika-s0305t2:135_1": "Tāvassāti tā tebhūmakavedanā eva assa bhikkhuno.",
  "tika-s0305t2:135_2": "Sadisavasena cetaṁ vuttaṁ,",
  "tika-s0305t2:135_3": "aniccādisammasanavasena viditā pubbabhāge sammasanakāle upaṭṭhahanti.",
  "tika-s0305t2:135_4": "Pariggahitesūti parijānanavasena paricchijja gahitesu.",
  "tika-s0305t2:135_5": "“Vedanā taṇhāpapañcassa,",
  "tika-s0305t2:135_6": "vitakko mānapapañcassa,",
  "tika-s0305t2:135_7": "saññā diṭṭhipapañcassa mūlavasena sammasanaṁ vuttā”ti vadanti.",
  "tika-s0305t2:135_8": "“Vedanāvitakkasaññā taṇhāmānadiṭṭhipapañcānaṁ mūladassanavasenā”ti apare.",
  "tika-s0305t2:136_0": "Ananussutavaggavaṇṇanā niṭṭhitā.",
  "tika-s0305t2:137_0": "5. Amatavaggo",
  "tika-s0305t2:138_0": "2. Samudayasuttavaṇṇanā",
  "tika-s0305t2:139_0": "408.Sārammaṇasatipaṭṭhānāti ārammaṇalakkhitā satipaṭṭhānā kathitā, na satilakkhaṇā.",
  "tika-s0305t2:140_0": "4. Satisuttavaṇṇanā",
  "tika-s0305t2:141_0": "410.Suddhikaṁ katvā visuṁ visuṁ katvā. Tathā ca vuttaṁ pāḷiyaṁ “kāye vā bhikkhū”ti.",
  "tika-s0305t2:142_0": "6. Pātimokkhasaṁvarasuttavaṇṇanā",
  "tika-s0305t2:143_0": "412.Jeṭṭhakasīlanti padhānakasīlaṁ.",
  "tika-s0305t2:143_1": "Sīlaggahaṇañhi pāḷiyaṁ pātimokkhasaṁvaravaseneva āgataṁ.",
  "tika-s0305t2:143_2": "Tenāha “tipiṭakacūḷanāgatthero panā”tiādi.",
  "tika-s0305t2:143_3": "Tattha pātimokkhasaṁvarova sīlanti avadhāraṇaṁ itaresaṁ tiṇṇaṁ ekadesena pātimokkhantogadhabhāvaṁ dīpeti.",
  "tika-s0305t2:143_4": "Tathā hi anolokiyolokane ājīvahetu ca chasikkhāpadavītikkamane gilānapaccayassa appaccavekkhitaparibhoge ca āpatti vihitāti.",
  "tika-s0305t2:143_5": "Tīṇīti indriyasaṁvarādīni.",
  "tika-s0305t2:143_6": "Sīlanti vuttaṭṭhānaṁ nāma natthīti sīlapariyāyena tesaṁ katthaci sutte gahitaṭṭhānaṁ nāma natthīti nippariyāyasīlataṁ tesaṁ paṭikkhipati.",
  "tika-s0305t2:143_7": "Chadvārarakkhaṇamattamevāti tassa sallahukatamāha cittādhiṭṭhānamattena paṭipākatikabhāvappattito.",
  "tika-s0305t2:143_8": "Itaradvayepi eseva nayo.",
  "tika-s0305t2:143_9": "Paccayuppattimattakanti phalena hetuṁ dasseti.",
  "tika-s0305t2:143_10": "Uppādanahetukā hi paccayānaṁ uppatti.",
  "tika-s0305t2:143_11": "Idamatthanti idaṁ payojanaṁ imassa paccayassa paribhuñjaneti adhippāyo.",
  "tika-s0305t2:143_12": "Nippariyāyenāti iminā indriyasaṁvarādīni tīṇi padhānasīlassa paripālanaparisodhanavasena pavattiyā pariyāyasīlāni nāmāti dasseti.",
  "tika-s0305t2:143_13": "Idāni pātimokkhasīlasseva padhānabhāvaṁ byatirekato anvayato ca upamāya vibhāvetuṁ “yassā”tiādimāha.",
  "tika-s0305t2:143_14": "Tattha soti pātimokkhasaṁvaro.",
  "tika-s0305t2:143_15": "Sesāni indriyasaṁvarādīni.",
  "tika-s0305t2:143_16": "Pātimokkhasaddassa attho pana visuddhimaggasaṁvaṇṇanādīsu vitthārito,",
  "tika-s0305t2:143_17": "tasmā tattha vuttanayeneva veditabbo.",
  "tika-s0305t2:144_0": "Ācārena ca gocarena ca sampannoti kāyikacetasikaavītikkamasaṅkhātena ācārena ca navesiyādigocaratādisaṅkhātena gocarena ca sampanno,",
  "tika-s0305t2:144_1": "sampannaācāragocaroti attho.",
  "tika-s0305t2:144_2": "Appamattakesūti atiparittakesu anāpattigamanīyesu.",
  "tika-s0305t2:144_3": "“Dukkaṭadubbhāsitamattesū”ti apare.",
  "tika-s0305t2:144_4": "Vajjesūti akaraṇīyesu gārayhesu.",
  "tika-s0305t2:144_5": "Te pana ekantato akusalā hontīti āha –",
  "tika-s0305t2:144_6": "“akusaladhammesū”ti.",
  "tika-s0305t2:144_7": "Bhayadassāvīti bhayato dassanasīlo,",
  "tika-s0305t2:144_8": "paramāṇumattampi vajjaṁ sineruppamāṇaṁ viya katvā dassanasīlo.",
  "tika-s0305t2:144_9": "Sammā ādiyitvāti sammadeva sakkaccaṁ sabbaso ca ādiyitvā.",
  "tika-s0305t2:144_10": "Sikkhāpadesūti niddhāraṇe bhummanti samudāyato avayavaniddhāraṇaṁ dassento “sikkhāpadesu taṁ taṁ sikkhāpada”ntiādimāha.",
  "tika-s0305t2:144_11": "Sikkhāpadaṁ samādātabbaṁ sikkhitabbañcāti adhippāyo.",
  "tika-s0305t2:144_12": "Sikkhāti adhisīlasikkhā.",
  "tika-s0305t2:144_13": "Pubbe pada-saddo adhiṭṭhānaṭṭho,",
  "tika-s0305t2:144_14": "idha bhāgatthoti daṭṭhabbanti āha –",
  "tika-s0305t2:144_15": "“sikkhākoṭṭhāsesū”ti.",
  "tika-s0305t2:144_16": "Mūlapaññattianupaññattiādibhedaṁ yaṁkiñci sikkhitabbaṁ pūretabbaṁ sīlaṁ,",
  "tika-s0305t2:144_17": "taṁ pana dvāravasena duvidhamevāti āha –",
  "tika-s0305t2:144_18": "“kāyikaṁ vā vācasikaṁ vā”ti.",
  "tika-s0305t2:144_19": "Imasmiṁ atthavikappe sikkhāpadesūti ādhāre bhummaṁ sikkhābhāgesu kassaci visuṁ aggahaṇato. Tenāha –",
  "tika-s0305t2:144_20": "“taṁ taṁ sabba”nti.",
  "tika-s0305t2:144_21": "“Tato tvaṁ bhikkhu sīlaṁ nissāyā”ti vacanato anabhijjhā abyāpādasammādiṭṭhiyopi sīlanti vuttā,",
  "tika-s0305t2:144_22": "tasmā imasmiṁ sutte “pātimokkhasaṁvarasīlameva kathita”nti vuttaṁ.",
  "tika-s0305t2:145_0": "7. Duccaritasuttavaṇṇanā",
  "tika-s0305t2:146_0": "413.",
  "tika-s0305t2:146_1": "Etthāpi manosucaritaṁ sīlaṁ nāmāti dassetīti katvā vuttaṁ “pacchimāpi tayo”ti.",
  "tika-s0305t2:146_2": "Anabhijjhāabyāpādasammādiṭṭhidhammā sīlaṁ hotīti veditabbā kāyavacīsucaritehi saddhiṁ manosucaritampi",
  "tika-s0305t2:146_3": "vatvā “tato tvaṁ bhikkhu sīlaṁ nissāya sīle patiṭṭhāyā”ti vuttattā.",
  "tika-s0305t2:146_4": "Sesaṁ vuttanayameva.",
  "tika-s0305t2:146_5": "Chaṭṭhasattamesūti chaṭṭhasattamavaggesu apubbaṁ natthi.",
  "tika-s0305t2:146_6": "Tena vuttaṁ “heṭṭhā vuttanayeneva attho veditabbo”ti.",
  "tika-s0305t2:146_7": "Vaggapeyyālato pana imasmiṁ satipaṭṭhānasaṁyutte katipayavaggā saṅgahaṁ ārūḷhā,",
  "tika-s0305t2:146_8": "tathāpi tesaṁ atthavisesābhāvato ekaccesu potthakesu mukhamattaṁ dassetvā saṁkhittā,",
  "tika-s0305t2:146_9": "ekaccesu atisaṁkhittāva,",
  "tika-s0305t2:146_10": "te saṅkhepavasena dve katvā “chaṭṭhasattamesū”ti vuttaṁ.",
  "tika-s0305t2:147_0": "Amatavaggavaṇṇanā niṭṭhitā.",
  "tika-s0305t2:148_0": "Satipaṭṭhānasaṁyuttavaṇṇanā niṭṭhitā."
}