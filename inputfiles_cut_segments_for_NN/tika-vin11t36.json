{
  "tika-vin11t36:0_0": "Uttaravinicchaya-ṭīkā",
  "tika-vin11t36:1_0": "Ganthārambhakathāvaṇṇanā",
  "tika-vin11t36:2_0": "(Ka)",
  "tika-vin11t36:3_0": " Devātidevaṁ sugataṁ, devabrhmindavanditaṁ;",
  "tika-vin11t36:4_0": "Dhammañca vaṭṭupacchedaṁ, natvā vaṭṭātitaṁ gaṇaṁ.",
  "tika-vin11t36:5_0": "(Kha)",
  "tika-vin11t36:6_0": " Vandanāmayapuññena, kammena ratanattaye;",
  "tika-vin11t36:7_0": "Chetvā upaddave sabbe, ārabhissaṁ samāhito.",
  "tika-vin11t36:8_0": "(Ga)",
  "tika-vin11t36:9_0": " Therena buddhadattena, racitassa samāsato;",
  "tika-vin11t36:10_0": "Saṁvaṇṇanamasaṁkiṇṇaṁ, uttarassa yathābalaṁ.",
  "tika-vin11t36:11_0": "1.",
  "tika-vin11t36:11_1": "Athāyamācariyo attano viracite vinaye tassupanissaye vinayapiṭake ca bhikkhūnaṁ nānappakārakosallajananatthaṁ",
  "tika-vin11t36:11_2": "parivāraṭṭhakathāyañca āgatavinicchayaṁ saṅgahetvā uttarapakaraṇaṁ vaṇṇayitukāmo paṭhamaṁ tāva antarāyanivāraṇena",
  "tika-vin11t36:11_3": "yathādhippetasādhanatthaṁ ratanattayaṁ vandanto āha ‘‘sabbasattuttama’’ntiādi.",
  "tika-vin11t36:12_0": "Pakaraṇārambhe ratanattayavandanāpayojanaṁ tattha tatthācariyehi bahudhā papañcitaṁ,",
  "tika-vin11t36:12_1": "amhehi ca vinayavinicchayavaṇṇanāyaṁ samāsato dassitanti na taṁ idha vaṇṇayissāma.",
  "tika-vin11t36:12_2": "Pakaraṇābhidheyya karaṇappakārapayojanānipi tattha dassitanayānusārena idhāpi veditabbāni.",
  "tika-vin11t36:12_3": "Sambandhādidassanamukhena anuttānapadavaṇṇanamevettha karissāmi.",
  "tika-vin11t36:13_0": "Jinaṁ,",
  "tika-vin11t36:13_1": "dhammañca,",
  "tika-vin11t36:13_2": "gaṇañca vanditvā uttaraṁ dāni karissāmīti sambandho.",
  "tika-vin11t36:13_3": "Kiṁvisiṭṭhaṁ jinaṁ, dhammaṁ,",
  "tika-vin11t36:13_4": "gaṇañca vanditvāti āha ‘‘sabbasattuttama’’ntiādi.",
  "tika-vin11t36:13_5": "Tattha sabbasattuttamanti pañcasu kāmaguṇesu sattā āsattā visattā laggitāti sattā,",
  "tika-vin11t36:13_6": "paramatthato sattapaññattiyā upādānabhūtā upādānakkhandhā vohārato khandhasantatiṁ upādāya paññattā sammuti ‘‘sattā’’ti vuccanti.",
  "tika-vin11t36:13_7": "Te pana kāmāvacarādibhūmivasena,",
  "tika-vin11t36:13_8": "nirayādipadesavasena,",
  "tika-vin11t36:13_9": "ahetukādipaṭisandhivasenāti evamādīhi anantapabhedā.",
  "tika-vin11t36:13_10": "Tesu khīṇāsavānaṁ yathāvuttanibbacanatthena sattavohāro na labbhati.",
  "tika-vin11t36:13_11": "Tathāpi te bhūtapubbagatiyā vā taṁsadisattā vā ‘‘sattā’’ti vuccanti.",
  "tika-vin11t36:13_12": "Sabbe ca te sattā cā ti sabbasattā.",
  "tika-vin11t36:13_13": "Uddhaṭatamattā,",
  "tika-vin11t36:13_14": "uggatatamattā,",
  "tika-vin11t36:13_15": "seṭṭhattā ca uttamo,",
  "tika-vin11t36:13_16": "sabbasattānaṁ lokiyalokuttarehi rūpārūpaguṇehi uttamo,",
  "tika-vin11t36:13_17": "sabbasattesu vā uttamo pavaro seṭṭhoti sabbasattuttamo.",
  "tika-vin11t36:13_18": "‘‘Jina’’nti etassa visesanaṁ.",
  "tika-vin11t36:14_0": "Punapi kiṁvisiṭṭhanti āha ‘‘dhīra’’nti.",
  "tika-vin11t36:14_1": "Dhī vuccati paññā,",
  "tika-vin11t36:14_2": "tāya īrati vattatīti dhīro, taṁ.",
  "tika-vin11t36:14_3": "Tādibhāvena indakhīlasineruādayo viya aṭṭhalokadhammasaṅkhātena bhusavātena akampiyaṭṭhena,",
  "tika-vin11t36:14_4": "catuvesārajjavasena sadevake loke kenaci akampanīyaṭṭhena ca dhīraṁ,",
  "tika-vin11t36:14_5": "dhitisampannanti attho.",
  "tika-vin11t36:14_6": "Idampi tasseva visesanaṁ.",
  "tika-vin11t36:15_0": "Vanditvāti kāyavacīmanodvārehi abhivādetvāti attho,",
  "tika-vin11t36:15_1": "yathābhuccaguṇasaṁkittanena thometvā.",
  "tika-vin11t36:15_2": "Sirasāti bhattibhāvanatuttamaṅgena karaṇabhūtena.",
  "tika-vin11t36:15_3": "Iminā visesato kāyapaṇāmo dassito,",
  "tika-vin11t36:15_4": "guṇasaṁkittanena vacīpaṇāmo,",
  "tika-vin11t36:15_5": "ubhayapaṇāmehi nānantariyakatāya manopaṇāmopi dassito ca hoti.",
  "tika-vin11t36:16_0": "Jinanti devaputtakilesābhisaṅkhāramaccukhandhamārasaṅkhāte pañcavidhe māre balavidhamanasamaucchedapahānasahāyavekallanidānopacchedavisayātikkamavasena",
  "tika-vin11t36:16_1": "pañcahi ākārehi jitavāti jino, taṁ.",
  "tika-vin11t36:17_0": "‘‘Dhamma’’nti etassa nibbacanādivasena atthavinicchayo heṭṭhā dassitova.",
  "tika-vin11t36:17_1": "Adhammaviddhaṁsanti dhammasaṅkhātassa kusalassa paṭipakkhattā adhammo vuccati akusaladhammo,",
  "tika-vin11t36:17_2": "taṁ akusalasaṅkhātaṁ adhammaṁ viddhaṁseti vināseti pajahati tadaṅgavikkhambhanasamucchedapaṭippassaddhinissaraṇappahānenāti adhammaviddhaṁso,",
  "tika-vin11t36:17_3": "sapariyattiko navalokuttaro dhammo.",
  "tika-vin11t36:17_4": "Pariyatti hi pañcannaṁ pahānānaṁ mūlakāraṇattā phalūpacārena tathā vuccati,",
  "tika-vin11t36:17_5": "taṁ adhammaviddhaṁsaṁ.",
  "tika-vin11t36:17_6": "‘‘Dhamma’’nti etassa visesanaṁ.",
  "tika-vin11t36:18_0": "Gaṇanti aṭṭhannaṁ ariyapuggalānaṁ samūhaṁ,",
  "tika-vin11t36:18_1": "saṅghanti attho.",
  "tika-vin11t36:18_2": "Aṅgaṇanāsananti attano nissayaṁ aṅganti matthentīti aṅgaṇā,",
  "tika-vin11t36:18_3": "kilesā rāgadosamohā,",
  "tika-vin11t36:18_4": "te aṅgaṇe nāseti yathāyogaṁ tadaṅgavikkhambhanasamucchedapaṭippassaddhinissaraṇappahānehi pajahatīti aṅgaṇanāsano, taṁ.",
  "tika-vin11t36:18_5": "‘‘Gaṇa’’nti etassa visesanaṁ.",
  "tika-vin11t36:19_0": "2.",
  "tika-vin11t36:19_1": "Mayā vinayassa yo sāro vinicchayo racito,",
  "tika-vin11t36:19_2": "tassa vinicchayassāti yojanā.",
  "tika-vin11t36:19_3": "Natthi tassa uttaroti anuttaro,",
  "tika-vin11t36:19_4": "sabbesu vinicchayesu,",
  "tika-vin11t36:19_5": "sabbesaṁ vā vinicchayānaṁ anuttaro uttamo vinicchayoti sabbānuttaro, taṁ.",
  "tika-vin11t36:19_6": "Uttaraṁ pakaraṇaṁ idāni karissāmīti yojanā.",
  "tika-vin11t36:20_0": "3.Bhaṇatoti bhaṇantassa paguṇaṁ vācuggataṁ karontassa.",
  "tika-vin11t36:20_1": "Paṭhatoti paṭhantassa vācuggataṁ sajjhāyantassa.",
  "tika-vin11t36:20_2": "Payuñjatoti tattha pakārena yuñjantassa,",
  "tika-vin11t36:20_3": "taṁ aññesaṁ vācentassa vā.",
  "tika-vin11t36:20_4": "Suṇatoti parehi vuccamānaṁ suṇantassa.",
  "tika-vin11t36:20_5": "Cintayatoti yathāsutaṁ atthato,",
  "tika-vin11t36:20_6": "saddato ca cintentassa.",
  "tika-vin11t36:20_7": "‘‘Abuddhassa buddhivaḍḍhana’’nti vattabbe gāthābandhavasena vibhattilopo.",
  "tika-vin11t36:20_8": "Abuddhassa bālassa vinaye appakataññuno bhikkhubhikkhunijanassa.",
  "tika-vin11t36:20_9": "Buddhivaḍḍhanaṁ vinayavinicchaye paññāvuddhinipphādakaṁ.",
  "tika-vin11t36:20_10": "Atha vā buddhassa vinicchaye kataparicayattā paññavato janassa buddhivaḍḍhanaṁ buddhiyā paññāya tikkhavisadabhāvāpādanena bhiyyobhāvasādhakaṁ.",
  "tika-vin11t36:20_11": "Paramaṁ uttamaṁ uttaraṁ nāma pakaraṇaṁ vadato kathentassa me mama santikā niratā vinicchaye,",
  "tika-vin11t36:20_12": "tīsu sikkhāsu vā visesena ratā nibodhatha jānātha sutamayañāṇaṁ abhinipphādethāti sotujanaṁ savane niyojeti."
}