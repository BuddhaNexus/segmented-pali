{
  "atk-s0515a1:0_0": "1. Kāmasuttaniddesavaṇṇanā",
  "atk-s0515a1:1_0": "Tattha kāmasuttaṁ ādi.",
  "atk-s0515a1:1_1": "Tasmimpi “kāmaṁ kāmayamānassā”ti gāthā ādi.",
  "atk-s0515a1:1_2": "Sā uddesaniddesapaṭiniddesavasena tidhā ṭhitā.",
  "atk-s0515a1:1_3": "“Kāmaṁ kāmayamānassā”ti evamādi uddeso.",
  "atk-s0515a1:1_4": "“Kāmāti uddānato dve kāmā –",
  "atk-s0515a1:1_5": "vatthukāmā ca kilesakāmā cā”ti niddeso.",
  "atk-s0515a1:1_6": "“Katame vatthukāmā?",
  "atk-s0515a1:1_7": "Manāpikā rūpā”ti evamādi paṭiniddeso.",
  "atk-s0515a1:2_0": "1.",
  "atk-s0515a1:2_1": "Tattha kāmanti manāpiyarūpāditebhūmakadhammasaṅkhātaṁ vatthukāmaṁ.",
  "atk-s0515a1:2_2": "Kāmayamānassāti icchamānassa.",
  "atk-s0515a1:2_3": "Tassa cetaṁ samijjhatīti tassa kāmayamānassa sattassa taṁ kāmasaṅkhātaṁ vatthu samijjhati ce,",
  "atk-s0515a1:2_4": "sace so taṁ labhatīti vuttaṁ hoti.",
  "atk-s0515a1:2_5": "Addhā pītimano hotīti ekaṁsaṁ tuṭṭhacitto hoti.",
  "atk-s0515a1:2_6": "Laddhāti labhitvā.",
  "atk-s0515a1:2_7": "Maccoti satto.",
  "atk-s0515a1:2_8": "Yadicchatīti yaṁ icchati.",
  "atk-s0515a1:2_9": "Idaṁ pana saṅkhepato padatthasambandhamattameva,",
  "atk-s0515a1:2_10": "vitthāro pana upari pāḷiyaṁ āgatanayeneva veditabbo.",
  "atk-s0515a1:2_11": "Yathā ca imasmiṁ,",
  "atk-s0515a1:2_12": "evaṁ ito paraṁ sabbesupīti.",
  "atk-s0515a1:3_0": "Kāmāti uddisitabbapadaṁ.",
  "atk-s0515a1:3_1": "Uddānatoti niddisitabbapadaṁ.",
  "atk-s0515a1:3_2": "Uddānatoti vaggavasena “macchuddānaṁ kineyyā”ti ādīsu viya.",
  "atk-s0515a1:3_3": "Atha vā uparūpari dānato uddānaṁ,",
  "atk-s0515a1:3_4": "uddhaṁ uddhaṁ sodhanato byavadānaṭṭhena vodānaṁ viya.",
  "atk-s0515a1:3_5": "Vitthārakaraṇabhāvena vā.",
  "atk-s0515a1:3_6": "Kāmā iti pāṭhasesaṁ katvā vattabbaṁ.",
  "atk-s0515a1:3_7": "Dveti gaṇanaparicchedo, na ekaṁ, na tayo.",
  "atk-s0515a1:3_8": "Vatthukāmā cāti manāpiyarūpādivatthukāmā ca.",
  "atk-s0515a1:3_9": "Upatāpanaṭṭhena vibādhanaṭṭhena ca kilesakāmā ca.",
  "atk-s0515a1:3_10": "Tesu vatthukāmo pariññeyyo,",
  "atk-s0515a1:3_11": "kilesakāmo pahātabbo.",
  "atk-s0515a1:3_12": "Tattha vatthukāmo kilesakāmena patthayitabboti kāmīyatīti kāmo.",
  "atk-s0515a1:3_13": "Kilesakāmo vatthukāmānaṁ paccāsīsanassa kāraṇabhāvena kāmīyate anenāti kāmo.",
  "atk-s0515a1:3_14": "Tattha rūpādikkhandhe saṅgahito vatthukāmo,",
  "atk-s0515a1:3_15": "saṅkhārakkhandhe saṅgahito kilesakāmo.",
  "atk-s0515a1:3_16": "Chahi viññāṇehi vijānitabbo vatthukāmo,",
  "atk-s0515a1:3_17": "manoviññāṇena jānitabbo kilesakāmo.",
  "atk-s0515a1:3_18": "Kilesānaṁ patiṭṭhaṭṭhena kāraṇaṭṭhena ārammaṇaṭṭhena ca vatthukāmo.",
  "atk-s0515a1:4_0": "“Nete kāmā yāni citrāni loke, saṅkapparāgo purisassa kāmo;",
  "atk-s0515a1:5_0": "Tiṭṭhanti citrāni tatheva loke, athettha dhīrā vinayanti chanda”nti. ;",
  "atk-s0515a1:6_0": "Nandamāṇavaka- soreyyaseṭṭhiputtādīnaṁ vatthūni cettha nidassanaṁ.",
  "atk-s0515a1:6_1": "Kilesakāmo tāpanaṭṭhena bādhanaṭṭhena ca sayaṁ kāmetīti kāmo.",
  "atk-s0515a1:6_2": "Vuttampi cetaṁ “ratto kho, brāhmaṇa,",
  "atk-s0515a1:6_3": "rāgena abhibhūto pariyādinnacitto attabyābādhāyapi ceteti,",
  "atk-s0515a1:6_4": "parabyābādhāyapi ceteti,",
  "atk-s0515a1:6_5": "ubhayabyābādhāyapi cetetī”ti ca “ratto kho, brāhmaṇa,",
  "atk-s0515a1:6_6": "pāṇampi hanati,",
  "atk-s0515a1:6_7": "adinnampi ādiyati,",
  "atk-s0515a1:6_8": "paradārampi gacchati,",
  "atk-s0515a1:6_9": "musāpi bhaṇatī”ti ca evamādi nidassanaṁ.",
  "atk-s0515a1:7_0": "Tameva paṭiniddesavasena vitthāretvā vattukāmo –",
  "atk-s0515a1:7_1": "“katame vatthukāmā”tiādimāha.",
  "atk-s0515a1:7_2": "Tattha katameti kathetukamyatāpucchā.",
  "atk-s0515a1:7_3": "Pañcavidhā hi pucchā,",
  "atk-s0515a1:7_4": "tāsaṁ vibhāgo upari pāḷiyaṁyeva āvi bhavissati.",
  "atk-s0515a1:7_5": "Tāsu ayaṁ kathetukamyatāpucchā.",
  "atk-s0515a1:7_6": "Tattha manāpikāti manaṁ appāyanti vaddhentīti manāpā,",
  "atk-s0515a1:7_7": "manāpā eva manāpikā.",
  "atk-s0515a1:7_8": "Rūpāti kammacittautuāhārasamuṭṭhānavasena catusamuṭṭhānikā rūpārammaṇā.",
  "atk-s0515a1:7_9": "Rūpayantīti rūpā,",
  "atk-s0515a1:7_10": "vaṇṇavikāraṁ āpajjamānā hadayaṅgatabhāvaṁ pakāsentīti attho.",
  "atk-s0515a1:8_0": "Tattha kenaṭṭhena rūpanti? Ruppanaṭṭhena. Vuttañhetaṁ bhagavatā –",
  "atk-s0515a1:9_0": "“Kiñca,",
  "atk-s0515a1:9_1": "bhikkhave,",
  "atk-s0515a1:9_2": "rūpaṁ vadetha?",
  "atk-s0515a1:9_3": "Ruppatīti kho,",
  "atk-s0515a1:9_4": "bhikkhave,",
  "atk-s0515a1:9_5": "tasmā ‘rūpa’nti vuccati.",
  "atk-s0515a1:9_6": "Kena ruppati?",
  "atk-s0515a1:9_7": "Sītenapi ruppati,",
  "atk-s0515a1:9_8": "uṇhenapi ruppati,",
  "atk-s0515a1:9_9": "jighacchāyapi ruppati,",
  "atk-s0515a1:9_10": "pipāsāyapi ruppati,",
  "atk-s0515a1:9_11": "ḍaṁsamakasavātātapasarīsapasamphassenapi ruppati.",
  "atk-s0515a1:9_12": "Ruppatīti kho,",
  "atk-s0515a1:9_13": "bhikkhave,",
  "atk-s0515a1:9_14": "tasmā ‘rūpa’nti vuccatī”ti.",
  "atk-s0515a1:10_0": "Tattha ruppatīti kuppati ghaṭṭīyati pīḷīyati,",
  "atk-s0515a1:10_1": "bhijjatīti attho.",
  "atk-s0515a1:10_2": "Sītena tāva ruppanaṁ lokantarikaniraye pākaṭaṁ.",
  "atk-s0515a1:10_3": "Mahiṁsakaraṭṭhādīsupi himapātasītalesu padesesu etaṁ pākaṭameva.",
  "atk-s0515a1:10_4": "Tattha hi sattā sītena bhinnachinnasarīrā jīvitakkhayampi pāpuṇanti.",
  "atk-s0515a1:11_0": "Uṇhena ruppanaṁ avīcimahāniraye pākaṭaṁ.",
  "atk-s0515a1:11_1": "Tattha hi tattāya lohapathaviyā nipajjāpetvā pañcavidhabandhanādikaraṇakāle sattā mahādukkhaṁ anubhavanti.",
  "atk-s0515a1:12_0": "Jighacchāya ruppanaṁ pettivisaye ceva dubbhikkhakāle ca pākaṭaṁ.",
  "atk-s0515a1:12_1": "Pettivisayasmiñhi sattā dve tīṇi buddhantarāni kiñcideva āmisaṁ hatthena gahetvā mukhe pakkhipantā nāma na honti,",
  "atk-s0515a1:12_2": "antoudaraṁ ādittasusirarukkho viya hoti.",
  "atk-s0515a1:12_3": "Dubbhikkhe kañjikamattampi alabhitvā maraṇasattānaṁ pamāṇaṁ natthi.",
  "atk-s0515a1:13_0": "Pipāsāya ruppanaṁ kālakañjikādīsu pākaṭaṁ.",
  "atk-s0515a1:13_1": "Tattha hi sattā dve tīṇi buddhantarāni hadayatemanamattaṁ vā jivhātemanamattaṁ vā udakabindumpi laddhuṁ na sakkonti.",
  "atk-s0515a1:13_2": "“Pānīyaṁ pivissāmā”ti nadiṁ gatānaṁ jalaṁ vālukātalaṁ sampajjati.",
  "atk-s0515a1:13_3": "Mahāsamuddaṁ pakkhantānampi samuddo piṭṭhipāsāṇoyeva hoti.",
  "atk-s0515a1:13_4": "Te sussantā balavadukkhapīḷitā viravanti.",
  "atk-s0515a1:13_5": "Ḍaṁsādīhi ruppanaṁ ḍaṁsamakkhikādibahulesu padesesu pākaṭaṁ.",
  "atk-s0515a1:13_6": "Taṁ pana –",
  "atk-s0515a1:13_7": "“katamaṁ taṁ rūpaṁ sanidassanaṁ?",
  "atk-s0515a1:13_8": "Sappaṭigha”nti ādinā nayena abhidhamme vitthāritameva.",
  "atk-s0515a1:14_0": "Sappantīti saddā,",
  "atk-s0515a1:14_1": "udāharīyantīti attho.",
  "atk-s0515a1:14_2": "Utucittavasena dvisamuṭṭhānikā saddā.",
  "atk-s0515a1:14_3": "Gandhayantīti gandhā,",
  "atk-s0515a1:14_4": "attano vatthūni sūcayantīti attho.",
  "atk-s0515a1:14_5": "Rasanti te sattāti rasā,",
  "atk-s0515a1:14_6": "assādentīti attho.",
  "atk-s0515a1:14_7": "Phusīyantīti phoṭṭhabbā.",
  "atk-s0515a1:14_8": "Ete gandhādayo catusamuṭṭhānikāva.",
  "atk-s0515a1:14_9": "Tesaṁ vibhāgo abhidhamme vitthāritoyeva.",
  "atk-s0515a1:15_0": "Tamevatthaṁ vitthāravasena dassento “attharaṇā pāvuraṇā”tiādimāha.",
  "atk-s0515a1:15_1": "Tattha attharitvā nipajjiyantīti attharaṇā.",
  "atk-s0515a1:15_2": "Sarīraṁ veṭhetvā pārupīyantīti pāvuraṇā.",
  "atk-s0515a1:15_3": "Antojātādayo cattāro dāsī ca dāso ca dāsidāsā.",
  "atk-s0515a1:15_4": "Khettaṁ nāma yasmiṁ pubbaṇṇaṁ ruhati.",
  "atk-s0515a1:15_5": "Vatthu nāma yasmiṁ aparaṇṇaṁ ruhati.",
  "atk-s0515a1:15_6": "Yattha vā ubhayampi ruhati,",
  "atk-s0515a1:15_7": "taṁ khettaṁ.",
  "atk-s0515a1:15_8": "Tadatthāya katabhūmibhāgo vatthu.",
  "atk-s0515a1:15_9": "Khettavatthusīsena cettha vāpītaḷākādīnipi saṅgahitāni.",
  "atk-s0515a1:15_10": "Hiraññanti kahāpaṇo.",
  "atk-s0515a1:15_11": "Suvaṇṇanti jātarūpaṁ.",
  "atk-s0515a1:15_12": "Tesaṁ gahaṇena lohamāsako jatumāsako dārumāsakoti sabbepi saṅgahaṁ gacchanti.",
  "atk-s0515a1:15_13": "Gāmanigamarājadhāniyoti ekakuṭikādi gāmo.",
  "atk-s0515a1:15_14": "Āpaṇayutto nigamo.",
  "atk-s0515a1:15_15": "Ekassa rañño āṇāpavattiṭṭhānaṁ rājadhānī.",
  "atk-s0515a1:15_16": "Raṭṭhanti janapadekadesaṁ.",
  "atk-s0515a1:15_17": "Janapadoti kāsikosalādijanapado.",
  "atk-s0515a1:15_18": "Kosoti catubbidho koso –",
  "atk-s0515a1:15_19": "hatthī asso ratho patti.",
  "atk-s0515a1:15_20": "Koṭṭhāgāranti tividhaṁ koṭṭhāgāraṁ –",
  "atk-s0515a1:15_21": "dhanakoṭṭhāgāraṁ dhaññakoṭṭhāgāraṁ vatthakoṭṭhāgāraṁ.",
  "atk-s0515a1:15_22": "Yaṁ kiñcīti anavasesapariyādānavacanaṁ.",
  "atk-s0515a1:15_23": "Rajanīyanti rañjetuṁ yuttaṭṭhena.",
  "atk-s0515a1:16_0": "Ito paraṁ tikavasena dassetuṁ atītattikaajjhattattikahīnattikaokāsattikasaṁyogattikakāmāvacarattikavasena chattike āha.",
  "atk-s0515a1:16_1": "Tattha atītattike tāva attano sabhāvaṁ uppādādikkhaṇaṁ vā patvā atikkantāti atītā.",
  "atk-s0515a1:16_2": "Tadubhayampi na āgatāti anāgatā.",
  "atk-s0515a1:16_3": "Taṁ taṁ kāraṇaṁ paṭicca uppannāti paccuppannā.",
  "atk-s0515a1:16_4": "Idaṁ bhavena paricchannaṁ.",
  "atk-s0515a1:16_5": "Paṭisandhito hi paṭṭhāya atītabhavesu nibbattā anantarabhave vā nibbattā hontu kappakoṭisatasahassamatthake vā,",
  "atk-s0515a1:16_6": "sabbe atītāyeva nāma.",
  "atk-s0515a1:16_7": "Cutito paṭṭhāya anāgatabhavesu nibbattanakā kāmā anantarabhave vā nibbattantu kappakoṭisatasahassamatthake vā,",
  "atk-s0515a1:16_8": "sabbe anāgatāyeva nāma.",
  "atk-s0515a1:16_9": "Cutipaṭisandhiantare pavattā kāmā paccuppannā nāma.",
  "atk-s0515a1:17_0": "Ajjhattattike “evaṁ pavattamānā mayaṁ attāti gahaṇaṁ gamissāmā”ti iminā viya adhippāyena attānaṁ adhikāraṁ",
  "atk-s0515a1:17_1": "katvā pavattā attano santāne pavattā pāṭipuggalikā kāmā ajjhattā kāmā nāma.",
  "atk-s0515a1:17_2": "Tato bahibhūtā pana indriyabaddhā vā anindriyabaddhā vā bahiddhā nāma.",
  "atk-s0515a1:17_3": "Tatiyapadaṁ tadubhayavasena vuttaṁ.",
  "atk-s0515a1:18_0": "Hīnattike hīnāti lāmakā.",
  "atk-s0515a1:18_1": "Majjhimāti hīnapaṇītānaṁ majjhe bhavāti majjhimā.",
  "atk-s0515a1:18_2": "Avasesā uttamaṭṭhena paṇītā.",
  "atk-s0515a1:18_3": "Api ca upādāyupādāya hīnamajjhimapaṇītatā veditabbā.",
  "atk-s0515a1:18_4": "Nerayikānañhi kāmā koṭippattā hīnā nāma.",
  "atk-s0515a1:18_5": "Te upādāya tiracchānesu nāgasupaṇṇānaṁ kāmā paṇītā nāma.",
  "atk-s0515a1:18_6": "Sesatiracchānagatānaṁ kāmā majjhimā nāma.",
  "atk-s0515a1:18_7": "Tesampi kāmā hīnā.",
  "atk-s0515a1:18_8": "Te upādāya mahesakkhapetānaṁ kāmā paṇītā nāma.",
  "atk-s0515a1:18_9": "Avasesānaṁ kāmā majjhimā nāma.",
  "atk-s0515a1:18_10": "Tesampi hīnā.",
  "atk-s0515a1:18_11": "Te upādāya jānapadānaṁ kāmā paṇītā nāma.",
  "atk-s0515a1:18_12": "Paccantavāsīnaṁ kāmā majjhimā nāma.",
  "atk-s0515a1:18_13": "Tesampi hīnā.",
  "atk-s0515a1:18_14": "Te upādāya gāmabhojakānaṁ kāmā paṇītā nāma.",
  "atk-s0515a1:18_15": "Tesaṁ paricārikānaṁ kāmā majjhimā nāma.",
  "atk-s0515a1:18_16": "Tesampi hīnā.",
  "atk-s0515a1:18_17": "Te upādāya janapadasāmikānaṁ kāmā paṇītā nāma.",
  "atk-s0515a1:18_18": "Tesaṁ paricārikānaṁ kāmā majjhimā nāma.",
  "atk-s0515a1:18_19": "Tesampi hīnā.",
  "atk-s0515a1:18_20": "Te upādāya padesarājūnaṁ kāmā paṇītā nāma.",
  "atk-s0515a1:18_21": "Tesaṁ amaccānaṁ kāmā majjhimā nāma.",
  "atk-s0515a1:18_22": "Tesampi hīnā.",
  "atk-s0515a1:18_23": "Te upādāya cakkavattirañño kāmā paṇītā nāma.",
  "atk-s0515a1:18_24": "Tassa amaccānaṁ kāmā majjhimā nāma.",
  "atk-s0515a1:18_25": "Tassapi hīnā.",
  "atk-s0515a1:18_26": "Te upādāya bhummadevānaṁ kāmā paṇītā nāma.",
  "atk-s0515a1:18_27": "Tesaṁ paricārikānaṁ devānaṁ kāmā majjhimā nāma.",
  "atk-s0515a1:18_28": "Tesampi hīnā.",
  "atk-s0515a1:18_29": "Te upādāya cātumahārājikānaṁ devānaṁ kāmā paṇītātiādinā nayena yāva akaniṭṭhadevānaṁ kāmā matthakappattā paṇītā nāma.",
  "atk-s0515a1:18_30": "Evaṁ upādāyupādāya hīnamajjhimapaṇītatā veditabbā.",
  "atk-s0515a1:19_0": "Okāsattike āpāyikā kāmāti avaḍḍhisaṅkhātesu apagataayesu catūsu apāyesu nibbattakāmā āpāyikā.",
  "atk-s0515a1:19_1": "Manussesu nibbattakāmā mānusikā.",
  "atk-s0515a1:19_2": "Devesu nibbattakāmā dibbā.",
  "atk-s0515a1:20_0": "Saṁyogattike paccupaṭṭhitānaṁ kāmānaṁ paribhuñjanato ṭhapetvā nerayike sesaapāyasattānaṁ manussānaṁ cātumahārājike",
  "atk-s0515a1:20_1": "deve upādāya yāva tusitakāyikānañca devānaṁ kāmā paccupaṭṭhitā kāmā nāma.",
  "atk-s0515a1:20_2": "Pakatipaṭiyattārammaṇato atirekena ramitukāmatākāle yathārucitaṁ ārammaṇaṁ nimminitvā nimminitvā ramantīti",
  "atk-s0515a1:20_3": "nimmānaratīnaṁ devānaṁ kāmā nimmitā kāmā nāma.",
  "atk-s0515a1:20_4": "Attano ajjhāsayaṁ ñatvā parehi nimmite ārammaṇe sevantīti paranimmitavasavattīnaṁ kāmā paranimmitā kāmā nāma.",
  "atk-s0515a1:20_5": "Pariggahitāti “mayhaṁ eta”nti gahitā kāmā.",
  "atk-s0515a1:20_6": "Apariggahitāti tathā apariggahitā uttarakurukānaṁ kāmā.",
  "atk-s0515a1:20_7": "Mamāyitāti taṇhāvasena “mama eta”nti gahitā.",
  "atk-s0515a1:20_8": "Amamāyitāti vuttapaṭipakkhā.",
  "atk-s0515a1:21_0": "Sabbepi kāmāvacarā dhammāti “heṭṭhato avīcinirayaṁ pariyantaṁ karitvā”tiādinā nayena vuttesu kāmāvacaradhammesu pariyāpannā.",
  "atk-s0515a1:21_1": "Tatrāyaṁ vacanattho –",
  "atk-s0515a1:21_2": "uddānato dve kāmā,",
  "atk-s0515a1:21_3": "vatthukāmo ca kilesakāmo cāti.",
  "atk-s0515a1:21_4": "Tattha kilesakāmo atthato chandarāgo.",
  "atk-s0515a1:21_5": "Vatthukāmo tebhūmakaṁ vaṭṭaṁ.",
  "atk-s0515a1:21_6": "Kilesakāmo cettha kāmetīti kāmo.",
  "atk-s0515a1:21_7": "Itaro kāmīyatīti.",
  "atk-s0515a1:21_8": "Yasmiṁ pana padese duvidhopeso kāmo pavattivasena avacarati,",
  "atk-s0515a1:21_9": "so catunnaṁ apāyānaṁ manussānaṁ channañca devalokānaṁ vasena ekādasavidho padeso kāmo ettha avacaratīti kāmāvacaro.",
  "atk-s0515a1:21_10": "Tattha pariyāpannadhamme sandhāya “sabbepi kāmāvacarā dhammā”ti vuttaṁ.",
  "atk-s0515a1:21_11": "Attano sabhāvaṁ dhārentīti dhammā.",
  "atk-s0515a1:21_12": "Rūpāvacarā dhammāti “heṭṭhato brahmalokaṁ pariyantaṁ karitvā uparito akaniṭṭhe deve antokaritvā”tiādinā",
  "atk-s0515a1:21_13": "nayena vuttānaṁ rūpāvacaradhammānaṁ vasena sabbepi dhammā rūpāvacarā.",
  "atk-s0515a1:21_14": "Arūpāvacarā dhammāti “heṭṭhato ākāsānañcāyatanupage deve pariyantaṁ karitvā uparito nevasaññānāsaññāyatanupage",
  "atk-s0515a1:21_15": "deve antokaritvā”tiādinā nayena vuttā sabbepi arūpāvacarā dhammā.",
  "atk-s0515a1:21_16": "Tattha rūpe avacarantīti rūpāvacarā.",
  "atk-s0515a1:21_17": "Arūpe avacarantīti arūpāvacarā.",
  "atk-s0515a1:21_18": "Taṇhāvatthukāti patiṭṭhaṭṭhena kāraṇaṭṭhena ca taṇhāya vatthubhūtā.",
  "atk-s0515a1:21_19": "Taṇhārammaṇāti taṇhāpavattivasena taṇhāya ārammaṇabhūtā.",
  "atk-s0515a1:21_20": "Kāmanīyaṭṭhenāti paccāsīsitabbaṭṭhena.",
  "atk-s0515a1:21_21": "Rajanīyaṭṭhenāti rañjetuṁ yuttaṭṭhena.",
  "atk-s0515a1:21_22": "Madanīyaṭṭhenāti kulamadādimadaṁ uppādanīyaṭṭhena.",
  "atk-s0515a1:22_0": "Tattha “katame vatthukāmā?",
  "atk-s0515a1:22_1": "Manāpikā rūpā”tiādiṁ katvā “yaṁ kiñci rajanīyaṁ vatthū”ti pariyosānaṁ saviññāṇakaaviññāṇakavasena vuttaṁ.",
  "atk-s0515a1:22_2": "Avasesaṁ ekacatukkādikachattikanti veditabbaṁ.",
  "atk-s0515a1:23_0": "Evaṁ vatthukāmaṁ dassetvā kilesakāmaṁ dassetuṁ “katame kilesakāmā”tiādimāha.",
  "atk-s0515a1:23_1": "Tattha chandoti dubbalarāgo.",
  "atk-s0515a1:23_2": "Rāgoti tato balavataro.",
  "atk-s0515a1:23_3": "Upari tayopi rāgā imehi balavatarā.",
  "atk-s0515a1:23_4": "Kāmesūti pañcasu kāmaguṇesu.",
  "atk-s0515a1:23_5": "Kāmacchandoti kāmasaṅkhāto chando,",
  "atk-s0515a1:23_6": "na kattukamyatāchando,",
  "atk-s0515a1:23_7": "na dhammacchando.",
  "atk-s0515a1:23_8": "Kāmanavasena rajjanavasena ca kāmoyeva rāgo kāmarāgo.",
  "atk-s0515a1:23_9": "Kāmanavasena nandanavasena ca kāmoyeva nandī kāmanandī.",
  "atk-s0515a1:23_10": "Evaṁ sabbattha kāmatthaṁ viditvā taṇhāyanaṭṭhena kāmataṇhā.",
  "atk-s0515a1:23_11": "Sinehanaṭṭhena kāmasneho.",
  "atk-s0515a1:23_12": "Pariḍayhanaṭṭhena kāmapariḷāho.",
  "atk-s0515a1:23_13": "Mucchanaṭṭhena kāmamucchā.",
  "atk-s0515a1:23_14": "Gilitvā pariniṭṭhāpanaṭṭhena kāmajjhosānaṁ.",
  "atk-s0515a1:23_15": "Vaṭṭasmiṁ oghehi osīdāpetīti kāmogho.",
  "atk-s0515a1:23_16": "Vaṭṭasmiṁ yojetīti kāmayogo.",
  "atk-s0515a1:23_17": "Daḷhavasena taṇhādiṭṭhiggahaṇaṁ upādānaṁ.",
  "atk-s0515a1:23_18": "Cittaṁ nīvarati pariyonandhatīti nīvaraṇaṁ.",
  "atk-s0515a1:24_0": "Addasanti addakkhiṁ.",
  "atk-s0515a1:24_1": "Kāmāti ālapanaṁ.",
  "atk-s0515a1:24_2": "Teti tava.",
  "atk-s0515a1:24_3": "Mūlanti patiṭṭhaṁ.",
  "atk-s0515a1:24_4": "Saṅkappāti parikappena.",
  "atk-s0515a1:24_5": "Na taṁ saṅkappayissāmīti taṁ parikappanaṁ na karissāmi.",
  "atk-s0515a1:24_6": "Na hohisīti na bhavissasi.",
  "atk-s0515a1:25_0": "Icchamānassāti paccāsīsantassa.",
  "atk-s0515a1:25_1": "Sādiyamānassāti assādiyamānassa.",
  "atk-s0515a1:25_2": "Patthayamānassāti patthanaṁ uppādentassa.",
  "atk-s0515a1:25_3": "Pihayamānassāti pāpuṇituṁ icchaṁ uppādentassa.",
  "atk-s0515a1:25_4": "Abhijappamānassāti taṇhāvasena tittiṁ uppādentassa.",
  "atk-s0515a1:25_5": "Atha vā abhivadantassa.",
  "atk-s0515a1:26_0": "Khattiyassa vātiādi catujjātivasena vuttaṁ.",
  "atk-s0515a1:26_1": "Gahaṭṭhassa vā pabbajitassa vāti liṅgavasena vuttaṁ.",
  "atk-s0515a1:26_2": "Devassa vā manussassa vāti upapattivasena vuttaṁ.",
  "atk-s0515a1:26_3": "Ijjhatīti nipphajjati.",
  "atk-s0515a1:26_4": "Samijjhatīti sammā nipphajjati.",
  "atk-s0515a1:26_5": "Ijjhati visesarūpapaṭilābhavasena.",
  "atk-s0515a1:26_6": "Labhati dassanīyarūpapaṭilābhavasena.",
  "atk-s0515a1:26_7": "Paṭilabhati pasādanīyarūpapaṭilābhavasena.",
  "atk-s0515a1:26_8": "Adhigacchati saṇṭhānarūpapaṭilābhavasena.",
  "atk-s0515a1:26_9": "Vindati chavippasādarūpapaṭilābhavasena.",
  "atk-s0515a1:26_10": "Atha vā puññamahattena ijjhati.",
  "atk-s0515a1:26_11": "Jātimahattena labhati.",
  "atk-s0515a1:26_12": "Issariyamahattena paṭilabhati.",
  "atk-s0515a1:26_13": "Sukhamahattena adhigacchati.",
  "atk-s0515a1:26_14": "Sampattimahattena vindatīti.",
  "atk-s0515a1:27_0": "Ekaṁsavacananti ekakoṭṭhāsavacanaṁ.",
  "atk-s0515a1:27_1": "“Ekaṁsaṁ cīvaraṁ katvā,",
  "atk-s0515a1:27_2": "ekaṁsabyākaraṇīyo pañho”tiādīsu viya anekaṁsagahaṇapaṭikkhepo.",
  "atk-s0515a1:27_3": "Nissaṁsayavacananti saṁsayavirahitavacanaṁ,",
  "atk-s0515a1:27_4": "sandehapaṭikkhepavacananti attho.",
  "atk-s0515a1:27_5": "Nikkaṅkhāvacananti “kathamidaṁ kathamida”nti kaṅkhāpaṭikkhepavacanaṁ.",
  "atk-s0515a1:27_6": "Advejjhavacananti dvidhābhāvaṁ dvejjhaṁ,",
  "atk-s0515a1:27_7": "taṁabhāvena advejjhavacanaṁ.",
  "atk-s0515a1:27_8": "Dvidhābhāvavirahitaṁ “advejjhavacanā buddhā”tiādīsu viya vimatipaṭikkhepo.",
  "atk-s0515a1:27_9": "Adveḷhakavacananti dvihadayābhāvena adveḷhakaṁ. “Itihāsa,",
  "atk-s0515a1:27_10": "itihāsā”ti dveḷhakapaṭikkhepavacanaṁ.",
  "atk-s0515a1:27_11": "Niyogavacananti ekasmiṁ atthe dve na yujjantīti niyogavacanaṁ dvidhāpathapaṭikkhepo.",
  "atk-s0515a1:27_12": "Aññattha pana “niyogā anāgatārammaṇā natthī”ti āgataṁ.",
  "atk-s0515a1:27_13": "Apaṇṇakavacananti palāsarahitaṁ sāravacanaṁ aviraddhakāraṇaṁ “apaṇṇakaṁ ṭhānameke”tiādīsu viya,",
  "atk-s0515a1:27_14": "apaṇṇakamaṇi viya sappatiṭṭhavacanaṁ.",
  "atk-s0515a1:27_15": "Avatthāpanavacanametanti etaṁ vacanaṁ otaritvā patiṭṭhitaṁ santiṭṭhāpanaṁ ṭhapanaṁ.",
  "atk-s0515a1:28_0": "Yāni imasmiṁ mahāniddese vibhattiṁ āropitāni padāni,",
  "atk-s0515a1:28_1": "tāni vibhattiṁ gacchantāni tīhi kāraṇehi vibhattiṁ gacchanti,",
  "atk-s0515a1:28_2": "nānā hontāni catūhi kāraṇehi nānā bhavanti.",
  "atk-s0515a1:28_3": "Aparadīpanā panettha dve ṭhānāni gacchanti. Kathaṁ?",
  "atk-s0515a1:28_4": "Tāni hi byañjanavasena upasaggavasena atthavasena vāti imehi tīhi kāraṇehi vibhattiṁ gacchanti.",
  "atk-s0515a1:28_5": "Tattha “kodho kujjhanā kujjhitattaṁ,",
  "atk-s0515a1:28_6": "doso dussanā dussitatta”nti evaṁ byañjanavasena vibhattigamanaṁ veditabbaṁ.",
  "atk-s0515a1:28_7": "Tattha hi ekova kodho byañjanavasena evaṁ vibhattiṁ labhati.",
  "atk-s0515a1:28_8": "“Ijjhati samijjhati labhati paṭilabhati gacchati adhigacchatī”ti evaṁ pana upasaggavasena vibhattigamanaṁ veditabbaṁ.",
  "atk-s0515a1:28_9": "“Paṇḍiccaṁ kosallaṁ nepuññaṁ vebhabyā cintā upaparikkhā”ti evaṁ atthavasena vibhattigamanaṁ veditabbaṁ.",
  "atk-s0515a1:29_0": "Tesu pītipadaniddese tāva imā tisso vibhattiyo labbhanti.",
  "atk-s0515a1:29_1": "Pīti pāmojjanti hi byañjanavasena vibhattigamanaṁ hoti.",
  "atk-s0515a1:29_2": "Āmodanā pamodanā pahāsoti upasaggavasena.",
  "atk-s0515a1:29_3": "Vitti tuṭṭhi odagyaṁ attamanatāti atthavasena.",
  "atk-s0515a1:29_4": "Iminā nayena sabbapadaniddesesu vibhattigamanaṁ veditabbaṁ.",
  "atk-s0515a1:30_0": "Nānā hontānipi nāmanānattena lakkhaṇanānattena kiccanānattena paṭikkhepanānattenāti imehi catūhi kāraṇehi nānā honti.",
  "atk-s0515a1:30_1": "Tattha “katamo tasmiṁ samaye byāpādo hoti?",
  "atk-s0515a1:30_2": "Yo tasmiṁ samaye doso dussanā”ti ettha byāpādoti vā dosoti vā dvepi ete kodho eva,",
  "atk-s0515a1:30_3": "nāmena pana nānattaṁ gatāti evaṁ nāmanānattena nānattaṁ veditabbaṁ.",
  "atk-s0515a1:31_0": "Rāsaṭṭhena ca pañcapi khandhā ekova khandho hoti.",
  "atk-s0515a1:31_1": "Ettha pana rūpaṁ ruppanalakkhaṇaṁ,",
  "atk-s0515a1:31_2": "vedanā vedayitalakkhaṇā,",
  "atk-s0515a1:31_3": "saññā sañjānanalakkhaṇā,",
  "atk-s0515a1:31_4": "cetanā cetayitalakkhaṇā,",
  "atk-s0515a1:31_5": "viññāṇaṁ vijānanalakkhaṇanti iminā lakkhaṇanānattena pañcakkhandhā honti.",
  "atk-s0515a1:31_6": "Evaṁ lakkhaṇanānattena nānattaṁ veditabbaṁ.",
  "atk-s0515a1:32_0": "“Cattāro sammappadhānā –",
  "atk-s0515a1:32_1": "idha bhikkhu anuppannānaṁ pāpakānaṁ akusalānaṁ dhammānaṁ anuppādāya…pe…",
  "atk-s0515a1:32_2": "cittaṁ paggaṇhāti padahatī”ti ekameva vīriyaṁ kiccanānattena catūsu ṭhānesu āgataṁ.",
  "atk-s0515a1:32_3": "Evaṁ kiccanānattena nānattaṁ veditabbaṁ.",
  "atk-s0515a1:33_0": "“Cattāro asaddhammā kodhagarutā,",
  "atk-s0515a1:33_1": "na saddhammagarutā,",
  "atk-s0515a1:33_2": "makkhagarutā,",
  "atk-s0515a1:33_3": "na saddhammagarutā,",
  "atk-s0515a1:33_4": "lābhagarutā,",
  "atk-s0515a1:33_5": "na saddhammagarutā,",
  "atk-s0515a1:33_6": "sakkāragarutā,",
  "atk-s0515a1:33_7": "na saddhammagarutā”ti evamādīsu pana paṭikkhepanānattena nānattaṁ veditabbaṁ.",
  "atk-s0515a1:34_0": "Imāni pana cattāri nānattāni na pītiyāyeva labbhanti,",
  "atk-s0515a1:34_1": "sabbesupi yathālābhavasena labbhanti.",
  "atk-s0515a1:34_2": "Pītiyā hi pītīti nāmaṁ,",
  "atk-s0515a1:34_3": "cittassa cittanti nāmaṁ.",
  "atk-s0515a1:34_4": "Pīti ca pharaṇalakkhaṇā,",
  "atk-s0515a1:34_5": "vedanā vedayitalakkhaṇā,",
  "atk-s0515a1:34_6": "saññā sañjānanalakkhaṇā,",
  "atk-s0515a1:34_7": "cetanā cetayitalakkhaṇā,",
  "atk-s0515a1:34_8": "viññāṇaṁ vijānanalakkhaṇaṁ.",
  "atk-s0515a1:35_0": "Tathā pīti pharaṇakiccā,",
  "atk-s0515a1:35_1": "vedanā anubhavanakiccā,",
  "atk-s0515a1:35_2": "saññā sañjānanakiccā,",
  "atk-s0515a1:35_3": "cetanā cetayitakiccā,",
  "atk-s0515a1:35_4": "viññāṇaṁ vijānanakiccanti evaṁ kiccanānattena nānattaṁ veditabbaṁ.",
  "atk-s0515a1:35_5": "Paṭikkhepanānattaṁ pītipade natthi.",
  "atk-s0515a1:36_0": "Alobhādiniddese pana “alobho alubbhanā alubbhitatta”ntiādinā nayena labbhatīti evaṁ paṭikkhepanānattena nānattaṁ veditabbaṁ.",
  "atk-s0515a1:36_1": "Evaṁ sabbapadaniddesesu labbhamānavasena catubbidhampi nānattaṁ veditabbaṁ.",
  "atk-s0515a1:37_0": "Aparadīpanā pana padatthuti vā hoti daḷhīkammaṁ vāti evaṁ dve ṭhānāni gacchati.",
  "atk-s0515a1:37_1": "Yaṭṭhikoṭiyā uppīḷentena viya hi sakimeva “pītī”ti vutte etaṁ padaṁ phullitamaṇḍitavibhūsitaṁ nāma na hoti,",
  "atk-s0515a1:37_2": "punappunaṁ byañjanavasena upasaggavasena atthavasena “pīti pāmojjaṁ āmodanā pamodanā hāso pahāso vittī”ti vutte phullitamaṇḍitavibhūsitaṁ nāma hoti.",
  "atk-s0515a1:37_3": "Yathā hi daharakumāraṁ nahāpetvā manoramaṁ vatthaṁ paridahāpetvā pupphāni piḷandhāpetvā akkhīni añjetvā",
  "atk-s0515a1:37_4": "athassa nalāṭe ekameva manosilābinduṁ kareyya,",
  "atk-s0515a1:37_5": "na tassa ettāvatā cittatilako nāma hoti,",
  "atk-s0515a1:37_6": "nānāvaṇṇehi pana parivāretvā bindūsu katesu cittatilako nāma hoti.",
  "atk-s0515a1:37_7": "Evaṁ sampadamidaṁ veditabbaṁ.",
  "atk-s0515a1:37_8": "Ayaṁ padatthuti nāma.",
  "atk-s0515a1:38_0": "Byañjanavasena pana upasaggavasena atthavasena ca punappunaṁ bhaṇanameva daḷhīkammaṁ nāma.",
  "atk-s0515a1:38_1": "Yathā hi “āvuso”ti vā “bhante”ti vā “yakkho”ti vā “sappo”ti vā vutte daḷhīkammaṁ nāma na hoti,",
  "atk-s0515a1:38_2": "“āvuso āvuso,",
  "atk-s0515a1:38_3": "bhante bhante,",
  "atk-s0515a1:38_4": "yakkho yakkho,",
  "atk-s0515a1:38_5": "sappo sappo”ti vutte pana daḷhīkammaṁ nāma hoti,",
  "atk-s0515a1:38_6": "evameva sakiṁdeva yaṭṭhikoṭiyā uppīḷentena viya “pītī”ti vuttamatte daḷhīkammaṁ nāma na hoti,",
  "atk-s0515a1:38_7": "punappunaṁ byañjanavasena upasaggavasena atthavasena “pīti pāmojjaṁ āmodanā pamodanā hāso pahāso vittī”ti",
  "atk-s0515a1:38_8": "vutteyeva daḷhīkammaṁ nāma hotīti evaṁ aparadīpanā dve ṭhānāni gacchati.",
  "atk-s0515a1:38_9": "Etissāpi vasena labbhamānakapadaniddesesu sabbattha attho veditabbo.",
  "atk-s0515a1:39_0": "Tattha pīnayatīti pīti.",
  "atk-s0515a1:39_1": "Sā sampiyāyanalakkhaṇā,",
  "atk-s0515a1:39_2": "kāyacittapīṇanarasā pharaṇarasā vā,",
  "atk-s0515a1:39_3": "odagyapaccupaṭṭhānā.",
  "atk-s0515a1:39_4": "Yā pañcakāmaguṇapaṭisaññuttāti yā rūpādipañcakāmakoṭṭhāsapaṭisaṁyuttā pīti,",
  "atk-s0515a1:39_5": "sā pīnayatīti pīti,",
  "atk-s0515a1:39_6": "idaṁ sabhāvapadaṁ.",
  "atk-s0515a1:39_7": "Pamuditassa bhāvo pāmojjaṁ.",
  "atk-s0515a1:39_8": "Āmodanākāro āmodanā.",
  "atk-s0515a1:39_9": "Pamodanākāro pamodanā.",
  "atk-s0515a1:39_10": "Yathā vā bhesajjānaṁ vā telānaṁ vā uṇhodakasītodakānaṁ vā ekato karaṇaṁ “modanā”ti vuccati,",
  "atk-s0515a1:39_11": "evamayampi pītidhammānaṁ ekato karaṇena modanā.",
  "atk-s0515a1:39_12": "Upasaggavasena pana maṇḍetvā “āmodanā pamodanā”ti vuttā.",
  "atk-s0515a1:40_0": "Hāsetīti hāso.",
  "atk-s0515a1:40_1": "Pahāsetīti pahāso,",
  "atk-s0515a1:40_2": "haṭṭhapahaṭṭhākārānametaṁ adhivacanaṁ.",
  "atk-s0515a1:40_3": "Vittīti vittaṁ,",
  "atk-s0515a1:40_4": "dhanassetaṁ nāmaṁ.",
  "atk-s0515a1:40_5": "Ayaṁ pana somanassapaccayattā vittisarikkhatāya vitti.",
  "atk-s0515a1:40_6": "Yathā hi dhanino dhanaṁ paṭicca somanassaṁ uppajjati,",
  "atk-s0515a1:40_7": "evaṁ pītimatopi pītiṁ paṭicca somanassaṁ uppajjati.",
  "atk-s0515a1:40_8": "Tasmā “vittī”ti vuttā.",
  "atk-s0515a1:40_9": "Tuṭṭhīti sabhāvasaṇṭhitāya pītiyā etaṁ nāmaṁ.",
  "atk-s0515a1:40_10": "Pītimā pana puggalo kāyacittānaṁ uggatattā abbhuggatattā “udaggo”ti vuccati,",
  "atk-s0515a1:40_11": "udaggassa bhāvo odagyaṁ.",
  "atk-s0515a1:41_0": "Attano manatā attamanatā.",
  "atk-s0515a1:41_1": "Anabhiraddhassa hi mano dukkhapadaṭṭhānattā na attano mano nāma hoti,",
  "atk-s0515a1:41_2": "abhiraddhassa sukhapadaṭṭhānattā attano mano nāma hoti,",
  "atk-s0515a1:41_3": "iti attano manatā attamanatā,",
  "atk-s0515a1:41_4": "sakamanatā,",
  "atk-s0515a1:41_5": "sakamanassa bhāvoti attho.",
  "atk-s0515a1:41_6": "Sā pana yasmā na aññassa kassaci attano manatā,",
  "atk-s0515a1:41_7": "cittasseva panesā bhāvo cetasiko dhammo,",
  "atk-s0515a1:41_8": "tasmā “attamanatā cittassā”ti vuttā.",
  "atk-s0515a1:42_0": "Cittavicittatāya cittaṁ.",
  "atk-s0515a1:42_1": "Ārammaṇaṁ minamānaṁ jānātīti mano.",
  "atk-s0515a1:42_2": "Mānasanti mano eva,",
  "atk-s0515a1:42_3": "“antalikkhacaro pāso,",
  "atk-s0515a1:42_4": "yvāyaṁ carati mānaso”ti hi ettha pana sampayuttakadhammo “mānaso”ti vutto.",
  "atk-s0515a1:43_0": "“Kathañhi bhagavā tuyhaṁ, sāvako sāsane rato;",
  "atk-s0515a1:44_0": "Appattamānaso sekkho, kālaṁkayirā jane sutā”ti. –",
  "atk-s0515a1:45_0": "Ettha arahattaṁ “mānasa”nti vuttaṁ.",
  "atk-s0515a1:45_1": "Idha pana mano eva mānasaṁ,",
  "atk-s0515a1:45_2": "byañjanavasena hetaṁ padaṁ vaḍḍhitaṁ.",
  "atk-s0515a1:46_0": "Hadayanti cittaṁ.",
  "atk-s0515a1:46_1": "“Cittaṁ vā te khipissāmi,",
  "atk-s0515a1:46_2": "hadayaṁ vā te phālessāmī”ti ettha uro “hadaya”nti vuttaṁ.",
  "atk-s0515a1:46_3": "“Hadayā hadayaṁ maññe aññāya tacchatī”ti ettha cittaṁ.",
  "atk-s0515a1:46_4": "“Vakkaṁ hadaya”nti ettha hadayavatthu.",
  "atk-s0515a1:46_5": "Idha pana cittameva abbhantaraṭṭhena “hadaya”nti vuttaṁ.",
  "atk-s0515a1:46_6": "Tameva parisuddhaṭṭhena paṇḍaraṁ,",
  "atk-s0515a1:46_7": "bhavaṅgaṁ sandhāyetaṁ vuttaṁ. Yathāha –",
  "atk-s0515a1:46_8": "“pabhassaramidaṁ,",
  "atk-s0515a1:46_9": "bhikkhave, cittaṁ,",
  "atk-s0515a1:46_10": "tañca kho āgantukehi upakkilesehi upakkiliṭṭha”nti.",
  "atk-s0515a1:46_11": "Tato nikkhantattā pana akusalampi gaṅgāya nikkhantā nadī gaṅgā viya godhāvarito nikkhantā godhāvarī viya ca “paṇḍara”ntveva vuttaṁ.",
  "atk-s0515a1:47_0": "Mano manāyatananti idha pana manoggahaṇaṁ manasseva āyatanabhāvadīpanatthaṁ.",
  "atk-s0515a1:47_1": "Tenetaṁ dīpeti “nayidaṁ devāyatanaṁ viya manassa āyatanattā manāyatanaṁ,",
  "atk-s0515a1:47_2": "atha kho mano eva āyatanaṁ manāyatana”nti.",
  "atk-s0515a1:47_3": "Tattha nivāsaṭṭhānaṭṭhena ākaraṭṭhena samosaraṇaṭṭhānaṭṭhena sañjātidesaṭṭhena kāraṇaṭṭhena ca āyatanaṁ veditabbaṁ.",
  "atk-s0515a1:47_4": "Tathā hi loke “issarāyatanaṁ,",
  "atk-s0515a1:47_5": "vāsudevāyatana”ntiādīsu nivāsaṭṭhānaṁ “āyatana”nti vuccati.",
  "atk-s0515a1:47_6": "“Suvaṇṇāyatanaṁ,",
  "atk-s0515a1:47_7": "rajatāyatana”ntiādīsu ākaro.",
  "atk-s0515a1:47_8": "Sāsane pana “manorame āyatane,",
  "atk-s0515a1:47_9": "sevanti naṁ vibhaṅgamā”tiādīsu samosaraṇaṭṭhānaṁ.",
  "atk-s0515a1:47_10": "“Dakkhiṇāpatho gunnaṁ āyatana”ntiādīsu sañjātideso.",
  "atk-s0515a1:47_11": "“Tatra tatreva sakkhibhabbataṁ pāpuṇāti sati satiāyatane”tiādīsu kāraṇaṁ.",
  "atk-s0515a1:47_12": "Idha pana sañjātidesaṭṭhena samosaraṇaṭhānaṭṭhena kāraṇaṭṭhenāti tidhāpi vaṭṭati.",
  "atk-s0515a1:48_0": "Phassādayo hi dhammā ettha sañjāyantīti sañjātidesaṭṭhenapi etaṁ āyatanaṁ.",
  "atk-s0515a1:48_1": "Bahiddhā rūpasaddagandharasaphoṭṭhabbā ārammaṇabhāvenettha osarantīti samosaraṇaṭhānaṭṭhenapi āyatanaṁ.",
  "atk-s0515a1:48_2": "Phassādīnaṁ pana sahajātādipaccayaṭṭhena kāraṇattā kāraṇaṭṭhenapi āyatananti veditabbaṁ.",
  "atk-s0515a1:48_3": "Tadeva mananalakkhaṇe indaṭṭhaṁ kāretīti indriyaṁ,",
  "atk-s0515a1:48_4": "mano eva indriyaṁ manindriyaṁ.",
  "atk-s0515a1:49_0": "Vijānātīti viññāṇaṁ.",
  "atk-s0515a1:49_1": "Viññāṇameva khandho viññāṇakkhandho.",
  "atk-s0515a1:49_2": "Tassa rāsiādivasena attho veditabbo.",
  "atk-s0515a1:49_3": "“Mahāudakakkhandhotveva saṅkhaṁ gacchatī”ti ettha hi rāsaṭṭhena khandho vutto.",
  "atk-s0515a1:49_4": "“Sīlakkhandho samādhikkhandho”tiādīsu guṇaṭṭhena.",
  "atk-s0515a1:49_5": "“Addasā kho bhagavā mahantaṁ dārukkhandha”nti ettha paṇṇattimattaṭṭhena.",
  "atk-s0515a1:49_6": "Idha pana ruḷhito khandho vutto.",
  "atk-s0515a1:49_7": "Rāsaṭṭhena hi viññāṇakkhandhassa ekadeso ekaṁ viññāṇaṁ.",
  "atk-s0515a1:49_8": "Tasmā yathā rukkhassa ekadesaṁ chindanto “rukkhaṁ chindatī”ti vuccati,",
  "atk-s0515a1:49_9": "evameva viññāṇakkhandhassa ekadesabhūtaṁ ekampi viññāṇaṁ rūḷhito “viññāṇakkhandho”ti vuttaṁ.",
  "atk-s0515a1:50_0": "Tajjā manoviññāṇadhātūti tesaṁ phassādīnaṁ dhammānaṁ anucchavikā manoviññāṇadhātu.",
  "atk-s0515a1:50_1": "Imasmiñhi pade ekameva cittaṁ minanaṭṭhena mano,",
  "atk-s0515a1:50_2": "vijānanaṭṭhena viññāṇaṁ,",
  "atk-s0515a1:50_3": "sabhāvaṭṭhena nissattaṭṭhena vā dhātūti tīhi nāmehi vuttaṁ.",
  "atk-s0515a1:50_4": "Sahagatoti avijahito.",
  "atk-s0515a1:50_5": "Sahajātoti saddhiṁ niggato.",
  "atk-s0515a1:50_6": "Saṁsaṭṭhoti saṁsaggo hutvā ṭhito.",
  "atk-s0515a1:50_7": "Sampayuttoti samaṁ pakārehi yutto.",
  "atk-s0515a1:50_8": "Katamehi pakārehīti?",
  "atk-s0515a1:50_9": "Ekuppādādīhi.",
  "atk-s0515a1:50_10": "Natthi keci dhammā kehici dhammehi sampayuttāti? Āmantā.",
  "atk-s0515a1:50_11": "Iti hi imassa pañhassa paṭikkhepe “nanu atthi keci dhammā kehici dhammehi sahagatā sahajātā saṁsaṭṭhā",
  "atk-s0515a1:50_12": "ekuppādā ekanirodhā ekavatthukā ekārammaṇā”ti evaṁ ekuppādatādīnaṁ vasena sampayogattho vutto.",
  "atk-s0515a1:50_13": "Iti imehi ekuppādatādīhi samaṁ pakārehi yutto sampayutto.",
  "atk-s0515a1:50_14": "Ekuppādoti ekato uppanno,",
  "atk-s0515a1:50_15": "na vināti attho.",
  "atk-s0515a1:50_16": "Ekanirodhoti ekato nirodho.",
  "atk-s0515a1:50_17": "Ekavatthukoti hadayavatthuvasena ekavatthuko.",
  "atk-s0515a1:50_18": "Ekārammaṇoti rūpādivasena ekārammaṇo.",
  "atk-s0515a1:51_0": "Ettha sahagatasaddo tabbhāve, vokiṇṇe, ārammaṇe, nissaye,",
  "atk-s0515a1:51_1": "saṁsaṭṭheti pañcasu atthesu dissati jinavacane.",
  "atk-s0515a1:51_2": "“Yāyaṁ taṇhā ponobhavikā nandirāgasahagatā”ti ettha tabbhāve veditabbo,",
  "atk-s0515a1:51_3": "nandirāgabhūtāti attho. “Yā,",
  "atk-s0515a1:51_4": "bhikkhave,",
  "atk-s0515a1:51_5": "vīmaṁsā kosajjasahagatā kosajjasampayuttā”ti ettha vokiṇṇe,",
  "atk-s0515a1:51_6": "antarantarā uppajjamānena kosajjena vokiṇṇāti ayamettha attho.",
  "atk-s0515a1:51_7": "“Lābhī hoti rūpasahagatānaṁ vā samāpattīnaṁ arūpasahagatānaṁ vā samāpattīna”nti ettha ārammaṇe,",
  "atk-s0515a1:51_8": "rūpārammaṇānaṁ arūpārammaṇānanti attho.",
  "atk-s0515a1:51_9": "“Aṭṭhikasaññāsahagataṁ satisambojjhaṅgaṁ bhāvetī”ti ettha nissaye,",
  "atk-s0515a1:51_10": "aṭṭhikasaññaṁ nissāya aṭṭhikasaññaṁ bhāvetvā paṭiladdhanti attho.",
  "atk-s0515a1:51_11": "“Idaṁ sukhaṁ imāya pītiyā sahagataṁ hoti sahajātaṁ sampayutta”nti ettha saṁsaṭṭhe,",
  "atk-s0515a1:51_12": "saṁmissanti attho.",
  "atk-s0515a1:51_13": "Imasmimpi ṭhāne saṁsaṭṭhe āgato.",
  "atk-s0515a1:52_0": "Sahajātasaddo “sahajātaṁ purejātaṁ pacchājāta”nti ettha viya sahajāte.",
  "atk-s0515a1:52_1": "Saṁsaṭṭhasaddo “gihīhi saṁsaṭṭho”ti ca,",
  "atk-s0515a1:52_2": "“evaṁ saṁsaṭṭho,",
  "atk-s0515a1:52_3": "bhante”ti cāti evamādīsu saṁsagge.",
  "atk-s0515a1:52_4": "“Kise thūle vivajjetvā saṁsaṭṭhā yojitā hayā”ti ettha sadise.",
  "atk-s0515a1:53_0": "“Pucimandaparivāro, ambo te dadhivāhana;",
  "atk-s0515a1:54_0": "Mūlaṁ mūlena saṁsaṭṭhaṁ, sākhā sākhā nisevare”ti. –",
  "atk-s0515a1:55_0": "Ettha upacite.",
  "atk-s0515a1:55_1": "“Cittasaṁsaṭṭhā dhammā”ti ettha cittasampayuttadhamme.",
  "atk-s0515a1:55_2": "Idha pana yo phalappadāne aviyogadhammo vinibbhogaṁ akatvā ekuppādādidhammo hutvā “sampayutto”ti vuccati.",
  "atk-s0515a1:55_3": "Taṁvisayo.",
  "atk-s0515a1:55_4": "Atha vā “sahagato”ti vatvā pacchato pacchato āgatasuttena viya so na hotīti dassetuṁ “sahajāto”ti vuttaṁ.",
  "atk-s0515a1:55_5": "Ekato uppannarūpārūpaṁ viya sopi na hotīti dassetuṁ “saṁsaṭṭho”ti vuttaṁ.",
  "atk-s0515a1:56_0": "Khīrodakaṁ viya ca sopi na hotīti dassetuṁ “sampayutto”ti vuttaṁ.",
  "atk-s0515a1:56_1": "Vinibbhogaṁ kātuṁ asakkuṇeyyaṭṭhena hi sahuppannā dhammā sampayuttāpi atthi khīratelaṁ viya.",
  "atk-s0515a1:56_2": "Tathā vippayuttāpi khīrato apanītaṁ navanītaṁ viya.",
  "atk-s0515a1:56_3": "Evaṁ lakkhaṇasampayutto ekuppādādilakkhaṇoyeva hotīti dassetuṁ “ekuppādo”tiādi vuttaṁ.",
  "atk-s0515a1:56_4": "Ettha ekuppādasahajātānaṁ kiṁ nānattaṁ?",
  "atk-s0515a1:56_5": "Uppāde antaravirahito ekuppādo.",
  "atk-s0515a1:56_6": "Khīrakālamuttassāpi dadhino mathane mathane pākaṭaṁ navanītaṁ viya purebhattapacchābhattavasena ekadivasameva",
  "atk-s0515a1:56_7": "jāto viya so na hotīti dassetuṁ ekakkhaṇe nibbattoti sahajāto.",
  "atk-s0515a1:56_8": "Ekavatthukoti patiṭṭhaṭṭhena ekaparicchedena ekavatthuko,",
  "atk-s0515a1:56_9": "dvinnaṁ bhikkhūnaṁ ekavatthukatā viya ṭhānantaravirahito.",
  "atk-s0515a1:56_10": "Ekārammaṇoti aniyatekārammaṇo na cakkhuviññāṇaṁ viyāti evameke vaṇṇayanti.",
  "atk-s0515a1:57_0": "Maccoti mūlapadaṁ.",
  "atk-s0515a1:57_1": "Rūpādīsu satto laggo laggitoti satto.",
  "atk-s0515a1:57_2": "Vuttañhetaṁ “satto sattoti, bhante, vuccati,",
  "atk-s0515a1:57_3": "kittāvatā nu kho, bhante,",
  "atk-s0515a1:57_4": "‘satto’ti vuccatīti? Rūpe kho, rādha,",
  "atk-s0515a1:57_5": "yo chando yo rāgo yā nandī yā taṇhā,",
  "atk-s0515a1:57_6": "tatra satto tatra visatto,",
  "atk-s0515a1:57_7": "tasmā ‘satto’ti vuccatī”ti.",
  "atk-s0515a1:57_8": "Sattayogena vā satto.",
  "atk-s0515a1:57_9": "Sugatiduggatiṁ naratīti naro.",
  "atk-s0515a1:57_10": "Manuno puttoti mānavo.",
  "atk-s0515a1:57_11": "Upakaraṇena sayaṁ posayatīti poso.",
  "atk-s0515a1:57_12": "Puṁ vuccati nirayo,",
  "atk-s0515a1:57_13": "taṁ galatīti puggalo.",
  "atk-s0515a1:57_14": "Jīvitindriyaṁ dhāretīti jīvo.",
  "atk-s0515a1:57_15": "Cutito jātiṁ gacchatīti jāgu.",
  "atk-s0515a1:57_16": "Jiyatīti jantu.",
  "atk-s0515a1:57_17": "Indriyena gacchatīti indagu.",
  "atk-s0515a1:57_18": "Atha vā indabhūtena kammunā gacchatīti indagu.",
  "atk-s0515a1:57_19": "“Hindagū”tipi pāḷi.",
  "atk-s0515a1:57_20": "Hindanti maraṇaṁ,",
  "atk-s0515a1:57_21": "taṁ gacchatīti hindagu.",
  "atk-s0515a1:57_22": "Manuto jātoti manujo.",
  "atk-s0515a1:57_23": "Yaṁ sādiyatīti yaṁ rūpādiṁ assādiyati.",
  "atk-s0515a1:57_24": "Sesaṁ vuttanayameva.",
  "atk-s0515a1:57_25": "Ito paraṁ vuttamatthaṁ nigamento tenāha bhagavā –",
  "atk-s0515a1:58_0": "“Kāmaṁ kāmayamānassa…pe… laddhā macco yadicchatī”ti;",
  "atk-s0515a1:59_0": "Ito paraṁ ettakampi avatvā visesamattameva vakkhāma.",
  "atk-s0515a1:60_0": "2.Tassace kāmayānassāti tassa puggalassa kāme icchamānassa,",
  "atk-s0515a1:60_1": "kāmena vā yāyamānassa.",
  "atk-s0515a1:60_2": "Chandajātassāti jātataṇhassa.",
  "atk-s0515a1:60_3": "Jantunoti sattassa.",
  "atk-s0515a1:60_4": "Te kāmā parihāyantīti te kāmā parihāyanti ce.",
  "atk-s0515a1:60_5": "Sallaviddhova ruppatīti atha so ayomayādinā sallena viddho viya pīḷīyati.",
  "atk-s0515a1:60_6": "Ito paraṁ vuttaṁ vajjetvā avuttesu yaṁ yaṁ anuttānaṁ,",
  "atk-s0515a1:60_7": "taṁ tadeva kathayissāmi.",
  "atk-s0515a1:61_0": "Cakkhupīṇanaṁ ārammaṇaṁ pāpuṇanavasena yāyati gacchati.",
  "atk-s0515a1:61_1": "Dassanīyavasena piyattaṁ ārammaṇavasena appāpetīti niyyati.",
  "atk-s0515a1:61_2": "Savanīyaṁ hutvā kaṇṇasotapīṇanaṁ ārammaṇavasena parikaḍḍhatīti vuyhati.",
  "atk-s0515a1:61_3": "Saritabbaṁ hutvā cittapīṇanaṁ ārammaṇavasena gahetvā upasaṁharīyatīti saṁharīyati.",
  "atk-s0515a1:61_4": "Yathāti opammatthe nipāto.",
  "atk-s0515a1:61_5": "Hatthinā yāyati gacchatīti hatthiyānena vā,",
  "atk-s0515a1:61_6": "vāiti vikappatthe.",
  "atk-s0515a1:61_7": "Assena yāyati gacchatīti assayānena vā.",
  "atk-s0515a1:61_8": "Goyuttaṁ vayhādiyānaṁ goyānaṁ,",
  "atk-s0515a1:61_9": "tena goyānena.",
  "atk-s0515a1:61_10": "Ajayānādīsupi eseva nayo.",
  "atk-s0515a1:61_11": "Iṭṭhavasena jāto sañjāto.",
  "atk-s0515a1:62_0": "Ārammaṇapiyattavasena nibbatto abhinibbatto.",
  "atk-s0515a1:62_1": "Ārammaṇamanāpabhāvena pātubhūto.",
  "atk-s0515a1:62_2": "Atha vā kāmarāgavasena jāto sañjāto.",
  "atk-s0515a1:62_3": "Kāmanandivasena nibbatto abhinibbatto.",
  "atk-s0515a1:62_4": "Kāmataṇhāvasena kāmasinehavasena kāmacchandavasena kāmapariḷāhavasena ca pātubhūtoti veditabbo.",
  "atk-s0515a1:63_0": "Te vā kāmā parihāyantīti te vatthukāmādayo parihāyanti vigacchanti.",
  "atk-s0515a1:63_1": "So vā kāmehi parihāyatīti eso khattiyādipuggalo vatthukāmādikāmehi parihāyati vigacchati “pubbeva maccaṁ vijahanti bhogā,",
  "atk-s0515a1:63_2": "macco dhane pubbataraṁ jahātī”ti evamādīsu viya.",
  "atk-s0515a1:63_3": "Kathanti kena pakārena.",
  "atk-s0515a1:63_4": "Tiṭṭhantassevāti dharantasseva.",
  "atk-s0515a1:63_5": "Te bhogeti te vatthukāmādayo bhoge.",
  "atk-s0515a1:63_6": "Rājāno vāti pathabyādirājāno.",
  "atk-s0515a1:63_7": "Harantīti gahetvā gacchanti,",
  "atk-s0515a1:63_8": "apaharanti vā.",
  "atk-s0515a1:63_9": "Corā vāti sandhicchedādikā.",
  "atk-s0515a1:63_10": "Aggi vāti dāvaggiādi.",
  "atk-s0515a1:63_11": "Dahatīti jhāpeti bhasmaṁ karoti.",
  "atk-s0515a1:63_12": "Udakaṁ vāti oghādiudakaṁ.",
  "atk-s0515a1:63_13": "Vahatīti gahetvā mahāsamuddaṁ pāpeti.",
  "atk-s0515a1:63_14": "Appiyā vāti akantā amanāpā.",
  "atk-s0515a1:63_15": "Dāyādā harantīti dāyajjavirahitā assāmikā haranti.",
  "atk-s0515a1:63_16": "Nihitaṁvāti nidhānaṁ katvā ṭhapitaṁ.",
  "atk-s0515a1:63_17": "Nādhigacchatīti na vindati na paṭilabhati,",
  "atk-s0515a1:63_18": "na passatīti attho.",
  "atk-s0515a1:63_19": "Duppayuttāti visamapayogena yojitā kasivāṇijjādikammantā.",
  "atk-s0515a1:63_20": "Bhijjantīti bhedaṁ pāpuṇanti,",
  "atk-s0515a1:63_21": "na pavattantīti attho.",
  "atk-s0515a1:63_22": "“Bhañjanti rathaṁ ayānakā”tiādīsu sambhavo veditabbo.",
  "atk-s0515a1:64_0": "Kule vā kulaṅgāro uppajjatīti khattiyādikule kulajhāpako kule antimapuriso nibbattati.",
  "atk-s0515a1:64_1": "“Kulaṅkaro”tipi pāḷi.",
  "atk-s0515a1:64_2": "Yo te bhoge vikiratīti yo eso kule pacchimako te hiraññādike bhoge khepeti.",
  "atk-s0515a1:64_3": "Vidhamatīti viyogaṁ karoti,",
  "atk-s0515a1:64_4": "dūre khipati.",
  "atk-s0515a1:64_5": "Viddhaṁsetīti nāseti adassanaṁ gameti.",
  "atk-s0515a1:64_6": "Atha vā itthidhutto hutvā vikirati.",
  "atk-s0515a1:64_7": "Surādhutto hutvā vidhamati.",
  "atk-s0515a1:64_8": "Akkhadhutto hutvā viddhaṁseti.",
  "atk-s0515a1:64_9": "Vikirati vā uppannaṁ āyaṁ ajānanena.",
  "atk-s0515a1:64_10": "Vidhamati vissajjanamukhaṁ ajānanena.",
  "atk-s0515a1:64_11": "Viddhaṁseti ṭhapitaṭṭhāne ārakkhaṁ asaṁvidhānenāti evamādinā yojetabbaṁ.",
  "atk-s0515a1:65_0": "Aniccatāyeva aṭṭhamīti vināsabhāvo eva aṭṭhamo.",
  "atk-s0515a1:65_1": "Hāyantīti adassanaṁ yanti.",
  "atk-s0515a1:65_2": "Parihāyantīti na puna paññāyanti.",
  "atk-s0515a1:65_3": "Paridhaṁsentīti ṭhānato apagacchanti.",
  "atk-s0515a1:65_4": "Paripatantīti paggharanti.",
  "atk-s0515a1:65_5": "Antaradhāyantīti antaradhānaṁ adassanaṁ gacchanti.",
  "atk-s0515a1:65_6": "Vippalujjantīti cuṇṇavicuṇṇā hutvā apagacchanti.",
  "atk-s0515a1:66_0": "Tiṭṭhantevate bhogeti tesaṁ dhanānaṁ ṭhitakāle “tiṭṭhante nibbute cāpī”ti evamādīsu viya.",
  "atk-s0515a1:66_1": "Soti so bhogasāmiko puggalo.",
  "atk-s0515a1:66_2": "Cavati devalokato.",
  "atk-s0515a1:66_3": "Marati manussalokato.",
  "atk-s0515a1:66_4": "Vippalujjati nāgasupaṇṇādilokato.",
  "atk-s0515a1:66_5": "Atha vā hāyati dhaññakoṭṭhāgāravasena.",
  "atk-s0515a1:66_6": "Parihāyati dhanakoṭṭhāgāravasena.",
  "atk-s0515a1:66_7": "Paridhaṁsati balibaddahatthiassādivasena.",
  "atk-s0515a1:66_8": "Paripatati dāsidāsavasena.",
  "atk-s0515a1:66_9": "Antaradhāyati dārābharaṇavasena.",
  "atk-s0515a1:66_10": "Nassati udakādivasenāti eke vaṇṇayanti.",
  "atk-s0515a1:67_0": "Ayomayenāti kāḷalohādinibbattena.",
  "atk-s0515a1:67_1": "Sallenāti kaṇḍena.",
  "atk-s0515a1:67_2": "Aṭṭhimayenāti manussaṭṭhiṁ ṭhapetvā avasesena.",
  "atk-s0515a1:67_3": "Dantamayenāti hatthidantādinā.",
  "atk-s0515a1:67_4": "Visāṇamayenāti govisāṇādinā.",
  "atk-s0515a1:67_5": "Kaṭṭhamayenāti veḷukaṭṭhādinā.",
  "atk-s0515a1:67_6": "Viddhoti vuttappakārasallānaṁ aññataraññatarena pahaṭo.",
  "atk-s0515a1:67_7": "Ruppatīti vikirati,",
  "atk-s0515a1:67_8": "vikāraṁ āpajjati.",
  "atk-s0515a1:67_9": "Kuppatīti calati,",
  "atk-s0515a1:67_10": "kopaṁ uppādeti.",
  "atk-s0515a1:67_11": "Ghaṭṭīyatīti ghaṭṭito hoti.",
  "atk-s0515a1:67_12": "Pīḷīyatīti pīḷito hoti,",
  "atk-s0515a1:67_13": "laddhappahāro kuppati.",
  "atk-s0515a1:67_14": "“Tatiyadivase salākaṁ pavesetvā dhovanakāle ghaṭṭīyati.",
  "atk-s0515a1:67_15": "Khārappadāne pīḷīyati.",
  "atk-s0515a1:67_16": "Pahāradhovane vā ruppati.",
  "atk-s0515a1:67_17": "Tasmiṁ dukkhuppādane kuppati.",
  "atk-s0515a1:67_18": "Salākapavesane pīḷīyati.",
  "atk-s0515a1:67_19": "Khārappadāne ghaṭṭīyatī”ti evameke vaṇṇayanti.",
  "atk-s0515a1:68_0": "Byādhitoti laddhappahāro hutvā pīḷito.",
  "atk-s0515a1:68_1": "Domanassitoti domanassappatto.",
  "atk-s0515a1:68_2": "Vipariṇāmaññathābhāvāti pakatibhāvaṁ jahitvā aññathābhāvaṁ upanītena,",
  "atk-s0515a1:68_3": "antososādi soko ca vācāvippalāpo paridevo ca kāyapīḷanādi dukkhañca cittapīḷanādi domanassañca bhuso āyāso upāyāso ca.",
  "atk-s0515a1:68_4": "Ete vuttappakārā sokādayo uppajjanti samudācāraṁ gacchanti.",
  "atk-s0515a1:69_0": "3.",
  "atk-s0515a1:69_1": "Tatiyagāthāyaṁ saṅkhepattho –",
  "atk-s0515a1:69_2": "yo pana ime kāme tattha chandarāgavikkhambhanena vā samucchedena vā attano pādena sappassa siraṁ viya parivajjeti,",
  "atk-s0515a1:69_3": "so bhikkhu sabbalokaṁ vipphāretvā ṭhitattā loke visattikāsaṅkhātaṁ taṇhaṁ sato hutvā samativattatīti.",
  "atk-s0515a1:70_0": "Yoti vibhajitabbaṁ padaṁ.",
  "atk-s0515a1:70_1": "Yo yādisotiādīni tassa vibhajanapadāni.",
  "atk-s0515a1:70_2": "Ettha ca yasmā yoti atthapadaṁ.",
  "atk-s0515a1:70_3": "tañca aniyamena puggalaṁ dīpeti.",
  "atk-s0515a1:70_4": "Tasmā tassa atthaṁ dassento aniyamena puggaladīpakaṁ yo-saddameva āha.",
  "atk-s0515a1:70_5": "Tasmā ettha evamattho veditabbo –",
  "atk-s0515a1:70_6": "yoti yo kocīti.",
  "atk-s0515a1:70_7": "Yasmā yo yo koci nāma,",
  "atk-s0515a1:70_8": "so avassaṁ yathāliṅgayathāyuttayathāvihitayathāppakārayaṁṭhānapattayaṁdhammasamannāgatavasena ekenākārena paññāyati,",
  "atk-s0515a1:70_9": "tasmā taṁ tattha ñāpetuṁ taṁ bhedaṁ pakāsento “yādiso”tiādimāha.",
  "atk-s0515a1:70_10": "Tattha yādisoti liṅgavasena yādiso vā tādiso vā hotu,",
  "atk-s0515a1:70_11": "dīgho vā rasso vā kāḷo vā odāto vā maṅguracchavi vā kiso vā thūlo vāti attho.",
  "atk-s0515a1:71_0": "Yathāyuttoti yogavasena yena vā tena vā yutto hotu,",
  "atk-s0515a1:71_1": "navakammayutto vā uddesayutto vā vāsadhurayutto vāti attho.",
  "atk-s0515a1:71_2": "Yathāvihitoti yathāṭhapito navakammādhiṭṭhāyikādivasena.",
  "atk-s0515a1:71_3": "Yathāpakāroti yathāpakārena patiṭṭhito padīpanāyakādivasena.",
  "atk-s0515a1:71_4": "Yaṁṭhānappattoti yaṁ ṭhānantaraṁ patto senāpatiseṭṭhiṭṭhānādivasena.",
  "atk-s0515a1:71_5": "Yaṁdhammasamannāgatoti yena dhammena upāgato dhutaṅgādivasena.",
  "atk-s0515a1:72_0": "Vikkhambhanato vāti upacārappanāsamādhīti kilesānaṁ dūrīkaraṇato vā ghaṭappahārena sevālānaṁ viya.",
  "atk-s0515a1:72_1": "Samucchedato vāti puna appavattiṁ katvā accantato maggena kilesānaṁ ucchinnamūlato pahānavasena samucchedato vā.",
  "atk-s0515a1:72_2": "Aṭṭhikaṅkalūpamā kāmātiādīni ekādasa padāni vipassanāvasena vuttāni.",
  "atk-s0515a1:73_0": "Buddhānussatiṁ bhāventopītiādīni cha padāni maraṇassatiṁ bhāventopi,",
  "atk-s0515a1:73_1": "upasamānussatiṁ bhāventopīti imāni ca upacārajjhānavasena vuttāni.",
  "atk-s0515a1:73_2": "Ānāpānassatiṁ bhāventopi,",
  "atk-s0515a1:73_3": "kāyagatāsatiṁ bhāventopi,",
  "atk-s0515a1:73_4": "paṭhamaṁ jhānaṁ bhāventopītiādīni nevasaññānāsaññāyatanasamāpattiṁ bhāventopīti pariyosānāni appanājjhānavasena vuttāni.",
  "atk-s0515a1:73_5": "Tattha aṭṭhikaṅkalūpamā kāmāti sunikkantaṁ nikkantaṁ nimmaṁsaṁ lohitamakkhitaṁ aṭṭhikaṅkalaṁ upamā etesaṁ kāmānanti aṭṭhikaṅkalūpamā kāmā.",
  "atk-s0515a1:73_6": "Appassādaṭṭhenāti “appaṁ parittaṁ sukhassādaṁ ādīnavo ettha bhiyyo”ti dassanaṭṭhena.",
  "atk-s0515a1:73_7": "Passantoti “yāvadeva pana so kukkuro kilamathassa vighātassa bhāgī assā”ti ñāṇacakkhunā passanto.",
  "atk-s0515a1:73_8": "Parivajjetīti dūraṅgameti.",
  "atk-s0515a1:73_9": "Vuttañhetaṁ bhagavatā –",
  "atk-s0515a1:74_0": "“Seyyathāpi, gahapati,",
  "atk-s0515a1:74_1": "kukkuro jighacchādubbalyapareto goghātakasūnaṁ paccupaṭṭhito assa,",
  "atk-s0515a1:74_2": "tamenaṁ dakkho goghātako vā goghātakantevāsī vā aṭṭhikaṅkalaṁ sunikkantaṁ nikkantaṁ nimmaṁsaṁ lohitamakkhitaṁ upasumbheyya.",
  "atk-s0515a1:74_3": "Taṁ kiṁ maññasi, gahapati,",
  "atk-s0515a1:74_4": "api nu kho so kukkuro amhaṁ aṭṭhikaṅkalaṁ sunikkantaṁ nikkantaṁ nimmaṁsaṁ lohitamakkhitaṁ palehanto jighacchādubbalyaṁ paṭivineyyā”ti?",
  "atk-s0515a1:74_5": "“No hetaṁ, bhante”.",
  "atk-s0515a1:74_6": "“Taṁ kissa hetu”? “Aduñhi, bhante,",
  "atk-s0515a1:74_7": "aṭṭhikaṅkalaṁ sunikkantaṁ nikkantaṁ nimmaṁsaṁ lohitamakkhitaṁ,",
  "atk-s0515a1:74_8": "yāvadeva pana so kukkuro kilamathassa vighātassa bhāgī assā”ti.",
  "atk-s0515a1:74_9": "“Evameva kho, gahapati,",
  "atk-s0515a1:74_10": "ariyasāvako iti paṭisañcikkhati ‘aṭṭhikaṅkalūpamā kāmā vuttā bhagavatā bahudukkhā bahupāyāsā,",
  "atk-s0515a1:74_11": "ādīnavo ettha bhiyyo’ti.",
  "atk-s0515a1:74_12": "Evametaṁ yathābhūtaṁ sammappaññāya disvā yāyaṁ upekkhā nānattā nānattasitā,",
  "atk-s0515a1:74_13": "taṁ abhinivajjetvā yāyaṁ upekkhā ekattā ekattasitā,",
  "atk-s0515a1:74_14": "yattha sabbaso lokāmisupādānā aparisesā nirujjhanti,",
  "atk-s0515a1:74_15": "tamevūpekkhaṁ bhāvetī”ti.",
  "atk-s0515a1:75_0": "Gijjhādīhi sādhāraṇā maṁsapesi upamā etesanti maṁsapesūpamā.",
  "atk-s0515a1:75_1": "Bahūnaṁ sādhāraṇaṭṭhena bahusādhāraṇā.",
  "atk-s0515a1:75_2": "Ādittaṁ tiṇukkaṁ upamā etesanti tiṇukkūpamā.",
  "atk-s0515a1:75_3": "Anudahanaṭṭhenāti hatthādijhāpanaṭṭhena.",
  "atk-s0515a1:75_4": "Sādhikaporisappamāṇā vītaccikānaṁ vītadhūmānaṁ aṅgārānaṁ pūrā aṅgārakāsu upamā etesanti aṅgārakāsūpamā.",
  "atk-s0515a1:75_5": "Mahāpariḷāhaṭṭhenāti mahantaparitāpanaṭṭhena.",
  "atk-s0515a1:75_6": "Ārāmarāmaṇeyyādikaṁ supinaṁ upamā etesanti supinakūpamā.",
  "atk-s0515a1:75_7": "Ittarapaccupaṭṭhānaṭṭhenāti appatvā,",
  "atk-s0515a1:75_8": "na upagantvā tiṭṭhanaṭṭhena.",
  "atk-s0515a1:75_9": "Yācitena laddhaṁ yānādibhaṇḍaṁ upamā etesanti yācitakūpamā.",
  "atk-s0515a1:75_10": "Tāvakālikaṭṭhenāti anibandhanaṭṭhena.",
  "atk-s0515a1:75_11": "Sampannaphalarukkho upamā etesanti rukkhaphalūpamā.",
  "atk-s0515a1:75_12": "Sambhañjanaparibhañjanaṭṭhenāti sākhābhañjanaṭṭhena ceva samantato bhañjitvā rukkhapātanaṭṭhena ca.",
  "atk-s0515a1:75_13": "Asi ca sūnā ca upamā etesanti asisūnūpamā.",
  "atk-s0515a1:75_14": "Adhikuṭṭanaṭṭhenāti chindanaṭṭhena.",
  "atk-s0515a1:75_15": "Sattisūlaṁ upamā etesanti sattisūlūpamā.",
  "atk-s0515a1:75_16": "Vinivijjhanaṭṭhenāti nipatetvā gamanaṭṭhena.",
  "atk-s0515a1:75_17": "Bhayajananaṭṭhena sappasiraṁ upamā etesanti sappasirūpamā.",
  "atk-s0515a1:75_18": "Sappaṭibhayaṭṭhenāti saha abhimukhe bhayaṭṭhena.",
  "atk-s0515a1:75_19": "Dukkhajananaṁ aggikkhandhaṁ upamā etesanti aggikkhandhūpamā.",
  "atk-s0515a1:75_20": "Mahābhitāpanaṭṭhenāti mahantaabhitāpakāyapīḷāuppādanaṭṭhenāti kāmaṁ parivajjetīti.",
  "atk-s0515a1:75_21": "Vuttañhetaṁ –",
  "atk-s0515a1:76_0": "“Seyyathāpi, gahapati,",
  "atk-s0515a1:76_1": "gijjho vā kaṅko vā kulalo vā maṁsapesiṁ ādāya uḍḍīyeyya,",
  "atk-s0515a1:76_2": "tamenaṁ gijjhāpi kaṅkāpi kulalāpi anupatitvā anupatitvā vitaccheyyuṁ vissajjeyyuṁ.",
  "atk-s0515a1:76_3": "Taṁ kiṁ maññasi, gahapati,",
  "atk-s0515a1:76_4": "sace so gijjho vā kaṅko vā kulalo vā taṁ maṁsapesiṁ na khippameva paṭinissajjeyya,",
  "atk-s0515a1:76_5": "so tatonidānaṁ maraṇaṁ vā nigaccheyya,",
  "atk-s0515a1:76_6": "maraṇamattaṁ vā dukkha”nti “evaṁ, bhante”.",
  "atk-s0515a1:76_7": "“Evameva kho, gahapati,",
  "atk-s0515a1:76_8": "ariyasāvako iti paṭisañcikkhati ‘maṁsapesūpamā kāmā vuttā bhagavatā…pe…",
  "atk-s0515a1:76_9": "tamevūpekkhaṁ bhāveti.",
  "atk-s0515a1:76_10": "Seyyathāpi, gahapati,",
  "atk-s0515a1:76_11": "puriso ādittaṁ tiṇukkaṁ ādāya paṭivātaṁ gaccheyya.",
  "atk-s0515a1:76_12": "Taṁ kiṁ maññasi, gahapati,",
  "atk-s0515a1:76_13": "sace so puriso taṁ ādittaṁ tiṇukkaṁ na khippameva paṭinissajjeyya,",
  "atk-s0515a1:76_14": "tassa sā ādittā tiṇukkā hatthaṁ vā daheyya,",
  "atk-s0515a1:76_15": "bāhuṁ vā daheyya,",
  "atk-s0515a1:76_16": "aññataraṁ vā aññataraṁ vā aṅgapaccaṅgaṁ daheyya,",
  "atk-s0515a1:76_17": "so tatonidānaṁ maraṇaṁ vā nigaccheyya,",
  "atk-s0515a1:76_18": "maraṇamattaṁ vā dukkha”nti? “Evaṁ, bhante”.",
  "atk-s0515a1:76_19": "“Evameva kho, gahapati,",
  "atk-s0515a1:76_20": "ariyasāvako iti paṭisañcikkhati ‘tiṇukkūpamā kāmā vuttā bhagavatā bahudukkhā bahupāyāsā…pe…",
  "atk-s0515a1:76_21": "tamevūpekkhaṁ bhāveti.",
  "atk-s0515a1:76_22": "Seyyathāpi, gahapati,",
  "atk-s0515a1:76_23": "aṅgārakāsu sādhikaporisā pūrā aṅgārānaṁ vītaccikānaṁ vītadhūmānaṁ.",
  "atk-s0515a1:76_24": "Atha puriso āgaccheyya jīvitukāmo amaritukāmo sukhakāmo dukkhappaṭikkūlo,",
  "atk-s0515a1:76_25": "tamenaṁ dve balavanto purisā nānābāhāsu gahetvā aṅgārakāsuṁ upakaḍḍheyyuṁ.",
  "atk-s0515a1:76_26": "Taṁ kiṁ maññasi gahapati,",
  "atk-s0515a1:76_27": "api nu so puriso iti citi ceva kāyaṁ sannāmeyyā”ti? “Evaṁ, bhante”.",
  "atk-s0515a1:76_28": "“Taṁ kissahetu”?",
  "atk-s0515a1:76_29": "“Viditañhi, bhante,",
  "atk-s0515a1:76_30": "tassa purisassa ‘imañca ahaṁ aṅgārakāsuṁ papatissāmi,",
  "atk-s0515a1:76_31": "tatonidānaṁ maraṇaṁ vā nigacchissāmi maraṇamattaṁ vā dukkha”’nti.",
  "atk-s0515a1:76_32": "“Evameva kho gahapati ariyasāvako iti paṭisañcikkhati ‘aṅgārakāsūpamā kāmā vuttā bhagavatā…pe…",
  "atk-s0515a1:76_33": "tamevūpekkhaṁ bhāveti.",
  "atk-s0515a1:76_34": "Seyyathāpi, gahapati,",
  "atk-s0515a1:76_35": "puriso supinakaṁ passeyya ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇirāmaṇeyyakaṁ,",
  "atk-s0515a1:76_36": "so paṭibuddho na kiñci paṭipasseyya.",
  "atk-s0515a1:76_37": "Evameva kho, gahapati,",
  "atk-s0515a1:76_38": "ariyasāvako iti paṭisañcikkhati ‘supinakūpamā kāmā vuttā bhagavatā…pe…",
  "atk-s0515a1:76_39": "tamevūpekkhaṁ bhāveti.",
  "atk-s0515a1:76_40": "Seyyathāpi, gahapati,",
  "atk-s0515a1:76_41": "puriso yācitakaṁ bhogaṁ yācitvā yānaṁ vā poriseyyaṁ pavaramaṇikuṇḍalaṁ.",
  "atk-s0515a1:76_42": "So tehi yācitakehi bhogehi purakkhato parivuto antarāpaṇaṁ paṭipajjeyya.",
  "atk-s0515a1:76_43": "Tamenaṁ jano disvā evaṁ vadeyya ‘bhogī vata bho puriso,",
  "atk-s0515a1:76_44": "evaṁ kira bho bhogino bhogāni bhuñjantī’ti.",
  "atk-s0515a1:76_45": "Tamenaṁ sāmikā yattha yattheva tāni passeyyuṁ,",
  "atk-s0515a1:76_46": "tattha tattheva tāni hareyyuṁ.",
  "atk-s0515a1:76_47": "Taṁ kiṁ maññasi, gahapati,",
  "atk-s0515a1:76_48": "alaṁ nu kho tassa purisassa aññathattāyā”ti? “Evaṁ, bhante”.",
  "atk-s0515a1:76_49": "“Taṁ kissahetu”?",
  "atk-s0515a1:76_50": "“Sāmino hi, bhante,",
  "atk-s0515a1:76_51": "tāni harantī”ti.",
  "atk-s0515a1:76_52": "“Evameva kho, gahapati,",
  "atk-s0515a1:76_53": "ariyasāvako iti paṭisañcikkhati ‘yācitakūpamā kāmā vuttā bhagavatā…pe…",
  "atk-s0515a1:76_54": "tamevūpekkhaṁ bhāveti.",
  "atk-s0515a1:76_55": "Seyyathāpi, gahapati,",
  "atk-s0515a1:76_56": "gāmassa vā nigamassa vā avidūre tibbo vanasaṇḍo,",
  "atk-s0515a1:76_57": "tatrassa rukkho sampannaphalo ca upapannaphalo ca.",
  "atk-s0515a1:76_58": "Na cassu kānici phalāni bhūmiyaṁ patitāni.",
  "atk-s0515a1:76_59": "Atha puriso āgaccheyya phalatthiko phalagavesī phalapariyesanaṁ caramāno.",
  "atk-s0515a1:76_60": "So taṁ vanasaṇḍaṁ ajjhogāhetvā taṁ rukkhaṁ passeyya sampannaphalañca upapannaphalañca.",
  "atk-s0515a1:76_61": "Tassa evamassa ‘ayaṁ kho rukkho sampannaphalo ca upapannaphalo ca,",
  "atk-s0515a1:76_62": "natthi ca kānici phalāni bhūmiyaṁ patitāni,",
  "atk-s0515a1:76_63": "jānāmi kho panāhaṁ rukkhaṁ āropituṁ.",
  "atk-s0515a1:76_64": "Yaṁnūnāhaṁ imaṁ rukkhaṁ ārohitvā yāvadatthañca khādeyyaṁ,",
  "atk-s0515a1:76_65": "ucchaṅgañca pūreyya’nti?",
  "atk-s0515a1:76_66": "So taṁ rukkhaṁ ārohitvā yāvadatthañca khādeyya,",
  "atk-s0515a1:76_67": "ucchaṅgañca pūreyya.",
  "atk-s0515a1:76_68": "Atha dutiyo puriso āgaccheyya phalatthiko phalagavesī phalapariyesanaṁ caramāno tiṇhaṁ kuṭhāriṁ ādāya.",
  "atk-s0515a1:76_69": "So taṁ vanasaṇḍaṁ ajjhogāhetvā taṁ rukkhaṁ passeyya sampannaphalañca upapannaphalañca.",
  "atk-s0515a1:76_70": "Tassa evamassa ‘ayaṁ kho rukkho sampannaphalo ca upapannaphalo ca,",
  "atk-s0515a1:76_71": "natthi ca kānici phalāni bhūmiyaṁ patitāni,",
  "atk-s0515a1:76_72": "na kho panāhaṁ jānāmi rukkhaṁ ārohituṁ.",
  "atk-s0515a1:76_73": "Yaṁnūnāhaṁ imaṁ rukkhaṁ mūlato chetvā yāvadatthañca khādeyyaṁ,",
  "atk-s0515a1:76_74": "ucchaṅgañca pūreyya’nti.",
  "atk-s0515a1:76_75": "So taṁ rukkhaṁ mūlatova chindeyya.",
  "atk-s0515a1:76_76": "Taṁ kiṁ maññasi, gahapati,",
  "atk-s0515a1:76_77": "amuko so puriso paṭhamaṁ rukkhaṁ ārūḷho,",
  "atk-s0515a1:76_78": "sace so na khippameva oroheyya,",
  "atk-s0515a1:76_79": "tassa so rukkho papatanto hatthaṁ vā bhañjeyya pādaṁ vā bhañjeyya aññataraṁ vā aññataraṁ vā aṅgapaccaṅgaṁ bhañjeyya,",
  "atk-s0515a1:76_80": "so tatonidānaṁ maraṇaṁ vā nigaccheyya,",
  "atk-s0515a1:76_81": "maraṇamattaṁ vā dukkha”nti? “Evaṁ, bhante”.",
  "atk-s0515a1:76_82": "“Evameva kho, gahapati,",
  "atk-s0515a1:76_83": "ariyasāvako iti paṭisañcikkhati ‘rukkhaphalūpamā kāmā vuttā bhagavatā bahudukkhā bahupāyāsā,",
  "atk-s0515a1:76_84": "ādīnavo ettha bhiyyo’ti.",
  "atk-s0515a1:76_85": "Evametaṁ yathābhūtaṁ sammappaññāya disvā yāyaṁ upekkhā nānattā nānattasitā,",
  "atk-s0515a1:76_86": "taṁ abhinivajjetvā yāyaṁ upekkhā ekattā ekattasitā.",
  "atk-s0515a1:76_87": "Yattha sabbaso lokāmisūpādānā aparisesā nirujjhanti.",
  "atk-s0515a1:76_88": "Tamevūpekkhaṁ bhāvetī”ti.",
  "atk-s0515a1:77_0": "Evaṁ aṭṭhikaṅkalādikaaggikkhandhūpamapariyosānato vipassanaṁ dassetvā idāni upacārasamādhiṁ dassento “buddhānussatiṁ bhāvento”tiādimāha.",
  "atk-s0515a1:78_0": "Tattha punappunaṁ uppajjanato sati eva anussati.",
  "atk-s0515a1:78_1": "Pavattitabbaṭṭhānamhiyeva ca pavattattā saddhāpabbajitassa kulaputtassa anurūpā satītipi anussati.",
  "atk-s0515a1:78_2": "Buddhaṁ ārabbha uppannā anussati buddhānussati.",
  "atk-s0515a1:78_3": "Arahatādibuddhaguṇārammaṇāya satiyā etaṁ adhivacanaṁ,",
  "atk-s0515a1:78_4": "taṁ buddhānussatiṁ.",
  "atk-s0515a1:78_5": "Bhāventoti vaḍḍhento byūhento.",
  "atk-s0515a1:78_6": "Dhammaṁ ārabbha uppannā anussati dhammānussati,",
  "atk-s0515a1:78_7": "svākkhātatādidhammaguṇārammaṇāya satiyā etaṁ adhivacanaṁ.",
  "atk-s0515a1:78_8": "Saṅghaṁ ārabbha uppannā anussati saṅghānussati,",
  "atk-s0515a1:78_9": "suppaṭipannatādisaṅghaguṇārammaṇāya satiyā etaṁ adhivacanaṁ.",
  "atk-s0515a1:78_10": "Sīlaṁ ārabbha uppannā anussati sīlānussati,",
  "atk-s0515a1:78_11": "attano akhaṇḍatādisīlaguṇārammaṇāya satiyā etaṁ adhivacanaṁ.",
  "atk-s0515a1:78_12": "Cāgaṁ ārabbha uppannā anussati cāgānussati,",
  "atk-s0515a1:78_13": "attano muttacāgatādicāgaguṇārammaṇāya satiyā etaṁ adhivacanaṁ.",
  "atk-s0515a1:78_14": "Devatā ārabbha uppannā anussati devatānussati,",
  "atk-s0515a1:78_15": "devatā sakkhiṭṭhāne ṭhapetvā attano saddhādiguṇārammaṇāya satiyā etaṁ adhivacanaṁ.",
  "atk-s0515a1:78_16": "Ānāpāne ārabbha uppannā sati ānāpānassati,",
  "atk-s0515a1:78_17": "ānāpānanimittārammaṇāya satiyā etaṁ adhivacanaṁ.",
  "atk-s0515a1:78_18": "Maraṇaṁ ārabbha uppannā sati maraṇassati,",
  "atk-s0515a1:78_19": "ekabhavapariyāpannajīvitindriyupacchedasaṅkhātamaraṇārammaṇāya satiyā etaṁ adhivacanaṁ.",
  "atk-s0515a1:79_0": "Kucchitānaṁ kesādīnaṁ paṭikkūlānaṁ āyattā ākarattā kāyoti saṅkhaṁ gate sarīre gatā pavattā sati kāyagatāsati,",
  "atk-s0515a1:79_1": "tādisaṁ vā kāyaṁ gatā sati “kāyagatasatī”ti vattabbe rassaṁ akatvā “kāyagatāsatī”ti vuttaṁ.",
  "atk-s0515a1:79_2": "Kesādikesu kāyakoṭṭhāsesu paṭikkūlanimittārammaṇāya satiyā etaṁ adhivacanaṁ.",
  "atk-s0515a1:79_3": "Upasamaṁ ārabbha uppannā anussati.",
  "atk-s0515a1:79_4": "Upasamānussati,",
  "atk-s0515a1:79_5": "sabbadukkhūpasamārammaṇāya satiyā etaṁ adhivacanaṁ.",
  "atk-s0515a1:80_0": "Vitakkavicārapītisukhacittekaggatāsampayuttaṁ paṭhamajjhānaṁ bhāvento.",
  "atk-s0515a1:80_1": "Pītisukhacittekaggatāsampayuttaṁ dutiyajjhānaṁ bhāvento.",
  "atk-s0515a1:80_2": "Sukhacittekaggatāsampayuttaṁ tatiyajjhānaṁ bhāvento.",
  "atk-s0515a1:80_3": "Upekkhācittekaggatāsampayuttaṁ catutthajjhānaṁ bhāvento…pe…",
  "atk-s0515a1:80_4": "nevasaññānāsaññāyatanaṁ bhāventopi kāme parivajjetīti.",
  "atk-s0515a1:81_0": "Vikkhambhanappahānaṁ dassetvā idāni samucchedena kāmānaṁ pahānaṁ dassetuṁ “sotāpattimaggaṁ bhāventopī”tiādimāha.",
  "atk-s0515a1:81_1": "Tattha maggasotassa āpajjanaṁ sotāpatti,",
  "atk-s0515a1:81_2": "sotāpattiyā maggo sotāpattimaggo.",
  "atk-s0515a1:81_3": "Apāyagamanīye kāmeti yehi apāyaṁ gacchanti,",
  "atk-s0515a1:81_4": "te apāyagamanīye kāme samucchedato sotāpattimaggaṁ bhāvento parivajjeti.",
  "atk-s0515a1:81_5": "Paṭisandhivasena sakiṁyeva imaṁ lokaṁ āgacchatīti sakadāgāmī,",
  "atk-s0515a1:81_6": "tassa maggo sakadāgāmimaggo.",
  "atk-s0515a1:81_7": "Taṁ maggaṁ bhāvento.",
  "atk-s0515a1:81_8": "Oḷāriketi pariḷāhappatte.",
  "atk-s0515a1:81_9": "Paṭisandhivaseneva kāmabhavaṁ nāgacchatīti anāgāmī,",
  "atk-s0515a1:81_10": "tassa maggo anāgāmimaggo.",
  "atk-s0515a1:81_11": "Taṁ maggaṁ bhāvento.",
  "atk-s0515a1:81_12": "Anusahagateti sukhumabhāvappatte.",
  "atk-s0515a1:81_13": "Kilesehi ārakattā,",
  "atk-s0515a1:81_14": "kilesārīnaṁ hatattā,",
  "atk-s0515a1:81_15": "saṁsāracakkassa arānaṁ hatattā,",
  "atk-s0515a1:81_16": "pāpakaraṇe rahābhāvā,",
  "atk-s0515a1:81_17": "paccayādīnaṁ arahattā ca arahaṁ,",
  "atk-s0515a1:81_18": "arahato bhāvo arahattaṁ. Kiṁ taṁ?",
  "atk-s0515a1:81_19": "Arahattaphalaṁ.",
  "atk-s0515a1:81_20": "Arahattassa maggo arahattamaggo.",
  "atk-s0515a1:81_21": "Taṁ arahattamaggaṁ bhāvento.",
  "atk-s0515a1:81_22": "Sabbena sabbanti sabbenākārena sabbaṁ.",
  "atk-s0515a1:81_23": "Sabbathā sabbanti sabbappakārena sabbaṁ.",
  "atk-s0515a1:81_24": "Asesaṁ nissesanti niravasesaṁ gandhamattampi aṭṭhapetvā.",
  "atk-s0515a1:81_25": "Atha vā sabbenasabbaṁ mūlavasena.",
  "atk-s0515a1:81_26": "Sabbathā sabbaṁ ākāranippadesavasena.",
  "atk-s0515a1:81_27": "Asesaṁ nissesaṁ bhāvanānippadesavasena.",
  "atk-s0515a1:81_28": "Tathā purimena duccaritābhāvena.",
  "atk-s0515a1:81_29": "Dutiyena pariyuṭṭhānābhāvena.",
  "atk-s0515a1:81_30": "Tatiyena anusayābhāvena evameke vaṇṇayanti.",
  "atk-s0515a1:82_0": "Sappo vuccati ahīti yo koci saranto gacchati.",
  "atk-s0515a1:82_1": "Kenaṭṭhenāti kena atthena.",
  "atk-s0515a1:82_2": "Saṁsappanto gacchatīti yasmā sammā saṁsaranto gacchatīti sappo.",
  "atk-s0515a1:82_3": "Bhujantoti vaṅkavaṅko hutvā.",
  "atk-s0515a1:82_4": "Pannasiroti nipannasīso hutvā.",
  "atk-s0515a1:82_5": "Sirena supatīti sīsaṁ bhogantare katvā supanabhāvena sirasā supatīti sarīsapo.",
  "atk-s0515a1:82_6": "Bile sayatīti bilāsayo.",
  "atk-s0515a1:82_7": "“Bilasayo”tipi pāḷi,",
  "atk-s0515a1:82_8": "taṁ sundaraṁ.",
  "atk-s0515a1:82_9": "Guhāyaṁ setīti guhāsayo.",
  "atk-s0515a1:82_10": "Dāṭhā tassa āvudhoti tassa sappassa duve dāṭhā paharaṇasatthasaṅkhāto āvudho.",
  "atk-s0515a1:82_11": "Visaṁ tassa ghoranti tassa sappassa byāpakasaṅkhātaṁ visaṁ dāruṇaṁ kakkhaḷaṁ.",
  "atk-s0515a1:82_12": "Jivhā tassa duvidhāti tassa sappassa dvedhā jivhā.",
  "atk-s0515a1:82_13": "Dvīhi jivhāhi rasaṁ sāyatīti duvidhāhi jivhāhi rasaṁ jānāti assādaṁ vindati sādiyatīti.",
  "atk-s0515a1:82_14": "Jīvituṁ kāmayatīti jīvitukāmo.",
  "atk-s0515a1:82_15": "Amarituṁ kāmayatīti amaritukāmo.",
  "atk-s0515a1:82_16": "Sukhaṁ kāmayatīti sukhakāmo.",
  "atk-s0515a1:82_17": "Dukkhappaṭikkūloti dukkhaṁ anicchamāno.",
  "atk-s0515a1:82_18": "Pādenāti attano pādena.",
  "atk-s0515a1:82_19": "Sappasiranti sappassa sīsaṁ.",
  "atk-s0515a1:82_20": "Vajjeyyāti dūrato vajjeyya.",
  "atk-s0515a1:82_21": "Vivajjeyyāti tassa pamāṇena.",
  "atk-s0515a1:82_22": "Parivajjeyyāti samantato.",
  "atk-s0515a1:82_23": "Abhinivajjeyyāti catutthappamāṇena.",
  "atk-s0515a1:82_24": "Atha vā purimena sīsato.",
  "atk-s0515a1:82_25": "Dutiyatatiyena dvīhi passehi.",
  "atk-s0515a1:82_26": "Catutthena pacchato.",
  "atk-s0515a1:82_27": "“Kāme pana appattassa pariyesanamūladukkhavatthubhāvena vajjeyya.",
  "atk-s0515a1:82_28": "Pattassa ārakkhamūladukkhavatthubhāvena vivajjeyya.",
  "atk-s0515a1:82_29": "Aññāṇapariḷāhadukkhavatthubhāvena parivajjeyya.",
  "atk-s0515a1:82_30": "Vināsamukhe piyavippayogadukkhavatthubhāvena abhinivajjeyyā”ti evameke vaṇṇayanti.",
  "atk-s0515a1:83_0": "Rañjanavasena rāgo.",
  "atk-s0515a1:83_1": "Balavarañjanaṭṭhena sārāgo.",
  "atk-s0515a1:83_2": "Visaye sattānaṁ anu anu nayanato anunayo.",
  "atk-s0515a1:83_3": "Anurujjhatīti anurodho,",
  "atk-s0515a1:83_4": "kāmetīti attho.",
  "atk-s0515a1:83_5": "Yattha katthaci bhave sattā etāya nandantīti nandī,",
  "atk-s0515a1:83_6": "sayaṁ vā nandatīti nandī.",
  "atk-s0515a1:83_7": "Nandī ca sā rañjanaṭṭhena rāgo cāti nandirāgo.",
  "atk-s0515a1:83_8": "Tattha ekasmiṁ ārammaṇe sakiṁ uppannā taṇhā nandī,",
  "atk-s0515a1:83_9": "punappunaṁ uppajjamānā nandirāgoti vuccati.",
  "atk-s0515a1:83_10": "Cittassa sārāgoti yo heṭṭhā “balavarañjanaṭṭhena sārāgo”ti vutto,",
  "atk-s0515a1:83_11": "so na sattassa,",
  "atk-s0515a1:83_12": "cittasseva sārāgoti attho.",
  "atk-s0515a1:84_0": "Icchanti etāya ārammaṇānīti icchā.",
  "atk-s0515a1:84_1": "Bahalakilesabhāvena mucchanti etāya pāṇinoti mucchā.",
  "atk-s0515a1:84_2": "Gilitvā pariniṭṭhapetvā gahaṇavasena ajjhosānaṁ.",
  "atk-s0515a1:84_3": "Iminā sattā gijjhanti gedhaṁ āpajjantīti gedho.",
  "atk-s0515a1:84_4": "Bahalaṭṭhena vā gedho.",
  "atk-s0515a1:84_5": "“Gedhaṁ vā pana pavanasaṇḍa”nti hi bahalaṭṭheneva vuttaṁ.",
  "atk-s0515a1:84_6": "Anantarapadaṁ upasaggavasena vaḍḍhitaṁ,",
  "atk-s0515a1:84_7": "sabbatobhāgena vā gedhoti paligedho.",
  "atk-s0515a1:84_8": "Sajjanti etenāti saṅgo.",
  "atk-s0515a1:84_9": "Lagganaṭṭhena vā saṅgo.",
  "atk-s0515a1:84_10": "Osīdanaṭṭhena paṅko.",
  "atk-s0515a1:84_11": "Ākaḍḍhanavasena ejā.",
  "atk-s0515a1:84_12": "“Ejā imaṁ purisaṁ parikaḍḍhati tassa tasseva bhavassa abhinibbattiyā”ti hi vuttaṁ.",
  "atk-s0515a1:84_13": "Vañcanaṭṭhena māyā.",
  "atk-s0515a1:84_14": "Vaṭṭasmiṁ sattānaṁ jananaṭṭhena janikā.",
  "atk-s0515a1:84_15": "“Taṇhā janeti purisaṁ,",
  "atk-s0515a1:84_16": "cittamassa vidhāvatī”ti hi vuttaṁ.",
  "atk-s0515a1:84_17": "Vaṭṭasmiṁ satte dukkhena saṁyojayamānā janetīti sañjananī.",
  "atk-s0515a1:84_18": "Ghaṭanaṭṭhena sibbinī.",
  "atk-s0515a1:84_19": "Ayañhi vaṭṭasmiṁ satte cutipaṭisandhivasena sibbati ghaṭeti tunnakāro viya pilotikāya pilotikaṁ,",
  "atk-s0515a1:84_20": "tasmā “ghaṭanaṭṭhena sibbinī”ti vuttā.",
  "atk-s0515a1:84_21": "Anekappakāraṁ visayajālaṁ taṇhāvipphanditanivesasaṅkhātaṁ vā jālamassā atthīti jālinī.",
  "atk-s0515a1:85_0": "Ākaḍḍhanaṭṭhena sīghasotā saritā viyāti saritā.",
  "atk-s0515a1:85_1": "Allaṭṭhena vā saritā.",
  "atk-s0515a1:85_2": "Vuttañhetaṁ “saritāni sinehitāni ca somanassāni bhavanti jantuno”ti.",
  "atk-s0515a1:85_3": "Allāni ceva siniddhāni cāti ayañhettha attho.",
  "atk-s0515a1:85_4": "Anayabyasanāpādanaṭṭhena kummānubandhasuttakaṁ viyāti suttaṁ.",
  "atk-s0515a1:85_5": "Vuttañhetaṁ “suttanti kho,",
  "atk-s0515a1:85_6": "bhikkhave,",
  "atk-s0515a1:85_7": "nandirāgassetaṁ adhivacana”nti.",
  "atk-s0515a1:85_8": "Rūpādīsu vitthataṭṭhena visatā.",
  "atk-s0515a1:85_9": "Tassa tassa paṭilābhatthāya satte āyūhāpetīti āyūhinī.",
  "atk-s0515a1:85_10": "Ukkaṇṭhituṁ apadānato sahāyaṭṭhena dutiyā.",
  "atk-s0515a1:85_11": "Ayañhi sattānaṁ vaṭṭasmiṁ ukkaṇṭhituṁ na deti,",
  "atk-s0515a1:85_12": "gatagataṭṭhāne piyasahāyo viya abhiramāpeti.",
  "atk-s0515a1:85_13": "Teneva vuttaṁ –",
  "atk-s0515a1:86_0": "“Taṇhādutiyo puriso, dīghamaddhānasaṁsaraṁ;",
  "atk-s0515a1:87_0": "Itthabhāvaññathābhāvaṁ, saṁsāraṁ nātivattatī”ti. ;",
  "atk-s0515a1:88_0": "Paṇidhānakavasena paṇidhi.",
  "atk-s0515a1:88_1": "Bhavanettīti bhavarajju.",
  "atk-s0515a1:88_2": "Etāya hi sattā rajjuyā gīvāyaṁ baddhā goṇā viya icchiticchitaṭṭhānaṁ niyyanti.",
  "atk-s0515a1:88_3": "Taṁ taṁ ārammaṇaṁ vanati bhajati allīyatīti vanaṁ,",
  "atk-s0515a1:88_4": "vanati yācatīti vā vanaṁ.",
  "atk-s0515a1:88_5": "Vanathoti byañjanena padaṁ vaḍḍhitaṁ.",
  "atk-s0515a1:88_6": "Anatthadukkhānaṁ vā samuṭṭhāpanaṭṭhena gahanaṭṭhena ca vanaṁ viyāti vanaṁ.",
  "atk-s0515a1:88_7": "Balavataṇhāyetaṁ nāmaṁ.",
  "atk-s0515a1:88_8": "Gahanataraṭṭhena pana tato balavatarā vanatho nāma.",
  "atk-s0515a1:88_9": "Tena vuttaṁ –",
  "atk-s0515a1:89_0": "“Vanaṁ chindatha mā rukkhaṁ, vanato jāyate bhayaṁ;",
  "atk-s0515a1:90_0": "Chetvā vanañca vanathañca, nibbanā hotha bhikkhavo”ti. ;",
  "atk-s0515a1:91_0": "Santhavanavasena santhavo,",
  "atk-s0515a1:91_1": "saṁsaggoti attho.",
  "atk-s0515a1:91_2": "So duvidho –",
  "atk-s0515a1:91_3": "taṇhāsanthavo mittasanthavo ca.",
  "atk-s0515a1:91_4": "Tesu idha taṇhāsanthavo adhippeto.",
  "atk-s0515a1:91_5": "Sinehavasena sneho.",
  "atk-s0515a1:91_6": "Ālayakaraṇavasena kampamānā apekkhatīti apekkhā.",
  "atk-s0515a1:91_7": "Vuttampi cetaṁ “imāni te deva caturāsīti nagarasahassāni kusāvatīrājadhānippamukhāni,",
  "atk-s0515a1:91_8": "ettha deva chandaṁ janehi jīvite apekkhaṁ karohī”ti.",
  "atk-s0515a1:91_9": "Ālayaṁ karohīti ayañhettha attho.",
  "atk-s0515a1:91_10": "Pāṭiyekke pāṭiyekke ārammaṇe bandhatīti paṭibandhu,",
  "atk-s0515a1:91_11": "ñātakaṭṭhena vā pāṭiyekko bandhūtipi paṭibandhu.",
  "atk-s0515a1:91_12": "Niccasannissitaṭṭhenapi sattānaṁ taṇhāsamo bandhu nāma natthi.",
  "atk-s0515a1:91_13": "Ārammaṇānaṁ asanato āsā.",
  "atk-s0515a1:91_14": "Ajjhottharaṇato ceva tittiṁ anugantvāva paribhuñjanato cāti attho.",
  "atk-s0515a1:91_15": "Āsīsanavasena āsīsanā.",
  "atk-s0515a1:91_16": "Āsīsitassa bhāvo āsīsitattaṁ.",
  "atk-s0515a1:92_0": "Idāni tassā pavattiṭṭhānaṁ dassetuṁ “rūpāsā”tiādi vuttaṁ.",
  "atk-s0515a1:92_1": "Tattha āsīsanavasena āsāti āsāya atthaṁ gahetvā rūpe āsā rūpāsā.",
  "atk-s0515a1:92_2": "Evaṁ navapi padāni veditabbāni.",
  "atk-s0515a1:92_3": "Ettha ca purimāni pañca pañcakāmaguṇavasena vuttāni,",
  "atk-s0515a1:92_4": "parikkhāralobhavasena chaṭṭhaṁ.",
  "atk-s0515a1:92_5": "Taṁ visesato pabbajitānaṁ,",
  "atk-s0515a1:92_6": "tato parāni tīṇi atittiyavatthuvasena gahaṭṭhānaṁ.",
  "atk-s0515a1:92_7": "Na hi tesaṁ dhanaputtajīvitehi aññaṁ piyataraṁ atthi.",
  "atk-s0515a1:92_8": "“Idaṁ mayhaṁ,",
  "atk-s0515a1:92_9": "idaṁ mayha”nti vā “asukena me idaṁ dinnaṁ,",
  "atk-s0515a1:92_10": "idaṁ dinna”nti vā evaṁ satte jappāpetīti jappā.",
  "atk-s0515a1:92_11": "Parato dve padāni upasaggena vaḍḍhitāni,",
  "atk-s0515a1:92_12": "tato paraṁ aññenākārena vibhajituṁ āraddhattā puna “jappā”ti vuttaṁ.",
  "atk-s0515a1:92_13": "Jappanākāro jappanā.",
  "atk-s0515a1:92_14": "Jappitassa bhāvo jappitattaṁ.",
  "atk-s0515a1:92_15": "Punappunaṁ visaye lumpati ākaḍḍhatīti lolupo,",
  "atk-s0515a1:92_16": "lolupassa bhāvo loluppaṁ.",
  "atk-s0515a1:92_17": "Loluppanākāro loluppāyanā.",
  "atk-s0515a1:92_18": "Loluppasamaṅgino bhāvo loluppāyitattaṁ.",
  "atk-s0515a1:93_0": "Pucchañjikatāti yāya taṇhāya lābhaṭṭhānesu pucchaṁ cālayamānā sunakhā viya kampamānā vicaranti,",
  "atk-s0515a1:93_1": "taṁ tassā kampanataṇhāya nāmaṁ.",
  "atk-s0515a1:93_2": "Sādhu manāpamanāpe visaye kāmetīti sādhukāmo,",
  "atk-s0515a1:93_3": "tassa bhāvo sādhukamyatā.",
  "atk-s0515a1:93_4": "Mātāmātucchātiādike ayuttaṭṭhāne rāgoti adhammarāgo.",
  "atk-s0515a1:93_5": "Yuttaṭṭhānepi balavā hutvā uppanno lobho visamalobho.",
  "atk-s0515a1:93_6": "“Rāgo visama”ntiādivacanato vā yuttaṭṭhāne vā ayuttaṭṭhāne vā uppanno chandarāgo adhammaṭṭhena adhammarāgo.",
  "atk-s0515a1:93_7": "Visamaṭṭhena visamalobhoti veditabbo.",
  "atk-s0515a1:93_8": "Ārammaṇānaṁ nikāmanavasena nikanti.",
  "atk-s0515a1:93_9": "Nikāmanākāro nikāmanā.",
  "atk-s0515a1:93_10": "Patthayanavasena patthanā.",
  "atk-s0515a1:93_11": "Pihāyanavasena pihanā.",
  "atk-s0515a1:93_12": "Suṭṭhu patthanā sampatthanā.",
  "atk-s0515a1:93_13": "Pañcasu kāmaguṇesu taṇhā kāmataṇhā.",
  "atk-s0515a1:93_14": "Rūpārūpabhavesu taṇhā bhavataṇhā.",
  "atk-s0515a1:93_15": "Ucchedasaṅkhāte vibhave taṇhā vibhavataṇhā.",
  "atk-s0515a1:93_16": "Suddhe rūpabhavasmiṁyeva taṇhā rūpataṇhā.",
  "atk-s0515a1:93_17": "Arūpabhave taṇhā arūpataṇhā.",
  "atk-s0515a1:93_18": "Ucchedadiṭṭhisahagato rāgo,",
  "atk-s0515a1:93_19": "nirodhe taṇhā nirodhataṇhā.",
  "atk-s0515a1:93_20": "Rūpe taṇhā rūpataṇhā.",
  "atk-s0515a1:93_21": "Sadde taṇhā saddataṇhā.",
  "atk-s0515a1:93_22": "Gandhataṇhādīsupi eseva nayo.",
  "atk-s0515a1:93_23": "Oghādayo vuttatthāva.",
  "atk-s0515a1:94_0": "Kusaladhamme āvaratīti āvaraṇaṁ.",
  "atk-s0515a1:94_1": "Chādanavasena chadanaṁ.",
  "atk-s0515a1:94_2": "Satte vaṭṭasmiṁ bandhatīti bandhanaṁ.",
  "atk-s0515a1:94_3": "Cittaṁ upahantvā kilissati saṁkiliṭṭhaṁ karotīti upakkileso.",
  "atk-s0515a1:94_4": "Thāmagataṭṭhena anu anu setīti anusayo.",
  "atk-s0515a1:94_5": "Uppajjamānaṁ cittaṁ pariyuṭṭhātīti pariyuṭṭhānaṁ,",
  "atk-s0515a1:94_6": "uppajjituṁ apadānena kusalavāraṁ gaṇhātīti attho.",
  "atk-s0515a1:94_7": "“Corā magge pariyuṭṭhiṁsu,",
  "atk-s0515a1:94_8": "dhuttā magge pariyuṭṭhiṁsū”tiādīsu hi maggaṁ gaṇhiṁsūti attho.",
  "atk-s0515a1:94_9": "Evamidhāpi gahaṇaṭṭhena pariyuṭṭhānaṁ veditabbaṁ.",
  "atk-s0515a1:94_10": "Paliveṭhanaṭṭhena latā viyāti latā.",
  "atk-s0515a1:94_11": "“Latā uppajja tiṭṭhatī”ti āgataṭṭhānepi ayaṁ taṇhā latāti vuttā.",
  "atk-s0515a1:94_12": "Vividhāni vatthūni icchatīti vevicchaṁ.",
  "atk-s0515a1:94_13": "Vaṭṭadukkhassa mūlanti dukkhamūlaṁ.",
  "atk-s0515a1:94_14": "Tasseva dukkhassa nidānanti dukkhanidānaṁ.",
  "atk-s0515a1:94_15": "Taṁ dukkhaṁ ito pabhavatīti dukkhappabhavo.",
  "atk-s0515a1:94_16": "Bandhanaṭṭhena pāso viyāti pāso,",
  "atk-s0515a1:94_17": "mārassa pāso mārapāso.",
  "atk-s0515a1:94_18": "Duruggilanaṭṭhena baḷisaṁ viyāti baḷisaṁ,",
  "atk-s0515a1:94_19": "mārassa baḷisaṁ mārabaḷisaṁ.",
  "atk-s0515a1:94_20": "Taṇhābhibhūtā mārassa visayaṁ nātikkamanti,",
  "atk-s0515a1:94_21": "tesaṁ upari māro vasaṁ vattetīti iminā pariyāyena mārassa visayoti māravisayo.",
  "atk-s0515a1:94_22": "Sandanaṭṭhena taṇhāva nadī taṇhānadī.",
  "atk-s0515a1:94_23": "Ajjhottharaṇaṭṭhena taṇhāva jālaṁ taṇhājālaṁ.",
  "atk-s0515a1:94_24": "Yathā sunakhā gaddūlabaddhā yadicchakaṁ niyyanti,",
  "atk-s0515a1:94_25": "evaṁ taṇhābaddhā sattāti daḷhabandhanaṭṭhena gaddūlaṁ viyāti gaddūlaṁ,",
  "atk-s0515a1:94_26": "taṇhāva gaddūlaṁ taṇhāgaddūlaṁ.",
  "atk-s0515a1:94_27": "Duppūraṇaṭṭhena taṇhāva samuddo taṇhāsamuddo.",
  "atk-s0515a1:94_28": "Abhijjhāyanaṭṭhena abhijjhā.",
  "atk-s0515a1:94_29": "Lubbhanti etena,",
  "atk-s0515a1:94_30": "sayaṁ vā lubbhati,",
  "atk-s0515a1:94_31": "lubbhanamattameva vā tanti lobho.",
  "atk-s0515a1:94_32": "Sampayuttakānaṁ akusalānaṁ patiṭṭhaṭṭhena mūlaṁ.",
  "atk-s0515a1:95_0": "Visattikātīti visattikā iti.",
  "atk-s0515a1:95_1": "Kenaṭṭhenāti kena sabhāvena.",
  "atk-s0515a1:95_2": "Visatāti vitthaṭā rūpādīsu.",
  "atk-s0515a1:95_3": "Visālāti vipulā.",
  "atk-s0515a1:95_4": "Visaṭāti tebhūmakabyāpakavasena visaṭā.",
  "atk-s0515a1:95_5": "Purimavacanameva takārassa ṭakāraṁ katvā byañjanavibhāgaṁ katvā vuttaṁ.",
  "atk-s0515a1:95_6": "Visakkatīti parisappati sahati vā.",
  "atk-s0515a1:95_7": "Ratto hi rāgavatthunā pādena tāḷiyamānopi sahati.",
  "atk-s0515a1:95_8": "Osakkanaṁ vipphandanaṁ vā “visakkana”ntipi vadanti.",
  "atk-s0515a1:95_9": "“Kusalākusalānaṁ patī”ti keci vaṇṇayanti.",
  "atk-s0515a1:95_10": "Visaṁharatīti tathā tathā kāmesu ānisaṁsaṁ passantī vividhehi ākārehi nekkhammābhimukhappavattito cittaṁ saṁharati saṅkhipati,",
  "atk-s0515a1:95_11": "visaṁ vā dukkhaṁ,",
  "atk-s0515a1:95_12": "taṁ harati,",
  "atk-s0515a1:95_13": "vahatīti attho.",
  "atk-s0515a1:95_14": "Visaṁvādikāti aniccādiṁ niccādito gaṇhantī visaṁvādikā hoti.",
  "atk-s0515a1:95_15": "Dukkhanibbattakassa kammassa hetubhāvato visamūlā,",
  "atk-s0515a1:95_16": "visaṁ vā dukkhadukkhādibhūtā vedanā mūlaṁ etissāti visamūlā.",
  "atk-s0515a1:95_17": "Dukkhasamudayattā visaṁ phalaṁ etissāti visaphalā.",
  "atk-s0515a1:95_18": "Yāya taṇhāya rūpādikassa dukkhasseva paribhogo hoti,",
  "atk-s0515a1:95_19": "na amatassāti sā “visaparibhogā”ti vuttā.",
  "atk-s0515a1:95_20": "Sabbattha niruttivasena padasiddhi veditabbā.",
  "atk-s0515a1:96_0": "Tassā visayaṁ dassetukāmo “visālā vā pana sā taṇhā rūpe”tiādimāha.",
  "atk-s0515a1:96_1": "Tattha visālā vā panāti mahantī eva taṇhāyanaṭṭhena taṇhā,",
  "atk-s0515a1:96_2": "rūpādayo pañca pañcakāmaguṇikarāgavasena vuttā.",
  "atk-s0515a1:96_3": "Kule gaṇetiādīni ekādasa padāni loluppādavasena vuttāni.",
  "atk-s0515a1:96_4": "Kāmadhātuttiko kammavaṭṭavasena vibhatto,",
  "atk-s0515a1:96_5": "kāmabhavattiko vipākavaṭṭavasena vibhatto,",
  "atk-s0515a1:96_6": "saññābhavattiko saññāvasena vibhatto,",
  "atk-s0515a1:96_7": "ekavokārabhavattiko khandhavasena vibhatto.",
  "atk-s0515a1:96_8": "Atītattiko kālavasena,",
  "atk-s0515a1:96_9": "diṭṭhacatukko ārammaṇavasena,",
  "atk-s0515a1:96_10": "apāyattiko okāsavasena,",
  "atk-s0515a1:96_11": "khandhattiko nissattanijjīvavasena vibhattoti ñātabbaṁ.",
  "atk-s0515a1:96_12": "Tatrāyaṁ saṅkhepena atthadīpanā vibhāvanā ca –",
  "atk-s0515a1:97_0": "“Tattha katamā kāmadhātu?",
  "atk-s0515a1:97_1": "Heṭṭhato avīcinirayaṁ pariyantaṁ karitvā uparito paranimmitavasavattideve antokaritvā yaṁ etasmiṁ antare",
  "atk-s0515a1:97_2": "etthāvacarā ettha pariyāpannā khandhadhātuāyatanā rūpaṁ vedanā saññā saṅkhārā viññāṇaṁ,",
  "atk-s0515a1:97_3": "ayaṁ vuccati kāmadhātu”.",
  "atk-s0515a1:98_0": "“Tattha katamā rūpadhātu?",
  "atk-s0515a1:98_1": "Heṭṭhato brahmalokaṁ pariyantaṁ karitvā uparito akaniṭṭhe deve antokaritvā yaṁ etasmiṁ antare etthāvacarā",
  "atk-s0515a1:98_2": "ettha pariyāpannā samāpannassa vā upapannassa vā diṭṭhadhammasukhavihārissa vā cittacetasikā dhammā,",
  "atk-s0515a1:98_3": "ayaṁ vuccati rūpadhātu”.",
  "atk-s0515a1:99_0": "“Tattha katamā arūpadhātu?",
  "atk-s0515a1:99_1": "Heṭṭhato ākāsānañcāyatanupage deve pariyantaṁ karitvā uparito nevasaññānāsaññāyatanupage deve antokaritvā",
  "atk-s0515a1:99_2": "yaṁ etasmiṁ antare etthāvacarā ettha pariyāpannā samāpannassa vā upapannassa vā diṭṭhadhammasukhavihārissa",
  "atk-s0515a1:99_3": "vā cittacetasikā dhammā,",
  "atk-s0515a1:99_4": "ayaṁ vuccati arūpadhātū”ti.",
  "atk-s0515a1:99_5": "Aṭṭhakathāyaṁ pana “kāmadhātūti kāmabhavo,",
  "atk-s0515a1:99_6": "pañcakkhandhā labbhanti.",
  "atk-s0515a1:99_7": "Rūpadhātūti rūpabhavo,",
  "atk-s0515a1:99_8": "pañcakkhandhā labbhanti.",
  "atk-s0515a1:99_9": "Arūpadhātūti arūpabhavo,",
  "atk-s0515a1:99_10": "cattāro khandhā labbhantī”ti vuttaṁ.",
  "atk-s0515a1:100_0": "Atha vā kāmarāgasaṅkhātena kāmena yuttā dhātu kāmadhātu,",
  "atk-s0515a1:100_1": "kāmasaṅkhātā vā dhātu kāmadhātu.",
  "atk-s0515a1:100_2": "Kāmaṁ pahāya rūpena yuttā dhātu rūpadhātu,",
  "atk-s0515a1:100_3": "rūpasaṅkhātā vā dhātu rūpadhātu.",
  "atk-s0515a1:100_4": "Kāmañca rūpañca pahāya arūpena yuttā dhātu arūpadhātu,",
  "atk-s0515a1:100_5": "arūpasaṅkhātā vā dhātu arūpadhātu.",
  "atk-s0515a1:100_6": "Tā eva dhātuyo puna bhavapariyāyena vuttā.",
  "atk-s0515a1:100_7": "Bhavantīti hi bhavāti vuccanti.",
  "atk-s0515a1:100_8": "Saññāya yutto bhavo,",
  "atk-s0515a1:100_9": "saññāvataṁ vā bhavo,",
  "atk-s0515a1:100_10": "saññā vā ettha bhave atthīti saññābhavo.",
  "atk-s0515a1:100_11": "So kāmabhavo ca asaññābhavamutto rūpabhavo ca nevasaññānāsaññābhavamutto arūpabhavo ca hoti.",
  "atk-s0515a1:101_0": "Na saññābhavo asaññābhavo,",
  "atk-s0515a1:101_1": "so rūpabhavekadeso.",
  "atk-s0515a1:101_2": "Oḷārikattābhāvato nevasaññā,",
  "atk-s0515a1:101_3": "sukhumattena sabbhāvato nāsaññāti nevasaññānāsaññā,",
  "atk-s0515a1:101_4": "tāya yutto bhavo nevasaññānāsaññābhavo.",
  "atk-s0515a1:101_5": "Atha vā oḷārikāya saññāya abhāvā sukhumāya ca bhāvā nevasaññānāsaññā asmiṁ bhaveti nevasaññānāsaññābhavo,",
  "atk-s0515a1:101_6": "so arūpabhavekadeso.",
  "atk-s0515a1:101_7": "Ekena rūpakkhandhena vokiṇṇo bhavo,",
  "atk-s0515a1:101_8": "eko vā vokāro,",
  "atk-s0515a1:101_9": "assa bhavassāti ekavokārabhavo,",
  "atk-s0515a1:101_10": "so asaññābhavova.",
  "atk-s0515a1:101_11": "Catūhi arūpakkhandhehi vokiṇṇo bhavo,",
  "atk-s0515a1:101_12": "cattāro vā vokārā assa bhavassāti catuvokārabhavo,",
  "atk-s0515a1:101_13": "so arūpabhavo eva.",
  "atk-s0515a1:101_14": "Pañcahi khandhehi vokiṇṇo bhavo,",
  "atk-s0515a1:101_15": "pañca vā vokārā assa bhavassāti pañcavokārabhavo,",
  "atk-s0515a1:101_16": "so kāmabhavo ca rūpabhavekadeso ca hoti.",
  "atk-s0515a1:101_17": "Atītattiko heṭṭhā vuttanayova.",
  "atk-s0515a1:101_18": "Diṭṭhanti catusamuṭṭhānikaṁ rūpārammaṇaṁ.",
  "atk-s0515a1:101_19": "Sutanti dvisamuṭṭhānikaṁ saddārammaṇaṁ.",
  "atk-s0515a1:101_20": "Mutanti phusitvā gahetabbāni catusamuṭṭhānikāni gandharasaphoṭṭhabbārammaṇāni.",
  "atk-s0515a1:101_21": "Viññātabbaṁ nāma manasā jānitabbaṁ dhammārammaṇaṁ.",
  "atk-s0515a1:101_22": "Tesu diṭṭhasutamutaviññātabbesu dhammesu.",
  "atk-s0515a1:101_23": "Visaṭā vitthatāti mahantā patthaṭā.",
  "atk-s0515a1:102_0": "Apāyaloketi vaḍḍhisaṅkhātassa ayassa abhāvena apāyo,",
  "atk-s0515a1:102_1": "tasmiṁ apāyaloke.",
  "atk-s0515a1:102_2": "Khandhaloketi rāsaṭṭhena rūpādayo pañcakkhandhā eva loko.",
  "atk-s0515a1:102_3": "Dhātuloketi suññataṭṭhena cakkhudhātuādayo aṭṭhārasa dhātuyo eva loko.",
  "atk-s0515a1:102_4": "Āyatanaloketi āyatanādīhi kāraṇehi dvādasāyatanāni eva loko.",
  "atk-s0515a1:102_5": "Sabbepi lujjanapalujjanaṭṭhena loko,",
  "atk-s0515a1:102_6": "vuttappakāre loke visaṭā vitthaṭāti visattikā.",
  "atk-s0515a1:102_7": "Satoti saratīti sato,",
  "atk-s0515a1:102_8": "puggalena sati vuttā.",
  "atk-s0515a1:103_0": "Tattha saraṇalakkhaṇā sati.",
  "atk-s0515a1:103_1": "Saranti tāya,",
  "atk-s0515a1:103_2": "sayaṁ vā sarati,",
  "atk-s0515a1:103_3": "saraṇamattameva vā esāti sati.",
  "atk-s0515a1:103_4": "Sā panesā apilāpanalakkhaṇā,",
  "atk-s0515a1:103_5": "asammosanarasā,",
  "atk-s0515a1:103_6": "ārakkhapaccupaṭṭhānā,",
  "atk-s0515a1:103_7": "visayābhimukhabhāvapaccupaṭṭhānā vā,",
  "atk-s0515a1:103_8": "thirasaññāpadaṭṭhānā,",
  "atk-s0515a1:103_9": "kāyādisatipaṭṭhānapadaṭṭhānā vā.",
  "atk-s0515a1:103_10": "Ārammaṇe daḷhapatiṭṭhitattā pana esikā viya,",
  "atk-s0515a1:103_11": "cakkhudvārādīnaṁ rakkhaṇato dovāriko viya ca daṭṭhabbā.",
  "atk-s0515a1:104_0": "Tassā pavattiṭṭhānaṁ dassento “kāye kāyānupassanāsatipaṭṭhānaṁ bhāvento sato”tiādinā nayena catubbidhaṁ satipaṭṭhānamāha.",
  "atk-s0515a1:104_1": "Tattha kāyeti rūpakāye.",
  "atk-s0515a1:104_2": "Rūpakāyo hi idha aṅgapaccaṅgānaṁ kesādīnañca dhammānaṁ samūhaṭṭhena hatthikāyarathakāyādayo viya “kāyo”ti adhippeto.",
  "atk-s0515a1:104_3": "Yathā ca samūhaṭṭhena,",
  "atk-s0515a1:104_4": "evaṁ kucchitānaṁ āyaṭṭhena.",
  "atk-s0515a1:104_5": "Kucchitānañhi paramajegucchānaṁ so āyotipi kāyo.",
  "atk-s0515a1:104_6": "Āyoti uppattideso.",
  "atk-s0515a1:104_7": "Tatrāyaṁ vacanattho –",
  "atk-s0515a1:104_8": "āyanti tatoti āyo.",
  "atk-s0515a1:104_9": "Ke āyantīti?",
  "atk-s0515a1:104_10": "Kucchitā kesādayo.",
  "atk-s0515a1:104_11": "Iti kucchitānaṁ kesādīnaṁ āyoti kāyo.",
  "atk-s0515a1:105_0": "Kāyānupassanāti kāyassa anupassanā,",
  "atk-s0515a1:105_1": "kāyaṁ vā anupassanā,",
  "atk-s0515a1:105_2": "“kāye”ti ca vatvāpi puna “kāyānupassanā”ti dutiyaṁ kāyaggahaṇaṁ asammissato vavatthānaghanavinibbhogādidassanatthaṁ katanti veditabbaṁ.",
  "atk-s0515a1:106_0": "Tena na kāye vedanānupassanā cittadhammānupassanā vā,",
  "atk-s0515a1:106_1": "atha kho kāyānupassanāyevāti kāyasaṅkhāte vatthusmiṁ kāyānupassanākārasseva dassanena asammissato vavatthānaṁ dassitaṁ hoti,",
  "atk-s0515a1:106_2": "tathā na kāye aṅgapaccaṅgavinimuttaekadhammānupassanā,",
  "atk-s0515a1:106_3": "nāpi kesalomādivinimuttaitthipurisānupassanā.",
  "atk-s0515a1:106_4": "Yopi cettha kesalomādiko bhūtupādāyasamūhasaṅkhāto kāyo,",
  "atk-s0515a1:106_5": "tatthāpi na bhūtupādāyavinimuttaekadhammānupassanā,",
  "atk-s0515a1:106_6": "atha kho rathasambhārānupassakassa viya aṅgapaccaṅgasamūhānupassanā,",
  "atk-s0515a1:106_7": "nagarāvayavānupassakassa viya kesalomādisamūhānupassanā,",
  "atk-s0515a1:106_8": "kadalikkhandhapattavaṭṭivinibhujanakassa viya rittamuṭṭhiviniveṭhakassa viya ca bhūtupādāyasamūhānupassanāyevāti",
  "atk-s0515a1:106_9": "samūhavaseneva kāyasaṅkhātassa vatthuno nānappakārato dassentena ghanavinibbhogo dassito hoti.",
  "atk-s0515a1:106_10": "Na hettha yathāvuttasamūhavinimutto kāyo vā itthī vā puriso vā añño vā koci dhammo dissati,",
  "atk-s0515a1:106_11": "yathāvuttadhammasamūhamatteyeva pana tathā tathā sattā micchābhinivesaṁ karonti.",
  "atk-s0515a1:106_12": "Tenāhu porāṇā –",
  "atk-s0515a1:107_0": "“Yaṁ passati na taṁ diṭṭhaṁ, yaṁ diṭṭhaṁ taṁ na passati;",
  "atk-s0515a1:108_0": "Apassaṁ bajjhate mūḷho, bajjhamāno na muccatī”ti. ;",
  "atk-s0515a1:109_0": "Ghanavinibbhogādidassanatthanti vuttaṁ.",
  "atk-s0515a1:109_1": "Ādisaddena cettha ayampi attho veditabbo.",
  "atk-s0515a1:109_2": "Ayañhi etasmiṁ kāye kāyānupassanāyeva,",
  "atk-s0515a1:109_3": "na aññadhammānupassanā.",
  "atk-s0515a1:109_4": "Yathā anudakabhūtāyapi marīciyā udakānupassanā hoti,",
  "atk-s0515a1:109_5": "na evaṁ aniccadukkhānattāsubhabhūteyeva imasmiṁ kāye niccasukhattasubhabhāvānupassanā,",
  "atk-s0515a1:109_6": "atha kho kāyānupassanā aniccadukkhānattāsubhākārasamūhānupassanāyevāti vuttaṁ hoti.",
  "atk-s0515a1:110_0": "Atha vā yvāyaṁ mahāsatipaṭṭhāne “idha,",
  "atk-s0515a1:110_1": "bhikkhave,",
  "atk-s0515a1:110_2": "bhikkhu araññagato vā…pe…",
  "atk-s0515a1:110_3": "so satova assasatī”tiādinā nayena assāsapassāsādicuṇṇikajātaaṭṭhikapariyosāno kāyo vutto,",
  "atk-s0515a1:110_4": "yo ca paṭisambhidāyaṁ satipaṭṭhānakathāyaṁ “idhekacco pathavīkāyaṁ aniccato anupassati. Āpokāyaṁ.",
  "atk-s0515a1:110_5": "Tejokāyaṁ.",
  "atk-s0515a1:110_6": "Vāyokāyaṁ.",
  "atk-s0515a1:110_7": "Kesakāyaṁ.",
  "atk-s0515a1:110_8": "Lomakāyaṁ.",
  "atk-s0515a1:110_9": "Chavikāyaṁ.",
  "atk-s0515a1:110_10": "Cammakāyaṁ.",
  "atk-s0515a1:110_11": "Maṁsakāyaṁ.",
  "atk-s0515a1:110_12": "Ruhirakāyaṁ.",
  "atk-s0515a1:110_13": "Nhārukāyaṁ.",
  "atk-s0515a1:110_14": "Aṭṭhikāyaṁ.",
  "atk-s0515a1:110_15": "Aṭṭhimiñjakāya”nti kāyo vutto,",
  "atk-s0515a1:110_16": "tassa sabbassa imasmiṁyeva kāye anupassanato kāye kāyānupassanāti evampi attho daṭṭhabbo.",
  "atk-s0515a1:111_0": "Atha vā kāye “aha”nti vā “mama”nti vā evaṁ gahetabbassa yassa kassaci anupassanato tassa tasseva pana",
  "atk-s0515a1:111_1": "kesalomādikassa nānādhammasamūhassa anupassanato kāye kesādisamūhasaṅkhātakāyānupassanāti evamattho daṭṭhabbo.",
  "atk-s0515a1:111_2": "Api ca “imasmiṁ kāye aniccato anupassati,",
  "atk-s0515a1:111_3": "no niccato”tiādinā anukkamena paṭisambhidāyaṁ āgatanayassa sabbasseva aniccalakkhaṇādino ākārasamūhasaṅkhātassa",
  "atk-s0515a1:111_4": "kāyassa anupassanatopi kāye kāyānupassanāti evampi attho daṭṭhabbo.",
  "atk-s0515a1:111_5": "Ayaṁ pana catusatipaṭṭhānasādhāraṇo attho.",
  "atk-s0515a1:112_0": "Satipaṭṭhānanti tayo satipaṭṭhānā satigocaropi,",
  "atk-s0515a1:112_1": "tidhā paṭipannesu sāvakesu satthuno paṭighānunayavītivattatāpi, satipi.",
  "atk-s0515a1:112_2": "“Catunnaṁ,",
  "atk-s0515a1:112_3": "bhikkhave,",
  "atk-s0515a1:112_4": "satipaṭṭhānānaṁ samudayañca atthaṅgamañca desissāmi,",
  "atk-s0515a1:112_5": "taṁ suṇātha sādhukaṁ manasi karotha…pe… ko ca,",
  "atk-s0515a1:112_6": "bhikkhave,",
  "atk-s0515a1:112_7": "kāyassa samudayo?",
  "atk-s0515a1:112_8": "Āhārasamudayā kāyasamudayo”tiādīsu hi satigocaro “satipaṭṭhāna”nti vuccati.",
  "atk-s0515a1:112_9": "Tathā “kāyo upaṭṭhānaṁ, no sati,",
  "atk-s0515a1:112_10": "sati upaṭṭhānañceva sati cā”tiādīsupi.",
  "atk-s0515a1:112_11": "Tassattho –",
  "atk-s0515a1:112_12": "patiṭṭhāti asminti paṭṭhānaṁ.",
  "atk-s0515a1:112_13": "Kā patiṭṭhāti? Sati.",
  "atk-s0515a1:112_14": "Satiyā paṭṭhānaṁ satipaṭṭhānaṁ,",
  "atk-s0515a1:112_15": "padhānaṭṭhānanti vā paṭṭhānaṁ,",
  "atk-s0515a1:112_16": "satiyā paṭṭhānaṁ satipaṭṭhānaṁ,",
  "atk-s0515a1:112_17": "hatthiṭṭhānaassaṭṭhānādīni viya.",
  "atk-s0515a1:113_0": "“Tayo satipaṭṭhānā yadariyo sevati,",
  "atk-s0515a1:113_1": "yadariyo sevamāno satthā gaṇamanusāsitumarahatī”ti ettha tidhā paṭipannesu sāvakesu satthuno paṭighānunayavītivattatā “satipaṭṭhāna”nti vuttā.",
  "atk-s0515a1:113_2": "Tassattho –",
  "atk-s0515a1:113_3": "paṭṭhapetabbato paṭṭhānaṁ,",
  "atk-s0515a1:113_4": "pavattayitabbatoti attho.",
  "atk-s0515a1:113_5": "Kena paṭṭhapetabboti? Satiyā,",
  "atk-s0515a1:113_6": "satiyā paṭṭhānaṁ satipaṭṭhānanti.",
  "atk-s0515a1:113_7": "“Cattāro satipaṭṭhānā bhāvitā bahulīkatā satta bojjhaṅge paripūrentī”tiādīsu pana satiyeva “satipaṭṭhāna”nti vuccati.",
  "atk-s0515a1:113_8": "Tassattho –",
  "atk-s0515a1:113_9": "patiṭṭhātīti paṭṭhānaṁ,",
  "atk-s0515a1:113_10": "upaṭṭhāti okkantitvā pakkhanditvā pavattatīti attho.",
  "atk-s0515a1:113_11": "Satiyeva paṭṭhānanti satipaṭṭhānaṁ.",
  "atk-s0515a1:113_12": "Atha vā saraṇaṭṭhena sati,",
  "atk-s0515a1:113_13": "upaṭṭhānaṭṭhena paṭṭhānaṁ.",
  "atk-s0515a1:113_14": "Iti sati ca sā paṭṭhānañcātipi satipaṭṭhānaṁ.",
  "atk-s0515a1:113_15": "Idamidha adhippetaṁ.",
  "atk-s0515a1:113_16": "Taṁ satipaṭṭhānaṁ.",
  "atk-s0515a1:113_17": "Bhāventoti vaḍḍhento.",
  "atk-s0515a1:113_18": "Ettha ca yaṁ tidhā paṭipannesu sāvakesu satthuno paṭighānunayavītivattatā “satipaṭṭhāna”nti vuttaṁ,",
  "atk-s0515a1:113_19": "taṁ iminā suttena gahetabbaṁ.",
  "atk-s0515a1:113_20": "Vuttañhetaṁ bhagavatā –",
  "atk-s0515a1:114_0": "“Tayo satipaṭṭhānā yadariyo sevati,",
  "atk-s0515a1:114_1": "yadariyo sevamāno satthā gaṇamanusāsitumarahatī”ti iti kho panetaṁ vuttaṁ,",
  "atk-s0515a1:114_2": "kiñcetaṁ paṭicca vuttaṁ. Idha,",
  "atk-s0515a1:114_3": "bhikkhave,",
  "atk-s0515a1:114_4": "satthā sāvakānaṁ dhammaṁ deseti anukampako hitesī anukampaṁ upādāya “idaṁ vo hitāya idaṁ vo sukhāyā”ti.",
  "atk-s0515a1:114_5": "Tassa sāvakā na sussūsanti,",
  "atk-s0515a1:114_6": "na sotaṁ odahanti,",
  "atk-s0515a1:114_7": "na aññā cittaṁ upaṭṭhapenti,",
  "atk-s0515a1:114_8": "vokkamma ca satthu sāsanā vattanti. Tatra,",
  "atk-s0515a1:114_9": "bhikkhave,",
  "atk-s0515a1:114_10": "tathāgato na ceva anattamano hoti,",
  "atk-s0515a1:114_11": "na ca anattamanataṁ paṭisaṁvedeti,",
  "atk-s0515a1:114_12": "anavassuto ca viharati sato sampajāno. Idaṁ,",
  "atk-s0515a1:114_13": "bhikkhave,",
  "atk-s0515a1:114_14": "paṭhamaṁ satipaṭṭhānaṁ.",
  "atk-s0515a1:114_15": "Yadariyo…pe… marahati.",
  "atk-s0515a1:115_0": "“Puna caparaṁ,",
  "atk-s0515a1:115_1": "bhikkhave,",
  "atk-s0515a1:115_2": "satthā…pe…",
  "atk-s0515a1:115_3": "idaṁ vo sukhāyāti.",
  "atk-s0515a1:115_4": "Tassa ekacce sāvakā na sussūsanti…pe… vattanti.",
  "atk-s0515a1:115_5": "Ekacce sāvakā sussūsanti…pe…",
  "atk-s0515a1:115_6": "na ca vokkamma satthu sāsanā vattanti. Tatra,",
  "atk-s0515a1:115_7": "bhikkhave,",
  "atk-s0515a1:115_8": "tathāgato na ceva anattamano hoti,",
  "atk-s0515a1:115_9": "na ca anattamanataṁ paṭisaṁvedeti,",
  "atk-s0515a1:115_10": "na ca attamano hoti,",
  "atk-s0515a1:115_11": "na ca attamanataṁ paṭisaṁvedeti.",
  "atk-s0515a1:115_12": "Anattamanatā ca attamanatā ca tadubhayaṁ abhinivajjetvā upekkhako viharati sato sampajāno.",
  "atk-s0515a1:115_13": "Idaṁ vuccati,",
  "atk-s0515a1:115_14": "bhikkhave,",
  "atk-s0515a1:115_15": "dutiyaṁ…pe….",
  "atk-s0515a1:116_0": "“Puna caparaṁ…pe…",
  "atk-s0515a1:116_1": "idaṁ vo sukhāyāti.",
  "atk-s0515a1:116_2": "Tassa sāvakā sussūsanti…pe… vattanti. Tatra,",
  "atk-s0515a1:116_3": "bhikkhave,",
  "atk-s0515a1:116_4": "tathāgato attamano ceva hoti,",
  "atk-s0515a1:116_5": "attamanatañca paṭisaṁvedeti,",
  "atk-s0515a1:116_6": "anavassuto ca viharati sato sampajāno.",
  "atk-s0515a1:116_7": "Idaṁ vuccati,",
  "atk-s0515a1:116_8": "bhikkhave,",
  "atk-s0515a1:116_9": "tatiya”nti.",
  "atk-s0515a1:117_0": "Evaṁ paṭighānunayehi anavassutatā niccaṁ upaṭṭhitasatitāya tadubhayaṁ vītivattatā “satipaṭṭhāna”nti vuttā.",
  "atk-s0515a1:117_1": "Buddhānameva kira niccaṁ upaṭṭhitasatitā hoti,",
  "atk-s0515a1:117_2": "na paccekabuddhādīnanti.",
  "atk-s0515a1:118_0": "Vedanāsu vedanānupassanātiādīsu vedanādīnaṁ puna vacane payojanaṁ kāyānupassanāyaṁ vuttanayeneva yathāyogaṁ yojetvā veditabbaṁ.",
  "atk-s0515a1:118_1": "Ayampi sādhāraṇattho.",
  "atk-s0515a1:118_2": "Sukhādīsu anekappabhedāsu vedanāsu visuṁ visuṁ aniccādito ekekavedanānupassanā.",
  "atk-s0515a1:118_3": "Sarāgādike soḷasappabhede citte visuṁ visuṁ aniccādito ekekacittānupassanā.",
  "atk-s0515a1:118_4": "Kāyavedanācittāni ṭhapetvā sesatebhūmakadhammesu visuṁ visuṁ aniccādito ekekadhammānupassanā satipaṭṭhānasuttante",
  "atk-s0515a1:118_5": "vuttanayena nīvaraṇādidhammānupassanāti.",
  "atk-s0515a1:118_6": "Ettha ca kāyeti ekavacanaṁ,",
  "atk-s0515a1:118_7": "sarīrassa ekattā.",
  "atk-s0515a1:118_8": "Citteti ekavacanaṁ,",
  "atk-s0515a1:118_9": "cittassa sabhāvabhedābhāvato jātiggahaṇena katanti veditabbaṁ.",
  "atk-s0515a1:118_10": "Yathā ca vedanādayo anupassitabbā,",
  "atk-s0515a1:118_11": "tathānupassanto vedanāsu vedanānupassanā,",
  "atk-s0515a1:118_12": "citte cittānupassanā,",
  "atk-s0515a1:118_13": "dhammesu dhammānupassanāti veditabbā.",
  "atk-s0515a1:118_14": "Kathaṁ vedanā anupassitabbā?",
  "atk-s0515a1:118_15": "Sukhā tāva vedanā dukkhato,",
  "atk-s0515a1:118_16": "dukkhā vedanā sallato,",
  "atk-s0515a1:118_17": "adukkhamasukhā aniccato anupassitabbā. Yathāha –",
  "atk-s0515a1:119_0": "“Yo sukhaṁ dukkhato adda, dukkhamaddakkhi sallato;",
  "atk-s0515a1:120_0": "Adukkhamasukhaṁ santaṁ, addakkhi naṁ aniccato;",
  "atk-s0515a1:121_0": "Sa ve sammaddaso bhikkhu, parijānāti vedanā”ti. ;",
  "atk-s0515a1:122_0": "Sabbā eva cetā dukkhatopi anupassitabbā.",
  "atk-s0515a1:122_1": "Vuttañhetaṁ “yaṁ kiñci vedayitaṁ,",
  "atk-s0515a1:122_2": "taṁ dukkhasminti vadāmī”ti.",
  "atk-s0515a1:122_3": "Sukhadukkhatopi ca anupassitabbā.",
  "atk-s0515a1:122_4": "Yathāha “sukhā vedanā ṭhitisukhā,",
  "atk-s0515a1:122_5": "vipariṇāmadukkhā.",
  "atk-s0515a1:122_6": "Dukkhā vedanā ṭhitidukkhā,",
  "atk-s0515a1:122_7": "vipariṇāmasukhā.",
  "atk-s0515a1:122_8": "Adukkhamasukhā vedanā ñāṇasukhā,",
  "atk-s0515a1:122_9": "aññāṇadukkhā”ti.",
  "atk-s0515a1:122_10": "Api ca aniccādisattavipassanāvasenāpi anupassitabbā.",
  "atk-s0515a1:122_11": "Cittadhammesupi cittaṁ tāva ārammaṇādhipatisahajātabhūmikammavipākakiriyādinānattabhedānaṁ aniccādisattānupassanānaṁ",
  "atk-s0515a1:122_12": "sarāgādisoḷasabhedānañca vasena anupassitabbaṁ.",
  "atk-s0515a1:122_13": "Dhammā salakkhaṇasāmaññalakkhaṇānaṁ suññatadhammassa aniccādisattānupassanānaṁ santāsantādīnañca vasena anupassitabbā.",
  "atk-s0515a1:123_0": "Ime cattāro satipaṭṭhānā pubbabhāge nānācittesu labbhanti.",
  "atk-s0515a1:123_1": "Aññeneva hi cittena kāyaṁ pariggaṇhāti,",
  "atk-s0515a1:123_2": "aññena vedanaṁ,",
  "atk-s0515a1:123_3": "aññena cittaṁ,",
  "atk-s0515a1:123_4": "aññena dhamme pariggaṇhāti,",
  "atk-s0515a1:123_5": "lokuttaramaggakkhaṇe pana ekacitteyeva labbhantīti.",
  "atk-s0515a1:123_6": "Ādito hi kāyaṁ pariggaṇhitvā āgatassa vipassanāsampayuttā sati kāyānupassanā nāma,",
  "atk-s0515a1:123_7": "tāya satiyā samannāgato puggalo kāyānupassī nāma.",
  "atk-s0515a1:123_8": "Vipassanaṁ ussukkāpetvā ariyamaggaṁ pattassa maggakkhaṇe maggasampayuttā sati kāyānupassanā nāma,",
  "atk-s0515a1:123_9": "tāya satiyā samannāgato puggalo kāyānupassī nāma.",
  "atk-s0515a1:124_0": "Vedanaṁ pariggaṇhitvā cittaṁ pariggaṇhitvā dhamme pariggaṇhitvā āgatassa vipassanāsampayuttā sati dhammānupassanā nāma,",
  "atk-s0515a1:124_1": "tāya satiyā samannāgato puggalo dhammānupassī nāma.",
  "atk-s0515a1:124_2": "Vipassanaṁ ussukkāpetvā ariyamaggaṁ pattassa maggakkhaṇe maggasampayuttā sati dhammānupassanā nāma,",
  "atk-s0515a1:124_3": "tāya satiyā samannāgato puggalo dhammānupassī nāma,",
  "atk-s0515a1:124_4": "evaṁ tāva desanā puggale tiṭṭhati,",
  "atk-s0515a1:124_5": "kāye pana “subha”nti vipallāsappahānā kāyapariggāhikā sati maggena samijjhatīti kāyānupassanā nāma.",
  "atk-s0515a1:124_6": "Vedanāya “sukha”nti vipallāsappahānā vedanāpariggāhikā sati maggena samijjhatīti vedanānupassanā nāma.",
  "atk-s0515a1:124_7": "Citte “nicca”nti vipallāsappahānā cittapariggāhikā sati maggena samijjhatīti cittānupassanā nāma.",
  "atk-s0515a1:124_8": "Dhammesu “attā”ti vipallāsappahānā dhammapariggāhikā sati maggena samijjhatīti dhammānupassanā nāma.",
  "atk-s0515a1:124_9": "Iti ekāva maggasampayuttā sati catukiccasādhakaṭṭhena cattāri nāmāni labhati.",
  "atk-s0515a1:124_10": "Tena vuttaṁ “lokuttaramaggakkhaṇe pana ekacitteyeva labbhantī”ti.",
  "atk-s0515a1:125_0": "Puna upakāravasena ca aparihīnavasena ca guṇavasena ca apare tayo catukkā vuttā.",
  "atk-s0515a1:125_1": "Tattha asatiparivajjanāyāti na sati asati,",
  "atk-s0515a1:125_2": "sati ettha natthīti vā asati,",
  "atk-s0515a1:125_3": "muṭṭhassatiyā etaṁ adhivacanaṁ.",
  "atk-s0515a1:125_4": "Parivajjanāyāti samantato vajjanena.",
  "atk-s0515a1:125_5": "Bhattanikkhittakākasadise hi muṭṭhasatipuggale parivajjanena upaṭṭhitasatipuggalasevanena ṭhānanisajjādīsu",
  "atk-s0515a1:125_6": "satisamuṭṭhāpanatthaṁ ninnapoṇapabbhāracittatāya ca sati uppajjati.",
  "atk-s0515a1:125_7": "Satikaraṇīyānaṁ dhammānanti satiyā kātabbānaṁ dhammānaṁ.",
  "atk-s0515a1:125_8": "Katattāti katabhāvena.",
  "atk-s0515a1:125_9": "Catunnaṁ maggānaṁ katattā,",
  "atk-s0515a1:125_10": "bhāvitattāti attho.",
  "atk-s0515a1:125_11": "Satiparibandhānaṁ dhammānaṁ hatattāti kāmacchandādīnaṁ nāsitabhāvena.",
  "atk-s0515a1:125_12": "Satinimittānaṁ dhammānaṁ asammuṭṭhattāti satiyā kāraṇānaṁ kāyādiārammaṇānaṁ anaṭṭhabhāvena.",
  "atk-s0515a1:126_0": "Satiyāsamannāgatattāti satiyā sammā āgatattā aparihīnattā ca.",
  "atk-s0515a1:126_1": "Vasitattāti vasibhāvappattena.",
  "atk-s0515a1:126_2": "Pāguññatāyāti paguṇabhāvena.",
  "atk-s0515a1:126_3": "Apaccorohaṇatāyāti anivattanabhāvena apaccosakkanabhāvena.",
  "atk-s0515a1:127_0": "Sattattāti sabhāvena vijjamānattā.",
  "atk-s0515a1:127_1": "Santattāti nibbutasabhāvattā.",
  "atk-s0515a1:127_2": "Samitattāti kilesānaṁ vūpasamitabhāvattā.",
  "atk-s0515a1:127_3": "Santadhammasamannāgatattāti sappurisadhammehi aparihīnattā.",
  "atk-s0515a1:127_4": "Buddhānussatiādayo heṭṭhā vuttanayā eva.",
  "atk-s0515a1:127_5": "Saraṇakavasena sati,",
  "atk-s0515a1:127_6": "idaṁ satiyā sabhāvapadaṁ.",
  "atk-s0515a1:127_7": "Punappunaṁ saraṇato anussaraṇavasena anussati.",
  "atk-s0515a1:127_8": "Abhimukhaṁ gantvā viya saraṇato paṭisaraṇavasena paṭissati.",
  "atk-s0515a1:127_9": "Upasaggavasena vā vaḍḍhitamattameva.",
  "atk-s0515a1:127_10": "Saraṇākāro saraṇatā.",
  "atk-s0515a1:127_11": "Yasmā pana saraṇatāti tiṇṇaṁ saraṇānampi nāmaṁ,",
  "atk-s0515a1:127_12": "tasmā taṁ paṭisedhetuṁ puna satiggahaṇaṁ kataṁ.",
  "atk-s0515a1:127_13": "Satisaṅkhātā saraṇatāti ayañhettha attho.",
  "atk-s0515a1:127_14": "Sutapariyattassa dhāraṇabhāvato dhāraṇatā.",
  "atk-s0515a1:127_15": "Anupavisanasaṅkhātena ogāhanaṭṭhena apilāpanabhāvo apilāpanatā.",
  "atk-s0515a1:127_16": "Yathā hi udake lābukaṭāhādīni palavanti,",
  "atk-s0515a1:127_17": "na anupavisanti,",
  "atk-s0515a1:127_18": "na tathā ārammaṇe sati.",
  "atk-s0515a1:127_19": "Ārammaṇañhi esā anupavisati,",
  "atk-s0515a1:127_20": "tasmā “apilāpanatā”ti vuttā.",
  "atk-s0515a1:127_21": "Cirakatacirabhāsitānaṁ na sammussanabhāvato asammussanatā.",
  "atk-s0515a1:127_22": "Upaṭṭhānalakkhaṇe jotanalakkhaṇe ca indaṭṭhaṁ kāretīti indriyaṁ,",
  "atk-s0515a1:127_23": "satisaṅkhātaṁ indriyaṁ satindriyaṁ.",
  "atk-s0515a1:127_24": "Pamāde na kampatīti satibalaṁ.",
  "atk-s0515a1:127_25": "Yāthāvasati niyyānasati kusalasatīti sammāsati.",
  "atk-s0515a1:127_26": "Bujjhanakassa aṅgoti bojjhaṅgo,",
  "atk-s0515a1:127_27": "pasaṭṭho sundaro vā bojjhaṅgo sambojjhaṅgo,",
  "atk-s0515a1:127_28": "satiyeva sambojjhaṅgo satisambojjhaṅgo.",
  "atk-s0515a1:128_0": "Ekāyanamaggoti ekamaggo,",
  "atk-s0515a1:128_1": "ayaṁ maggo na dvedhāpathabhūtoti evamattho daṭṭhabbo.",
  "atk-s0515a1:128_2": "Atha vā ekena ayitabboti ekāyano.",
  "atk-s0515a1:128_3": "Ekenāti gaṇasaṅgaṇikaṁ pahāya vūpakaṭṭhena pavivittacittena.",
  "atk-s0515a1:128_4": "Ayitabbo paṭipajjitabbo,",
  "atk-s0515a1:128_5": "ayanti vā etenāti ayano,",
  "atk-s0515a1:128_6": "saṁsārato nibbānaṁ gacchatīti attho.",
  "atk-s0515a1:128_7": "Ekassa ayano ekāyano.",
  "atk-s0515a1:128_8": "Ekassāti seṭṭhassa.",
  "atk-s0515a1:128_9": "Sabbasattānaṁ seṭṭhova bhagavā,",
  "atk-s0515a1:128_10": "tasmā “bhagavato”ti vuttaṁ hoti.",
  "atk-s0515a1:128_11": "Kiñcāpi hi tena aññepi ayanti,",
  "atk-s0515a1:128_12": "evaṁ santepi bhagavatova so ayano tena uppāditattā.",
  "atk-s0515a1:128_13": "Yathāha “so hi brāhmaṇa bhagavā anuppannassa maggassa uppādetā”tiādi.",
  "atk-s0515a1:128_14": "Ayatīti vā ayano,",
  "atk-s0515a1:128_15": "gacchati pavattatīti attho.",
  "atk-s0515a1:128_16": "Ekasmiṁ ayano ekāyano.",
  "atk-s0515a1:128_17": "Imasmiṁyeva dhammavinaye pavattati,",
  "atk-s0515a1:128_18": "na aññatthāti vuttaṁ hoti.",
  "atk-s0515a1:128_19": "Yathāha “imasmiṁ kho, subhadda,",
  "atk-s0515a1:128_20": "dhammavinaye ariyo aṭṭhaṅgiko maggo upalabbhatī”ti.",
  "atk-s0515a1:128_21": "Desanābhedoyeva heso,",
  "atk-s0515a1:128_22": "atthato pana ekova.",
  "atk-s0515a1:128_23": "Api ca ekaṁ ayatīti ekāyano.",
  "atk-s0515a1:128_24": "Pubbabhāge nānāmukhabhāvanānayena pavattopi aparabhāge ekaṁ nibbānameva gacchatīti vuttaṁ hoti.",
  "atk-s0515a1:128_25": "Yathāha brahmā sahampati –",
  "atk-s0515a1:129_0": "“Ekāyanaṁ jātikhayantadassī, maggaṁ pajānāti hitānukampī;",
  "atk-s0515a1:130_0": "Etena maggena tariṁsu pubbe, tarissanti ye ca taranti ogha”nti. ;",
  "atk-s0515a1:131_0": "Maggoti kenaṭṭhena maggo?",
  "atk-s0515a1:131_1": "Nibbānaṁ gamanaṭṭhena,",
  "atk-s0515a1:131_2": "nibbānatthikehi magganīyaṭṭhena ca.",
  "atk-s0515a1:131_3": "Upetoti āsannaṁ gato.",
  "atk-s0515a1:131_4": "Samupetoti tato āsannataraṁ gato.",
  "atk-s0515a1:131_5": "Ubhayenapi satiyā aparihīnoti attho.",
  "atk-s0515a1:131_6": "Upagatoti upagantvā ṭhito.",
  "atk-s0515a1:131_7": "Samupagatoti sampayutto hutvā ṭhito.",
  "atk-s0515a1:131_8": "“Upāgato samupāgato”tipi pāḷi.",
  "atk-s0515a1:131_9": "Ubhayenāpi satisamīpaṁ āgatoti attho.",
  "atk-s0515a1:131_10": "Upapannoti aviyogāpanno.",
  "atk-s0515a1:131_11": "Samupapannoti paripuṇṇo.",
  "atk-s0515a1:131_12": "Samannāgatoti avikalo vijjamāno.",
  "atk-s0515a1:131_13": "“Upeto samupetoti dvīhi padehi pavattaṁ kathitaṁ.",
  "atk-s0515a1:131_14": "Upagato samupagatoti dvīhi padehi paṭivedho.",
  "atk-s0515a1:131_15": "Upapanno samupapanno samannāgatoti tīhi padehi paṭilābho kathito”ti evameke vaṇṇayanti.",
  "atk-s0515a1:132_0": "Loke vā sā visattikāti yā esā anekappakārena vuttā visattikā,",
  "atk-s0515a1:132_1": "sā khandhaloke eva,",
  "atk-s0515a1:132_2": "na aññatra khandhehi pavattatīti attho.",
  "atk-s0515a1:132_3": "Loke vā taṁ visattikanti khandhaloke eva pavattaṁ etaṁ visattikasaṅkhātaṁ taṇhaṁ.",
  "atk-s0515a1:132_4": "Tarati kāme parivajjento.",
  "atk-s0515a1:132_5": "Uttarati kilese pajahanto.",
  "atk-s0515a1:132_6": "Patarati tesaṁ patiṭṭhāhetuṁ chindanto.",
  "atk-s0515a1:132_7": "Samatikkamati saṁsāraṁ atikkamanto.",
  "atk-s0515a1:132_8": "Vītivattati paṭisandhiabhabbuppattikaṁ karonto.",
  "atk-s0515a1:132_9": "Atha vā tarati uttarati kāyānupassanena.",
  "atk-s0515a1:132_10": "Patarati vedanānupassanena.",
  "atk-s0515a1:132_11": "Samatikkamati cittānupassanena.",
  "atk-s0515a1:132_12": "Atha vā tarati sīlena.",
  "atk-s0515a1:132_13": "Uttarati samādhinā.",
  "atk-s0515a1:132_14": "Patarati vipassanāya.",
  "atk-s0515a1:132_15": "Samatikkamati maggena.",
  "atk-s0515a1:132_16": "Vītivattati phalenāti evamādinā yojetabbaṁ.",
  "atk-s0515a1:133_0": "4.",
  "atk-s0515a1:133_1": "Catutthagāthāya ayaṁ saṅkhepattho –",
  "atk-s0515a1:133_2": "yo ekaṁ sālikhettādikhettaṁ vā gharavatthādivatthuṁ vā kahāpaṇasaṅkhātaṁ hiraññaṁ vā goassādibhedaṁ gavāssaṁ",
  "atk-s0515a1:133_3": "vā antojātādidāse vā bhatakādikammakare vā itthisaññitā thiyo vā ñātibandhavādibandhū vā aññe vā manāpiyarūpādike",
  "atk-s0515a1:133_4": "puthukāme anugijjhatīti.",
  "atk-s0515a1:133_5": "Sālikkhettanti yattha sāliyo viruhanti.",
  "atk-s0515a1:133_6": "Vīhikkhettādīsupi eseva nayo.",
  "atk-s0515a1:133_7": "Vīhīti avasesavīhayo.",
  "atk-s0515a1:133_8": "Modayatīti muggo.",
  "atk-s0515a1:133_9": "Gharavatthunti gharapatiṭṭhāpanatthaṁ katākatabhūmibhāgo.",
  "atk-s0515a1:133_10": "Koṭṭhakavatthādīsupi eseva nayo.",
  "atk-s0515a1:133_11": "Koṭṭhakoti dvārakoṭṭhādi.",
  "atk-s0515a1:133_12": "Pureti gharassa purato.",
  "atk-s0515a1:133_13": "Pacchāti gharassa pacchato.",
  "atk-s0515a1:133_14": "Ettha ārāmenti cittaṁ tosentīti ārāmo,",
  "atk-s0515a1:133_15": "pupphenapi phalenapi chāyāyapi dakenapi ramantīti attho.",
  "atk-s0515a1:134_0": "Pasukādayoti eḷakādayo.",
  "atk-s0515a1:134_1": "Antojātakoti antogharadāsiyā kucchimhi jāto.",
  "atk-s0515a1:134_2": "Dhanakkītakoti dhanena kīṇitvā parivattetvā gahito.",
  "atk-s0515a1:134_3": "Sāmaṁ vāti sayaṁ vā.",
  "atk-s0515a1:134_4": "Dāsabyanti dāsassa bhāvo dāsabyaṁ,",
  "atk-s0515a1:134_5": "taṁ dāsabyaṁ.",
  "atk-s0515a1:134_6": "Upetīti upagacchati.",
  "atk-s0515a1:134_7": "Akāmako vāti attano aruciyā vā karamarānīto.",
  "atk-s0515a1:135_0": "Te cattāro punapi dassetuṁ “āmāya dāsāpi bhavanti heke”ti āha.",
  "atk-s0515a1:135_1": "Āmāya dāsāti antojātadāsā.",
  "atk-s0515a1:135_2": "“Yattha dāso āmajāto ṭhito thullāni gacchatī”ti etthāpi eteva vuttā.",
  "atk-s0515a1:135_3": "Dhanena kītāti dhanadāsā.",
  "atk-s0515a1:135_4": "Sāmañca eketi sayaṁ dāsā.",
  "atk-s0515a1:135_5": "Bhayāpaṇunnāti akāmadāsā.",
  "atk-s0515a1:135_6": "Bhayena paṇunnā khipitā.",
  "atk-s0515a1:136_0": "Bhatakāti bhatiyā jīvanakā.",
  "atk-s0515a1:136_1": "Kasikammādikammaṁ karontīti kammakarā.",
  "atk-s0515a1:136_2": "Upajīvinoti sammantanādinā upagantvā nissayaṁ katvā jīvantīti upajīvino.",
  "atk-s0515a1:137_0": "Itthīti thiyati etissaṁ gabbhoti itthī.",
  "atk-s0515a1:137_1": "Pariggahoti sahāyī sassāmikā.",
  "atk-s0515a1:137_2": "Mātāpitibandhavāpi ñātibandhu.",
  "atk-s0515a1:137_3": "Sagotto gottabandhu.",
  "atk-s0515a1:137_4": "Ekācariyakule vā ekajātimantaṁ vā uggahitamanto mantabandhu.",
  "atk-s0515a1:137_5": "Dhanusippādisaddhiṁ uggahitako sippabandhu.",
  "atk-s0515a1:137_6": "“Mittabandhavātipi bandhū”ti katthaci potthake pāṭho dissati.",
  "atk-s0515a1:138_0": "Gijjhatīti kilesakāmena pattheti.",
  "atk-s0515a1:138_1": "Anugijjhatīti anu anu gijjhati punappunaṁ pattheti.",
  "atk-s0515a1:138_2": "Paligijjhatīti samantato pattheti.",
  "atk-s0515a1:138_3": "Palibajjhatīti visesena pattheti.",
  "atk-s0515a1:138_4": "“Oḷārikattena nimittaggāhavasena gijjhati,",
  "atk-s0515a1:138_5": "anugijjhati,",
  "atk-s0515a1:138_6": "anubyañjanaggāhavasena paligijjhati,",
  "atk-s0515a1:138_7": "palibajjhatī”ti evameke vaṇṇayanti.",
  "atk-s0515a1:139_0": "5.",
  "atk-s0515a1:139_1": "Pañcamagāthāyaṁ ayaṁ saṅkhepattho –",
  "atk-s0515a1:139_2": "taṁ puggalaṁ abalakhyā kilesā balīyanti sahanti maddanti.",
  "atk-s0515a1:139_3": "Saddhābalādivirahena vā abalaṁ taṁ puggalaṁ abalā kilesā balīyanti,",
  "atk-s0515a1:139_4": "abalattā balīyantīti attho.",
  "atk-s0515a1:139_5": "Atha vā taṁ kāmagiddhaṁ kāmarattaṁ kāmapariyesantañca sīhādayo ca pākaṭaparissayā,",
  "atk-s0515a1:139_6": "kāyaduccaritādayo ca apākaṭaparissayā maddanti.",
  "atk-s0515a1:139_7": "Tato apākaṭaparissayehi abhibhūtaṁ taṁ puggalaṁ jātiādidukkhaṁ bhinnaṁ nāvaṁ udakaṁ viya anveti.",
  "atk-s0515a1:140_0": "Abalāti natthi etesaṁ balanti abalā,",
  "atk-s0515a1:140_1": "balavirahitā.",
  "atk-s0515a1:140_2": "Dubbalāti mandapayogābalena kattabbakiccavirahitā.",
  "atk-s0515a1:140_3": "Appabalāti appaṁ parittaṁ etesaṁ balanti appabalā,",
  "atk-s0515a1:140_4": "yujjhituṁ asamatthā.",
  "atk-s0515a1:140_5": "Appathāmakāti appo paritto thāmo etesaṁ vāyāmo ussāhoti appathāmakā.",
  "atk-s0515a1:140_6": "Hīnā nihīnā payogahīnena.",
  "atk-s0515a1:140_7": "Omakā thāmahīnena.",
  "atk-s0515a1:140_8": "Lāmakā paccayahīnena.",
  "atk-s0515a1:140_9": "Chatukkā ajjhāsayahīnena.",
  "atk-s0515a1:140_10": "Parittā pattihīnena.",
  "atk-s0515a1:140_11": "Sahantīti maddanti ghaṭṭanaṁ uppādenti.",
  "atk-s0515a1:140_12": "Parisahantīti sabbato maddanti.",
  "atk-s0515a1:140_13": "Abhibhavanti aparāparaṁ uppattivasena.",
  "atk-s0515a1:140_14": "Ajjhottharanti punappunaṁ uppattivasena.",
  "atk-s0515a1:140_15": "Pariyādiyanti sussosetvā ṭhānena.",
  "atk-s0515a1:140_16": "Maddanti kusaluppattinivāraṇena.",
  "atk-s0515a1:141_0": "Saddhābalanti saddahanti etāya,",
  "atk-s0515a1:141_1": "sayaṁ vā saddahati,",
  "atk-s0515a1:141_2": "saddahanamattameva vā esāti saddhā.",
  "atk-s0515a1:141_3": "Sā saddahanalakkhaṇā,",
  "atk-s0515a1:141_4": "okappanalakkhaṇā vā,",
  "atk-s0515a1:141_5": "sampasādanarasā udakappasādakamaṇi viya.",
  "atk-s0515a1:141_6": "Pakkhandanarasā vā oghuttaraṇo viya.",
  "atk-s0515a1:141_7": "Akālusiyapaccupaṭṭhānā,",
  "atk-s0515a1:141_8": "adhimuttipaccupaṭṭhānā vā.",
  "atk-s0515a1:141_9": "Saddheyyavatthupadaṭṭhānā,",
  "atk-s0515a1:141_10": "sotāpattiyaṅgapadaṭṭhānā vā.",
  "atk-s0515a1:141_11": "Sā hatthavittabījāni viya daṭṭhabbā.",
  "atk-s0515a1:141_12": "Asaddhiye na kampatīti saddhābalaṁ.",
  "atk-s0515a1:141_13": "Vīriyabalanti vīrassa bhāvo vīriyaṁ,",
  "atk-s0515a1:141_14": "vīrānaṁ vā kammaṁ vīriyaṁ,",
  "atk-s0515a1:141_15": "vidhinā vā nayena upāyena īrayitabbaṁ pavattayitabbanti vīriyaṁ.",
  "atk-s0515a1:141_16": "Taṁ panetaṁ upatthambhanalakkhaṇañca paggahaṇalakkhaṇañca vīriyaṁ,",
  "atk-s0515a1:141_17": "sahajātānaṁ upatthambhanarasaṁ,",
  "atk-s0515a1:141_18": "asaṁsīdanabhāvapaccupaṭṭhānaṁ,",
  "atk-s0515a1:141_19": "“saṁviggo yoniso padahatī”ti vacanato saṁvegapadaṭṭhānaṁ,",
  "atk-s0515a1:141_20": "vīriyārambhavatthupadaṭṭhānaṁ vā.",
  "atk-s0515a1:141_21": "Sammā āraddhaṁ sabbasampattīnaṁ mūlanti daṭṭhabbaṁ.",
  "atk-s0515a1:141_22": "Kosajje na kampatīti vīriyabalaṁ.",
  "atk-s0515a1:141_23": "Satiyā lakkhaṇādīni vuttāneva.",
  "atk-s0515a1:142_0": "Muṭṭhassacce na kampatīti satibalaṁ.",
  "atk-s0515a1:142_1": "Sahajātāni sammā ādhīyati ṭhapetīti samādhi.",
  "atk-s0515a1:142_2": "So pāmokkhalakkhaṇo avikkhepalakkhaṇo vā,",
  "atk-s0515a1:142_3": "sahajātānaṁ dhammānaṁ ārammaṇe sampiṇḍanaraso nhāniyacuṇṇānaṁ udakaṁ viya,",
  "atk-s0515a1:142_4": "upasamapaccupaṭṭhāno,",
  "atk-s0515a1:142_5": "ñāṇapaccupaṭṭhāno vā.",
  "atk-s0515a1:142_6": "“Samāhito yathābhūtaṁ pajānāti passatī”ti hi vuttaṁ.",
  "atk-s0515a1:142_7": "Visesato sukhapadaṭṭhāno nivāte padīpaccīnaṁ ṭhiti viya cetaso ṭhitīti daṭṭhabbo.",
  "atk-s0515a1:142_8": "Uddhacce na kampatīti samādhibalaṁ.",
  "atk-s0515a1:142_9": "Pajānātīti paññā.",
  "atk-s0515a1:142_10": "Kiṁ pajānāti?",
  "atk-s0515a1:142_11": "“Idaṁ dukkha”ntiādinā nayena ariyasaccāni.",
  "atk-s0515a1:142_12": "Sā yathāsabhāvapaṭivedhalakkhaṇā,",
  "atk-s0515a1:142_13": "akkhalitapaṭivedhalakkhaṇā vā kusalissāsakhittausupaṭivedho viya,",
  "atk-s0515a1:142_14": "visayobhāsanarasā padīpo viya,",
  "atk-s0515a1:142_15": "asammohapaccupaṭṭhānā araññagatasudesako viya.",
  "atk-s0515a1:142_16": "Avijjāya na kampatīti paññābalaṁ.",
  "atk-s0515a1:142_17": "Hiribalaṁ ottappabalanti ahirike na kampatīti hiribalaṁ.",
  "atk-s0515a1:142_18": "Anottappe na kampatīti ottappabalaṁ.",
  "atk-s0515a1:142_19": "Ayaṁ ubhayavasena atthavaṇṇanā hoti.",
  "atk-s0515a1:142_20": "Kāyaduccaritādīhi hirīyatīti hirī,",
  "atk-s0515a1:142_21": "lajjāyetaṁ adhivacanaṁ.",
  "atk-s0515a1:142_22": "Tehi eva ottappatīti ottappaṁ,",
  "atk-s0515a1:142_23": "pāpato ubbegassetaṁ adhivacanaṁ.",
  "atk-s0515a1:143_0": "Tesaṁ nānākaraṇadīpanatthaṁ –",
  "atk-s0515a1:143_1": "“samuṭṭhānaṁ adhipati,",
  "atk-s0515a1:143_2": "lajjādilakkhaṇena cā”ti imaṁ mātikaṁ ṭhapetvā ayaṁ vitthārakathā vuttā –",
  "atk-s0515a1:143_3": "ajjhattasamuṭṭhānā hirī nāma,",
  "atk-s0515a1:143_4": "bahiddhāsamuṭṭhānaṁ ottappaṁ nāma.",
  "atk-s0515a1:143_5": "Attādhipati hirī nāma,",
  "atk-s0515a1:143_6": "lokādhipati ottappaṁ nāma.",
  "atk-s0515a1:143_7": "Lajjāsabhāvasaṇṭhitā hirī nāma,",
  "atk-s0515a1:143_8": "bhayasabhāvasaṇṭhitaṁ ottappaṁ nāma.",
  "atk-s0515a1:143_9": "Sappatissavalakkhaṇā hirī nāma,",
  "atk-s0515a1:143_10": "vajjabhīrukabhayadassāvilakkhaṇaṁ ottappaṁ nāma.",
  "atk-s0515a1:144_0": "Tattha ajjhattasamuṭṭhānaṁ hiriṁ catūhi kāraṇehi samuṭṭhāpeti –",
  "atk-s0515a1:144_1": "jātiṁ paccavekkhitvā,",
  "atk-s0515a1:144_2": "vayaṁ paccavekkhitvā,",
  "atk-s0515a1:144_3": "sūrabhāvaṁ paccavekkhitvā,",
  "atk-s0515a1:144_4": "bāhusaccaṁ paccavekkhitvā. Kathaṁ?",
  "atk-s0515a1:144_5": "“Pāpakaraṇaṁ nāmetaṁ na jātisampannānaṁ kammaṁ,",
  "atk-s0515a1:144_6": "hīnajaccānaṁ kevaṭṭādīnaṁ idaṁ kammaṁ,",
  "atk-s0515a1:144_7": "mādisassa jātisampannassa idaṁ kammaṁ kātuṁ na yutta”nti evaṁ tāva jātiṁ paccavekkhitvā pāṇātipātādipāpaṁ akaronto hiriṁ samuṭṭhāpeti.",
  "atk-s0515a1:144_8": "Tathā “pāpakaraṇaṁ nāmetaṁ daharehi kattabbaṁ kammaṁ,",
  "atk-s0515a1:144_9": "mādisassa vaye ṭhitassa idaṁ kammaṁ kātuṁ na yutta”nti evaṁ vayaṁ paccavekkhitvā pāṇātipātādipāpaṁ akaronto hiriṁ samuṭṭhāpeti.",
  "atk-s0515a1:144_10": "Tathā “pāpakammaṁ nāmetaṁ dubbalajātikānaṁ kammaṁ,",
  "atk-s0515a1:144_11": "mādisassa sūrabhāvasampannassa idaṁ kammaṁ kātuṁ na yutta”nti evaṁ sūrabhāvaṁ paccavekkhitvā pāṇātipātādipāpaṁ akaronto hiriṁ samuṭṭhāpeti.",
  "atk-s0515a1:144_12": "Tathā “pāpakammaṁ nāmetaṁ andhabālānaṁ kammaṁ,",
  "atk-s0515a1:144_13": "na paṇḍitānaṁ.",
  "atk-s0515a1:144_14": "Mādisassa paṇḍitassa bahussutassa idaṁ kammaṁ kātuṁ na yutta”nti evaṁ bāhusaccaṁ paccavekkhitvā pāṇātipātādipāpaṁ akaronto hiriṁ samuṭṭhāpeti.",
  "atk-s0515a1:144_15": "Evaṁ ajjhattasamuṭṭhānaṁ hiriṁ catūhi kāraṇehi samuṭṭhāpeti.",
  "atk-s0515a1:144_16": "Samuṭṭhāpetvā ca pana attano citte hiriṁ pavesetvā pāpakammaṁ na karoti.",
  "atk-s0515a1:144_17": "Evaṁ ajjhattasamuṭṭhānā hirī nāma hoti.",
  "atk-s0515a1:144_18": "Kathaṁ bahiddhāsamuṭṭhānaṁ ottappaṁ nāma?",
  "atk-s0515a1:144_19": "“Sace tvaṁ pāpakammaṁ karissasi,",
  "atk-s0515a1:144_20": "catūsu parisāsu garahappatto bhavissasi –",
  "atk-s0515a1:145_0": "“Garahissanti taṁ viññū, asuciṁ nāgariko yathā;",
  "atk-s0515a1:146_0": "Vajjito sīlavantehi, kathaṁ bhikkhu karissasī”ti. –",
  "atk-s0515a1:147_0": "Evaṁ paccavekkhanto hi bahiddhāsamuṭṭhitena ottappena pāpakammaṁ na karoti,",
  "atk-s0515a1:147_1": "evaṁ bahiddhāsamuṭṭhānaṁ ottappaṁ nāma hoti.",
  "atk-s0515a1:148_0": "Kathaṁ attādhipati hirī nāma?",
  "atk-s0515a1:148_1": "Idhekacco kulaputto attānaṁ adhipatiṁ jeṭṭhakaṁ katvā “mādisassa saddhāpabbajitassa bahussutassa dhutaṅgadharassa",
  "atk-s0515a1:148_2": "na yuttaṁ pāpakammaṁ kātu”nti pāpaṁ na karoti.",
  "atk-s0515a1:148_3": "Evaṁ attādhipati hirī nāma hoti.",
  "atk-s0515a1:148_4": "Tenāha bhagavā “so attānaṁyeva adhipatiṁ karitvā akusalaṁ pajahati,",
  "atk-s0515a1:148_5": "kusalaṁ bhāveti,",
  "atk-s0515a1:148_6": "sāvajjaṁ pajahati,",
  "atk-s0515a1:148_7": "anavajjaṁ bhāveti,",
  "atk-s0515a1:148_8": "suddhaṁ attānaṁ pariharatī”ti.",
  "atk-s0515a1:149_0": "Kathaṁ lokādhipati ottappaṁ nāma?",
  "atk-s0515a1:149_1": "Idhekacco kulaputto lokaṁ adhipatiṁ jeṭṭhakaṁ katvā pāpakammaṁ na karoti. Yathāha –",
  "atk-s0515a1:150_0": "“Mahā kho panāyaṁ lokasannivāso,",
  "atk-s0515a1:150_1": "mahantasmiṁ kho pana lokasannivāse santi samaṇabrāhmaṇā iddhimanto dibbacakkhukā paracittaviduno,",
  "atk-s0515a1:150_2": "te dūratopi passanti,",
  "atk-s0515a1:150_3": "āsannāpi na dissanti,",
  "atk-s0515a1:150_4": "cetasāpi cittaṁ jānanti.",
  "atk-s0515a1:150_5": "Tepi maṁ evaṁ jāneyyuṁ ‘passatha bho imaṁ kulaputtaṁ saddhāya agārasmā anagāriyaṁ pabbajito samāno vokiṇṇo viharati pāpakehi akusalehi dhammehī’ti.",
  "atk-s0515a1:150_6": "Devatāpi kho santi iddhimantiniyo dibbacakkhukā paracittaviduniyo,",
  "atk-s0515a1:150_7": "tā dūratopi passanti,",
  "atk-s0515a1:150_8": "āsannāpi na dissanti,",
  "atk-s0515a1:150_9": "cetasāpi cittaṁ jānanti.",
  "atk-s0515a1:150_10": "Tāpi maṁ evaṁ jāneyyuṁ ‘passatha bho imaṁ kulaputtaṁ saddhāya agārasmā anagāriyaṁ pabbajito samāno vokiṇṇo viharati pāpakehi akusalehi dhammehī’ti.",
  "atk-s0515a1:150_11": "So iti paṭisañcikkhati ‘āraddhaṁ kho pana me vīriyaṁ bhavissati asallīnaṁ,",
  "atk-s0515a1:150_12": "upaṭṭhitā sati asammuṭṭhā,",
  "atk-s0515a1:150_13": "passaddho kāyo asāraddho,",
  "atk-s0515a1:150_14": "samāhitaṁ cittaṁ ekagga’nti.",
  "atk-s0515a1:150_15": "So lokaṁyeva adhipatiṁ karitvā akusalaṁ pajahati,",
  "atk-s0515a1:150_16": "kusalaṁ bhāveti,",
  "atk-s0515a1:150_17": "sāvajjaṁ pajahati,",
  "atk-s0515a1:150_18": "anavajjaṁ bhāveti,",
  "atk-s0515a1:150_19": "suddhaṁ attānaṁ pariharatī”ti.",
  "atk-s0515a1:151_0": "Evaṁ lokādhipati ottappaṁ nāma hoti.",
  "atk-s0515a1:151_1": "“Lajjāsabhāvasaṇṭhitā hirī,",
  "atk-s0515a1:151_2": "bhayasabhāvasaṇṭhitaṁ ottappa”nti ettha pana lajjāti lajjanākāro,",
  "atk-s0515a1:151_3": "tena sabhāvena saṇṭhitā hirī.",
  "atk-s0515a1:151_4": "Bhayanti apāyabhayaṁ,",
  "atk-s0515a1:151_5": "tena sabhāvena saṇṭhitaṁ ottappaṁ.",
  "atk-s0515a1:151_6": "Tadubhayampi pāpaparivajjane pākaṭaṁ hoti.",
  "atk-s0515a1:151_7": "Ekacco hi yathā nāma eko kulaputto uccārapassāvādīni karonto lajjitabbayuttakaṁ ekaṁ disvā lajjanākārappatto bhaveyya hīḷito,",
  "atk-s0515a1:151_8": "evameva ajjhattaṁ lajjīdhammaṁ okkamitvā pāpakammaṁ na karoti.",
  "atk-s0515a1:151_9": "Ekacco apāyabhayabhīto hutvā pāpakammaṁ na karoti.",
  "atk-s0515a1:152_0": "Tatridaṁ opammaṁ –",
  "atk-s0515a1:152_1": "yathā hi dvīsu ayoguḷesu eko sītalo bhaveyya gūthamakkhito,",
  "atk-s0515a1:152_2": "eko uṇho āditto.",
  "atk-s0515a1:152_3": "Tattha paṇḍito sītalaṁ gūthamakkhitattā jigucchanto na gaṇhāti,",
  "atk-s0515a1:152_4": "itaraṁ ḍāhabhayena.",
  "atk-s0515a1:152_5": "Tattha sītalassa gūthamakkhanajigucchāya agaṇhanaṁ viya ajjhattaṁ lajjīdhammaṁ okkamitvā pāpassa akaraṇaṁ,",
  "atk-s0515a1:152_6": "uṇhassa ḍāhabhayena agaṇhanaṁ viya apāyabhayena pāpassa akaraṇaṁ veditabbaṁ.",
  "atk-s0515a1:153_0": "“Sappatissavalakkhaṇā hirī,",
  "atk-s0515a1:153_1": "vajjabhīrukabhayadassāvilakkhaṇaṁ ottappa”nti idampi dvayaṁ pāpaparivajjane eva pākaṭaṁ hoti.",
  "atk-s0515a1:153_2": "Ekacco hi jātimahattapaccavekkhaṇā satthumahattapaccavekkhaṇā dāyajjamahattapaccavekkhaṇā sabrahmacārimahattapaccavekkhaṇāti",
  "atk-s0515a1:153_3": "catūhi kāraṇehi sappatissavalakkhaṇaṁ hiriṁ samuṭṭhāpetvā pāpaṁ na karoti.",
  "atk-s0515a1:153_4": "Ekacco attānuvādabhayaṁ parānuvādabhayaṁ daṇḍabhayaṁ duggatibhayanti catūhākārehi vajjabhīrukabhāvadassāvilakkhaṇaṁ",
  "atk-s0515a1:153_5": "ottappaṁ samuṭṭhāpetvā pāpaṁ na karoti.",
  "atk-s0515a1:153_6": "Tattha jātimahattapaccavekkhaṇādīni ceva attānuvādabhayādīni ca vitthāretvā kathetabbāni.",
  "atk-s0515a1:153_7": "Evaṁ vuttaṁ sattavidhaṁ balaṁ yassa puggalassa natthi,",
  "atk-s0515a1:153_8": "te kilesā taṁ puggalaṁ sahanti…pe…",
  "atk-s0515a1:153_9": "pariyādiyanti maddantīti.",
  "atk-s0515a1:154_0": "Dve parissayāti pākaṭāpākaṭavasena dve eva upaddavā, na ekaṁ, na tīṇi.",
  "atk-s0515a1:154_1": "Te vibhāgato dassetuṁ “katame pākaṭaparissayā”tiādimāha.",
  "atk-s0515a1:154_2": "Tattha kokāti kekā.",
  "atk-s0515a1:154_3": "Ayameva vā pāṭho.",
  "atk-s0515a1:154_4": "Corāti coriyakammehi yuttā.",
  "atk-s0515a1:154_5": "Māṇavāti sāhasikakammehi yuttā.",
  "atk-s0515a1:154_6": "Katakammāti sandhicchedādikatacorikakammā.",
  "atk-s0515a1:154_7": "Akatakammāti taṁ kammaṁ kātuṁ nikkhantā.",
  "atk-s0515a1:154_8": "Ettha assūti bhaveyyunti attho.",
  "atk-s0515a1:154_9": "Cakkhurogoti cakkhusmiṁ uppannarogo,",
  "atk-s0515a1:154_10": "rujatīti rogo.",
  "atk-s0515a1:154_11": "Cakkhurogotiādayo vatthuvasena veditabbā.",
  "atk-s0515a1:154_12": "Nibbattitapasādānañhi rogo nāma natthi.",
  "atk-s0515a1:154_13": "Kaṇṇarogoti bahikaṇṇarogo.",
  "atk-s0515a1:154_14": "Mukharogoti mukhe uppannarogo.",
  "atk-s0515a1:154_15": "Dantarogoti dantasūlaṁ.",
  "atk-s0515a1:154_16": "Kāsoti khayarogo.",
  "atk-s0515a1:154_17": "Sāsoti svāso uggārarogo.",
  "atk-s0515a1:154_18": "Pināsoti bahināsikāya rogo.",
  "atk-s0515a1:154_19": "Ḍāhoti abbhantare uppajjanako uṇho.",
  "atk-s0515a1:154_20": "Mucchāti sativissajjanakā.",
  "atk-s0515a1:154_21": "Pakkhandikāti lohitapakkhandikā atisāro.",
  "atk-s0515a1:154_22": "Sūlāti āmasūlā kucchivāto.",
  "atk-s0515a1:154_23": "Visūcikāti mahanto virecanako.",
  "atk-s0515a1:154_24": "Kilāsoti sabalo.",
  "atk-s0515a1:154_25": "Sosoti sukkhanako sosabyādhi.",
  "atk-s0515a1:154_26": "Apamāroti amanussaggāho veriyakkhābādho.",
  "atk-s0515a1:154_27": "Daddūti daddupīḷakā.",
  "atk-s0515a1:154_28": "Kaṇḍūti khuddakapīḷakā.",
  "atk-s0515a1:154_29": "Kacchūti mahākacchu.",
  "atk-s0515a1:154_30": "Rakhasāti nakhehi vilikhitaṭṭhāne rogo.",
  "atk-s0515a1:154_31": "“Nakhasā”tipi pāḷi.",
  "atk-s0515a1:154_32": "Vitacchikāti hatthatalapādatalesu hīraṁ hīraṁ katvā phālento uppajjanakarogo.",
  "atk-s0515a1:154_33": "Lohitapittanti soṇitapittaṁ,",
  "atk-s0515a1:154_34": "rattapittanti vuttaṁ hoti.",
  "atk-s0515a1:154_35": "Madhumehoti sarīrabbhantare ukkaṭṭharogo.",
  "atk-s0515a1:154_36": "Vuttañhetaṁ “api ca madhumeho ābādho ukkaṭṭho”ti.",
  "atk-s0515a1:155_0": "Aṁsāti arisarogo.",
  "atk-s0515a1:155_1": "Pīḷakāti lohitapīḷakā.",
  "atk-s0515a1:155_2": "Bhagaṁ dālayatīti bhagandalā,",
  "atk-s0515a1:155_3": "vaccamaggaṁ phāletīti attho.",
  "atk-s0515a1:155_4": "Pittasamuṭṭhānāti pittena samuṭṭhānaṁ uppatti etesanti pittasamuṭṭhānā.",
  "atk-s0515a1:155_5": "Te kira dvattiṁsa honti.",
  "atk-s0515a1:155_6": "Semhasamuṭṭhānādīsupi eseva nayo.",
  "atk-s0515a1:155_7": "Sannipātikāti vātapittasemhānaṁ sannipātena ekībhāvena uppannā.",
  "atk-s0515a1:155_8": "Ābādhaṭṭhena ābādhā.",
  "atk-s0515a1:155_9": "Utupariṇāmajāti utupariṇāmena.",
  "atk-s0515a1:155_10": "Accuṇhāti sītena uppajjanakarogā.",
  "atk-s0515a1:155_11": "Visamaparihārajāti atiṭṭhānanisajjādinā visamaparihārena jātā.",
  "atk-s0515a1:155_12": "Opakkamikāti vadhabandhanādinā upakkamena jātā.",
  "atk-s0515a1:155_13": "Kammavipākajāti balavakammavipākasambhūtā.",
  "atk-s0515a1:155_14": "Sītaṁ uṇhaṁ…pe…",
  "atk-s0515a1:155_15": "samphassoti ime pākaṭā eva.",
  "atk-s0515a1:155_16": "Iti vāti evaṁ vā.",
  "atk-s0515a1:155_17": "Ime vuccantīti nigamento āha.",
  "atk-s0515a1:156_0": "Katame paṭicchannaparissayāti apākaṭā acchāditaupaddavā katameti pucchati.",
  "atk-s0515a1:156_1": "Tattha kāyaduccaritanti pāṇātipātaadinnādānamicchācāracetanā veditabbā.",
  "atk-s0515a1:156_2": "Vacīduccaritanti musāvādapisuṇavācāpharusavācāsamphappalāpacetanā veditabbā.",
  "atk-s0515a1:156_3": "Manoduccaritanti abhijjhābyāpādamicchādiṭṭhiyo veditabbā.",
  "atk-s0515a1:156_4": "Kāye pavattaṁ,",
  "atk-s0515a1:156_5": "kāyato vā pavattaṁ,",
  "atk-s0515a1:156_6": "duṭṭhu caritaṁ,",
  "atk-s0515a1:156_7": "kilesapūtikattā vā duṭṭhu caritanti kāyaduccaritaṁ.",
  "atk-s0515a1:156_8": "Vacīmanoduccaritesupi eseva nayo.",
  "atk-s0515a1:157_0": "Kāmīyantīti kāmā,",
  "atk-s0515a1:157_1": "pañca kāmaguṇā.",
  "atk-s0515a1:157_2": "Kāmesu chando kāmacchando.",
  "atk-s0515a1:157_3": "Kāmayatīti vā kāmo,",
  "atk-s0515a1:157_4": "kāmo eva chando,",
  "atk-s0515a1:157_5": "kāmacchando na kattukamyatāchando,",
  "atk-s0515a1:157_6": "na dhammacchando vā.",
  "atk-s0515a1:157_7": "Kāmataṇhāva evaṁnāmikā.",
  "atk-s0515a1:157_8": "Kusaladhamme nīvaratīti nīvaraṇaṁ,",
  "atk-s0515a1:157_9": "kāmacchando eva nīvaraṇaṁ kāmacchandanīvaraṇaṁ.",
  "atk-s0515a1:157_10": "Evaṁ sesesupi.",
  "atk-s0515a1:157_11": "Byāpajjati tena cittaṁ pūtibhāvaṁ upagacchati,",
  "atk-s0515a1:157_12": "byāpādayati vā vinayācārarūpasampattihitasukhādīnīti vā byāpādo.",
  "atk-s0515a1:157_13": "Thinanatā thinaṁ.",
  "atk-s0515a1:157_14": "Middhanatā middhaṁ,",
  "atk-s0515a1:157_15": "anussāhasaṁhananatā asattivighātatā cāti attho.",
  "atk-s0515a1:157_16": "Thinañca middhañca thinamiddhaṁ.",
  "atk-s0515a1:157_17": "Tattha thinaṁ anussāhanalakkhaṇaṁ,",
  "atk-s0515a1:157_18": "vīriyavinodanarasaṁ,",
  "atk-s0515a1:157_19": "saṁsīdanapaccupaṭṭhānaṁ.",
  "atk-s0515a1:157_20": "Middhaṁ akammaññatālakkhaṇaṁ,",
  "atk-s0515a1:157_21": "onahanarasaṁ,",
  "atk-s0515a1:157_22": "līnabhāvapaccupaṭṭhānaṁ,",
  "atk-s0515a1:157_23": "pacalāyikāniddāpaccupaṭṭhānaṁ vā.",
  "atk-s0515a1:157_24": "Ubhayampi aratitandīvijambhitādīsu ayonisomanasikārapadaṭṭhānanti.",
  "atk-s0515a1:158_0": "Uddhatassa bhāvo uddhaccaṁ.",
  "atk-s0515a1:158_1": "Taṁ avūpasamalakkhaṇaṁ vātābhighātacalajalaṁ viya,",
  "atk-s0515a1:158_2": "anavaṭṭhānarasaṁ vātābhighātacaladhajapaṭākaṁ viya,",
  "atk-s0515a1:158_3": "bhantattapaccupaṭṭhānaṁ pāsāṇābhighātasamuddhatabhasmaṁ viya,",
  "atk-s0515a1:158_4": "cetaso avūpasamo ayonisomanasikārapadaṭṭhānaṁ.",
  "atk-s0515a1:158_5": "Cittavikkhepoti daṭṭhabbaṁ.",
  "atk-s0515a1:158_6": "Kucchitaṁ kataṁ kukataṁ,",
  "atk-s0515a1:158_7": "tassa bhāvo kukkuccaṁ.",
  "atk-s0515a1:158_8": "Taṁ pacchānutāpalakkhaṇaṁ,",
  "atk-s0515a1:158_9": "katākatānusocanarasaṁ,",
  "atk-s0515a1:158_10": "vippaṭisārapaccupaṭṭhānaṁ,",
  "atk-s0515a1:158_11": "katākatapadaṭṭhānaṁ dāsabyaṁ viya daṭṭhabbaṁ.",
  "atk-s0515a1:158_12": "Uddhaccañca kukkuccañca uddhaccakukkuccaṁ.",
  "atk-s0515a1:158_13": "Vigatā cikicchāti vicikicchā,",
  "atk-s0515a1:158_14": "sabhāvaṁ vā vicinanto etāya kicchati kilamatīti vicikicchā,",
  "atk-s0515a1:158_15": "sā saṁsayalakkhaṇā,",
  "atk-s0515a1:158_16": "saṁsappanarasā,",
  "atk-s0515a1:158_17": "anicchayapaccupaṭṭhānā,",
  "atk-s0515a1:158_18": "anekaṁsaggāhapaccupaṭṭhānā vā,",
  "atk-s0515a1:158_19": "ayonisomanasikārapadaṭṭhānā.",
  "atk-s0515a1:158_20": "Paṭipattiantarāyakarāti daṭṭhabbā.",
  "atk-s0515a1:159_0": "Rajjanalakkhaṇo rāgo.",
  "atk-s0515a1:159_1": "Dussanalakkhaṇo doso.",
  "atk-s0515a1:159_2": "Muyhanalakkhaṇo moho.",
  "atk-s0515a1:159_3": "Kujjhanalakkhaṇo kodho,",
  "atk-s0515a1:159_4": "caṇḍikkalakkhaṇo vā,",
  "atk-s0515a1:159_5": "āghātakaraṇaraso,",
  "atk-s0515a1:159_6": "dūsanapaccupaṭṭhāno.",
  "atk-s0515a1:159_7": "Upanandhanalakkhaṇo upanāho,",
  "atk-s0515a1:159_8": "veraappaṭinissajjanaraso,",
  "atk-s0515a1:159_9": "kodhānubandhabhāvapaccupaṭṭhāno.",
  "atk-s0515a1:159_10": "Vuttañcetaṁ “pubbakālaṁ kodho,",
  "atk-s0515a1:159_11": "aparakālaṁ upanāho”tiādi.",
  "atk-s0515a1:160_0": "Paraguṇamakkhanalakkhaṇo makkho.",
  "atk-s0515a1:160_1": "Tesaṁ vināsanaraso,",
  "atk-s0515a1:160_2": "tadacchādanapaccupaṭṭhāno.",
  "atk-s0515a1:160_3": "Yugaggāhalakkhaṇo paḷāso,",
  "atk-s0515a1:160_4": "paraguṇehi attano guṇānaṁ samīkaraṇaraso,",
  "atk-s0515a1:160_5": "paresaṁ guṇappamāṇena upaṭṭhānapaccupaṭṭhāno.",
  "atk-s0515a1:161_0": "Parasampattikhīyanalakkhaṇā issā,",
  "atk-s0515a1:161_1": "tassa akkhamanalakkhaṇā vā,",
  "atk-s0515a1:161_2": "tattha anabhiratirasā,",
  "atk-s0515a1:161_3": "tato vimukhabhāvapaccupaṭṭhānā.",
  "atk-s0515a1:161_4": "Attano sampattinigūhanalakkhaṇaṁ macchariyaṁ,",
  "atk-s0515a1:161_5": "attano sampattiyā parehi sādhāraṇabhāvaṁ akkhamanarasaṁ,",
  "atk-s0515a1:161_6": "saṅkocanapaccupaṭṭhānaṁ.",
  "atk-s0515a1:162_0": "Katapāpapaṭicchādanalakkhaṇā māyā,",
  "atk-s0515a1:162_1": "tassa nigūhanarasā,",
  "atk-s0515a1:162_2": "tadāvaraṇapaccupaṭṭhānā.",
  "atk-s0515a1:162_3": "Attano avijjamānaguṇappakāsanalakkhaṇaṁ sāṭheyyaṁ,",
  "atk-s0515a1:162_4": "tesaṁ samudāharaṇarasaṁ,",
  "atk-s0515a1:162_5": "sarīrākārehipi tesaṁ vibhūtakaraṇapaccupaṭṭhānaṁ.",
  "atk-s0515a1:163_0": "Cittassa uddhumātabhāvalakkhaṇo thambho,",
  "atk-s0515a1:163_1": "appatissavavuttiraso,",
  "atk-s0515a1:163_2": "amaddavapaccupaṭṭhāno.",
  "atk-s0515a1:163_3": "Karaṇuttariyalakkhaṇo sārambho,",
  "atk-s0515a1:163_4": "vipaccanīkatāraso,",
  "atk-s0515a1:163_5": "agāravapaccupaṭṭhāno.",
  "atk-s0515a1:164_0": "Uṇṇatilakkhaṇo māno,",
  "atk-s0515a1:164_1": "ahaṁkāraraso,",
  "atk-s0515a1:164_2": "uddhumātabhāvapaccupaṭṭhāno.",
  "atk-s0515a1:164_3": "Abbhuṇṇatilakkhaṇo atimāno,",
  "atk-s0515a1:164_4": "ativiya ahaṁkāraraso,",
  "atk-s0515a1:164_5": "accuddhumātabhāvapaccupaṭṭhāno.",
  "atk-s0515a1:165_0": "Mattabhāvalakkhaṇo mado,",
  "atk-s0515a1:165_1": "madaggahaṇaraso,",
  "atk-s0515a1:165_2": "ummādapaccupaṭṭhāno.",
  "atk-s0515a1:165_3": "Pañcasu kāmaguṇesu cittassa vossaggalakkhaṇo pamādo,",
  "atk-s0515a1:165_4": "vossaggānuppadanaraso,",
  "atk-s0515a1:165_5": "sativippavāsapaccupaṭṭhānoti evaṁ imesaṁ dhammānaṁ lakkhaṇādīni veditabbāni.",
  "atk-s0515a1:165_6": "Ayamettha saṅkhepo,",
  "atk-s0515a1:165_7": "vitthāro pana “tattha katamo kodho”tiādinā vibhaṅge vuttanayeneva veditabbo.",
  "atk-s0515a1:166_0": "Visesato cettha āmisagiddho attanā alabhanto aññassa lābhino kujjhati,",
  "atk-s0515a1:166_1": "tassa sakiṁ uppanno kodho kodhoyeva.",
  "atk-s0515a1:166_2": "Taduttari upanāho.",
  "atk-s0515a1:166_3": "So evaṁ kuddho upanayhanto ca santepi aññassa lābhino guṇaṁ makkheti “ahampi tādiso”ti ca yugaggāhaṁ gaṇhāti.",
  "atk-s0515a1:166_4": "Ayamassa makkho ca palāso ca,",
  "atk-s0515a1:166_5": "so evaṁ makkhī palāsī tassa lābhasakkārādīsu “kiṁ imassa iminā”ti issati padussati,",
  "atk-s0515a1:166_6": "ayamassa issā.",
  "atk-s0515a1:166_7": "Sace panassa kāci sampatti hoti,",
  "atk-s0515a1:166_8": "tassā tena sādhāraṇabhāvaṁ na sahati,",
  "atk-s0515a1:166_9": "idamassa maccheraṁ.",
  "atk-s0515a1:166_10": "Lābhahetu kho pana attano santepi dose paṭicchādeti,",
  "atk-s0515a1:166_11": "ayamassa māyā.",
  "atk-s0515a1:166_12": "Asantepi guṇe pakāseti,",
  "atk-s0515a1:166_13": "idamassa sāṭheyyaṁ.",
  "atk-s0515a1:166_14": "So evaṁ paṭipanno sace pana yathādhippāyaṁ lābhaṁ labhati,",
  "atk-s0515a1:166_15": "tena thaddho hoti amuducitto “na idaṁ evaṁ kātabba”nti ovadituṁ asakkuṇeyyo,",
  "atk-s0515a1:166_16": "ayamassa thambho.",
  "atk-s0515a1:166_17": "Sace pana naṁ koci kiñci vadati “na idaṁ evaṁ kātabba”nti,",
  "atk-s0515a1:166_18": "tena sāraddhacitto hoti,",
  "atk-s0515a1:166_19": "bhākuṭikamukho “ko me tva”nti pasayhabhāṇī,",
  "atk-s0515a1:166_20": "ayamassa sārambho.",
  "atk-s0515a1:166_21": "Tato thambhena “ahameva seyyo”ti attānaṁ maññanto mānī hoti.",
  "atk-s0515a1:166_22": "Sārambhena “ke ime”ti pare atimaññanto atimānī,",
  "atk-s0515a1:166_23": "ayamassa māno ca atimāno ca.",
  "atk-s0515a1:166_24": "So tehi mānātimānehi jātimadādianekarūpaṁ madaṁ janeti,",
  "atk-s0515a1:166_25": "matto samāno kāmaguṇādibhedesu vatthūsu pamajjati,",
  "atk-s0515a1:166_26": "ayamassa mado ca pamādo cāti veditabbaṁ.",
  "atk-s0515a1:167_0": "Sabbe kilesāti sabbepi akusalā dhammā.",
  "atk-s0515a1:167_1": "Upatāpanaṭṭhena vibādhanaṭṭhena ca kilesā.",
  "atk-s0515a1:167_2": "Kilesapūtikattā duccaritā.",
  "atk-s0515a1:167_3": "Kilesadarathakaraṇaṭṭhena darathā.",
  "atk-s0515a1:167_4": "Antoḍāhādikaraṇaṭṭhena pariḷāhā.",
  "atk-s0515a1:167_5": "Sadā tāpanaṭṭhena santāpā.",
  "atk-s0515a1:167_6": "Akosallasambhūtaṭṭhena abhisaṅkharaṇaṭṭhena ca sabbe akusalābhisaṅkhārā.",
  "atk-s0515a1:168_0": "Kenaṭṭhenāti kena atthena.",
  "atk-s0515a1:168_1": "Abhibhavanāditividhaṁ atthaṁ dassetuṁ “parisahantīti parissayā”tiādimāha.",
  "atk-s0515a1:168_2": "Parisahantīti dukkhaṁ uppādenti abhibhavanti.",
  "atk-s0515a1:168_3": "Parihānāya saṁvattantīti kusalānaṁ dhammānaṁ pariccajanāya saṁvattanti.",
  "atk-s0515a1:168_4": "Tatrāsayāti tasmiṁ sarīre akusalā dhammā āsayanti nivasanti uppajjantīti attho.",
  "atk-s0515a1:168_5": "Te parissayāti kāyaduccaritādayo upaddavā.",
  "atk-s0515a1:168_6": "Kusalānaṁ dhammānaṁ antarāyāyāti upari vattabbānaṁ sammāpaṭipadādito kosallasambhūtānaṁ dhammānaṁ antaradhānāya adassanatthāya saṁvattanti.",
  "atk-s0515a1:168_7": "Sammāpaṭipadāyāti sundarāya pasaṭṭhāya vā paṭipadāya,",
  "atk-s0515a1:168_8": "na micchāpaṭipadāya.",
  "atk-s0515a1:168_9": "Anulomapaṭipadāyāti aviruddhapaṭipadāya,",
  "atk-s0515a1:168_10": "na paṭilomapaṭipadāya.",
  "atk-s0515a1:168_11": "Apaccanīkapaṭipadāyāti na paccanīkapaṭipadāya,",
  "atk-s0515a1:168_12": "apaccatthikapaṭipadāya.",
  "atk-s0515a1:168_13": "Anvatthapaṭipadāyāti atthaanugatāya paṭipadāya,",
  "atk-s0515a1:168_14": "uparūpari vaḍḍhitāya paṭipadāya.",
  "atk-s0515a1:168_15": "Yathā attho,",
  "atk-s0515a1:168_16": "tathā paṭipajjitabbāya paṭipadāyāti vuttaṁ hoti.",
  "atk-s0515a1:168_17": "“Attatthapaṭipadāyā”tipi pāḷi,",
  "atk-s0515a1:168_18": "taṁ na sundaraṁ.",
  "atk-s0515a1:168_19": "Dhammānudhammapaṭipadāyāti dhammo nāma navalokuttaradhammo.",
  "atk-s0515a1:168_20": "Anudhammo nāma vipassanādi.",
  "atk-s0515a1:168_21": "Tassa dhammassa anurūpā dhammapaṭipadā dhammānudhammapaṭipadā,",
  "atk-s0515a1:168_22": "tassā dhammānudhammapaṭipadāya.",
  "atk-s0515a1:169_0": "Sīlesu paripūrikāritāyāti pātimokkhasīlesu pāripūriṁ katvā ṭhitatāya.",
  "atk-s0515a1:169_1": "Indriyesu guttadvāratāyāti “cakkhunā rūpaṁ disvā”tiādinā nayena vuttesu manacchaṭṭhesu indriyesu sugopitadvārabhāvassa.",
  "atk-s0515a1:169_2": "Bhojane mattaññutāyāti paṭiggahaṇādīsu pamāṇayuttatāya.",
  "atk-s0515a1:169_3": "Alaṁsāṭakādiṁ muñcitvā mitabhojanatāya.",
  "atk-s0515a1:170_0": "Jāgariyānuyogassāti “divasaṁ caṅkamena nisajjāya āvaraṇīyehi dhammehī”ti evamādinā nayena pañca jāgaraṇadhamme anuyogassa.",
  "atk-s0515a1:170_1": "Satisampajaññassāti sabbakammaṭṭhānabhāvanānuyuttānaṁ sabbayogīnaṁ sabbadā upakārakassa satisampajaññassa.",
  "atk-s0515a1:171_0": "Satipaṭṭhānānanti ārammaṇesu okkantitvā pakkanditvā upaṭṭhānato paṭṭhānaṁ,",
  "atk-s0515a1:171_1": "satiyeva paṭṭhānaṁ satipaṭṭhānaṁ.",
  "atk-s0515a1:171_2": "Kāyavedanācittadhammesu panassā asubhadukkhāniccānattākāragahaṇavasena subhasukhaniccattasaññāpahānakiccasādhanavasena",
  "atk-s0515a1:171_3": "ca pavattito catudhā pabhedo hoti,",
  "atk-s0515a1:171_4": "tesaṁ catunnaṁ satipaṭṭhānānaṁ.",
  "atk-s0515a1:172_0": "Catunnaṁ sammappadhānānanti padahanti etenāti padhānaṁ,",
  "atk-s0515a1:172_1": "sobhanaṁ padhānaṁ sammappadhānaṁ,",
  "atk-s0515a1:172_2": "sammā vā padahanti etenāti sammappadhānaṁ,",
  "atk-s0515a1:172_3": "sobhanaṁ vā taṁ kilesavirūpattavirahato,",
  "atk-s0515a1:172_4": "padhānañca hitasukhanipphādakaṭṭhena seṭṭhabhāvāvahanato,",
  "atk-s0515a1:172_5": "padhānabhāvakaraṇato cāti sammappadhānaṁ,",
  "atk-s0515a1:172_6": "vīriyassetaṁ adhivacanaṁ.",
  "atk-s0515a1:172_7": "Uppannuppannānaṁ anuppannuppannānañca catunnaṁ akusalakusalānaṁ pahānānuppattiuppādaṭṭhitikiccasādhanavasena pavattito panassa catudhā pabhedo hoti,",
  "atk-s0515a1:172_8": "tesaṁ catunnaṁ sammappadhānānaṁ.",
  "atk-s0515a1:173_0": "Catunnaṁ iddhipādānanti ettha chandavīriyacittavīmaṁsāsu ekeko ijjhatīti iddhi,",
  "atk-s0515a1:173_1": "samijjhati nipphajjatīti attho.",
  "atk-s0515a1:173_2": "Ijjhanti vā etāya sattā iddhā vuddhā ukkaṁsagatā hontīti iddhi.",
  "atk-s0515a1:173_3": "Paṭhamena atthena iddhiyeva pādoti iddhipādo,",
  "atk-s0515a1:173_4": "iddhikoṭṭhāsoti attho.",
  "atk-s0515a1:173_5": "Dutiyena atthena iddhiyā pādoti iddhipādo,",
  "atk-s0515a1:173_6": "pādoti patiṭṭhā adhigamupāyoti attho.",
  "atk-s0515a1:173_7": "Tena hi yasmā uparūparivisesasaṅkhātaṁ iddhiṁ pajjanti pāpuṇanti,",
  "atk-s0515a1:173_8": "tasmā pādoti vuccati.",
  "atk-s0515a1:173_9": "Tesaṁ catunnaṁ iddhipādānaṁ.",
  "atk-s0515a1:174_0": "Sattannaṁ bojjhaṅgānanti bodhiyā,",
  "atk-s0515a1:174_1": "bodhissa vā aṅgāti bojjhaṅgā.",
  "atk-s0515a1:174_2": "Idaṁ vuttaṁ hoti,",
  "atk-s0515a1:174_3": "yā esā dhammasāmaggī yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṁ",
  "atk-s0515a1:174_4": "anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā",
  "atk-s0515a1:174_5": "ariyasāvako bujjhatīti katvā “bodhī”ti vuccati,",
  "atk-s0515a1:174_6": "bujjhatīti kilesasantānaniddāya uṭṭhahati,",
  "atk-s0515a1:174_7": "cattāri vā ariyasaccāni paṭivijjhati,",
  "atk-s0515a1:174_8": "nibbānameva vā sacchikaroti,",
  "atk-s0515a1:174_9": "tassā dhammasāmaggisaṅkhātāya bodhiyā aṅgātipi bojjhaṅgā jhānaṅgamaggaṅgādīni viya.",
  "atk-s0515a1:174_10": "Yo panesa yathāvuttappakārāya etāya dhammasāmaggiyā bujjhatīti katvā ariyasāvako “bodhī”ti vuccati,",
  "atk-s0515a1:174_11": "tassa bodhissa aṅgātipi bojjhaṅgā senaṅgarathaṅgādayo viya.",
  "atk-s0515a1:174_12": "Tenāhu aṭṭhakathācariyā “bujjhanakassa puggalassa aṅgāti bojjhaṅgā”ti.",
  "atk-s0515a1:174_13": "Tesaṁ sattannaṁ bojjhaṅgānaṁ.",
  "atk-s0515a1:175_0": "Ariyassa aṭṭhaṅgikassa maggassāti ariyoti taṁtaṁmaggavajjhakilesehi ārakattā ariyabhāvakarattā ariyaphalapaṭilābhakarattā ca ariyo.",
  "atk-s0515a1:175_1": "Aṭṭhaṅgāni assāti aṭṭhaṅgiko.",
  "atk-s0515a1:175_2": "Svāyaṁ caturaṅgikā viya senā,",
  "atk-s0515a1:175_3": "pañcaṅgikaṁ viya ca tūriyaṁ aṅgamattameva hoti,",
  "atk-s0515a1:175_4": "aṅgavinimutto natthi.",
  "atk-s0515a1:175_5": "Nibbānaṁ maggati,",
  "atk-s0515a1:175_6": "kilese vā mārento gacchatīti maggo,",
  "atk-s0515a1:175_7": "tassa ariyassa aṭṭhaṅgikassa maggassa bhāvanānuyogassa.",
  "atk-s0515a1:175_8": "Imesaṁ kusalānaṁ dhammānanti vuttappakārānaṁ lokiyalokuttarakusaladhammānaṁ.",
  "atk-s0515a1:175_9": "Antarāyāyāti lokuttarakusaladhammānaṁ antarāyāya antaradhānāya lokiyakusaladhammānaṁ pariccāgāya.",
  "atk-s0515a1:176_0": "Tesu lokuttarakusaladhammānaṁ uppajjituṁ appadānaṭṭhena parissayā nāma.",
  "atk-s0515a1:176_1": "Te hi uppajjitvā nirujjhamānā upaddavaṁ nāvahanti.",
  "atk-s0515a1:176_2": "Tattheteti tasmiṁ attabhāve ete.",
  "atk-s0515a1:176_3": "Pāpakāti lāmakā.",
  "atk-s0515a1:176_4": "Attabhāvasannissayāti attabhāvaṁ upanissāya ārammaṇaṁ katvā uppajjantīti attabhāvasannissayā.",
  "atk-s0515a1:176_5": "Daketi udake.",
  "atk-s0515a1:177_0": "Vuttaṁhetanti kathitañhi etaṁ.",
  "atk-s0515a1:177_1": "Sāntevāsikoti antevāsikasaṅkhātena kilesena saha vasatīti sāntevāsiko.",
  "atk-s0515a1:177_2": "Sācariyakoti samudācaraṇasaṅkhātena kilesena saha vasatīti sācariyako.",
  "atk-s0515a1:178_0": "Cakkhunā rūpaṁ disvāti cakkhuviññāṇena rūpaṁ passitvā.",
  "atk-s0515a1:178_1": "Upari sotena saddaṁ sutvātiādīsupi eseva nayo.",
  "atk-s0515a1:178_2": "Uppajjantīti samudācaranti.",
  "atk-s0515a1:178_3": "Sarasaṅkappāti nānārammaṇe saṁsaraṇavasena uppannā parikappā.",
  "atk-s0515a1:178_4": "Saṁyojaniyāti ārammaṇabhāvaṁ upagantvā saṁyojanasambandhanena saṁyojanānaṁ hitā.",
  "atk-s0515a1:178_5": "Tyassāti te pāpakā assa puggalassa.",
  "atk-s0515a1:178_6": "Anto vasantīti abbhantare citte nivasanti.",
  "atk-s0515a1:178_7": "Anvāsavantīti kilesasantānaṁ anugantvā bhusaṁ savanti anubandhanti.",
  "atk-s0515a1:178_8": "Te nanti taṁ puggalaṁ ete akusalā dhammā.",
  "atk-s0515a1:178_9": "Samudācarantīti sammā ācaranti pavattantīti attho.",
  "atk-s0515a1:179_0": "Kilissanaṭṭhena malā.",
  "atk-s0515a1:179_1": "Sattuatthena amittā.",
  "atk-s0515a1:179_2": "Veriatthena sapattā.",
  "atk-s0515a1:179_3": "Hananaṭṭhena vadhakā.",
  "atk-s0515a1:179_4": "Paccāmittaṭṭhena paccatthikā.",
  "atk-s0515a1:179_5": "Atha vā malā sūriyassopakkilesavalāhakā viya.",
  "atk-s0515a1:179_6": "Amittā sūriyassa dhūmaṁ viya.",
  "atk-s0515a1:179_7": "Sapattā sūriyassa himaṁ viya.",
  "atk-s0515a1:179_8": "Vadhakā sūriyassa rajaṁ viya.",
  "atk-s0515a1:179_9": "Paccatthikā sūriyassa rāhu viya.",
  "atk-s0515a1:179_10": "“Malā suvaṇṇassa malaṁ viya cittappabhānāsakā.",
  "atk-s0515a1:179_11": "Amittā kāḷalohamalaṁ viya citte siniddhabhāvanāsakā,",
  "atk-s0515a1:179_12": "sapattā yuganaddhaṁ yujjhantā sapattā viya citte patiṭṭhitadhammadhaṁsakā.",
  "atk-s0515a1:179_13": "Vadhakā manussaghātakā viya dhammaghātakā.",
  "atk-s0515a1:179_14": "Paccatthikā raññā upagatassa vināso viya mokkhamaggassa paṭisedhakā”ti evameke vaṇṇayanti.",
  "atk-s0515a1:180_0": "Anatthajananoti na atthaṁ anatthaṁ,",
  "atk-s0515a1:180_1": "taṁ anatthaṁ uppādetīti anatthajanano. Ko so? Lobho.",
  "atk-s0515a1:180_2": "Cittappakopanoti cittassa pakopano calano,",
  "atk-s0515a1:180_3": "kusalaṁ nivāretvā cittaṁ rundhatīti attho.",
  "atk-s0515a1:180_4": "Bhayamantarato jātanti abbhantare attano citteyeva jātaṁ,",
  "atk-s0515a1:180_5": "anatthajananādibhayahetu.",
  "atk-s0515a1:180_6": "Taṁ jano nāvabujjhatīti taṁ bhayaṁ bālamahājano avagantvā otaritvā na jānāti.",
  "atk-s0515a1:180_7": "Atthanti luddho puggalo lokiyalokuttaraatthaṁ na jānāti.",
  "atk-s0515a1:180_8": "Dhammanti tassa hetuṁ.",
  "atk-s0515a1:180_9": "Andhatamanti bahalandhakāraṁ.",
  "atk-s0515a1:180_10": "Yanti yasmā,",
  "atk-s0515a1:180_11": "yaṁ naraṁ vā.",
  "atk-s0515a1:180_12": "Sahateti abhibhavati.",
  "atk-s0515a1:181_0": "Ajjhattanti sakasantāne.",
  "atk-s0515a1:181_1": "Uppajjamānā uppajjantīti pubbantato uddhaṁ uppajjamānā ahitāya uppajjanti dukkhāya.",
  "atk-s0515a1:181_2": "Tadubhayena aphāsuvihārāya.",
  "atk-s0515a1:181_3": "Ahitāyāti cetasikadukkhatthāya.",
  "atk-s0515a1:181_4": "Dukkhāyāti kāyikadukkhatthāya.",
  "atk-s0515a1:181_5": "Aphāsuvihārāyāti tadubhayena na sukhavihāratthāya.",
  "atk-s0515a1:181_6": "Atha vā “uppajjamānā uppajjantīti bhavaṅgacalanato paṭṭhāya yāva voṭṭhabbanā,",
  "atk-s0515a1:181_7": "tāva uppajjamānā nāma.",
  "atk-s0515a1:181_8": "Voṭṭhabbanaṁ pana patvā anivattanabhāvena uppajjanti nāmā”ti evameke vaṇṇayanti.",
  "atk-s0515a1:182_0": "Tacasāraṁva samphalanti attano phalena nāsitaṁ tacasārasaṅkhātaṁ veḷu viya.",
  "atk-s0515a1:182_1": "Aratīti kusalesu dhammesu ukkaṇṭhitatā.",
  "atk-s0515a1:182_2": "Ratīti pañcakāmaguṇe abhirati.",
  "atk-s0515a1:182_3": "Lomahaṁsoti kaṇṭakasadiso hutvā uddhaggalomo.",
  "atk-s0515a1:182_4": "Itonidānāti ayaṁ attabhāvo nidānaṁ paccayo etesanti itonidānā.",
  "atk-s0515a1:182_5": "Itojāti ito attabhāvato jātā.",
  "atk-s0515a1:182_6": "Ito samuṭṭhāya manovitakkāti yathā dīghasuttakena pāde baddhaṁ kākaṁ kumārakā tassa suttassa pariyantaṁ aṅguliṁ veṭhetvā ossajjanti,",
  "atk-s0515a1:182_7": "so dūraṁ gantvāpi puna tesaṁ pādamūleyeva patati,",
  "atk-s0515a1:182_8": "evameva ito attabhāvato samuṭṭhāya pāpavitakkā cittaṁ ossajjanti.",
  "atk-s0515a1:183_0": "“Sāntevāsiko”tiādikaṁ paṭhamasuttaṁ kilesena sahavāsaṁ sandhāya vuttaṁ. “Tayome,",
  "atk-s0515a1:183_1": "bhikkhave,",
  "atk-s0515a1:183_2": "antarāmalā”tiādikaṁ dutiyaṁ kusaladhammamalīnakaraṇavasena atthānatthassa ajānanavasena ca.",
  "atk-s0515a1:183_3": "“Tayo kho, mahārāja,",
  "atk-s0515a1:183_4": "purisassa dhammā ajjhattaṁ uppajjamānā”tiādikaṁ tatiyaṁ attano nissayaghātanavasena.",
  "atk-s0515a1:183_5": "“Rāgo ca doso ca itonidānā”tiādikaṁ catutthaṁ kilesānaṁ patiṭṭhādassanavasena vuttanti ñātabbaṁ.",
  "atk-s0515a1:184_0": "Tato tato parissayatoti tamhā tamhā upaddavā.",
  "atk-s0515a1:184_1": "Taṁ puggalanti vuttappakārakilesasamaṅgīpuggalaṁ.",
  "atk-s0515a1:184_2": "Dukkhaṁ anvetīti dukkhaṁ anu eti mātu pacchato khīrapivako viya.",
  "atk-s0515a1:184_3": "Anugacchatīti samīpaṁ gacchati coraghātako viya vajjhappattassa.",
  "atk-s0515a1:184_4": "Anvāyikaṁ hotīti sampattaṁ hoti dhammaganthikāya paricchedo viya.",
  "atk-s0515a1:184_5": "Jātidukkhanti jātisaddassa tāva aneke atthā paveditā. Yathā –",
  "atk-s0515a1:185_0": "Bhavo kulaṁ nikāyo ca, sīlaṁ paññatti lakkhaṇaṁ;",
  "atk-s0515a1:186_0": "Pasūti sandhi cevāti, jātiatthā paveditā.",
  "atk-s0515a1:187_0": "Tathā hissa “ekampi jātiṁ dvepi jātiyo”tiādīsu bhavo attho.",
  "atk-s0515a1:187_1": "“Akkhitto anupakkuṭṭho jātivādenā”ti ettha kulaṁ. “Atthi, visākhe,",
  "atk-s0515a1:187_2": "nigaṇṭhā nāma samaṇajātī”ti ettha nikāyo. “Yatohaṁ, bhagini,",
  "atk-s0515a1:187_3": "ariyāya jātiyā jāto nābhijānāmī”ti ettha ariyasīlaṁ.",
  "atk-s0515a1:187_4": "“Tiriyā nāma tiṇajāti nābhiyā uggantvā nabhaṁ āhacca ṭhitā ahosī”ti ettha paññatti.",
  "atk-s0515a1:187_5": "“Jāti dvīhi khandhehi saṅgahitā”ti ettha saṅkhatalakkhaṇaṁ.",
  "atk-s0515a1:187_6": "“Sampatijāto, ānanda,",
  "atk-s0515a1:187_7": "bodhisatto”ti ettha pasūti.",
  "atk-s0515a1:187_8": "“Bhavapaccayā jātī”ti ca,",
  "atk-s0515a1:187_9": "“jātipi dukkhā”ti ca ettha pariyāyato paṭisandhikkhaṇo,",
  "atk-s0515a1:187_10": "nippariyāyato pana tattha tattha nibbattamānānaṁ sattānaṁ ye ye khandhā pātubhavanti,",
  "atk-s0515a1:187_11": "tesaṁ tesaṁ paṭhamapātubhāvo jāti nāma.",
  "atk-s0515a1:188_0": "Kasmā panesā jāti dukkhāti ce?",
  "atk-s0515a1:188_1": "Anekesaṁ dukkhānaṁ vatthubhāvato.",
  "atk-s0515a1:188_2": "Anekāni hi dukkhāni.",
  "atk-s0515a1:188_3": "Seyyathidaṁ –",
  "atk-s0515a1:188_4": "dukkhadukkhaṁ vipariṇāmadukkhaṁ saṅkhāradukkhaṁ paṭicchannadukkhaṁ appaṭicchannadukkhaṁ pariyāyadukkhaṁ nippariyāyadukkhanti.",
  "atk-s0515a1:189_0": "Tattha kāyikacetasikā dukkhavedanā sabhāvato ca nāmato ca dukkhattā “dukkhadukkha”nti vuccati.",
  "atk-s0515a1:190_0": "Sukhavedanā vipariṇāmena dukkhuppattihetuto vipariṇāmadukkhaṁ.",
  "atk-s0515a1:190_1": "Upekkhāvedanā ceva avasesā ca tebhūmakā saṅkhārā udayabbayapīḷitattā saṅkhāradukkhaṁ.",
  "atk-s0515a1:191_0": "Kaṇṇasūladantasūlarāgajapariḷāhadosamohajapariḷāhādi kāyikacetasiko ābādho pucchitvā jānitabbato upakkamassa ca apākaṭabhāvato paṭicchannadukkhaṁ.",
  "atk-s0515a1:191_1": "Apākaṭadukkhantipi vuccati.",
  "atk-s0515a1:192_0": "Dvattiṁsakammakāraṇādisamuṭṭhāno ābādho apucchitvāva jānitabbato upakkamassa ca pākaṭabhāvato appaṭicchannadukkhaṁ.",
  "atk-s0515a1:192_1": "Pākaṭadukkhantipi vuccati.",
  "atk-s0515a1:193_0": "Ṭhapetvā dukkhadukkhaṁ sesaṁ dukkhasaccavibhaṅge āgataṁ jātiādi sabbampi tassa tassa dukkhassa vatthubhāvato pariyāyadukkhaṁ.",
  "atk-s0515a1:193_1": "Dukkhadukkhaṁ pana nippariyāyadukkhanti vuccati.",
  "atk-s0515a1:194_0": "Tatrāyaṁ jāti yaṁ taṁ bālapaṇḍitasuttādīsu bhagavatāpi upamāvasena pakāsitaṁ āpāyikaṁ dukkhaṁ,",
  "atk-s0515a1:194_1": "yañca sugatiyampi manussaloke gabbhokkantimūlakādibhedaṁ dukkhaṁ uppajjati,",
  "atk-s0515a1:194_2": "tassa vatthubhāvato dukkhā.",
  "atk-s0515a1:195_0": "Tatridaṁ gabbhokkantimūlakādibhedaṁ dukkhaṁ –",
  "atk-s0515a1:195_1": "ayañhi satto mātukucchimhi nibbattamāno na uppalapadumapuṇḍarikādīsu nibbattati,",
  "atk-s0515a1:195_2": "atha kho heṭṭhā āmāsayassa upari pakkāsayassa udarapaṭalapiṭṭhikaṇṭakānaṁ vemajjhe paramasambādhe tibbandhakāre",
  "atk-s0515a1:195_3": "nānākuṇapagandhaparibhāvite asuciparamaduggandhapavanavicarite adhimattajegucche kucchippadese pūtimacchapūtikummāsacandanikādīsu",
  "atk-s0515a1:195_4": "kimi viya nibbattati.",
  "atk-s0515a1:195_5": "So tattha nibbatto dasa māse mātukucchisambhavena usmanā puṭapākaṁ viya paccamāno piṭṭhapiṇḍi viya sediyamāno",
  "atk-s0515a1:195_6": "samiñjanapasāraṇādivirahito adhimattaṁ dukkhaṁ paccanubhotīti,",
  "atk-s0515a1:195_7": "idaṁ tāva gabbhokkantimūlakaṁ dukkhaṁ.",
  "atk-s0515a1:196_0": "Yaṁ pana so mātu sahasā upakkhalanagamananisīdanavuṭṭhānaparivattanādīsu surādhuttahatthagato eḷako viya",
  "atk-s0515a1:196_1": "ahituṇḍikahatthagato sappapotako viya ca ākaḍḍhanaparikaḍḍhanaodhunanaddhunanādinā upakkamena adhimattaṁ",
  "atk-s0515a1:196_2": "dukkhaṁ anubhavati,",
  "atk-s0515a1:196_3": "yañca mātu sītudakapānakāle sītanarakupapanno viya uṇhayāgubhattādiajjhoharaṇakāle aṅgāravuṭṭhisamparikiṇṇo",
  "atk-s0515a1:196_4": "viya loṇambilādiajjhoharaṇakāle khārāpaṭicchakādikammakāraṇapatto viya tibbaṁ dukkhaṁ anubhoti,",
  "atk-s0515a1:196_5": "idaṁ gabbhapariharaṇamūlakaṁ dukkhaṁ.",
  "atk-s0515a1:197_0": "Yaṁ panassa mūḷhagabbhāya mātuyā mittāmaccasuhajjādīhipi adassanārahe dukkhuppattiṭṭhāne chedanaphālanādīhi dukkhaṁ uppajjati,",
  "atk-s0515a1:197_1": "idaṁ gabbhavipattimūlakaṁ dukkhaṁ.",
  "atk-s0515a1:198_0": "Yaṁ vijāyamānāya mātuyā kammajehi vātehi parivattetvā narakapapātaṁ viya atibhayānakaṁ yonimaggaṁ paṭipātiyamānassa",
  "atk-s0515a1:198_1": "paramasambādhena ca yonimukhena tāḷacchiggaḷena viya mahānāgassa nikaḍḍhiyamānassa narakasattassa viya",
  "atk-s0515a1:198_2": "ca saṅghātapabbatehi vicuṇṇiyamānassa dukkhaṁ uppajjati,",
  "atk-s0515a1:198_3": "idaṁ vijāyanamūlakaṁ dukkhaṁ.",
  "atk-s0515a1:199_0": "Yaṁ pana jātassa taruṇavaṇasadisasukhumālasarīrassa hatthaggahaṇanhāpanadhovanacoḷaparimajjanādikāle",
  "atk-s0515a1:199_1": "sūcimukhakhuradhārāhi vijjhanaphālanasadisaṁ dukkhaṁ uppajjati,",
  "atk-s0515a1:199_2": "idaṁ mātukucchito bahinikkhamanamūlakaṁ dukkhaṁ.",
  "atk-s0515a1:200_0": "Yaṁ pana tato paraṁ pavattiyaṁ attanāva attānaṁ vadhentassa acelakavatādivasena ātāpanaparitāpanānuyogamanuyuttassa",
  "atk-s0515a1:200_1": "kodhavasena abhuñjantassa ubbandhantassa ca dukkhaṁ hoti,",
  "atk-s0515a1:200_2": "idaṁ attūpakkamamūlakaṁ dukkhaṁ.",
  "atk-s0515a1:201_0": "Yaṁ pana parato vadhabandhanādīni anubhavantassa dukkhaṁ uppajjati,",
  "atk-s0515a1:201_1": "idaṁ parūpakkamamūlakaṁ dukkhanti.",
  "atk-s0515a1:202_0": "Iti imassa sabbassāpi dukkhassa ayaṁ jāti vatthumeva hoti, idaṁ jātidukkhaṁ anveti.",
  "atk-s0515a1:203_0": "Jarādukkhanti duvidhā jarā –",
  "atk-s0515a1:203_1": "saṅkhatalakkhaṇañca khaṇḍiccādisammato santatiyaṁ ekabhavapariyāpanno khandhapurāṇabhāvo ca,",
  "atk-s0515a1:203_2": "sā idha adhippetā.",
  "atk-s0515a1:203_3": "Sā panesā dukkhā saṅkhāradukkhabhāvato ceva dukkhavatthuto ca.",
  "atk-s0515a1:203_4": "Yaṁ hidaṁ aṅgapaccaṅgasithilabhāvato indriyavikāravirūpatā yobbanavināsabalūpaghātasatimativippavāsaparaparibhavādianekapaccayaṁ",
  "atk-s0515a1:203_5": "kāyikacetasikaṁ dukkhamuppajjati,",
  "atk-s0515a1:203_6": "jarā tassa vatthu.",
  "atk-s0515a1:203_7": "Tenetaṁ vuccati –",
  "atk-s0515a1:204_0": "“Aṅgānaṁ sithilabhāvā, indriyānaṁ vikārato;",
  "atk-s0515a1:205_0": "Yobbanassa vināsena, balassa upaghātato.",
  "atk-s0515a1:206_0": "“Vippavāsā satādīnaṁ, puttadārehi attano;",
  "atk-s0515a1:207_0": "Appasādanīyato ceva, bhiyyo bālattapattiyā.",
  "atk-s0515a1:208_0": "“Pappoti dukkhaṁ yaṁ macco, kāyikaṁ mānasaṁ tathā;",
  "atk-s0515a1:209_0": "Sabbametaṁ jarāhetu, yasmā tasmā jarā dukhā”ti. ;",
  "atk-s0515a1:210_0": "Idaṁ jarādukkhaṁ anvetīti sambandho.",
  "atk-s0515a1:210_1": "Byādhīti vividhaṁ dukkhaṁ ādahati vidahatīti byādhi.",
  "atk-s0515a1:210_2": "Byādhayati tāpayati kampayatīti vā byādhi.",
  "atk-s0515a1:211_0": "Maraṇadukkhanti etthāpi duvidhaṁ maraṇaṁ saṅkhatalakkhaṇañca,",
  "atk-s0515a1:211_1": "yaṁ sandhāya vuttaṁ “jarāmaraṇaṁ dvīhi khandhehi saṅgahita”nti.",
  "atk-s0515a1:211_2": "Ekabhavapariyāpannajīvitindriyapabandhavicchedo ca,",
  "atk-s0515a1:211_3": "yaṁ sandhāya vuttaṁ “niccaṁ maraṇato bhaya”nti.",
  "atk-s0515a1:211_4": "Taṁ idha adhippetaṁ.",
  "atk-s0515a1:211_5": "Jātipaccayā maraṇaṁ upakkamamaraṇaṁ sarasamaraṇaṁ āyukkhayamaraṇaṁ puññakkhayamaraṇantipi tasseva nāmaṁ.",
  "atk-s0515a1:211_6": "Puna khaṇikamaraṇaṁ sammutimaraṇaṁ samucchedamaraṇanti ayampi bhedo veditabbo.",
  "atk-s0515a1:211_7": "Pavatte rūpārūpadhammānaṁ bhedo khaṇikamaraṇaṁ nāma.",
  "atk-s0515a1:211_8": "Tisso mato phusso matoti idaṁ paramatthato sattassa abhāvā,",
  "atk-s0515a1:211_9": "sassaṁ mataṁ,",
  "atk-s0515a1:211_10": "rukkho matoti idampi jīvitindriyassa abhāvā sammutimaraṇaṁ nāma.",
  "atk-s0515a1:211_11": "Khīṇāsavassa appaṭisandhikā kālakiriyā samucchedamaraṇaṁ nāma.",
  "atk-s0515a1:211_12": "Bāhirasammutimaraṇaṁ ṭhapetvā itaraṁ sammutimaraṇañca idha yathāvuttappabandhavicchedanabhāvena saṅgahitaṁ,",
  "atk-s0515a1:211_13": "dukkhassa pana vatthubhāvato dukkhaṁ.",
  "atk-s0515a1:211_14": "Tenetaṁ vuccati –",
  "atk-s0515a1:212_0": "“Pāpassa pāpakammādi-nimittamanupassato;",
  "atk-s0515a1:213_0": "Bhaddassāpasahantassa, viyogaṁ piyavatthukaṁ;",
  "atk-s0515a1:214_0": "Mīyamānassa yaṁ dukkhaṁ, mānasaṁ avisesato.",
  "atk-s0515a1:215_0": "“Sabbesañcāpi yaṁ sandhi-bandhanacchedanādikaṁ;",
  "atk-s0515a1:216_0": "Vitujjamānamammānaṁ, hoti dukkhaṁ sarīrajaṁ.",
  "atk-s0515a1:217_0": "“Asayhamappatikāraṁ, dukkhassetassidaṁ yato;",
  "atk-s0515a1:218_0": "Maraṇaṁ vatthu tenetaṁ, dukkhamicceva bhāsita”nti. ;",
  "atk-s0515a1:219_0": "Sokaparidevadukkhadomanassupāyāsadukkhanti ettha sokādīsu soko nāma ñātibyasanādīhi phuṭṭhassa antonijjhānalakkhaṇo cittasantāpo.",
  "atk-s0515a1:219_1": "Dukkho panassa dukkhadukkhattā ceva dukkhassa ca vatthubhāvato.",
  "atk-s0515a1:219_2": "Tenetaṁ vuccati –",
  "atk-s0515a1:220_0": "“Sattānaṁ hadayaṁ soko, sallaṁ viya vitujjati;",
  "atk-s0515a1:221_0": "Aggitattova nārāco, bhusañca ḍahate puna.",
  "atk-s0515a1:222_0": "“Samāvahati ca byādhi-jarāmaraṇabhedanaṁ;",
  "atk-s0515a1:223_0": "Dukkhampi vividhaṁ yasmā, tasmā dukkhoti vuccatī”ti. ;",
  "atk-s0515a1:224_0": "Paridevo nāma ñātibyasanādīhi phuṭṭhassa vacīpalāpo.",
  "atk-s0515a1:224_1": "Dukkho panassa saṁsāradukkhabhāvato dukkhavatthuto ca.",
  "atk-s0515a1:224_2": "Tenetaṁ vuccati –",
  "atk-s0515a1:225_0": "“Yaṁ sokasallavihato paridevamāno, kaṇṭhoṭṭhatālutalasosajamappasayhaṁ;",
  "atk-s0515a1:226_0": "Bhiyyodhimattamadhigacchatiyeva dukkhaṁ, dukkhoti tena bhagavā paridevamāhā”ti. ;",
  "atk-s0515a1:227_0": "Dukkhaṁ nāma kāyapīḷanalakkhaṇaṁ kāyikaṁ dukkhaṁ.",
  "atk-s0515a1:227_1": "Dukkhaṁ panassa dukkhadukkhattā ceva mānasadukkhāvahanato ca.",
  "atk-s0515a1:227_2": "Tenetaṁ vuccati –",
  "atk-s0515a1:228_0": "“Pīḷeti kāyikamidaṁ, dukkhaṁ dukkhañca mānasaṁ bhiyyo;",
  "atk-s0515a1:229_0": "Janayati yasmā tasmā, dukkhanti visesato vutta”nti. ;",
  "atk-s0515a1:230_0": "Domanassaṁ nāma cittapīḷanalakkhaṇaṁ mānasaṁ dukkhaṁ.",
  "atk-s0515a1:230_1": "Dukkhaṁ panassa dukkhadukkhattā ceva kāyikadukkhāvahanato ca.",
  "atk-s0515a1:230_2": "Cetodukkhasamappitā hi kese pakiriya kandanti,",
  "atk-s0515a1:230_3": "urāni patipisenti,",
  "atk-s0515a1:230_4": "āvaṭṭanti,",
  "atk-s0515a1:230_5": "vivaṭṭanti,",
  "atk-s0515a1:230_6": "chinnapapātaṁ papatanti,",
  "atk-s0515a1:230_7": "satthaṁ āharanti,",
  "atk-s0515a1:230_8": "visaṁ khādanti,",
  "atk-s0515a1:230_9": "rajjuyā ubbandhanti,",
  "atk-s0515a1:230_10": "aggiṁ pavisanti,",
  "atk-s0515a1:230_11": "nānappakāraṁ dukkhaṁ anubhavanti.",
  "atk-s0515a1:230_12": "Tenetaṁ vuccati –",
  "atk-s0515a1:231_0": "“Pīḷeti yato cittaṁ, kāyassa ca pīḷanaṁ samāvahati;",
  "atk-s0515a1:232_0": "Dukkhanti domanassampi, domanassaṁ tato ahū”ti. ;",
  "atk-s0515a1:233_0": "Upāyāso nāma ñātibyasanādīhi phuṭṭhassa adhimattacetodukkhappabhāvito dosoyeva.",
  "atk-s0515a1:233_1": "Saṅkhārakkhandhapariyāpanno eko dhammoti eke.",
  "atk-s0515a1:233_2": "Dukkho panassa saṅkhāradukkhabhāvato cittaṁ paridahanato kāyassa vihananato ca.",
  "atk-s0515a1:233_3": "Tenetaṁ vuccati –",
  "atk-s0515a1:234_0": "“Cittassa ca paridahanā, kāyassa vihananato ca adhimattaṁ;",
  "atk-s0515a1:235_0": "Yaṁ dukkhamupāyāso, janeti dukkho tato vutto”ti. ;",
  "atk-s0515a1:236_0": "Ettha ca mandagginā antobhājane pāko viya soko,",
  "atk-s0515a1:236_1": "tikkhagginā paccamānassa bhājanato bahi nikkhamanaṁ viya paridevo,",
  "atk-s0515a1:236_2": "bahi nikkhantāvasesassa nikkhamitumpi appahontassa antobhājaneyeva yāva parikkhayā pāko viya upāyāso daṭṭhabbo.",
  "atk-s0515a1:237_0": "Nerayikaṁ dukkhanti niraye pañcavidhabandhanādikaṁ dukkhaṁ anveti,",
  "atk-s0515a1:237_1": "taṁ devadūtasuttena dīpetabbaṁ.",
  "atk-s0515a1:237_2": "Tenetaṁ vuccati –",
  "atk-s0515a1:238_0": "“Jāyetha no ce narakesu satto, tatthaggidāhādikamappasayhaṁ;",
  "atk-s0515a1:239_0": "Labhetha dukkhaṁ nu kuhiṁ patiṭṭhaṁ, iccāha dukkhāti munīdha jāti”nti. ;",
  "atk-s0515a1:240_0": "Tiracchānayonikaṁdukkhanti tiracchānesu kasāpatodatāḷanavijjhanādikaṁ anekavidhaṁ dukkhaṁ anveti,",
  "atk-s0515a1:240_1": "taṁ bālapaṇḍitasuttato gahetabbaṁ.",
  "atk-s0515a1:240_2": "Tenetaṁ vuccati –",
  "atk-s0515a1:241_0": "“Dukkhaṁ tiracchesu kasāpatodadaṇḍābhighātādibhavaṁ anekaṁ;",
  "atk-s0515a1:242_0": "Yaṁ taṁ kathaṁ tattha bhaveyya jātiṁ, vinā tahiṁ jāti tatopi dukkhā”ti. ;",
  "atk-s0515a1:243_0": "Pettivisayikaṁ dukkhanti petesu pana khuppipāsa vātātapādinibbattaṁ dukkhañca lokantare tibbandhakāre asayhasītādidukkhañca anveti.",
  "atk-s0515a1:243_1": "Tenetaṁ vuccati –",
  "atk-s0515a1:244_0": "“Petesu dukkhaṁ pana khuppipāsāvātātapādippabhavaṁ vicittaṁ;",
  "atk-s0515a1:245_0": "Yasmā ajātassa na tattha atthi, tasmāpi dukkhaṁ muni jātimāha.",
  "atk-s0515a1:246_0": "“Tibbandhakāre ca asayhasīte, lokantare yaṁ asuresu dukkhaṁ;",
  "atk-s0515a1:247_0": "Na taṁ bhave tattha na cassa jāti, yato ayaṁ jāti tatopi dukkhā”ti. ;",
  "atk-s0515a1:248_0": "Mānusikaṁ dukkhanti manussesu vadhabandhanādikaṁ dukkhaṁ.",
  "atk-s0515a1:248_1": "Gabbhokkantimūlakaṁ dukkhanti “ayañhi satto mātukucchimhi nibbattamāno na uppalapadumapuṇḍarikādīsu nibbattatī”tiādinā nayena yaṁ jātidukkhaṁ vuttaṁ,",
  "atk-s0515a1:248_2": "idaṁ tāva gabbhokkantimūlakaṁ dukkhaṁ anveti.",
  "atk-s0515a1:248_3": "Gabbhe ṭhitimūlakaṁ dukkhanti yaṁ pana “so mātu sahasā upakkhalanagamananisīdanā”tiādinā nayena yaṁ tibbaṁ dukkhaṁ vuttaṁ,",
  "atk-s0515a1:248_4": "idaṁ gabbhe ṭhitimūlakaṁ dukkhaṁ anveti.",
  "atk-s0515a1:248_5": "Gabbhā vuṭṭhānamūlakaṁ dukkhanti “yaṁ panassa mūḷhagabbhāya mātuyā mittāmaccasuhajjādīhipi adassanārahe",
  "atk-s0515a1:248_6": "dukkhuppattiṭṭhāne”tiādinā nayena yaṁ dukkhaṁ vuttaṁ,",
  "atk-s0515a1:248_7": "idaṁ mātukucchito bahi nikkhantamūlakaṁ dukkhaṁ anveti.",
  "atk-s0515a1:248_8": "Tenetaṁ vuccati –",
  "atk-s0515a1:249_0": "“Yañcāpi gūthanarake viya mātugabbhe,",
  "atk-s0515a1:250_0": "Satto vasaṁ ciramato bahi nikkhamanañca;",
  "atk-s0515a1:251_0": "Pappoti dukkhamatighoramidampi natthi,",
  "atk-s0515a1:252_0": "Jātiṁ vinā itipi jāti ayañhi dukkhā.",
  "atk-s0515a1:253_0": "“Kiṁ bhāsitena bahunā nanu yaṁ kuhiñci,",
  "atk-s0515a1:254_0": "Atthīdha kiñcirapi dukkhamidaṁ kadāci;",
  "atk-s0515a1:255_0": "Nevatthi jātivirahe yadato mahesi,",
  "atk-s0515a1:256_0": "Dukkhāti sabbapaṭhamaṁ imamāha jāti”nti. ;",
  "atk-s0515a1:257_0": "Jātassūpanibandhakaṁ dukkhanti jātassa upanibandhanaṁ nhānalepanakhādanapivanādijagganadukkhaṁ anveti.",
  "atk-s0515a1:257_1": "Jātassa parādheyyakaṁ dukkhanti parassa aññassa āyattaṁ issariyadukkhaṁ anveti.",
  "atk-s0515a1:257_2": "“Sabbaṁ paravasaṁ dukkha”nti hi vuttaṁ.",
  "atk-s0515a1:257_3": "Attūpakkamaṁ dukkhanti yaṁ attanāva attānaṁ vadhentassa acelakavatādivasena ātāpanaparitāpanānuyogamanuyuttassa",
  "atk-s0515a1:257_4": "kodhavasena abhuñjantassa ubbandhantassa ca dukkhaṁ hoti,",
  "atk-s0515a1:257_5": "idaṁ attūpakkamaṁ dukkhaṁ anveti.",
  "atk-s0515a1:257_6": "Parūpakkamaṁ dukkhanti yaṁ parato vadhabandhanādīni anubhavantassa uppajjati,",
  "atk-s0515a1:257_7": "idaṁ parūpakkamaṁ dukkhaṁ anveti.",
  "atk-s0515a1:257_8": "Dukkhadukkhanti kāyikacetasikā dukkhā vedanā sabhāvato ca nāmato ca dukkhattā dukkhadukkhaṁ,",
  "atk-s0515a1:257_9": "idaṁ dukkhadukkhaṁ anveti.",
  "atk-s0515a1:257_10": "Saṅkhāradukkhanti upekkhāvedanā ceva avasesā ca tebhūmakasaṅkhārā udayabbayapīḷitattā saṅkhāradukkhaṁ,",
  "atk-s0515a1:257_11": "idaṁ saṅkhāradukkhaṁ anveti.",
  "atk-s0515a1:257_12": "Vipariṇāmadukkhanti sukhavedanā vipariṇāmadukkhassa hetuto vipariṇāmadukkhaṁ,",
  "atk-s0515a1:257_13": "idaṁ vipariṇāmadukkhaṁ anveti.",
  "atk-s0515a1:258_0": "Mātumaraṇanti mātuyā maraṇaṁ.",
  "atk-s0515a1:258_1": "Pitumaraṇanti pituno maraṇaṁ.",
  "atk-s0515a1:258_2": "Bhātumaraṇanti jeṭṭhakaniṭṭhabhātūnaṁ maraṇaṁ.",
  "atk-s0515a1:258_3": "Bhaginimaraṇanti jeṭṭhakaniṭṭhabhaginīnaṁ maraṇaṁ.",
  "atk-s0515a1:258_4": "Puttamaraṇanti puttānaṁ maraṇaṁ.",
  "atk-s0515a1:258_5": "Dhītumaraṇanti dhītūnaṁ maraṇaṁ.",
  "atk-s0515a1:258_6": "Ñātibyasanaṁ dukkhanti ñātīnaṁ byasanaṁ,",
  "atk-s0515a1:258_7": "corarogabhayādīhi ñātikkhayo,",
  "atk-s0515a1:258_8": "ñātivināsoti attho.",
  "atk-s0515a1:258_9": "Tena ñātibyasanena phuṭṭhassa ajjhotthaṭassa abhibhūtassa uppannaṁ dukkhaṁ ñātibyasanaṁ dukkhaṁ,",
  "atk-s0515a1:258_10": "taṁ ñātibyasanaṁ dukkhaṁ anveti.",
  "atk-s0515a1:258_11": "Sesesupi eseva nayo.",
  "atk-s0515a1:258_12": "Ayaṁ pana viseso –",
  "atk-s0515a1:258_13": "bhogānaṁ byasanaṁ bhogabyasanaṁ,",
  "atk-s0515a1:258_14": "rājacorādivasena bhogakkhayo,",
  "atk-s0515a1:258_15": "bhogavināsoti attho.",
  "atk-s0515a1:258_16": "Vuttanayena taṁ bhogabyasanaṁ dukkhaṁ anveti.",
  "atk-s0515a1:258_17": "Rogabyasananti rogo eva byasanaṁ rogabyasanaṁ.",
  "atk-s0515a1:258_18": "Rogo hi ārogyaṁ byasati vināsetīti byasanaṁ,",
  "atk-s0515a1:258_19": "vuttanayena taṁ rogabyasanaṁ dukkhaṁ anveti.",
  "atk-s0515a1:258_20": "Sīlabyasanaṁ dukkhanti sīlassa byasanaṁ sīlabyasanaṁ,",
  "atk-s0515a1:258_21": "dussīlyassetaṁ nāmaṁ.",
  "atk-s0515a1:258_22": "Vuttanayena taṁ sīlabyasanaṁ dukkhaṁ anveti.",
  "atk-s0515a1:258_23": "Sammādiṭṭhiṁ vināsayamānā uppannā diṭṭhiyeva byasanaṁ diṭṭhibyasanaṁ,",
  "atk-s0515a1:258_24": "vuttanayena taṁ diṭṭhibyasanaṁ dukkhaṁ anveti.",
  "atk-s0515a1:258_25": "Ettha ca purimāni dve anipphannāni,",
  "atk-s0515a1:258_26": "pacchimāni tīṇi nipphannāni tilakkhaṇāhatāni.",
  "atk-s0515a1:258_27": "Purimāni ca tīṇi neva kusalāni nākusalāni.",
  "atk-s0515a1:258_28": "Sīladiṭṭhibyasanadvayaṁ akusalaṁ.",
  "atk-s0515a1:259_0": "Yathāti opamme.",
  "atk-s0515a1:259_1": "Bhinnaṁ nāvanti sithilabandhanaṁ nāvaṁ,",
  "atk-s0515a1:259_2": "jajjarībhūtaṁ vā padarugghāṭimaṁ vā.",
  "atk-s0515a1:259_3": "Dakamesinti udakadāyiṁ udakappavesaniṁ.",
  "atk-s0515a1:259_4": "Tato tato udakaṁ anvetīti tato tato bhinnaṭṭhānato udakaṁ pavisati.",
  "atk-s0515a1:259_5": "Puratopīti nāvāya purimabhāgatopi.",
  "atk-s0515a1:259_6": "Pacchatopīti tassā pacchimabhāgatopi.",
  "atk-s0515a1:259_7": "Heṭṭhatopīti adhobhāgatopi.",
  "atk-s0515a1:259_8": "Passatopīti ubhayapassatopi.",
  "atk-s0515a1:259_9": "Yaṁ antarantarā na vuttaṁ,",
  "atk-s0515a1:259_10": "taṁ pāṭhānusārena veditabbaṁ.",
  "atk-s0515a1:260_0": "Tasmā kāyagatāsatiādibhāvanāya jantu,",
  "atk-s0515a1:260_1": "sadā sato hutvā vikkhambhanasamucchedavasena rūpādīsu vatthukāmesu sabbappakārampi kilesakāmaṁ parivajjento kāmāni parivajjeyya.",
  "atk-s0515a1:260_2": "Evaṁ te kāme pahāya tappahānakaramaggeneva catubbidhampi oghaṁ tareyya tarituṁ sakkuṇeyya.",
  "atk-s0515a1:260_3": "Tato yathā puriso garukaṁ nāvaṁ udakaṁ siñcitvā lahukāya nāvāya appakasireneva pāragū bhaveyya pāraṁ gaccheyya,",
  "atk-s0515a1:260_4": "evamevaṁ attabhāvanāvaṁ kilesūdakagarukaṁ siñcitvā lahukena attabhāvena pāragū bhaveyya.",
  "atk-s0515a1:260_5": "Sabbadhammapāraṁ nibbānaṁ gato bhaveyya,",
  "atk-s0515a1:260_6": "arahattappattiyā gaccheyya anupādisesāya nibbānadhātuyā parinibbānenāti arahattanikūṭena desanaṁ niṭṭhāpesi.",
  "atk-s0515a1:261_0": "Tasmāti yasmā jātiādikaṁ dukkhaṁ etaṁ puggalaṁ anveti, tasmā.",
  "atk-s0515a1:261_1": "Taṁkāraṇā taṁhetūtiādīsupi eseva nayo.",
  "atk-s0515a1:261_2": "Yasmā vuttappakāradukkhaṁ etaṁ anveti, taṁhetu.",
  "atk-s0515a1:261_3": "Yasmā anveti tappaccayā,",
  "atk-s0515a1:261_4": "yasmā anveti taṁnidānanti evaṁ padayojanā kātabbā.",
  "atk-s0515a1:261_5": "Hetūtiādīni kāraṇavevacanāni.",
  "atk-s0515a1:261_6": "Kāraṇañhi tena tassa phalaṁ hinoti pavattatīti hetu.",
  "atk-s0515a1:261_7": "Taṁ taṁ paṭicca phalaṁ eti pavattatīti paccayo.",
  "atk-s0515a1:261_8": "“Handa naṁ gaṇhathā”ti dassentaṁ viya attano phalaṁ nidetīti nidānaṁ.",
  "atk-s0515a1:262_0": "“Taṁkāraṇāti akāraṇanikkāraṇapaṭisedho.",
  "atk-s0515a1:262_1": "Taṁhetūti ahetumahābhūtahetupaṭisedho.",
  "atk-s0515a1:262_2": "Tappaccayāti appaccayena saddhiṁ asādhāraṇapaccayapaṭisedho.",
  "atk-s0515a1:262_3": "Taṁnidānāti anidānena saha āgamādhigamanidānapaṭisedho”ti evameke vaṇṇayanti.",
  "atk-s0515a1:262_4": "Etaṁ ādīnavaṁ sampassamānoti etaṁ vuttappakāraṁ upaddavaṁ vipassanāñāṇena sammā passamāno dakkhamāno.",
  "atk-s0515a1:263_0": "Sadāti mūlapadaṁ.",
  "atk-s0515a1:263_1": "Puna sadāti atthapadaṁ.",
  "atk-s0515a1:263_2": "Sadāti sabbadivase.",
  "atk-s0515a1:263_3": "Sabbadāti sabbasmiṁ kāle.",
  "atk-s0515a1:263_4": "Sabbakālanti pubbaṇhādisabbakālaṁ.",
  "atk-s0515a1:263_5": "Niccakālanti divase divase.",
  "atk-s0515a1:263_6": "Dhuvakālanti abbocchinnakālaṁ.",
  "atk-s0515a1:263_7": "Satatanti nirantaraṁ.",
  "atk-s0515a1:263_8": "Samitanti ekībhūtaṁ.",
  "atk-s0515a1:263_9": "Abbokiṇṇanti aññena asammissaṁ.",
  "atk-s0515a1:263_10": "Poṅkhānupoṅkhanti paṭipāṭiyā ghaṭitaṁ “poṅkhānupoṅkhaṁ avirādhitaṁ upaṭṭhātī”tiādīsu viya.",
  "atk-s0515a1:263_11": "Udakūmikajātanti nibbattaudakaūmitaraṅgaṁ viya.",
  "atk-s0515a1:263_12": "Avīcīti aviraḷaṁ.",
  "atk-s0515a1:263_13": "Santatīti anupacchinnaṁ.",
  "atk-s0515a1:263_14": "Sahitanti ghaṭitaṁ ekībhūtaṁ vā “sahitaṁ me,",
  "atk-s0515a1:263_15": "asahitaṁ te”tiādīsu viya.",
  "atk-s0515a1:263_16": "Phassitanti phusitaṁ “nivāte phusitaggale”tiādīsu viya.",
  "atk-s0515a1:263_17": "Purebhattaṁ pacchābhattanti dve padāni divākālavibhāgavasena.",
  "atk-s0515a1:263_18": "Purimaṁ yāmaṁ majjhimaṁ yāmaṁ pacchimaṁ yāmanti tīṇi rattivibhāgavasena.",
  "atk-s0515a1:263_19": "Kāḷe juṇheti aḍḍhamāsavasena. Vasse…pe…",
  "atk-s0515a1:263_20": "gimheti tīṇi utuvasena.",
  "atk-s0515a1:263_21": "Purime vayokhandhe…pe…",
  "atk-s0515a1:263_22": "pacchime vayokhandheti tīṇi vayovibhāgavasena vuttānīti ñātabbaṁ.",
  "atk-s0515a1:264_0": "Satoti catūhi kāraṇehi sato.",
  "atk-s0515a1:264_1": "“Kāye kāyānupassanāsatipaṭṭhānaṁ bhāvento sato”tiādīni “evaṁ samucchedato kāme parivajjeyyā”ti pariyosānāni vuttatthāneva.",
  "atk-s0515a1:264_2": "Api ca sattattā satoti tīsu vatthūsu sattabhāvena vā tayo kilese paṭikkamāpetuṁ sattibhāvena vā satattā sato.",
  "atk-s0515a1:264_3": "Santattāti kilesopakkilese palāpetvā ṭhānena ca ārammaṇena ca pamocetvā santattā sato.",
  "atk-s0515a1:264_4": "Samitattāti iṭṭhaphaladāyakapuññena ca aniṭṭhaphaladāyakapāpena ca samitattā sato.",
  "atk-s0515a1:264_5": "Santadhammasamannāgatoti sappurisadhamme bhajanato buddhādiariyapuggale sevanato santadhammasamannāgatattā sato.",
  "atk-s0515a1:265_0": "Vatthukāme parijānitvāti ete vuttappakāre tebhūmake vatthukāme tīraṇapariññāya jānitvā.",
  "atk-s0515a1:265_1": "Pahāyāti kilesakāme pahānapariññāya pariccajitvā.",
  "atk-s0515a1:265_2": "Pajahitvāti chaḍḍetvā.",
  "atk-s0515a1:265_3": "Kiṁ kacavaraṁ viya piṭakenāti? Na hi,",
  "atk-s0515a1:265_4": "api ca kho taṁ vinodetvā taritvā vijjhitvā nīharitvā.",
  "atk-s0515a1:265_5": "Kiṁ balibaddamiva patodenāti ? Na hi,",
  "atk-s0515a1:265_6": "atha kho taṁ byantiṁ karitvā vigatantaṁ karitvā.",
  "atk-s0515a1:265_7": "Yathāssa antopi nāvasissati,",
  "atk-s0515a1:265_8": "antamaso bhaṅgamattampi,",
  "atk-s0515a1:265_9": "tathā taṁ karitvā.",
  "atk-s0515a1:265_10": "Kathaṁ pana taṁ tathā katanti?",
  "atk-s0515a1:265_11": "Anabhāvaṁ gahetvā anu abhāvaṁ gametvā.",
  "atk-s0515a1:265_12": "Samucchedappahānena yathā samucchinnā hoti,",
  "atk-s0515a1:265_13": "tathā karitvāti vuttaṁ hoti.",
  "atk-s0515a1:265_14": "Esa nayo kāmacchandanīvaraṇādīsu.",
  "atk-s0515a1:266_0": "Kāmoghantiādīsu pañcakāmaguṇikarāgo avasīdanaṭṭhena “kāmogho”ti vuccati.",
  "atk-s0515a1:266_1": "Bhavoghoti rūpārūpabhavesu chandarāgo jhānanikanti ca.",
  "atk-s0515a1:266_2": "Diṭṭhoghoti sassatadiṭṭhādisahagatā bhave patthanāyeva,",
  "atk-s0515a1:266_3": "diṭṭhogho bhavoghe eva samodhānaṁ gacchati.",
  "atk-s0515a1:266_4": "Avijjogho catūsu saccesu aññāṇaṁ.",
  "atk-s0515a1:266_5": "Tattha kāmaguṇe assādato manasi karoto anuppanno ca kāmogho uppajjati,",
  "atk-s0515a1:266_6": "uppanno ca kāmogho saṁvaḍḍhati.",
  "atk-s0515a1:266_7": "Mahaggatadhamme assādato manasi karoto anuppanno ca bhavogho uppajjati,",
  "atk-s0515a1:266_8": "uppanno ca saṁvaḍḍhati.",
  "atk-s0515a1:266_9": "Tebhūmakadhammesu catuvipallāsapadaṭṭhānabhāvena anuppanno ca avijjogho uppajjati,",
  "atk-s0515a1:266_10": "uppanno ca saṁvaḍḍhatīti veditabbo.",
  "atk-s0515a1:266_11": "Vuttanayapaccanīkato sukkapakkho vitthāretabbo.",
  "atk-s0515a1:267_0": "Appaṇihitavimokkhaṁ paṭipanno kāmoghaṁ,",
  "atk-s0515a1:267_1": "animittavimokkhaṁ paṭipanno bhavoghaṁ,",
  "atk-s0515a1:267_2": "suññatavimokkhaṁ paṭipanno avijjoghañca tareyya.",
  "atk-s0515a1:267_3": "Paṭhamamaggavasena tareyya,",
  "atk-s0515a1:267_4": "dutiyamaggavasena uttareyya,",
  "atk-s0515a1:267_5": "tatiyamaggavasena patareyya,",
  "atk-s0515a1:267_6": "catutthamaggavasena samatikkameyya,",
  "atk-s0515a1:267_7": "phalavasena vītivatteyyāti.",
  "atk-s0515a1:267_8": "Atha vā “kāmoghavasena tareyya,",
  "atk-s0515a1:267_9": "bhavoghavasena uttareyya,",
  "atk-s0515a1:267_10": "diṭṭhoghavasena patareyya,",
  "atk-s0515a1:267_11": "avijjoghavasena samatikkameyya,",
  "atk-s0515a1:267_12": "sabboghavasena vītivatteyyā”ti evameke vaṇṇayanti.",
  "atk-s0515a1:268_0": "Garukanti na sallahukaṁ.",
  "atk-s0515a1:268_1": "Bhārikanti bhārabhaṇḍaṁ ettha ṭhapayantīti bhārikaṁ.",
  "atk-s0515a1:268_2": "Udakaṁ sitvāti udakaṁ siñcitvā.",
  "atk-s0515a1:268_3": "Osiñcitvāti atirekaṁ siñcitvā.",
  "atk-s0515a1:268_4": "Chaḍḍetvāti pātetvā.",
  "atk-s0515a1:268_5": "Lahukāyāti sallahukāya.",
  "atk-s0515a1:268_6": "Khippanti sīghaṁ.",
  "atk-s0515a1:268_7": "Lahunti taṁkhaṇaṁ.",
  "atk-s0515a1:268_8": "Appakasirenevāti nidukkheneva.",
  "atk-s0515a1:268_9": "Pāraṁ vuccati amataṁ nibbānanti sakkāyaorato pārabhūtaṁ pāraṁ.",
  "atk-s0515a1:268_10": "Taṇhāvānato nikkhantaṁ nibbānaṁ kathīyati.",
  "atk-s0515a1:268_11": "Yosoti yo eso.",
  "atk-s0515a1:268_12": "Sabbasaṅkhārasamathotiādi sabbaṁ nibbānameva.",
  "atk-s0515a1:268_13": "Yasmā hi taṁ āgamma sabbasaṅkhāravipphanditāni samanti vūpasamanti,",
  "atk-s0515a1:268_14": "tasmā “sabbasaṅkhārasamatho”ti vuccati.",
  "atk-s0515a1:268_15": "Yasmā cetaṁ āgamma sabbe upadhayo paṭinissaṭṭhā honti,",
  "atk-s0515a1:268_16": "sabbā taṇhā khīyanti,",
  "atk-s0515a1:268_17": "sabbe kilesarajjā virajjanti,",
  "atk-s0515a1:268_18": "sabbaṁ dukkhaṁ nirujjhati,",
  "atk-s0515a1:268_19": "tasmā “sabbūpadhipaṭinissaggo,",
  "atk-s0515a1:268_20": "taṇhakkhayo, virāgo,",
  "atk-s0515a1:268_21": "nirodho”ti vuccati.",
  "atk-s0515a1:268_22": "Yā panesā taṇhā bhavena bhavaṁ,",
  "atk-s0515a1:268_23": "phalena vā saddhiṁ kammaṁ vinati saṁsibbatīti katvā vānanti vuccati,",
  "atk-s0515a1:268_24": "tato nikkhantaṁ vānatoti nibbānaṁ.",
  "atk-s0515a1:268_25": "Pāraṁ gaccheyya nimittavasena ekato vuṭṭhānagotrabhuñāṇena nibbānapāraṁ pāpuṇeyya.",
  "atk-s0515a1:268_26": "Adhigaccheyya nimittapavattehi ubhatovuṭṭhānamaggañāṇena nibbānapāraṁ visesena pāpuṇeyya.",
  "atk-s0515a1:268_27": "Phuseyya nibbānārammaṇaphalacittavasena nibbānapāraṁ phuseyya.",
  "atk-s0515a1:268_28": "Sacchikareyya guṇavasena phusitvā paccavekkhaṇañāṇena nibbānapāraṁ paccakkhaṁ kareyya.",
  "atk-s0515a1:268_29": "Atha vā “paṭhamamaggena pāraṁ gaccheyya,",
  "atk-s0515a1:268_30": "dutiyena adhigaccheyya,",
  "atk-s0515a1:268_31": "tatiyena phuseyya,",
  "atk-s0515a1:268_32": "catutthena sacchi kareyyā”ti evameke vaṇṇayanti.",
  "atk-s0515a1:268_33": "Yopi pāraṁ gantukāmoti yo koci vipassanāñāṇe ṭhito puggalo nibbānapāraṁ gantukāmo,",
  "atk-s0515a1:268_34": "sopi avassaṁ tattha gamissatīti pāragū.",
  "atk-s0515a1:268_35": "Vuttañhetaṁ –",
  "atk-s0515a1:268_36": "“otiṇṇomhi jātiyā jarāya maraṇena sokehi paridevehi dukkhehi domanassehi upāyāsehī”tiādi.",
  "atk-s0515a1:268_37": "Pubbabhāge ajjhāsayavasena vipassanāyogena ca,",
  "atk-s0515a1:268_38": "sopi pāragū nāma.",
  "atk-s0515a1:268_39": "Yopi pāraṁ gacchatīti yopi maggasamaṅgī nibbānapāraṁ gacchati,",
  "atk-s0515a1:268_40": "sopi pāragū nāma.",
  "atk-s0515a1:268_41": "Yopi pāraṁ gatoti yopi maggena kiccaṁ niṭṭhāpetvā phale ṭhito nibbānapāraṅgato,",
  "atk-s0515a1:268_42": "sopi pāragū nāma.",
  "atk-s0515a1:269_0": "Taṁ jinavacanena dassetuṁ “vuttampi hetaṁ bhagavatā –",
  "atk-s0515a1:269_1": "tiṇṇo pāraṅgato thale tiṭṭhati brāhmaṇo”tiādimāha.",
  "atk-s0515a1:269_2": "Abhiññāpāragūti adhigatena ñāṇena ñātapariññāya nibbānapāraṁ gantukāmo gacchati,",
  "atk-s0515a1:269_3": "gatoti pāragū.",
  "atk-s0515a1:269_4": "Pariññāpāragūti sabbadhammānaṁ tīraṇapariññāya samatikkamitvā vuttanayena pāragū.",
  "atk-s0515a1:269_5": "Pahānapāragūti samudayapakkhikānaṁ kilesānaṁ pahānapariññāya samatikkamitvā vuttanayena pāragū.",
  "atk-s0515a1:269_6": "Yo hi sabbadhammaṁ parijānāti,",
  "atk-s0515a1:269_7": "so tīhi pariññāhi parijānāti ñātapariññāya tīraṇapariññāya pahānapariññāyāti.",
  "atk-s0515a1:269_8": "Tattha katamā ñātapariññā?",
  "atk-s0515a1:269_9": "Sabbadhammaṁ jānāti “ime ajjhattikā,",
  "atk-s0515a1:269_10": "ime bāhirā,",
  "atk-s0515a1:269_11": "idamassa lakkhaṇaṁ,",
  "atk-s0515a1:269_12": "imāni rasapaccupaṭṭhānapadaṭṭhānānī”ti,",
  "atk-s0515a1:269_13": "ayaṁ ñātapariññā.",
  "atk-s0515a1:269_14": "Katamā tīraṇapariññā?",
  "atk-s0515a1:269_15": "Evaṁ ñātaṁ katvā labbhamānavasena sabbadhammaṁ tīreti “aniccato dukkhato rogato”tiādinā,",
  "atk-s0515a1:269_16": "ayaṁ tīraṇapariññā.",
  "atk-s0515a1:269_17": "Katamā pahānapariññā?",
  "atk-s0515a1:269_18": "Evaṁ tīrayitvā aggamaggena dhammesu chandarāgaṁ pajahati,",
  "atk-s0515a1:269_19": "ayaṁ pahānapariññāti.",
  "atk-s0515a1:269_20": "Imā pariññāyo sandhāya “so abhiññāpāragū pariññāpāragū pahānapāragū”ti āha.",
  "atk-s0515a1:270_0": "Bhāvanāpāragūti bhāvanāya koṭiṁ patvā maggavasena nibbānapāraṁ gato.",
  "atk-s0515a1:270_1": "Sacchikiriyāpāragūti phalanibbānavasena sacchi kiriyāphalanibbānapāraṁ gato.",
  "atk-s0515a1:270_2": "Samāpattipāragūti aṭṭhannaṁ samāpattīnaṁ pāraṁ patto.",
  "atk-s0515a1:270_3": "Sabbadhammānanti pañcakkhandhādisabbadhammānaṁ.",
  "atk-s0515a1:270_4": "Sabbadukkhānanti jātidukkhādisabbadukkhānaṁ.",
  "atk-s0515a1:270_5": "Sabbakilesānanti kāyaduccaritādisabbakilesānaṁ.",
  "atk-s0515a1:270_6": "Ariyamaggānanti sotāpattimaggādicatunnaṁ ariyamaggānaṁ.",
  "atk-s0515a1:270_7": "Nirodhassāti nibbānassa.",
  "atk-s0515a1:270_8": "Sabbasamāpattīnanti sabbāsampi aṭṭhannaṁ rūpārūpasamāpattīnaṁ.",
  "atk-s0515a1:270_9": "Soti so ariyo.",
  "atk-s0515a1:270_10": "Vasippattoti vasībhāvappatto.",
  "atk-s0515a1:270_11": "Atha vā kantabhāvaṁ issariyabhāvaṁ nipphannabhāvaṁ patto.",
  "atk-s0515a1:270_12": "Pāramippattoti pāramīti avasānaṁ niṭṭhānaṁ,",
  "atk-s0515a1:270_13": "uttamabhāvaṁ vā taṁ patto.",
  "atk-s0515a1:270_14": "Kattha pattoti āha “ariyasmiṁ sīlasmi”ntiādi.",
  "atk-s0515a1:270_15": "Tattha ariyasmiṁ sīlasminti niddose sīlasmiṁ.",
  "atk-s0515a1:270_16": "Ariyasmiṁ samādhisminti niddose samādhismiṁ.",
  "atk-s0515a1:270_17": "Ariyāya paññāyāti niddosāya paññāya.",
  "atk-s0515a1:270_18": "Ariyāya vimuttiyāti niddosāya phalavimuttiyā.",
  "atk-s0515a1:270_19": "Purimena vācākammantājīvā gahitā,",
  "atk-s0515a1:270_20": "dutiyena vāyāmasatisamādhayo gahitā,",
  "atk-s0515a1:270_21": "tatiyena vitakkasammādiṭṭhiyo gahitā,",
  "atk-s0515a1:270_22": "catutthena taṁsampayuttā sesadhammā gahitāti veditabbā.",
  "atk-s0515a1:271_0": "Antagatoti maggena saṅkhāralokantaṁ gato.",
  "atk-s0515a1:271_1": "Antappattoti tameva lokantaṁ phalena patto.",
  "atk-s0515a1:271_2": "Koṭigatoti maggena saṅkhārakoṭiṁ gato.",
  "atk-s0515a1:271_3": "Koṭippattoti tameva koṭiṁ phalena patto.",
  "atk-s0515a1:271_4": "Pariyantagatoti maggena khandhāyatanādilokapariyantaṁ paricchedaṁ parivaṭumaṁ katvā gato.",
  "atk-s0515a1:271_5": "Pariyantappattoti tameva lokaṁ phalena pariyantaṁ katvā patto.",
  "atk-s0515a1:271_6": "Vosānagatoti maggena avasānaṁ gato.",
  "atk-s0515a1:271_7": "Vosānappattoti phalena avasānaṁ patto.",
  "atk-s0515a1:271_8": "Tāṇagatoti maggena tāyanaṁ gato.",
  "atk-s0515a1:271_9": "Tāṇappattoti phalena tāyanaṁ patto.",
  "atk-s0515a1:271_10": "Leṇagatoti maggena nilīyanaṁ gato.",
  "atk-s0515a1:271_11": "Leṇappattoti taṁ phalena nilīyanaṁ patto.",
  "atk-s0515a1:271_12": "Saraṇagatoti maggena patiṭṭhaṁ gato.",
  "atk-s0515a1:271_13": "Saraṇappattoti phalena saraṇaṁ patto.",
  "atk-s0515a1:271_14": "Abhayagatoti maggena nibbhayaṁ gato.",
  "atk-s0515a1:271_15": "Abhayappattoti phalena nibbhayaṁ nibbānaṁ patto.",
  "atk-s0515a1:271_16": "Accutagatoti cutivirahitaṁ nibbānaṁ maggena gato.",
  "atk-s0515a1:271_17": "Accutappattoti taṁ phalena patto.",
  "atk-s0515a1:271_18": "Amatagatoti maraṇarahitaṁ nibbānaṁ maggena gato.",
  "atk-s0515a1:271_19": "Amatappattoti taṁ phalena patto.",
  "atk-s0515a1:271_20": "Nibbānagatoti taṇhāvānato nikkhantaṁ nibbānaṁ maggena gato.",
  "atk-s0515a1:271_21": "Nibbānappattoti tameva phalena patto.",
  "atk-s0515a1:271_22": "Sovuṭṭhavāsoti so arahā dasasu ariyavāsesu vasi parivasi vuṭṭho vuṭṭhāti ca vuṭṭhavāso.",
  "atk-s0515a1:271_23": "Ciṇṇacaraṇoti sīlena saha aṭṭhasu samāpattīsu ciṇṇavasīti ciṇṇacaraṇo.",
  "atk-s0515a1:271_24": "Gataddhoti saṁsāraddhānaṁ atikkanto.",
  "atk-s0515a1:271_25": "Gatadisoti supinantenapi agatapubbaṁ nibbānadisaṁ gato.",
  "atk-s0515a1:271_26": "Gatakoṭikoti anupādisesanibbānakoṭiṁ gato hutvā ṭhito.",
  "atk-s0515a1:271_27": "Pālitabrahmacariyoti rakkhitabrahmacariyo.",
  "atk-s0515a1:271_28": "Uttamadiṭṭhippattoti uttamaṁ sammādiṭṭhiṁ patto.",
  "atk-s0515a1:271_29": "Paṭividdhākuppoti akuppaṁ acalanaṁ arahattaphalaṁ paṭivijjhitvā ṭhito.",
  "atk-s0515a1:271_30": "Sacchikatanirodhoti nirodhaṁ nibbānaṁ sacchikatvā ṭhito.",
  "atk-s0515a1:272_0": "Dukkhaṁ tassa pariññātanti tividhaṁ dukkhaṁ tena samatikkamitvā paricchinnaṁ.",
  "atk-s0515a1:272_1": "Abhiññeyyanti sabhāvalakkhaṇāvabodhavasena sobhanena ākārena jānitabbaṁ.",
  "atk-s0515a1:272_2": "Abhiññātanti adhikena ñāṇena ñātaṁ.",
  "atk-s0515a1:272_3": "Pariññeyyanti sāmaññalakkhaṇāvabodhavasena kiccasamāpannavasena ca byāpitvā parijānitabbaṁ.",
  "atk-s0515a1:272_4": "Pariññātanti samantato ñātaṁ.",
  "atk-s0515a1:272_5": "Bhāvetabbanti vaḍḍhetabbaṁ.",
  "atk-s0515a1:272_6": "Sacchikātabbanti paccakkhaṁ kātabbaṁ.",
  "atk-s0515a1:272_7": "Duvidhā hi sacchikiriyā paṭilābhasacchikiriyā ārammaṇasacchikiriyā cāti.",
  "atk-s0515a1:273_0": "Ukkhittapalighoti ettha palighoti vaṭṭamūlikā avijjā.",
  "atk-s0515a1:273_1": "Ayañhi dukkhipanaṭṭhena “paligho”ti vuccati.",
  "atk-s0515a1:273_2": "Tenesa tassā ukkhittattā “ukkhittapaligho”ti vutto.",
  "atk-s0515a1:273_3": "Saṁkiṇṇaparikhoti parikhā vuccati punabbhavadāyako bhavesu jāyanavasena ceva saṁsaraṇavasena ca “jātisaṁsāro”ti",
  "atk-s0515a1:273_4": "laddhanāmānaṁ punabbhavakkhandhānaṁ paccayo kammābhisaṅkhāro.",
  "atk-s0515a1:273_5": "So hi punappunaṁ uppattikaraṇavasena parikkhipitvā ṭhitattā “parikhā”ti vuccati.",
  "atk-s0515a1:273_6": "Tenesa tassā saṁkiṇṇattā vikiṇṇattā “saṁkiṇṇaparikho”ti vutto.",
  "atk-s0515a1:273_7": "Abbūḷhesikoti esikāti vaṭṭamūlikā taṇhā.",
  "atk-s0515a1:273_8": "Ayañhi gambhīrānugataṭṭhena “esikā”ti vuccati.",
  "atk-s0515a1:273_9": "Tenesa tassā abbūḷhattā luñcitvā chaḍḍitattā “abbūḷhesiko”ti vuccati.",
  "atk-s0515a1:273_10": "Niraggaḷoti aggaḷaṁ vuccanti orambhāgajanakāni kāmabhave uppattipaccayāni orambhāgiyāni.",
  "atk-s0515a1:273_11": "Etāni hi mahākavāṭaṁ viya nagaradvāraṁ cittaṁ pidahitvā ṭhitattā “aggaḷa”nti vuccanti.",
  "atk-s0515a1:273_12": "Tenesa tesaṁ niraggaḷattā bhinnattā “niraggaḷo”ti vutto.",
  "atk-s0515a1:273_13": "Ariyoti nikkileso parisuddho.",
  "atk-s0515a1:273_14": "Pannaddhajoti pātitamānaddhajo.",
  "atk-s0515a1:273_15": "Pannabhāroti khandhabhārakilesabhāraabhisaṅkhārabhārapañcakāmaguṇabhārā pannā oropitā assāti pannabhāro.",
  "atk-s0515a1:273_16": "Api ca idha mānabhārasseva oropitattā “pannabhāro”ti adhippeto.",
  "atk-s0515a1:273_17": "Visaṁyuttoti catūhi yogehi sabbakilesehi ca visaṁyutto.",
  "atk-s0515a1:273_18": "Idha pana mānayogeneva visaṁyuttattā “visaṁyutto”ti adhippeto.",
  "atk-s0515a1:274_0": "Ettāvatā therena maggena kilese khepetvā nirodhasayanavaragatassa khīṇāsavassa nibbānārammaṇaṁ phalasamāpattiṁ appetvā viharaṇakālo dassito.",
  "atk-s0515a1:274_1": "Yathā hi dve nagarāni ekaṁ coranagaraṁ,",
  "atk-s0515a1:274_2": "ekaṁ khemanagaraṁ.",
  "atk-s0515a1:274_3": "Atha ekassa mahāyodhassa evaṁ icchā uppajjeyya “yāvimaṁ coranagaraṁ tiṭṭhati,",
  "atk-s0515a1:274_4": "tāva khemanagaraṁ bhayato na muccati.",
  "atk-s0515a1:274_5": "Coranagaraṁ anagaraṁ karissāmī”ti sannāhaṁ katvā khaggaṁ gahetvā coranagaraṁ upasaṅkamitvā nagaradvāre",
  "atk-s0515a1:274_6": "ussāpite esikatthambhe khaggena chinditvā saddhiṁ dvārabāhāhi kavāṭaṁ bhinditvā palighaṁ ukkhipitvā pākāraṁ",
  "atk-s0515a1:274_7": "bhindanto parikhaṁ saṁkiritvā nagarasobhanatthāya ussāpite dhaje pātetvā nagaraṁ agginā jhāpetvā khemanagaraṁ",
  "atk-s0515a1:274_8": "pavisitvā uparipāsādamāruyha ñātigaṇaparivuto surasabhojanaṁ bhuñjeyya.",
  "atk-s0515a1:274_9": "Evaṁ coranagaraṁ viya sakkāyo,",
  "atk-s0515a1:274_10": "khemanagaraṁ viya nibbānaṁ,",
  "atk-s0515a1:274_11": "mahāyodho viya yogāvacaro.",
  "atk-s0515a1:274_12": "Tassevaṁ hoti “yāva sakkāyavaṭṭaṁ vaṭṭati,",
  "atk-s0515a1:274_13": "tāva dvattiṁsakammakāraṇehi aṭṭhanavutirogehi pañcavīsatimahabbhayehi ca parimuccanaṁ natthī”ti.",
  "atk-s0515a1:274_14": "So mahāyodho viya sannāhaṁ sīlasannāhaṁ katvā paññātiṇhakhaggaṁ gahetvā khaggena esikatthambhe viya arahattamaggena taṇhesikaṁ chinditvā,",
  "atk-s0515a1:274_15": "so yodho sadvārabāhakaṁ nagarakavāṭaṁ viya pañcorambhāgiyasaṁyojanaggaḷaṁ ugghoṭetvā,",
  "atk-s0515a1:274_16": "so yodho palighaṁ viya avijjāpalighaṁ ukkhipitvā,",
  "atk-s0515a1:274_17": "so yodho pākāraṁ bhindanto parikhaṁ viya kammābhisaṅkhārapākāraṁ bhindanto jātisaṁsāraparikhaṁ saṁkiritvā,",
  "atk-s0515a1:274_18": "so yodho nagarasobhanatthāya ussāpite dhaje viya mānaddhaje pātetvā sakkāyanagaraṁ jhāpetvā,",
  "atk-s0515a1:274_19": "so yodho khemanagaraṁ pavisitvā uparipāsāde surasabhojanaṁ bhuñjanto viya nibbānanagaraṁ pavisitvā amatanirodhārammaṇaṁ",
  "atk-s0515a1:274_20": "phalasamāpattisukhaṁ anubhavamāno kālaṁ vītināmeti.",
  "atk-s0515a1:274_21": "Vuttañhetaṁ bhagavatā –",
  "atk-s0515a1:275_0": "“Kathañca,",
  "atk-s0515a1:275_1": "bhikkhave,",
  "atk-s0515a1:275_2": "bhikkhu ukkhittapaligho hoti? Idha,",
  "atk-s0515a1:275_3": "bhikkhave,",
  "atk-s0515a1:275_4": "bhikkhuno avijjā pahīnā hoti ucchinnamūlā tālāvatthukatā anabhāvaṁkatā āyatiṁ anuppādadhammā. Evaṁ kho,",
  "atk-s0515a1:275_5": "bhikkhave,",
  "atk-s0515a1:275_6": "bhikkhu ukkhittapaligho hoti.",
  "atk-s0515a1:276_0": "“Kathañca,",
  "atk-s0515a1:276_1": "bhikkhave,",
  "atk-s0515a1:276_2": "bhikkhu saṁkiṇṇaparikho hoti? Idha,",
  "atk-s0515a1:276_3": "bhikkhave,",
  "atk-s0515a1:276_4": "bhikkhuno ponobhaviko jātisaṁsāro pahīno hoti…pe… evaṁ kho,",
  "atk-s0515a1:276_5": "bhikkhave,",
  "atk-s0515a1:276_6": "bhikkhu saṁkiṇṇaparikho hoti.",
  "atk-s0515a1:277_0": "“Kathañca,",
  "atk-s0515a1:277_1": "bhikkhave,",
  "atk-s0515a1:277_2": "bhikkhu abbūḷhesiko hoti? Idha,",
  "atk-s0515a1:277_3": "bhikkhave,",
  "atk-s0515a1:277_4": "bhikkhuno taṇhā pahīnā hoti…pe… evaṁ kho,",
  "atk-s0515a1:277_5": "bhikkhave,",
  "atk-s0515a1:277_6": "bhikkhu abbūḷhesiko hoti.",
  "atk-s0515a1:278_0": "“Kathañca,",
  "atk-s0515a1:278_1": "bhikkhave,",
  "atk-s0515a1:278_2": "bhikkhu niraggaḷo hoti? Idha,",
  "atk-s0515a1:278_3": "bhikkhave,",
  "atk-s0515a1:278_4": "bhikkhuno pañcorambhāgiyāni saṁyojanāni pahīnāni honti…pe… evaṁ kho,",
  "atk-s0515a1:278_5": "bhikkhave,",
  "atk-s0515a1:278_6": "bhikkhu niraggaḷo hoti.",
  "atk-s0515a1:279_0": "“Kathañca,",
  "atk-s0515a1:279_1": "bhikkhave,",
  "atk-s0515a1:279_2": "bhikkhu ariyo pannaddhajo pannabhāro visaṁyutto hoti? Idha,",
  "atk-s0515a1:279_3": "bhikkhave,",
  "atk-s0515a1:279_4": "bhikkhuno asmimāno pahīno hoti ucchinnamūlo tālāvatthukato anabhāvaṁkato āyatiṁ anuppādadhammo. Evaṁ kho,",
  "atk-s0515a1:279_5": "bhikkhave,",
  "atk-s0515a1:279_6": "bhikkhu ariyo pannaddhajo pannabhāro visaṁyutto hoti.",
  "atk-s0515a1:280_0": "“Evaṁ vimuttacittaṁ kho,",
  "atk-s0515a1:280_1": "bhikkhave,",
  "atk-s0515a1:280_2": "bhikkhuṁ saindā devā sabrahmakā sapajāpatikā anvesaṁ nādhigacchanti ‘idaṁnissitaṁ tathāgatassa viññāṇa”’nti.",
  "atk-s0515a1:281_0": "Pañcaṅgavippahīnoti kāmacchandādipañcaṅgāni vividhehi upāyehi pajahitvā ṭhito. Vuttañhetaṁ –",
  "atk-s0515a1:282_0": "“Kathañcāvuso,",
  "atk-s0515a1:282_1": "bhikkhu pañcaṅgavippahīno hoti? Idhāvuso,",
  "atk-s0515a1:282_2": "bhikkhuno kāmacchando pahīno hoti,",
  "atk-s0515a1:282_3": "byāpādo pahīno hoti,",
  "atk-s0515a1:282_4": "thinamiddhaṁ pahīnaṁ hoti,",
  "atk-s0515a1:282_5": "uddhaccakukkuccaṁ pahīnaṁ hoti,",
  "atk-s0515a1:282_6": "vicikicchā pahīnā hoti. Evaṁ kho, āvuso,",
  "atk-s0515a1:282_7": "bhikkhu pañcaṅgavippahīno hotī”ti.",
  "atk-s0515a1:283_0": "Chaḷaṅgasamannāgatoti channaṁ aṅgānaṁ pūretvā chasu dvāresu rūpādiārammaṇe paṭighānunayaṁ vajjetvā upekkhāvasena",
  "atk-s0515a1:283_1": "sato sampajāno hutvā viharaṇavasena chaḷaṅgāni pūretvā paripuṇṇaṁ katvā ṭhitattā “chaḷaṅgasamannāgato”ti vutto.",
  "atk-s0515a1:283_2": "Vuttañhetaṁ –",
  "atk-s0515a1:284_0": "“Kathañcāvuso,",
  "atk-s0515a1:284_1": "bhikkhu chaḷaṅgasamannāgato hoti? Idhāvuso,",
  "atk-s0515a1:284_2": "bhikkhu cakkhunā rūpaṁ disvā neva sumano hoti na dummano,",
  "atk-s0515a1:284_3": "upekkhako viharati sato sampajāno.",
  "atk-s0515a1:284_4": "Sotena saddaṁ sutvā…pe…",
  "atk-s0515a1:284_5": "ghānena gandhaṁ ghāyitvā,",
  "atk-s0515a1:284_6": "jivhāya rasaṁ sāyitvā,",
  "atk-s0515a1:284_7": "kāyena phoṭṭhabbaṁ phusitvā,",
  "atk-s0515a1:284_8": "manasā dhammaṁ viññāya neva sumano hoti na dummano,",
  "atk-s0515a1:284_9": "upekkhako viharati sato sampajāno. Evaṁ kho, āvuso,",
  "atk-s0515a1:284_10": "bhikkhu chaḷaṅgasamannāgato hotī”ti.",
  "atk-s0515a1:285_0": "Ekārakkhoti satiārakkhena eko uttamo ārakkho assāti ekārakkho. Vuttañhetaṁ –",
  "atk-s0515a1:286_0": "“Kathañcāvuso,",
  "atk-s0515a1:286_1": "bhikkhu ekārakkho hoti? Idhāvuso,",
  "atk-s0515a1:286_2": "bhikkhu satārakkhena cetasā samannāgato viharati. Evaṁ kho, āvuso,",
  "atk-s0515a1:286_3": "bhikkhu ekārakkho hotī”ti.",
  "atk-s0515a1:287_0": "Caturāpassenoti paññāya paṭisevanaparivajjanavinodanapajahanānaṁ vasena catunnaṁ apassayānaṁ ito cito ca aparivattamānānaṁ vasena caturāpasseno,",
  "atk-s0515a1:287_1": "tesaṁ pāpuṇitvā ṭhito.",
  "atk-s0515a1:287_2": "Vuttañhetaṁ –",
  "atk-s0515a1:288_0": "“Kathañcāvuso,",
  "atk-s0515a1:288_1": "bhikkhu caturāpasseno hoti? Idhāvuso,",
  "atk-s0515a1:288_2": "bhikkhu saṅkhāyekaṁ paṭisevati,",
  "atk-s0515a1:288_3": "saṅkhāyekaṁ parivajjeti.",
  "atk-s0515a1:288_4": "Saṅkhāyekaṁ vinodeti,",
  "atk-s0515a1:288_5": "saṅkhāyekaṁ pajahatī”tiādinā nayena vitthāretabbaṁ.",
  "atk-s0515a1:289_0": "Paṇunnapaccekasaccoti “idameva dassanaṁ saccaṁ,",
  "atk-s0515a1:289_1": "idameva sacca”nti evaṁ pāṭiekkaṁ gahitattā paccekasaṅkhātāni diṭṭhisaccāni paṇunnāni nihaṭāni pahīnāni assāti paṇunnapaccekasacco.",
  "atk-s0515a1:290_0": "Samavayasaṭṭhesanoti ettha avayāti anūnā.",
  "atk-s0515a1:290_1": "Saṭṭhāti vissaṭṭhā.",
  "atk-s0515a1:290_2": "Sammā avayā saṭṭhā esanā assāti samavayasaṭṭhesano.",
  "atk-s0515a1:290_3": "Sammā vissaṭṭhasabbaesanoti attho.",
  "atk-s0515a1:290_4": "Kevalīti paripuṇṇo.",
  "atk-s0515a1:290_5": "Vusitavāti vusitabrahmacariyo,",
  "atk-s0515a1:290_6": "garusaṁvāse ariyamaggepi dasasu ariyavāsesupi vusitavanto.",
  "atk-s0515a1:290_7": "Uttamapurisoti khīṇakilesattā visesapuriso ājaññapuriso.",
  "atk-s0515a1:290_8": "Paramapurisoti uttamapuriso,",
  "atk-s0515a1:290_9": "paramaṁ vā paṭilābhaṁ pattattā uttamaṁ pattabbaṁ arahattapaṭilābhaṁ patto anuttarapuññakkhettabhūto uttamapuriso,",
  "atk-s0515a1:290_10": "tenevatthena paramapuriso.",
  "atk-s0515a1:290_11": "Anuttaraṁ samāpattiṁ samāpajjituṁ amataṁ paṭilābhaṁ pattattā paramapattippatto.",
  "atk-s0515a1:290_12": "Atha vā “gharāvāse ādīnavaṁ sañjānitvā sāsanapavisanavasena uttamapuriso.",
  "atk-s0515a1:290_13": "Attabhāve ādīnavaṁ sañjānitvā vipassanāpavisanavasena paramapuriso.",
  "atk-s0515a1:290_14": "Kilese ādīnavaṁ sañjānitvā ariyabhūmantaraṁ paviṭṭho paramapattippattoti evameke vaṇṇayanti.",
  "atk-s0515a1:291_0": "Nevācinatīti kusalākusalānaṁ pahīnattā tesaṁ vipākaṁ na vaḍḍheti.",
  "atk-s0515a1:291_1": "Nāpacinatīti phale ṭhitattā na viddhaṁseti.",
  "atk-s0515a1:291_2": "Apacinitvā ṭhitoti paṭippassaddhipahāne ṭhitattā kilese viddhaṁsetvā ṭhito.",
  "atk-s0515a1:291_3": "Ito paraṁ tīhipi padehi maggaphalavaseneva yojetabbaṁ.",
  "atk-s0515a1:291_4": "Neva pajahatīti pahātabbābhāvena kilese na pajahati.",
  "atk-s0515a1:291_5": "Na upādiyatīti taṇhāmānadiṭṭhīhi gahetabbābhāvato tehi na gaṇhāti.",
  "atk-s0515a1:291_6": "Pajahitvā ṭhitoti cajitvā ṭhito.",
  "atk-s0515a1:291_7": "Neva saṁsibbatīti taṇhāvasena neva saṁsibbati.",
  "atk-s0515a1:291_8": "Na ussinetīti mānavasena na ukkaṁsati.",
  "atk-s0515a1:291_9": "Visinitvā ṭhitoti taṇhāsaṁsīvanaṁ akatvā ṭhitoti evameke vaṇṇayanti.",
  "atk-s0515a1:291_10": "Neva vidhūpetīti kilesaggiṁ na nibbāpeti.",
  "atk-s0515a1:291_11": "Na sandhūpetīti kilesaggiṁ na jālāpeti.",
  "atk-s0515a1:291_12": "Vidhūpetvā ṭhitoti taṁ nibbāpetvā ṭhito.",
  "atk-s0515a1:292_0": "Asekkhenasīlakkhandhenāti sikkhitabbābhāvena asekkhena vācākammantājīvasīlakkhandhena sīlarāsinā samannāgatattā ṭhito,",
  "atk-s0515a1:292_1": "aparihīnabhāvena ṭhito.",
  "atk-s0515a1:292_2": "Samādhikkhandhenāti vāyāmasatīhi sampayuttena samādhinā.",
  "atk-s0515a1:292_3": "Vimuttikkhandhenāti phalavimuttisampayuttakkhandhena.",
  "atk-s0515a1:292_4": "Vimuttiñāṇadassanakkhandhenāti paccavekkhaṇañāṇena.",
  "atk-s0515a1:292_5": "Saccaṁ sampaṭipādiyitvāti catuariyasaccaṁ sabhāvavasena sakasantāne sampādiyitvā paṭivijjhitvā ṭhito.",
  "atk-s0515a1:292_6": "Ejaṁ samatikkamitvāti kampanataṇhaṁ atikkamitvā.",
  "atk-s0515a1:292_7": "Kilesagginti rāgādikilesaggiṁ.",
  "atk-s0515a1:292_8": "Pariyādiyitvāti khepetvā nibbāpetvā.",
  "atk-s0515a1:292_9": "Aparigamanatāyāti saṁsāre agamanabhāvena punāgamanābhāvenāti attho.",
  "atk-s0515a1:292_10": "Kaṭaṁ samādāyāti jayaggāhaṁ gahetvā.",
  "atk-s0515a1:292_11": "Muttipaṭisevanatāyāti sabbakilesehi muccitvā rūpādiārammaṇasevanavasena.",
  "atk-s0515a1:292_12": "Atha vā sabbakilesehi muttaphalasamāpattisevanavasena.",
  "atk-s0515a1:292_13": "Mettāya pārisuddhiyāti upakkilesamuttāya parisuddhabhāve ṭhitāya mettāya ṭhito.",
  "atk-s0515a1:292_14": "Karuṇādīsupi eseva nayo.",
  "atk-s0515a1:293_0": "Accantapārisuddhiyāti atikkantaparisuddhabhāvena parisuddhiyā antaṁ pāpuṇitvā ṭhito.",
  "atk-s0515a1:293_1": "Atammayatāyāti taṇhādiṭṭhimānā “tammayā”ti vuccanti.",
  "atk-s0515a1:293_2": "Tesaṁ abhāvo atammayatā,",
  "atk-s0515a1:293_3": "tāya taṇhādiṭṭhimānavirahitatāya ṭhito.",
  "atk-s0515a1:293_4": "Vuttañhetaṁ –",
  "atk-s0515a1:294_0": "“So tādiso lokavidū sumedho,",
  "atk-s0515a1:294_1": "sabbesu dhammesu atammayo munī”ti.",
  "atk-s0515a1:294_2": "Etthāpi taṇhāmānadiṭṭhivirahitoti attho.",
  "atk-s0515a1:294_3": "Vimuttattāti sabbakilesehi muttabhāvena.",
  "atk-s0515a1:294_4": "Santussitattāti yathālābhayathābalayathāsāruppasantosavasena santuṭṭhabhāvena ṭhito.",
  "atk-s0515a1:295_0": "Khandhapariyanteti ekacatupañcakkhandhānaṁ tīhi pariññaggīhi jhāpetvā ante avasāne ṭhito,",
  "atk-s0515a1:295_1": "natthi etassa antoti vā pariyantaṁ,",
  "atk-s0515a1:295_2": "tasmiṁ pariyante.",
  "atk-s0515a1:295_3": "Dhātupariyantādīsupi eseva nayo.",
  "atk-s0515a1:295_4": "Ayaṁ pana viseso –",
  "atk-s0515a1:295_5": "dhātupariyanteti aṭṭhārasannaṁ dhātūnaṁ pariyante.",
  "atk-s0515a1:295_6": "Āyatanapariyanteti dvādasannaṁ āyatanānaṁ.",
  "atk-s0515a1:295_7": "Gatipariyanteti nirayādipañcannaṁ gatīnaṁ.",
  "atk-s0515a1:295_8": "Upapattipariyanteti sugatiduggatīsu nibbattiyā.",
  "atk-s0515a1:295_9": "Paṭisandhipariyanteti kāmarūpārūpabhavesu paṭisandhiyā.",
  "atk-s0515a1:295_10": "Bhavapariyanteti ekavokāracatupañcasaññāasaññānevasaññānāsaññākāmarūpaarūpabhavānaṁ.",
  "atk-s0515a1:295_11": "Saṁsārapariyanteti khandhadhātuāyatanānaṁ abbocchinnapavattiyā.",
  "atk-s0515a1:295_12": "Vaṭṭapariyanteti kammavipākakilesavaṭṭānaṁ pariyante.",
  "atk-s0515a1:295_13": "Antime bhaveti avasāne upapattibhave.",
  "atk-s0515a1:295_14": "Antime samussaye ṭhitoti avasāne samussaye sarīre ṭhito.",
  "atk-s0515a1:295_15": "Antimadehadharoti antimaṁ avasānadehaṁ sarīraṁ dhāretīti antimadehadharo.",
  "atk-s0515a1:295_16": "Arahāti ārakattā arīnaṁ,",
  "atk-s0515a1:295_17": "arānañca hatattā,",
  "atk-s0515a1:295_18": "paccayādīnaṁ arahattā,",
  "atk-s0515a1:295_19": "pāpakaraṇe rahābhāvā arahā.",
  "atk-s0515a1:296_0": "Tassāyaṁ pacchimakoti tassa khīṇāsavassa ayaṁ samussayo attabhāvo avasāno.",
  "atk-s0515a1:296_1": "Carimoti appo mando carimo ālopo,",
  "atk-s0515a1:296_2": "carimaṁ kabaḷaṁ viya.",
  "atk-s0515a1:296_3": "Puna paṭisandhiyā natthibhāvaṁ sandhāya “jātimaraṇasaṁsāro,",
  "atk-s0515a1:296_4": "natthi tassa punabbhavo”ti āha.",
  "atk-s0515a1:296_5": "Jananaṁ jāti,",
  "atk-s0515a1:296_6": "maranti tenāti maraṇaṁ,",
  "atk-s0515a1:296_7": "khandhādīnaṁ abbocchinnā saṁsārapavatti ca tassa khīṇāsavassa puna natthīti vuttaṁ gāthaṁ nigamento āha tenāha bhagavā –",
  "atk-s0515a1:297_0": "“Tasmā jantu…pe… nāvaṁ sitvāva pāragū”ti.",
  "atk-s0515a1:298_0": "Imasmiṁ sutte yaṁ antarantarā na vuttaṁ, taṁ pāṭhānusārena gahetabbaṁ.",
  "atk-s0515a1:299_0": "Saddhammappajjotikāya mahāniddesaṭṭhakathāya",
  "atk-s0515a1:300_0": "Kāmasuttaniddesavaṇṇanā niṭṭhitā."
}