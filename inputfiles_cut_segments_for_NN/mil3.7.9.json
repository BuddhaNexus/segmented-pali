{
  "mil3.7.9:0.1_0": "Milindapañha",
  "mil3.7.9:0.2_0": "Arūpadhammavavatthānavagga",
  "mil3.7.9:0.3_0": "9. Uttarakurukādigamanapañha",
  "mil3.7.9:1.1_0": "Rājā āha—",
  "mil3.7.9:1.2_0": "“bhante nāgasena, atthi koci,",
  "mil3.7.9:1.2_1": "yo iminā sarīrena uttarakuruṁ vā gaccheyya, brahmalokaṁ vā, aññaṁ vā pana dīpan”ti?",
  "mil3.7.9:1.3_0": "“Atthi, mahārāja,",
  "mil3.7.9:1.3_1": "yo iminā cātummahābhūtikena kāyena uttarakuruṁ vā gaccheyya, brahmalokaṁ vā, aññaṁ vā pana dīpan”ti.",
  "mil3.7.9:2.1_0": "“Kathaṁ, bhante nāgasena,",
  "mil3.7.9:2.1_1": "iminā cātummahābhūtikena kāyena uttarakuruṁ vā gaccheyya, brahmalokaṁ vā, aññaṁ vā pana dīpan”ti?",
  "mil3.7.9:2.2_0": "“Abhijānāsi nu tvaṁ, mahārāja,",
  "mil3.7.9:2.2_1": "imissā pathaviyā vidatthiṁ vā ratanaṁ vā laṅghitā”ti?",
  "mil3.7.9:2.3_0": "“Āma, bhante, abhijānāmi ‘ahaṁ, bhante nāgasena,",
  "mil3.7.9:2.3_1": "aṭṭhapi rataniyo laṅghemī’”ti.",
  "mil3.7.9:2.4_0": "“Kathaṁ tvaṁ, mahārāja, aṭṭhapi rataniyo laṅghesī”ti?",
  "mil3.7.9:2.5_0": "“Ahañhi, bhante,",
  "mil3.7.9:2.5_1": "cittaṁ uppādemi ‘ettha nipatissāmī’ti saha cittuppādena kāyo me lahuko hotī”ti.",
  "mil3.7.9:2.6_0": "“Evameva kho, mahārāja,",
  "mil3.7.9:2.6_1": "iddhimā bhikkhu cetovasippatto kāyaṁ citte samāropetvā cittavasena vehāsaṁ gacchatī”ti.",
  "mil3.7.9:3.1_0": "“Kallosi, bhante nāgasenā”ti.",
  "mil3.7.9:4.1_0": "Uttarakurukādigamanapañho navamo."
}