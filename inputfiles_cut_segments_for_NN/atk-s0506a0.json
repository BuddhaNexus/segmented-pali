{
  "atk-s0506a0:0_0": " Namo tassa bhagavato arahato sammāsambuddhassa",
  "atk-s0506a0:1_0": "Khuddakanikāye",
  "atk-s0506a0:2_0": "Vimānavatthu-aṭṭhakathā",
  "atk-s0506a0:3_0": "Ganthārambhakathā",
  "atk-s0506a0:4_0": "Mahākāruṇikaṁ nāthaṁ, ñeyyasāgarapāraguṁ;",
  "atk-s0506a0:5_0": "Vande nipuṇagambhīra-vicitranayadesanaṁ.",
  "atk-s0506a0:6_0": "Vijjācaraṇasampannā, yena niyyanti lokato;",
  "atk-s0506a0:7_0": "Vande tamuttamaṁ dhammaṁ, sammāsambuddhapūjitaṁ.",
  "atk-s0506a0:8_0": "Sīlādiguṇasampanno, ṭhito maggaphalesu yo;",
  "atk-s0506a0:9_0": "Vande ariyasaṅghaṁ taṁ, puññakkhettaṁ anuttaraṁ.",
  "atk-s0506a0:10_0": "Vandanājanitaṁ puññaṁ, iti yaṁ ratanattaye;",
  "atk-s0506a0:11_0": "Hatantarāyo sabbattha, hutvāhaṁ tassa tejasā.",
  "atk-s0506a0:12_0": "Devatāhi kataṁ puññaṁ, yaṁ yaṁ purimajātisu;",
  "atk-s0506a0:13_0": "Tassa tassa vimānādi-phalasampattibhedato.",
  "atk-s0506a0:14_0": "Pucchāvasena yā tāsaṁ, vissajjanavasena ca;",
  "atk-s0506a0:15_0": "Pavattā desanā kamma-phalapaccakkhakārinī.",
  "atk-s0506a0:16_0": "Vimānavatthu icceva, nāmena vasino pure;",
  "atk-s0506a0:17_0": "Yaṁ khuddakanikāyasmiṁ, saṅgāyiṁsu mahesayo.",
  "atk-s0506a0:18_0": "Tassāhamavalambitvā, porāṇaṭṭhakathānayaṁ;",
  "atk-s0506a0:19_0": "Tattha tattha nidānāni, vibhāvento visesato.",
  "atk-s0506a0:20_0": "Suvisuddhaṁ asaṁkiṇṇaṁ, nipuṇatthavinicchayaṁ;",
  "atk-s0506a0:21_0": "Mahāvihāravāsīnaṁ, samayaṁ avilomayaṁ.",
  "atk-s0506a0:22_0": "Yathābalaṁ karissāmi, atthasaṁvaṇṇanaṁ subhaṁ;",
  "atk-s0506a0:23_0": "Sakkaccaṁ bhāsato taṁ me, nisāmayatha sādhavoti.",
  "atk-s0506a0:24_0": "Tattha vimānānīti visiṭṭhamānāni devatānaṁ kīḷānivāsaṭṭhānāni.",
  "atk-s0506a0:24_1": "Tāni hi tāsaṁ sucaritakammānubhāvanibbattāni yojanikadviyojanikādipamāṇavisesayuttatāya ,",
  "atk-s0506a0:24_2": "nānāratanasamujjalāni vicittavaṇṇasaṇṭhānāni sobhātisayayogena visesato mānanīyatāya ca ‘‘vimānānī’’ti vuccanti.",
  "atk-s0506a0:24_3": "Vimānānaṁ vatthu kāraṇaṁ etissāti vimānavatthu,",
  "atk-s0506a0:24_4": "‘‘pīṭhaṁ te sovaṇṇamaya’’ntiādinayappavattā desanā.",
  "atk-s0506a0:24_5": "Nidassanamattañcetaṁ tāsaṁ devatānaṁ rūpabhogaparivārādisampattiyo taṁnibbattakakammañca nissāya imissā desanāya pavattattā.",
  "atk-s0506a0:24_6": "Vipākamukhena vā kammantaramānassa kāraṇabhāvato vimānavatthūti veditabbaṁ.",
  "atk-s0506a0:25_0": "Tayidaṁ kena bhāsitaṁ,",
  "atk-s0506a0:25_1": "kattha bhāsitaṁ,",
  "atk-s0506a0:25_2": "kadā bhāsitaṁ,",
  "atk-s0506a0:25_3": "kasmā ca bhāsitanti? Vuccate –",
  "atk-s0506a0:25_4": "idañhi vimānavatthu duvidhena pavattaṁ –",
  "atk-s0506a0:25_5": "pucchāvasena vissajjanavasena ca.",
  "atk-s0506a0:25_6": "Tattha vissajjanagāthā tāhi tāhi devatāhi bhāsitā,",
  "atk-s0506a0:25_7": "pucchāgāthā pana kāci bhagavatā bhāsitā,",
  "atk-s0506a0:25_8": "kāci sakkādīhi,",
  "atk-s0506a0:25_9": "kāci sāvakehi therehi.",
  "atk-s0506a0:25_10": "Tatthāpi yebhuyyena yo so kappānaṁ satasahassādhikaṁ ekaṁ asaṅkhyeyyaṁ buddhassa bhagavato aggasāvakabhāvāya",
  "atk-s0506a0:25_11": "puññañāṇasambhāre sambharanto anukkamena sāvakapāramiyo pūretvā,",
  "atk-s0506a0:25_12": "chaḷabhiññācatupaṭisambhidādiguṇavisesaparivārassa,",
  "atk-s0506a0:25_13": "sakalassa sāvakapāramiñāṇassa matthakaṁ patto dutiye aggasāvakaṭṭhāne ṭhito iddhimantesu ca bhagavatā etadagge ṭhapito āyasmā mahāmoggallāno,",
  "atk-s0506a0:25_14": "tena bhāsitā.",
  "atk-s0506a0:26_0": "Bhāsantena ca paṭhamaṁ tāva lokahitāya devacārikaṁ carantena devaloke devatānaṁ pucchāvasena puna tato",
  "atk-s0506a0:26_1": "manussalokaṁ āgantvā manussānaṁ puññaphalassa paccakkhakaraṇatthaṁ pucchaṁ vissajjanañca ekajjhaṁ katvā",
  "atk-s0506a0:26_2": "bhagavato pavedetvā bhikkhūnaṁ bhāsitā,",
  "atk-s0506a0:26_3": "sakkena pucchāvasena,",
  "atk-s0506a0:26_4": "devatāhi tassa vissajjanavasena bhāsitāpi mahāmoggallānattherassa bhāsitā eva.",
  "atk-s0506a0:26_5": "Evaṁ bhagavatā therehi ca devatāhi ca pucchāvasena,",
  "atk-s0506a0:26_6": "devatāhi tassā vissajjanavasena ca tattha tattha bhāsitā pacchā dhammavinayaṁ saṅgāyantehi dhammasaṅgāhakehi",
  "atk-s0506a0:26_7": "ekato katvā ‘‘vimānavatthu’’icceva saṅgahaṁ āropitā.",
  "atk-s0506a0:26_8": "Ayaṁ tāvettha ‘‘kena bhāsita’’ntiādīnaṁ padānaṁ saṅkhepato sādhāraṇato ca vissajjanā.",
  "atk-s0506a0:27_0": "Vitthārato pana ‘‘kena bhāsita’’nti padassa anomadassissa bhagavato pādamūle katapaṇidhānato paṭṭhāya mahātherassa āgamanīyapaṭipadā kathetabbā,",
  "atk-s0506a0:27_1": "sā pana āgamaṭṭhakathāsu tattha tattha vitthāritāti tattha āgatanayeneva veditabbā.",
  "atk-s0506a0:27_2": "Asādhāraṇato ‘‘kattha bhāsita’’ntiādīnaṁ padānaṁ vissajjanā tassa tassa vimānassa atthavaṇṇanānayeneva āgamissati.",
  "atk-s0506a0:28_0": "Apare pana bhaṇanti –",
  "atk-s0506a0:28_1": "ekadivasaṁ āyasmato mahāmoggallānassa rahogatassa paṭisallīnassa evaṁ cetaso parivitakko udapādi ‘‘etarahi",
  "atk-s0506a0:28_2": "kho manussā asatipi vatthusampattiyā khettasampattiyā attano ca cittapasādasampattiyā tāni tāni puññāni",
  "atk-s0506a0:28_3": "katvā devaloke nibbattā uḷārasampattiṁ paccanubhonti,",
  "atk-s0506a0:28_4": "yaṁnūnāhaṁ devacārikaṁ caranto tā devatā kāyasakkhiṁ katvā tāhi yathūpacitaṁ puññaṁ yathādhigatañca puññaphalaṁ",
  "atk-s0506a0:28_5": "kathāpetvā tamatthaṁ bhagavato āroceyyaṁ.",
  "atk-s0506a0:28_6": "Evaṁ me satthā gaganatale puṇṇacandaṁ uṭṭhāpento viya manussānaṁ kammaphalaṁ paccakkhato dassento appakānampi",
  "atk-s0506a0:28_7": "kārānaṁ āyatanagatāya saddhāya vasena uḷāraphalataṁ vibhāvento taṁ taṁ vimānavatthuṁ aṭṭhuppattiṁ katvā",
  "atk-s0506a0:28_8": "mahatiṁ dhammadesanaṁ pavattessati,",
  "atk-s0506a0:28_9": "sā hoti bahujanassa atthāya hitāya sukhāya devamanussāna’’nti .",
  "atk-s0506a0:28_10": "So āsanā vuṭṭhahitvā rattadupaṭṭaṁ nivāsetvā aparaṁ rattadupaṭṭaṁ ekaṁsaṁ katvā samantato jātihiṅgulikadhārā",
  "atk-s0506a0:28_11": "vijjulatā viya sañjhāpabhānurañjito viya ca jaṅgamo añjanagirisikharo,",
  "atk-s0506a0:28_12": "bhagavantaṁ upasaṅkamitvā abhivādetvā ekamantaṁ nisinno attano adhippāyaṁ ārocetvā bhagavatā anuññāto",
  "atk-s0506a0:28_13": "uṭṭhāyāsanā bhagavantaṁ abhivādetvā padakkhiṇaṁ katvā abhiññāpādakaṁ catutthajjhānaṁ samāpajjitvā,",
  "atk-s0506a0:28_14": "tato vuṭṭhāya iddhibalena taṅkhaṇaññeva tāvatiṁsabhavanaṁ gantvā tattha tattha tāhi tāhi devatāhi yathūpacitaṁ puññakammaṁ pucchi,",
  "atk-s0506a0:28_15": "tassa tā kathesuṁ.",
  "atk-s0506a0:28_16": "Tato manussalokaṁ āgantvā taṁ sabbaṁ tattha pavattitaniyāmeneva bhagavato ārocesi,",
  "atk-s0506a0:28_17": "taṁ samanuñño satthā ahosi.",
  "atk-s0506a0:28_18": "Iccetaṁ aṭṭhuppattiṁ katvā sampattaparisāya vitthārena dhammaṁ desesīti.",
  "atk-s0506a0:29_0": "Taṁ panetaṁ vimānavatthu vinayapiṭakaṁ suttantapiṭakaṁ abhidhammapiṭakanti tīsu piṭakesu suttantapiṭakapariyāpannaṁ,",
  "atk-s0506a0:29_1": "dīghanikāyo majjhimanikāyo saṁyuttanikāyo aṅguttaranikāyo khuddakanikāyoti pañcasu nikāyesu khuddakanikāyapariyāpannaṁ,",
  "atk-s0506a0:29_2": "suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedallanti navasu sāsanaṅgesu gāthāsaṅgahaṁ.",
  "atk-s0506a0:30_0": "‘‘Dvāsīti buddhato gaṇhiṁ, dve sahassāni bhikkhuto;",
  "atk-s0506a0:31_0": "Caturāsīti sahassāni, ye me dhammā pavattino’’ti. (theragā. 1027) –",
  "atk-s0506a0:32_0": "Evaṁ dhammabhaṇḍāgārikena paṭiññātesu caturāsītiyā dhammakkhandhasahassesu katipayadhammakkhandhasaṅgahaṁ.",
  "atk-s0506a0:32_1": "Vaggato pīṭhavaggo cittalatāvaggo pāricchattakavaggo mañjiṭṭhakavaggo mahārathavaggo pāyāsivaggo sunikkhittavaggoti satta vaggā.",
  "atk-s0506a0:32_2": "Vatthuto paṭhame vagge sattarasa vatthūni,",
  "atk-s0506a0:32_3": "dutiye ekādasa,",
  "atk-s0506a0:32_4": "tatiye dasa,",
  "atk-s0506a0:32_5": "catutthe dvādasa ,",
  "atk-s0506a0:32_6": "pañcame catuddasa,",
  "atk-s0506a0:32_7": "chaṭṭhe dasa,",
  "atk-s0506a0:32_8": "sattame ekādasāti antaravimānānaṁ aggahaṇe pañcāsīti,",
  "atk-s0506a0:32_9": "gahaṇe pana tevīsasataṁ vatthūni,",
  "atk-s0506a0:32_10": "gāthāto pana diyaḍḍhasahassagāthā.",
  "atk-s0506a0:32_11": "Tassa vaggesu pīṭhavaggo ādi,",
  "atk-s0506a0:32_12": "vatthūsu sovaṇṇapīṭhavatthu ādi,",
  "atk-s0506a0:32_13": "tassāpi ‘‘pīṭhaṁ te sovaṇṇamaya’’nti gāthā ādi."
}