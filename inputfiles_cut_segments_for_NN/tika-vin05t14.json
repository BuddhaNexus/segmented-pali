{
  "tika-vin05t14:0_0": "14. Pathavīkhaṇanavinicchayakathā",
  "tika-vin05t14:1_0": "72.Pathavīti dve pathavī jātā ca pathavī ajātā ca pathavīti.",
  "tika-vin05t14:1_1": "Tattha jātā nāma pathavī suddhapaṁsukā suddhamattikā appapāsāṇā appasakkharā appakaṭhalā appamarumbā appavālukā yebhuyyenapaṁsukā yebhuyyenamattikā,",
  "tika-vin05t14:1_2": "adaḍḍhāpi vuccati ‘‘jātā pathavī’’ti.",
  "tika-vin05t14:1_3": "Yopi paṁsupuñjo vā mattikāpuñjo vā atirekacātumāsaṁ ovaṭṭho,",
  "tika-vin05t14:1_4": "sopi vuccati ‘‘jātā pathavī’’ti.",
  "tika-vin05t14:1_5": "Ajātā nāma pathavī suddhapāsāṇā suddhasakkharā suddhakaṭhalā suddhamarumbā suddhavālukā appapaṁsukā appamattikā",
  "tika-vin05t14:1_6": "yebhuyyenapāsāṇā yebhuyyenasakkharā yebhuyyenakaṭhalā yebhuyyenamarumbā yebhuyyenavālukā,",
  "tika-vin05t14:1_7": "daḍḍhāpi vuccati ‘‘ajātā pathavī’’ti.",
  "tika-vin05t14:1_8": "Yopi paṁsupuñjo vā mattikāpuñjo vā omakacātumāsaṁ ovaṭṭho,",
  "tika-vin05t14:1_9": "sopi vuccati ‘‘ajātā pathavī’’ti (pāci. 84-86).",
  "tika-vin05t14:2_0": "Tattha jātapathaviṁ khaṇantassa khaṇāpentassa vā pācittiyaṁ.",
  "tika-vin05t14:2_1": "Tatrāyaṁ vinicchayo (pāci. aṭṭha. 86) –",
  "tika-vin05t14:2_2": "sace sayaṁ khaṇati,",
  "tika-vin05t14:2_3": "pahāre pahāre pācittiyaṁ.",
  "tika-vin05t14:2_4": "Sace aññaṁ āṇāpeti,",
  "tika-vin05t14:2_5": "sakiṁ āṇatto sacepi sakaladivasaṁ khaṇati,",
  "tika-vin05t14:2_6": "āṇāpakassa ekameva pācittiyaṁ.",
  "tika-vin05t14:2_7": "Sace pana kusīto hoti,",
  "tika-vin05t14:2_8": "punappunaṁ āṇāpetabbo,",
  "tika-vin05t14:2_9": "taṁ āṇāpetvā khaṇāpentassa vācāya vācāya pācittiyaṁ.",
  "tika-vin05t14:2_10": "Sace ‘‘pokkharaṇiṁ khaṇāhī’’ti vadati, vaṭṭati.",
  "tika-vin05t14:2_11": "Khatāyeva hi pokkharaṇī nāma hoti.",
  "tika-vin05t14:2_12": "Tasmā ayaṁ kappiyavohāro.",
  "tika-vin05t14:2_13": "Esa nayo ‘‘vāpiṁ taḷākaṁ āvāṭaṁ khaṇā’’tiādīsupi.",
  "tika-vin05t14:2_14": "‘‘Imaṁ okāsaṁ khaṇa,",
  "tika-vin05t14:2_15": "imasmiṁ okāse pokkharaṇiṁ khaṇā’’ti vattuṁ pana na vaṭṭati.",
  "tika-vin05t14:2_16": "‘‘Kandaṁ khaṇa,",
  "tika-vin05t14:2_17": "mūlaṁ khaṇā’’ti aniyametvā vattuṁ vaṭṭati,",
  "tika-vin05t14:2_18": "‘‘imaṁ valliṁ khaṇa,",
  "tika-vin05t14:2_19": "imasmiṁ okāse kandaṁ vā mūlaṁ vā khaṇā’’ti vattuṁ na vaṭṭati.",
  "tika-vin05t14:3_0": "73.",
  "tika-vin05t14:3_1": "Pokkharaṇiṁ sodhentehi yo kuṭehi ussiñcituṁ sakkā hoti tanukakaddamo,",
  "tika-vin05t14:3_2": "taṁ apanetuṁ vaṭṭati,",
  "tika-vin05t14:3_3": "bahalo na vaṭṭati.",
  "tika-vin05t14:3_4": "Ātapena sukkhakaddamo phalati,",
  "tika-vin05t14:3_5": "tatra yo heṭṭhā pathaviyā asambandho,",
  "tika-vin05t14:3_6": "tameva apanetuṁ vaṭṭati.",
  "tika-vin05t14:3_7": "Udakena gataṭṭhāne udakapappaṭako nāma hoti,",
  "tika-vin05t14:3_8": "vātapahārena calati,",
  "tika-vin05t14:3_9": "taṁ apanetuṁ vaṭṭati.",
  "tika-vin05t14:3_10": "Pokkharaṇīādīnaṁ taṭaṁ bhijjitvā udakasāmantā patati.",
  "tika-vin05t14:3_11": "Sace omakacātumāsaṁ ovaṭṭhaṁ,",
  "tika-vin05t14:3_12": "chindituṁ bhindituṁ vā vaṭṭati,",
  "tika-vin05t14:3_13": "cātumāsato uddhaṁ na vaṭṭati.",
  "tika-vin05t14:3_14": "Sace pana udakeyeva patati,",
  "tika-vin05t14:3_15": "devena atirekacātumāsaṁ ovaṭṭhepi udakeyeva udakassa patitattā vaṭṭati.",
  "tika-vin05t14:4_0": "Pāsāṇapiṭṭhiyaṁ soṇḍiṁ khaṇanti,",
  "tika-vin05t14:4_1": "sace tattha paṭhamameva sukhumarajaṁ patati,",
  "tika-vin05t14:4_2": "taṁ devena ovaṭṭhaṁ hoti,",
  "tika-vin05t14:4_3": "cātumāsaccayena akappiyapathavīsaṅkhyaṁ gacchati.",
  "tika-vin05t14:4_4": "Udake pariyādinne soṇḍiṁ sodhentehi vikopetuṁ na vaṭṭati.",
  "tika-vin05t14:4_5": "Sace paṭhamameva udakena pūrati,",
  "tika-vin05t14:4_6": "pacchā rajaṁ patati,",
  "tika-vin05t14:4_7": "taṁ vikopetuṁ vaṭṭati.",
  "tika-vin05t14:4_8": "Tattha hi deve vassantepi udakeyeva udakaṁ patati.",
  "tika-vin05t14:4_9": "Piṭṭhipāsāṇe sukhumarajaṁ hoti,",
  "tika-vin05t14:4_10": "deve phusāyante allīyati,",
  "tika-vin05t14:4_11": "tampi cātumāsaccayena vikopetuṁ na vaṭṭati.",
  "tika-vin05t14:4_12": "Akatapabbhāre vammiko uṭṭhito hoti,",
  "tika-vin05t14:4_13": "yathāsukhaṁ vikopetuṁ vaṭṭati.",
  "tika-vin05t14:4_14": "Sace abbhokāse uṭṭhahati,",
  "tika-vin05t14:4_15": "omakacātumāsaṁ ovaṭṭhoyeva vaṭṭati.",
  "tika-vin05t14:4_16": "Rukkhādīsu āruḷhaupacikamattikāyampi eseva nayo.",
  "tika-vin05t14:4_17": "Gaṇḍuppādagūthamūsikukkaragokaṇṭakādīsupi eseva nayo.",
  "tika-vin05t14:4_18": "Gokaṇṭako nāma gāvīnaṁ khuracchinnakaddamo vuccati.",
  "tika-vin05t14:4_19": "Sace pana heṭṭhimatalena bhūmisambandho hoti,",
  "tika-vin05t14:4_20": "ekadivasampi na vaṭṭati.",
  "tika-vin05t14:4_21": "Kasitaṭṭhāne naṅgalacchinnamattikāpiṇḍaṁ gaṇhantassa eseva nayo.",
  "tika-vin05t14:5_0": "Purāṇasenāsanaṁ hoti acchadanaṁ vā vinaṭṭhacchadanaṁ vā atirekacātumāsaṁ ovaṭṭhaṁ jātapathavīsaṅkhyameva gacchati,",
  "tika-vin05t14:5_1": "tato avasesaṁ chadaniṭṭhakaṁ vā gopānasīādikaṁ upakaraṇaṁ vā ‘‘iṭṭhakaṁ gaṇhāmi,",
  "tika-vin05t14:5_2": "gopānasiṁ bhittipādaṁ padarattharaṇaṁ pāsādatthambhaṁ gaṇhāmī’’ti saññāya gaṇhituṁ vaṭṭati,",
  "tika-vin05t14:5_3": "tena saddhiṁ mattikā patati, anāpatti,",
  "tika-vin05t14:5_4": "bhittimattikaṁ gaṇhantassa pana āpatti.",
  "tika-vin05t14:5_5": "Sace yā yā atintā,",
  "tika-vin05t14:5_6": "taṁ taṁ gaṇhāti, anāpatti.",
  "tika-vin05t14:5_7": "Antogehe mattikāpuñjo hoti,",
  "tika-vin05t14:5_8": "tasmiṁ ekadivasaṁ ovaṭṭhe gehaṁ chādenti.",
  "tika-vin05t14:5_9": "Sace sabbo tinto,",
  "tika-vin05t14:5_10": "cātumāsaccayena jātapathavīyeva.",
  "tika-vin05t14:5_11": "Athassa uparibhāgoyeva tinto,",
  "tika-vin05t14:5_12": "anto atinto,",
  "tika-vin05t14:5_13": "yattakaṁ tintaṁ,",
  "tika-vin05t14:5_14": "taṁ kappiyakārakehi kappiyavohārena apanāmetvā sesaṁ yathāsukhaṁ vaḷañjetuṁ vaṭṭati udakena temitattā.",
  "tika-vin05t14:5_15": "Ekābaddhāyeva hi jātapathavī hoti,",
  "tika-vin05t14:5_16": "na itarāti.",
  "tika-vin05t14:5_17": "Abbhokāse mattikāpākāro hoti,",
  "tika-vin05t14:5_18": "atirekacātumāsaṁ ovaṭṭho jātapathavīsaṅkhyaṁ gacchati,",
  "tika-vin05t14:5_19": "tattha laggapaṁsuṁ pana allahatthena chupitvā gahetuṁ vaṭṭati.",
  "tika-vin05t14:5_20": "Sace iṭṭhakapākāro hoti,",
  "tika-vin05t14:5_21": "yebhuyyenakaṭhalaṭṭhāne tiṭṭhati,",
  "tika-vin05t14:5_22": "yathāsukhaṁ vikopetuṁ vaṭṭati.",
  "tika-vin05t14:5_23": "Abbhokāse ṭhitamaṇḍapatthambhaṁ ito cito ca sañcāletvā pathaviṁ vikopentena gahetuṁ na vaṭṭati,",
  "tika-vin05t14:5_24": "ujukameva uddharituṁ vaṭṭati.",
  "tika-vin05t14:5_25": "Aññampi sukkharukkhaṁ sukkhakhāṇukaṁ vā gaṇhantassa eseva nayo.",
  "tika-vin05t14:6_0": "74.",
  "tika-vin05t14:6_1": "Navakammatthaṁ thambhaṁ vā pāsāṇaṁ vā rukkhaṁ vā daṇḍakehi uccāletvā pavaṭṭentā gacchanti ,",
  "tika-vin05t14:6_2": "tattha jātapathavī bhijjati,",
  "tika-vin05t14:6_3": "sace suddhacittā pavaṭṭenti, anāpatti.",
  "tika-vin05t14:6_4": "Atha pana tena apadesena pathaviṁ bhinditukāmāyeva honti, āpatti.",
  "tika-vin05t14:6_5": "Sākhādīni kaḍḍhantānampi pathaviyaṁ dārūni phālentānampi eseva nayo.",
  "tika-vin05t14:6_6": "Pathaviyaṁ aṭṭhisūcikaṇṭakādīsupi yaṁ kiñci ākoṭetuṁ vā pavesetuṁ vā na vaṭṭati,",
  "tika-vin05t14:6_7": "‘‘passāvadhārāya vegena pathaviṁ bhindissāmī’’ti evaṁ passāvampi kātuṁ na vaṭṭati.",
  "tika-vin05t14:6_8": "Karontassa bhijjati, āpatti,",
  "tika-vin05t14:6_9": "‘‘visamabhūmiṁ samaṁ karissāmī’’ti sammajjaniyā ghaṁsitumpi na vaṭṭati.",
  "tika-vin05t14:6_10": "Vattasīseneva hi sammajjitabbaṁ.",
  "tika-vin05t14:6_11": "Keci kattarayaṭṭhiyā bhūmiṁ koṭṭenti,",
  "tika-vin05t14:6_12": "pādaṅguṭṭhakena vilikhanti,",
  "tika-vin05t14:6_13": "‘‘caṅkamitaṭṭhānaṁ dassessāmā’’ti punappunaṁ bhūmiṁ bhindantā caṅkamanti,",
  "tika-vin05t14:6_14": "sabbaṁ na vaṭṭati,",
  "tika-vin05t14:6_15": "vīriyasampaggahatthaṁ pana samaṇadhammaṁ karontena suddhacittena caṅkamituṁ vaṭṭati.",
  "tika-vin05t14:6_16": "‘‘Hatthaṁ khovissāmā’’ti pathaviyaṁ ghaṁsanti,",
  "tika-vin05t14:6_17": "na vaṭṭati,",
  "tika-vin05t14:6_18": "aghaṁsantena pana allahatthaṁ pathaviyaṁ ṭhapetvā rajaṁ gahetuṁ vaṭṭati.",
  "tika-vin05t14:7_0": "Keci kaṇḍukacchuādīhi ābādhikā chinnataṭādīsu aṅgapaccaṅgāni ghaṁsanti,",
  "tika-vin05t14:7_1": "na vaṭṭati.",
  "tika-vin05t14:7_2": "Jātapathaviṁ dahati vā dahāpeti vā,",
  "tika-vin05t14:7_3": "pācittiyaṁ,",
  "tika-vin05t14:7_4": "antamaso pattampi pacanto yattakesu ṭhānesu aggiṁ deti vā dāpeti vā,",
  "tika-vin05t14:7_5": "tattakāni pācittiyāni,",
  "tika-vin05t14:7_6": "tasmā pattaṁ pacantenapi pubbe pakkaṭṭhāneyeva pacitabbo.",
  "tika-vin05t14:7_7": "Adaḍḍhāya pathaviyā aggiṁ ṭhapetuṁ na vaṭṭati,",
  "tika-vin05t14:7_8": "pattapacanakapālassa pana upari aggiṁ ṭhapetuṁ vaṭṭati.",
  "tika-vin05t14:7_9": "Dārūnaṁ upari ṭhapeti,",
  "tika-vin05t14:7_10": "so aggi tāni dahanto gantvā pathaviṁ dahati,",
  "tika-vin05t14:7_11": "na vaṭṭati.",
  "tika-vin05t14:7_12": "Iṭṭhakakapālādīsupi eseva nayo.",
  "tika-vin05t14:7_13": "Tatrāpi hi iṭṭhakādīnaṁyeva upari ṭhapetuṁ vaṭṭati. Kasmā?",
  "tika-vin05t14:7_14": "Tesaṁ anupādānattā.",
  "tika-vin05t14:7_15": "Na hi tāni aggissa upādānasaṅkhyaṁ gacchanti,",
  "tika-vin05t14:7_16": "sukkhakhāṇusukkharukkhādīsupi aggiṁ dātuṁ na vaṭṭati.",
  "tika-vin05t14:7_17": "Sace pana ‘‘pathaviṁ appattameva nibbāpetvā gamissāmī’’ti deti, vaṭṭati.",
  "tika-vin05t14:7_18": "Pacchā nibbāpetuṁ na sakkoti,",
  "tika-vin05t14:7_19": "avisayattā anāpatti.",
  "tika-vin05t14:7_20": "Tiṇukkaṁ gahetvā gacchanto hatthe ḍayhamāne bhūmiyaṁ pāteti, anāpatti.",
  "tika-vin05t14:7_21": "Patitaṭṭhāneyeva upādānaṁ datvā aggiṁ kātuṁ vaṭṭati.",
  "tika-vin05t14:7_22": "Daḍḍhapathaviyā ca yattakaṁ ṭhānaṁ usumāya anugataṁ,",
  "tika-vin05t14:7_23": "sabbaṁ vikopetuṁ vaṭṭati.",
  "tika-vin05t14:8_0": "Yo pana ajānanako bhikkhu araṇisahitena aggiṁ nibbattetvā hatthena ukkhipitvā ‘‘kiṁ karomī’’ti vadati,",
  "tika-vin05t14:8_1": "‘‘jālehī’’ti vattabbo.",
  "tika-vin05t14:8_2": "‘‘Hattho ḍayhatī’’ti vadati,",
  "tika-vin05t14:8_3": "‘‘yathā na ḍayhati,",
  "tika-vin05t14:8_4": "tathā karohī’’ti vattabbo.",
  "tika-vin05t14:8_5": "‘‘Bhūmiyaṁ pātehī’’ti pana na vattabbo.",
  "tika-vin05t14:8_6": "Sace hatthe ḍayhamāne pāteti,",
  "tika-vin05t14:8_7": "‘‘pathaviṁ dahissāmī’’ti apātitattā anāpatti,",
  "tika-vin05t14:8_8": "patitaṭṭhāne pana aggiṁ kātuṁ vaṭṭati.",
  "tika-vin05t14:8_9": "‘‘Imassa thambhassa āvāṭaṁ jāna,",
  "tika-vin05t14:8_10": "mahāmattikaṁ jāna,",
  "tika-vin05t14:8_11": "thusamattikaṁ jāna,",
  "tika-vin05t14:8_12": "mahāmattikaṁ dehi,",
  "tika-vin05t14:8_13": "thusamattikaṁ dehi,",
  "tika-vin05t14:8_14": "mattikaṁ āhara,",
  "tika-vin05t14:8_15": "paṁsuṁ āhara,",
  "tika-vin05t14:8_16": "mattikāya attho,",
  "tika-vin05t14:8_17": "paṁsunā attho ,",
  "tika-vin05t14:8_18": "imassa thambhassa āvāṭaṁ kappiyaṁ karohi,",
  "tika-vin05t14:8_19": "imaṁ mattikaṁ kappiyaṁ karohi,",
  "tika-vin05t14:8_20": "imaṁ paṁsuṁ kappiyaṁ karohī’’ti evaṁ kappiyavohārena yaṁ kiñci kārāpetuṁ vaṭṭati.",
  "tika-vin05t14:8_21": "Aññavihito kenaci saddhiṁ kiñci kathento pādaṅguṭṭhakena kattarayaṭṭhiyā vā pathaviṁ vilikhanto tiṭṭhati,",
  "tika-vin05t14:8_22": "evaṁ asatiyā vilikhantassa bhindantassa vā anāpatti.",
  "tika-vin05t14:9_0": "Iti pāḷimuttakavinayavinicchayasaṅgahe",
  "tika-vin05t14:10_0": "Pathavīkhaṇanavinicchayakathā samattā."
}