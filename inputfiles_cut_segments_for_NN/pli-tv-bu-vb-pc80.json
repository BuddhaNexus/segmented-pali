{
  "pli-tv-bu-vb-pc80:0.1_0": "Theravāda Vinaya",
  "pli-tv-bu-vb-pc80:0.2_0": "Mahāvibhaṅga",
  "pli-tv-bu-vb-pc80:0.3_0": "Pācittiyakaṇḍa",
  "pli-tv-bu-vb-pc80:0.4_0": "Sahadhammikavagga",
  "pli-tv-bu-vb-pc80:0.5_0": "80. Chandaṁadatvāgamanasikkhāpada",
  "pli-tv-bu-vb-pc80:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc80:1.2_0": "Tena kho pana samayena saṅgho sannipatito hoti kenacideva karaṇīyena.",
  "pli-tv-bu-vb-pc80:1.3_0": "Chabbaggiyā bhikkhū cīvarakammaṁ karontā ekassa chandaṁ adaṁsu.",
  "pli-tv-bu-vb-pc80:1.4_0": "Atha kho saṅgho “yassatthāya sannipatito taṁ kammaṁ karissāmī”ti ñattiṁ ṭhapesi.",
  "pli-tv-bu-vb-pc80:1.5_0": "Atha kho so bhikkhu—",
  "pli-tv-bu-vb-pc80:1.6_0": "“evamevime ekamekassa kammaṁ karonti,",
  "pli-tv-bu-vb-pc80:1.6_1": "kassa tumhe kammaṁ karissathā”ti chandaṁ adatvā uṭṭhāyāsanā pakkāmi.",
  "pli-tv-bu-vb-pc80:1.7_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc80:1.8_0": "“kathañhi nāma bhikkhu saṅghe vinicchayakathāya vattamānāya chandaṁ adatvā uṭṭhāyāsanā pakkamissatī”ti …pe…",
  "pli-tv-bu-vb-pc80:1.9_0": "“saccaṁ kira tvaṁ, bhikkhu,",
  "pli-tv-bu-vb-pc80:1.9_1": "saṅghe vinicchayakathāya vattamānāya chandaṁ adatvā uṭṭhāyāsanā pakkamasī”ti?",
  "pli-tv-bu-vb-pc80:1.10_0": "“Saccaṁ, bhagavā”ti.",
  "pli-tv-bu-vb-pc80:1.11_0": "Vigarahi buddho bhagavā …pe…",
  "pli-tv-bu-vb-pc80:1.12_0": "kathañhi nāma tvaṁ,",
  "pli-tv-bu-vb-pc80:1.12_1": "moghapurisa,",
  "pli-tv-bu-vb-pc80:1.12_2": "saṅghe vinicchayakathāya vattamānāya chandaṁ adatvā uṭṭhāyāsanā pakkamissasi.",
  "pli-tv-bu-vb-pc80:1.13_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc80:1.14_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc80:1.15.1_0": "“Yo pana bhikkhu saṅghe vinicchayakathāya vattamānāya chandaṁ adatvā uṭṭhāyāsanā pakkameyya,",
  "pli-tv-bu-vb-pc80:1.15.1_1": "pācittiyan”ti.",
  "pli-tv-bu-vb-pc80:2.1.1_0": "Yo panāti",
  "pli-tv-bu-vb-pc80:2.1.2_0": "yo yādiso …pe…",
  "pli-tv-bu-vb-pc80:2.1.3_0": "bhikkhūti",
  "pli-tv-bu-vb-pc80:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc80:2.1.5_0": "Saṅghe vinicchayakathā nāma",
  "pli-tv-bu-vb-pc80:2.1.6_0": "vatthu vā ārocitaṁ hoti avinicchitaṁ, ñatti vā ṭhapitā hoti, kammavācā vā vippakatā hoti.",
  "pli-tv-bu-vb-pc80:2.1.7_0": "Chandaṁ adatvā uṭṭhāyāsanā pakkameyyāti—",
  "pli-tv-bu-vb-pc80:2.1.8_0": "“kathaṁ idaṁ kammaṁ kuppaṁ assa vaggaṁ assa na kareyyā”ti gacchati, āpatti dukkaṭassa.",
  "pli-tv-bu-vb-pc80:2.1.9_0": "Parisāya hatthapāsaṁ vijahantassa āpatti dukkaṭassa.",
  "pli-tv-bu-vb-pc80:2.1.10_0": "Vijahite āpatti pācittiyassa.",
  "pli-tv-bu-vb-pc80:2.2.1_0": "Dhammakamme dhammakammasaññī chandaṁ adatvā uṭṭhāyāsanā pakkamati, āpatti pācittiyassa.",
  "pli-tv-bu-vb-pc80:2.2.2_0": "Dhammakamme vematiko chandaṁ adatvā uṭṭhāyāsanā pakkamati, āpatti dukkaṭassa.",
  "pli-tv-bu-vb-pc80:2.2.3_0": "Dhammakamme adhammakammasaññī chandaṁ adatvā uṭṭhāyāsanā pakkamati, anāpatti.",
  "pli-tv-bu-vb-pc80:2.2.4_0": "Adhammakamme dhammakammasaññī, āpatti dukkaṭassa.",
  "pli-tv-bu-vb-pc80:2.2.5_0": "Adhammakamme vematiko, āpatti dukkaṭassa.",
  "pli-tv-bu-vb-pc80:2.2.6_0": "Adhammakamme adhammakammasaññī, anāpatti.",
  "pli-tv-bu-vb-pc80:2.3.1_0": "Anāpatti—",
  "pli-tv-bu-vb-pc80:2.3.2_0": "“saṅghassa bhaṇḍanaṁ vā kalaho vā viggaho vā vivādo vā bhavissatī”ti gacchati,",
  "pli-tv-bu-vb-pc80:2.3.3_0": "“saṅghabhedo vā saṅgharāji vā bhavissatī”ti gacchati,",
  "pli-tv-bu-vb-pc80:2.3.4_0": "“adhammena vā vaggena vā na kammārahassa vā kammaṁ karissatī”ti gacchati,",
  "pli-tv-bu-vb-pc80:2.3.5_0": "gilāno gacchati,",
  "pli-tv-bu-vb-pc80:2.3.6_0": "gilānassa karaṇīyena gacchati,",
  "pli-tv-bu-vb-pc80:2.3.7_0": "uccārena vā passāvena vā pīḷito gacchati,",
  "pli-tv-bu-vb-pc80:2.3.8_0": "“na kammaṁ kopetukāmo puna paccāgamissāmī”ti gacchati,",
  "pli-tv-bu-vb-pc80:2.3.9_0": "ummattakassa,",
  "pli-tv-bu-vb-pc80:2.3.10_0": "ādikammikassāti.",
  "pli-tv-bu-vb-pc80:2.3.11_0": "Chandaṁ adatvā gamanasikkhāpadaṁ niṭṭhitaṁ dasamaṁ."
}