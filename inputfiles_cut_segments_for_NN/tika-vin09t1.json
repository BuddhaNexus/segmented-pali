{
  "tika-vin09t1:0_0": "Pārājikakaṇḍaṁ",
  "tika-vin09t1:1_0": "1. Paṭhamapārājikavaṇṇanā",
  "tika-vin09t1:2_0": "Idha pana ṭhatvā sikkhāpadānaṁ kamabhedo pakāsetabbo.",
  "tika-vin09t1:2_1": "Kathaṁ – sabbasikkhāpadānaṁ yathāsambhavaṁ desanākkamo, pahānakkamo, paṭipattikkamo,",
  "tika-vin09t1:2_2": "uppattikkamoti catubbidho kamo labbhati.",
  "tika-vin09t1:2_3": "Tattha bhagavatā rājagahe bhikkhūnaṁ pātimokkhuddesaṁ anujānantena pātimokkhuddesassa yo desanākkamo anuññāto,",
  "tika-vin09t1:2_4": "taṁ desanākkamaṁ anukkamantova mahākassapo paṭhamaṁ pārājikuddesaṁ pucchi,",
  "tika-vin09t1:2_5": "tadanantaraṁ saṅghādisesuddesaṁ, tadanantaraṁ aniyatuddesaṁ, tadanantaraṁ vitthāruddesaṁ.",
  "tika-vin09t1:2_6": "Tadanantaraṁ bhikkhunivibhaṅgañca teneva anukkamena pucchi.",
  "tika-vin09t1:2_7": "Tato paraṁ tayo āpattikkhandhe saṅgahetuṁ vinā gaṇanaparicchedena sekhiyadhamme pucchi.",
  "tika-vin09t1:2_8": "Āpattikkhandhe sabhāgato paṭṭhāya pucchanto vīsatikhandhake pucchi.",
  "tika-vin09t1:2_9": "Nidānuddesantogadhānaṁ vā sarūpena anuddiṭṭhānaṁ pucchanatthaṁ khandhake pucchi.",
  "tika-vin09t1:2_10": "Etena khandhake paññattā thullaccayāpi saṅgahitā honti.",
  "tika-vin09t1:2_11": "Pucchitānukkameneva āyasmā upālitthero byākāsi. Ayamettha desanākkamo.",
  "tika-vin09t1:2_12": "Ubhatovibhaṅgakhandhakato pana uccinitvā tadā parivāro visuṁ pāḷi kato,",
  "tika-vin09t1:2_13": "imameva vacanaṁ sandhāya aṭṭhakathāyaṁ vuttaṁ ‘‘eteneva upāyena khandhakaṁ parivārepi āropayiṁsū’’tiādi (pārā. aṭṭha. 1.paṭhamamahāsaṅgaītikathā).",
  "tika-vin09t1:2_14": "Apica pāḷiyaṁ ‘‘eteneva upāyena ubhatovibhaṅge pucchi.",
  "tika-vin09t1:2_15": "Puṭṭho puṭṭho āyasmā upāli vissajjesī’’ti (cūḷava. 439) ettakameva vuttaṁ.",
  "tika-vin09t1:2_16": "Tasmā thero ubhatovibhaṅge eva pucchi.",
  "tika-vin09t1:2_17": "Vissajjanto pana āyasmā upāli niravasesaṁ dassento khandhakaparivāre anto katvā desesi.",
  "tika-vin09t1:2_18": "Gaṇasajjhāyakāle pana tadā khandhakaparivārā visuṁ pāḷi katāti ayamettha desanākkamo.",
  "tika-vin09t1:3_0": "Yadi evaṁ nidānuddeso paṭhamadesanāti ce? Na, uposathakkhandhake (mahāva.",
  "tika-vin09t1:3_1": "133) ‘‘yāni mayā bhikkhūnaṁ sikkhāpadāni paññattāni,",
  "tika-vin09t1:3_2": "tāni nesaṁ pātimokkhuddesaṁ anujāneyya’’nti vacanato,",
  "tika-vin09t1:3_3": "‘‘yassa siyā āpattī’’ti (mahāva. 134) vacanato ca.",
  "tika-vin09t1:3_4": "Akusalābyākatānaṁ āpattīnaṁ diṭṭhadhammasamparāyikāsavaṭṭhāniyattā yathābhūtaṁ sīlasaṁvarakena parivajjanena pahātabbattā pahānakkamopettha sambhavati ‘‘tāvadeva cattāri akaraṇīyāni ācikkhitabbānī’’ti vacanato.",
  "tika-vin09t1:3_5": "Tathā ‘‘samādāya sikkhati sikkhāpadesū’’ti (ma. ni. 3.75; vibha.",
  "tika-vin09t1:3_6": "508) vacanato yathābhūtaṁ ācikkhanasikkhanena paṭipattikkamopi sambhavati.",
  "tika-vin09t1:3_7": "Yathuddesakkamaṁ pariyāpuṇitabbapariyattiatthenāpi paṭipattikkamo,",
  "tika-vin09t1:3_8": "evamimehi tīhi kamehi desetabbānametesaṁ sikkhāpadānaṁ yathāsambhavaṁ uppattikkamo sambhavati. Tathā hi yaṁ yaṁ sādhāraṇaṁ,",
  "tika-vin09t1:3_9": "taṁ taṁ bhikkhuṁ ārabbha uppanne eva vatthusmiṁ ‘‘yā pana bhikkhunī chandaso methunaṁ dhamma’’ntiādinā nayena bhikkhunīnampi paññattaṁ.",
  "tika-vin09t1:3_10": "Yato bhikkhunīnaṁ taṁ anuppannapaññatti na siyā,",
  "tika-vin09t1:3_11": "tato anuppannapaññatti tasmiṁ natthīti (pari.",
  "tika-vin09t1:3_12": "201-202) parivāravacanaṁ na virujjhati.",
  "tika-vin09t1:3_13": "Ettāvatā purimena kamattayena yaṁ paṭhamaṁ desetabbaṁ,",
  "tika-vin09t1:3_14": "taṁ pārājikuddese paṭhamuppannattā methunadhammapārājikaṁ sabbapaṭhamaṁ desetukāmo āyasmā upālitthero ‘‘tatra sudaṁ bhagavā vesāliyaṁ viharatī’’ti (pārā.",
  "tika-vin09t1:3_15": "23) vesāliyameva pāpetvā ṭhapesi.",
  "tika-vin09t1:4_0": "Idāni sabbesaṁ sikkhāpadānaṁ paññāpanavidhānaṁ veditabbaṁ. Kathaṁ? ‘‘Evañca pana, bhikkhave,",
  "tika-vin09t1:4_1": "imaṁ sikkhāpadaṁ uddiseyyāthā’’ti (pārā. 39,",
  "tika-vin09t1:4_2": "43) evaṁ sauddesaanuddesabhedato duvidhaṁ.",
  "tika-vin09t1:4_3": "Tattha pātimokkhe sarūpato āgatā pañca āpattikkhandhā sauddesapaññatti nāma.",
  "tika-vin09t1:4_4": "Sāpi dvidhā sapuggalāpuggalaniddesabhedato.",
  "tika-vin09t1:4_5": "Tattha yassā paññattiyā anto āpattiyā saha, vinā vā puggalo dassito, sā sapuggalaniddesā. Itarā apuggalaniddesā.",
  "tika-vin09t1:5_0": "Tattha sapuggalaniddesā dvidhā adassitadassitāpattibhedato.",
  "tika-vin09t1:5_1": "Tattha adassitāpattikā nāma aṭṭha pārājikā dhammā veditabbā.",
  "tika-vin09t1:5_2": "‘‘Pārājiko hoti asaṁvāso’’ti (pārā. 39, 44, 89, 91, 167, 171, 195,",
  "tika-vin09t1:5_3": "197) hi puggalova tattha dassito, nāpatti.",
  "tika-vin09t1:5_4": "Dassitāpattikā nāma bhikkhunipātimokkhe āgatā sattarasa saṅghādisesā dhammā.",
  "tika-vin09t1:5_5": "‘‘Ayampi bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesa’’nti (pāci. 683,",
  "tika-vin09t1:5_6": "687) hi tattha āpatti dassitā saddhiṁ puggalena.",
  "tika-vin09t1:6_0": "Tathā apuggalaniddesāpi adassitadassitāpattibhedato dvidhā.",
  "tika-vin09t1:6_1": "Tattha adassitāpattikā nāma sekhiyā dhammā.",
  "tika-vin09t1:6_2": "Vuttāvasesā dassitāpattikāti veditabbā.",
  "tika-vin09t1:7_0": "Sāpi dvidhā aniddiṭṭhakārakaniddiṭṭhakārakabhedato.",
  "tika-vin09t1:7_1": "Tattha aniddiṭṭhakārakā nāma sukkavisaṭṭhimusāvādomasavādapesuññabhūtagāmaaññavādakaujjhāpanakagaṇabhojanaparamparabhojanasurāmerayaaṅgulipatodakahasadhammaanādariyatalaghātakajatumaṭṭhakasikkhāpadānaṁ vasena pañcadasavidhā honti.",
  "tika-vin09t1:7_2": "Tattha niddiṭṭhakārake missāmissabhedo veditabbo – tattha upayogabhummavibhattiyo ekaṁsena missā. Avasesā missā ca amissā ca.",
  "tika-vin09t1:7_3": "Seyyathidaṁ – paccattaṁ tāva dvīsu aniyatesu upayogena missaṁ,",
  "tika-vin09t1:7_4": "dvādasasu pāṭidesanīyesu karaṇena missaṁ,",
  "tika-vin09t1:7_5": "ūnapañcabandhanapattasikkhāpadesu sāmikaraṇehi, ūnavīsativasse bhummena, mohanake upayogasāmibhummehi.",
  "tika-vin09t1:7_6": "Yasmā ‘‘vivaṇṇaka’’nti bhāvo adhippeto, na kattā,",
  "tika-vin09t1:7_7": "tasmā vivaṇṇakasikkhāpadaṁ yadā na sambhavati,",
  "tika-vin09t1:7_8": "evaṁ paccattaṁ pañcavidhaṁ missaṁ hoti.",
  "tika-vin09t1:7_9": "Sesesu paṭhamāniyataṁ ṭhapetvā ādimhi ‘‘yo pana bhikkhū’’ti evamāgataṁ paccattaṁ vā,",
  "tika-vin09t1:7_10": "dutiyāniyataṁ ṭhapetvā paṇītabhojanasamaṇuddesatatiyacatutthapāṭidesanīyasikkhāpadesu majjhe ‘‘yo pana bhikkhū’’ti evamāgataṁ paccattaṁ vā,",
  "tika-vin09t1:7_11": "dubbacakuladūsakasaṁsaṭṭhasikkhāpadesu ādimhi kevalaṁ ‘‘bhikkhū’’ti āgataṁ paccattaṁ vā,",
  "tika-vin09t1:7_12": "bhedānuvattakasikkhāpade majjhe āgataṁ paccattaṁ vā aññāya vibhattiyā amissameva hoti.",
  "tika-vin09t1:7_13": "Tattha bhedānuvattakatuvaṭṭanadvayasaṁsaṭṭhadutiyapāṭidesanīyasikkhāpadesu bahuvacanaṁ,",
  "tika-vin09t1:7_14": "itarattha sabbattha ekavacanamevāti veditabbaṁ.",
  "tika-vin09t1:8_0": "Tathā upayogo dvīsu vikappanasikkhāpadesu,",
  "tika-vin09t1:8_1": "tantavāyasikkhāpade ca paccattena misso, abhihaṭasikkhāpade karaṇena,",
  "tika-vin09t1:8_2": "rājasikkhāpade karaṇasāmipaccattehīti upayogo tidhā misso hoti.",
  "tika-vin09t1:8_3": "Karaṇañca kuṭikāramahallakadutiyakathinadvebhāganisīdanasanthatadubbaṇṇakaraṇasikkhāpadesu chasu paccattena missaṁ,",
  "tika-vin09t1:8_4": "paṭhamatatiyakathinaaṭṭhaṅgulapādakanisīdanakaṇḍuppaṭicchādikavassikasāṭikaudakasāṭikadvedhammapaccāsīsanasikkhāpadesu aṭṭhasu sāminā missanti karaṇaṁ dvidhā missaṁ hoti.",
  "tika-vin09t1:8_5": "Avasesesu chabbassavassikasāṭikadvatticchadanāvasathapiṇḍamahānāmagarulahupāvuraṇasikkhāpadesu sattasu karaṇavibhatti aññavibhattiyā amissā,",
  "tika-vin09t1:8_6": "accekaeḷakalomasikkhāpadesu sāmivibhatti karaṇavibhattiyā missā.",
  "tika-vin09t1:8_7": "Atirekapattabhesajjasikkhāpadesu aggahitaggahaṇena sāmivibhatti amissāva hotīti veditabbā.",
  "tika-vin09t1:8_8": "Evaṁ tāva niddiṭṭhakārakesu sikkhāpadesu –",
  "tika-vin09t1:9_0": "Pañcadhā ca tidhā ceva, dvidhā cepi tathekadhā;",
  "tika-vin09t1:10_0": "Bhinnā vibhattiyo pañca, sabbekādasadhā siyuṁ.",
  "tika-vin09t1:11_0": "Evaṁ tāva yathāvuttesu sauddesapaññattisaṅkhātesu sikkhāpadesu aggahitaggahaṇena paññāsuttaresu tisatesu navutianiddiṭṭhakārake vajjetvā niddiṭṭhakārakāni atirekasaṭṭhidvisatāni honti.",
  "tika-vin09t1:11_1": "Tesu paccattakaraṇāni tiṁsuttarāni dvisatāni honti.",
  "tika-vin09t1:11_2": "Tesu amissapaccattakaraṇāni dvādasuttarāni dvisatāni,",
  "tika-vin09t1:11_3": "missapaccattakaraṇāni aṭṭhārasa honti.",
  "tika-vin09t1:11_4": "Avasesesu tiṁsatiyā sikkhāpadesu missopayogakaraṇāni pañca honti, missakaraṇāni cuddasa, amissāni satta, missāmissakaraṇāni dve,",
  "tika-vin09t1:11_5": "amissāni dveti sabbesupi niddiṭṭhakārakesu bhedānuvattakadubbacakuladūsakapaṭhamadutiyatatiyakathinaabhihaṭakuṭikāramahallakavikappanadvayadvebhāgachabbassanisīdanasanthataeḷakalomātirekapattabhesajjavassikasāṭikatantavāyaaccekachārattadva pañcattiṁsesu ‘‘yo pana bhikkhū’’ti natthi.",
  "tika-vin09t1:11_6": "Dutiyāniyatapaṇītabhojanasamaṇuddesatatiyacatutthapāṭidesanīyesu majjhe atthi.",
  "tika-vin09t1:12_0": "Ettāvatā sauddesānuddesadukaṁ,",
  "tika-vin09t1:12_1": "sapuggalāpuggalaniddesadukaṁ,",
  "tika-vin09t1:12_2": "paccekadassitāpattidukadvayaṁ, aniddiṭṭhakārakadukaṁ,",
  "tika-vin09t1:12_3": "tattha niddiṭṭhakārakesu paccattabhummadukaṁ, sayopanāyopanadukaṁ, ayopanamajjheyopanadukaṁ,",
  "tika-vin09t1:12_4": "ekānekavacanadukanti nava dukāni dassitāni honti.",
  "tika-vin09t1:12_5": "Visesakāraṇaṁ tasmiṁ tasmiṁ sikkhāpade sampatte āvibhavissati.",
  "tika-vin09t1:12_6": "Evaṁ tāva sauddesapaññattiṁ ñatvā sesavinayapiṭake yā kāci paññatti anuddesapaññattīti veditabbā.",
  "tika-vin09t1:12_7": "Sā padabhājanantarāpattivinītavatthupaṭikkhepapaññattiavuttasiddhisikkhāpadavasena chabbidhā hoti.",
  "tika-vin09t1:13_0": "Tattha ‘‘yebhuyyena khayite āpatti thullaccayassa (pari. 157-158),",
  "tika-vin09t1:13_1": "vaṭṭakate mukhe acchupantassa āpatti dukkaṭassā’’ti (pārā.",
  "tika-vin09t1:13_2": "73) evamādikā padabhājane sandissamānāpatti padabhājanasikkhāpadaṁ nāma. ‘‘Na ca, bhikkhave,",
  "tika-vin09t1:13_3": "sabbamattikāmayā kuṭi kātabbā, yo kareyya,",
  "tika-vin09t1:13_4": "āpatti dukkaṭassā’’tiādi (pārā.",
  "tika-vin09t1:13_5": "85) antarāpattisikkhāpadaṁ nāma. ‘‘Anujānāmi, bhikkhave,",
  "tika-vin09t1:13_6": "divāpaṭisallīyantena dvāraṁ saṁvaritvā paṭisallīyitu’’nti (pārā.",
  "tika-vin09t1:13_7": "77) evamādi vinītavatthusikkhāpadaṁ nāma. ‘‘Saṅghabhedako, bhikkhave,",
  "tika-vin09t1:13_8": "anupasampanno na upasampādetabbo’’ti (mahāva.",
  "tika-vin09t1:13_9": "115) evamādi paṭikkhepasikkhāpadaṁ nāma.",
  "tika-vin09t1:14_0": "Yasmā pana tena tena paṭikkhepena ‘‘yo pana bhikkhu samaggaṁ saṅghaṁ adhammasaññī bhindeyya, pārājiko hoti asaṁvāso.",
  "tika-vin09t1:14_1": "Yo pana bhikkhu duṭṭhacitto bhagavato jīvamānakasarīre lohitaṁ uppādeyya,",
  "tika-vin09t1:14_2": "pārājiko hoti asaṁvāso’’ti sikkhāpadāni paññattāni honti.",
  "tika-vin09t1:14_3": "Yāni sandhāya ‘‘ekassa chejjakā hoti, catunnaṁ thullaccayaṁ, catunnañceva anāpatti,",
  "tika-vin09t1:14_4": "sabbesaṁ ekavatthukā’’ti vuttaṁ.",
  "tika-vin09t1:14_5": "‘‘Atthāpatti tiṭṭhante bhagavati āpajjati, no parinibbute’’ti (pari. 323) ca vuttaṁ. Tena na kevalaṁ ‘‘na, bhikkhave,",
  "tika-vin09t1:14_6": "jānaṁ saṅghabhedako anupasampanno upasampādetabbo…pe… āpatti dukkaṭassā’’ti idameva sikkhāpadaṁ paññattaṁ hoti sādhakaṁ hoti. ‘‘Paṇḍako, bhikkhave,",
  "tika-vin09t1:14_7": "anupasampanno na upasampādetabbo,",
  "tika-vin09t1:14_8": "upasampanno nāsetabbo’’ti (mahāva.",
  "tika-vin09t1:14_9": "109) evamādīsu pana upajjhāyādīnaṁ dukkaṭameva paññattaṁ,",
  "tika-vin09t1:14_10": "na paṇḍakādīnaṁ pārājikāpatti.",
  "tika-vin09t1:14_11": "Na hi tesaṁ bhikkhubhāvo atthi. Yato siyā pārājikāpatti.",
  "tika-vin09t1:14_12": "Tathā ‘‘na acchinne theve pakkamitabba’’nti (mahāva. 66, 67, 78,",
  "tika-vin09t1:14_13": "79) evamādikañca paṭikkhepasikkhāpadameva nāma.",
  "tika-vin09t1:15_0": "Khandhakesu paññattadukkaṭathullaccayāni paññattisikkhāpadaṁ nāma. ‘‘Tena hi, sāriputta,",
  "tika-vin09t1:15_1": "bhedānuvattake thullaccayaṁ desāpehī’’ti (cūḷava. 345) vuttaṁ,",
  "tika-vin09t1:15_2": "thullaccayampi tattheva samodhānaṁ gacchati.",
  "tika-vin09t1:15_3": "Idaṁ tesaṁ vibhattikammakkhaṇe apaññattattā avijjamānampi bhagavato vacanena visuddhakkhaṇepi vijjamānaṁ jātanti eke.",
  "tika-vin09t1:15_4": "‘‘Bhedānuvattake desāpehī’’ti vacanato sesabhedānuvattakānaṁ ‘‘yo pana bhikkhu jānaṁ saṅghabhedakānaṁ anuvatteyya,",
  "tika-vin09t1:15_5": "āpatti thullaccayassā’’ti sikkhāpadaṁ paññattaṁ hotīti veditabbaṁ.",
  "tika-vin09t1:15_6": "Tathā sabbāni khandhakavattāni,",
  "tika-vin09t1:15_7": "vinayakammāni ca tattheva samodhānaṁ gacchanti.",
  "tika-vin09t1:15_8": "Yathāha ‘‘paññatte taṁ upāli mayā āgantukānaṁ bhikkhūnaṁ āgantukavattaṁ…pe… evaṁ supaññatte kho mayā upāli sikkhāpade’’tiādi.",
  "tika-vin09t1:15_9": "‘‘Yā pana bhikkhunī naccaṁ vā gītaṁ vā vāditaṁ vā dassanāya gaccheyya , pācittiya’’nti (pāci.",
  "tika-vin09t1:15_10": "834) iminā suttena bhikkhunī nacceyya vā gāyeyya vā vādeyya vā,",
  "tika-vin09t1:15_11": "pācittiyanti evamādikaṁ yaṁ kiñci aṭṭhakathāya dissamānaṁ āpattijātaṁ vinayakammaṁ vā avuttasiddhisikkhāpadaṁ nāma.",
  "tika-vin09t1:15_12": "Chabbidhampetaṁ chahi ākārehi uddesārahaṁ na hotīti anuddesasikkhāpadaṁ nāmāti veditabbaṁ.",
  "tika-vin09t1:15_13": "Seyyathidaṁ – pañcahi uddesehi yathāsambhavaṁ visabhāgattā thullaccayadubbhāsitānaṁ sabhāgavatthukampi dukkaṭathullaccayadvayaṁ asabhāgāpattikattā antarāpattipaññattisikkhāpadānaṁ,",
  "tika-vin09t1:15_14": "nānāvatthukāpattikattā paṭikkhepasikkhāpadānaṁ,",
  "tika-vin09t1:15_15": "kesañci vinītavatthupaññattisikkhāpadānañca adassitāpattikattā,",
  "tika-vin09t1:15_16": "adassitavatthukattā bhedānuvattakathullaccayassa,",
  "tika-vin09t1:15_17": "adassitāpattivatthukattā avuttasiddhisikkhāpadānanti.",
  "tika-vin09t1:15_18": "Ettāvatā ‘‘duvidhaṁ sikkhāpadapaññāpanaṁ sauddesānuddesabhedato’’ti yaṁ vuttaṁ, taṁ samāsato pakāsitaṁ hoti.",
  "tika-vin09t1:16_0": "Paññattiyaṁ tāva –",
  "tika-vin09t1:17_0": "‘‘Kārako idha niddiṭṭho, apekkhāya abhāvato;",
  "tika-vin09t1:18_0": "Pubbe vattabbavidhānā-bhāvato ca ādito yopanena sahā’’ti. –",
  "tika-vin09t1:19_0": "Ayaṁ nayo veditabbo.",
  "tika-vin09t1:19_1": "Tassattho – ye te aniddiṭṭhakārakā pubbe vuttappabhedā sukkavisaṭṭhiādayo sikkhāpadavisesā,",
  "tika-vin09t1:19_2": "tesu adhippāyakammavatthupuggalapayoge apekkhāya bhāvato kārako na niddiṭṭho tesaṁ sāpekkhabhāvadassanatthaṁ.",
  "tika-vin09t1:19_3": "Taṁ sabbaṁ tasmiṁ tasmiṁ sikkhāpade āvibhavissati,",
  "tika-vin09t1:19_4": "idha pana pārājikapaññattiyaṁ apekkhāya abhāvato kārako niddiṭṭho.",
  "tika-vin09t1:19_5": "Yo pana kārako ‘‘niṭṭhitacīvarasmiṁ bhikkhunā ubbhatasmi’’ntiādīsu (pārā. 462, 472,",
  "tika-vin09t1:19_6": "475) viya pubbe vattabbavidhānābhāvato karaṇādivasena aniddisitvā paccattavasena niddiṭṭho apekkhāya abhāvato.",
  "tika-vin09t1:19_7": "Tattha niddisiyamāno sesadutiyāniyatapaṇītabhojanaṁ samaṇuddesatatiyacatautthapāṭidesanīyesu viya majjhe aniddisitvā ‘‘na heva kho pana…pe… obhāsitu’’ntiādi (pārā.",
  "tika-vin09t1:19_8": "453) viya pubbe vattabbavidhānābhāvato eva ādimhi niddiṭṭho.",
  "tika-vin09t1:19_9": "Ādimhi niddisiyamānopi pubbe vuttappabhedesu bhedānuvattakādīsu pañcattiṁsesu sikkhāpadesu viya aniddisitvā pubbe vattabbavidhānābhāvato eva ‘‘yo pana bhikkhū’’tiāditova yopana-saddena saha niddiṭṭho.",
  "tika-vin09t1:19_10": "Evaṁ niddisiyamānopi so yasmā ‘‘yā pana bhikkhuniyo dve ekamañce tuvaṭṭeyyu’’ntiādi (pāci.",
  "tika-vin09t1:19_11": "933) āpatti viya parappabhavaṁ āpattiṁ na āpajjati,",
  "tika-vin09t1:19_12": "tasmā ‘‘yo pana bhikkhū’’ti ekavacanena niddiṭṭho.",
  "tika-vin09t1:19_13": "Methunadhammāpattipi parappabhavā ‘‘dvayaṁdvayasamāpattī’’ti (pārā. 39) vacanatoti ce? Taṁ na, adhippāyajānanato.",
  "tika-vin09t1:19_14": "Anekissā eva bhikkhuniyā āpatti,",
  "tika-vin09t1:19_15": "na ekissāti niyamo tattha atthi,",
  "tika-vin09t1:19_16": "na evaṁ idha niyamoti aniyamitādhippāyo.",
  "tika-vin09t1:19_17": "Lambīmudupiṭṭhīnaṁ kuto ‘‘dvayaṁdvayasamāpattī’’ti (pārā.",
  "tika-vin09t1:19_18": "55) vacanato tesaṁ methunadhammāpatti.",
  "tika-vin09t1:19_19": "Ayamattho catasso methunadhammapaccayāti aṭṭhavatthukaṁ sandhāya ‘‘chejjaṁ siyā methunadhammapaccayā’’ti (pari.",
  "tika-vin09t1:19_20": "481) ca parivāre vuttavacanena sādhetabbo.",
  "tika-vin09t1:20_0": "Bhedānuvattakasikkhāpade tiṇṇaṁ uddhaṁ na samanubhāsitabbā,",
  "tika-vin09t1:20_1": "na saṅghena saṅghaṁ ekato kātabbanti.",
  "tika-vin09t1:20_2": "Nayadassanatthaṁ āditova ‘‘bhikkhū hontī’’ti bahuvacananiddesaṁ katvā puna ‘‘eko vā dve vā tayo vā’’ti (pārā. 418) vuttaṁ,",
  "tika-vin09t1:20_3": "aññathā na tato uddhaṁ ‘‘anuvattakā hontī’’ti āpajjati. Tato nidānavirodho.",
  "tika-vin09t1:20_4": "Pañcasatamattā hi tadanuvattakā ahesuṁ.",
  "tika-vin09t1:20_5": "Yaṁ pana sattasatikakkhandhake ‘‘saṅgho cattāro pācīnake bhikkhū,",
  "tika-vin09t1:20_6": "cattāro pāveyyake bhikkhū sammanneyya …pe… sammatā’’tiādi (cūḷava.",
  "tika-vin09t1:20_7": "456) ñattidutiyakammaṁ vuttaṁ,",
  "tika-vin09t1:20_8": "taṁ ‘‘ubbāhikāya imaṁ adhikaraṇaṁ vūpasametu’’nti vuttattā tehi kattabbavidhānaṁ.",
  "tika-vin09t1:20_9": "Sammutikaraṇameva vā tatiyaṁ katvā kappati.",
  "tika-vin09t1:20_10": "Na hi te tena kammena kammārahā kammakatā honti. Yassa saṅgho kammaṁ karoti, so kammārahoti lakkhaṇaṁ.",
  "tika-vin09t1:20_11": "Na ca tadā saṅgho tesaṁ aṭṭhannampi bhikkhūnaṁ kammaṁ akāsi.",
  "tika-vin09t1:20_12": "Bhajāpiyamānā te kammapattabhāvaṁ bhajanti.",
  "tika-vin09t1:20_13": "Adhikaraṇavūpasamakammassa pattā yuttā saṅghena katāti katvā kammapattā eva hi te honti.",
  "tika-vin09t1:20_14": "‘‘Te bhikkhū bhikkhūhi yāvatatiyaṁ samanubhāsitabbā tassa paṭinissaggāyā’’ti (pārā.",
  "tika-vin09t1:20_15": "418) vacanato tehi kattabbavidhānaṁ.",
  "tika-vin09t1:20_16": "Sammutikaraṇameva kammaṁ hotīti ce? Taṁ na, adhippāyajānanato,",
  "tika-vin09t1:20_17": "tassa paṭinissaggāya eva te bhikkhū kammārahā kātabbā,",
  "tika-vin09t1:20_18": "na dosāgativasenāti ayamettha adhippāyo.",
  "tika-vin09t1:20_19": "Na hi pācīnakādīnaṁ sammutiyā adhikaraṇavūpasamasiddhi viya tesaṁ samanubhāsanakammena tassa paṭinissaggasiddhi hoti,",
  "tika-vin09t1:20_20": "sammuti nāmesā paṭhamaṁ anumatiṁ gahetvā yācitvāva karīyati, na tathā kammanti.",
  "tika-vin09t1:20_21": "Kammakaraṇe pana tadatthasiddhi hotiyeva.",
  "tika-vin09t1:20_22": "Parasammutiyā bahutarāva sammannitabbāti veditabbaṁ.",
  "tika-vin09t1:21_0": "‘‘Methunadhamma’’nti evaṁ bāhullanayena laddhanāmakaṁ sakapayogena vā parapayogena vā attano nimittassa sakamagge vā paramagge vā paranimittassa vā sakamagge eva pavesanapaviṭṭhaṭṭhitauddharaṇesu yaṁ kiñci ekaṁ paṭisādiyanavasena seveyya, pārājiko hoti asaṁvāsoti.",
  "tika-vin09t1:21_1": "Keci pana ‘‘pavesanādīni cattāri vā tīṇi vā dve vā ekaṁ vā paṭiseveyya, pārājiko hoti.",
  "tika-vin09t1:21_2": "Vuttañhetaṁ ‘so ce pavesanaṁ sādiyati, paviṭṭhaṁ sādiyati, ṭhitaṁ sādiyati, uddharaṇaṁ sādiyati,",
  "tika-vin09t1:21_3": "āpatti pārājikassā’tiādī’’ti (pārā. 58) vadanti.",
  "tika-vin09t1:21_4": "Tesaṁ matena catūsupi catasso pārājikāpattiyo āpajjati.",
  "tika-vin09t1:21_5": "Teyeva evaṁ vadanti – āpajjatu methunadhammapārājikāpatti,",
  "tika-vin09t1:21_6": "methunadhammapārājikāpattiyā taṁbhāgiyāti attano vītikkame pārājikāpattiyo,",
  "tika-vin09t1:21_7": "saṅghādisesāpattiñca āpajjitvā sikkhaṁ paccakkhāya gahaṭṭhakāle methunādikaṁ pārājikaṁ āpajjitvā puna pabbajitvā upasampajjitvā ekaṁ saṅghādisesāpattiṁ ekamanekaṁ vā paṭikaritvāva so puggalo yasmā nirāpattiko hoti,",
  "tika-vin09t1:21_8": "tasmā so gahaṭṭhakāle sāpattikovāti.",
  "tika-vin09t1:21_9": "Antimavatthuajjhāpannassāpi attheva āpatti.",
  "tika-vin09t1:21_10": "Vuṭṭhānadesanāhi pana asujjhanato ‘‘payoge payoge āpatti pārājikassā’’ti na vuttaṁ.",
  "tika-vin09t1:21_11": "Gaṇanapayojanābhāvato kiñcāpi na vuttaṁ, atha kho padabhājane (pārā.",
  "tika-vin09t1:21_12": "58) ‘‘āpatti pārājikassā’’ti vacanenāyamattho siddhoti yuttiñca vadanti.",
  "tika-vin09t1:22_0": "Yadi evaṁ mātikāyampi ‘‘yo pana bhikkhu methunaṁ dhammaṁ paṭiseveyya,",
  "tika-vin09t1:22_1": "pārājika’’nti vattabbaṁ bhaveyya,",
  "tika-vin09t1:22_2": "pārājikassa anavasesavacanampi na yujjeyya. Sabbepi hi āpattikkhandhe,",
  "tika-vin09t1:22_3": "bhikkhugaṇanañca anavasesetvā tiṭṭhatīti anavasesavacananti katvā paveseva āpatti, na paviṭṭhādīsu.",
  "tika-vin09t1:22_4": "Tamevekaṁ sandhāya ‘‘yassa siyā āpattī’’ti (mahāva.",
  "tika-vin09t1:22_5": "134) pārājikāpattimpi anto katvā nidānuddesavacanaṁ veditabbaṁ.",
  "tika-vin09t1:22_6": "Tasmā mātikāyaṁ ‘‘pārājika’’nti avatvā ‘‘pārājiko hotī’’ti (pārā. 42,",
  "tika-vin09t1:22_7": "44) puggalaniddesavacanaṁ tena sarīrabandhanena upasampadāya abhabbabhāvadīpanatthaṁ.",
  "tika-vin09t1:22_8": "‘‘Āpatti pārājikassā’’ti padabhājane vacanaṁ antimavatthuṁ ajjhāpannassāpi pārājikassa asaṁvāsassa sato puggalassa atheyyasaṁvāsakabhāvadīpanatthaṁ.",
  "tika-vin09t1:22_9": "Na hi so saṁvāsaṁ sādiyantopi theyyasaṁvāsako hoti,",
  "tika-vin09t1:22_10": "tasmā upasampanno ‘‘bhikkhū’’tveva vuccati.",
  "tika-vin09t1:22_11": "Tenevāha ‘‘asuddho hoti puggalo aññataraṁ pārājikaṁ dhammaṁ ajjhāpanno,",
  "tika-vin09t1:22_12": "tañce suddhadiṭṭhi samāno anokāsaṁ kārāpetvā akkosādhippāyo vadati,",
  "tika-vin09t1:22_13": "āpatti omasavādena dukkaṭassā’’ti (pārā.",
  "tika-vin09t1:22_14": "389) anupasampannassa tadabhāvato siddho so upasampanno ‘‘bhikkhū’’tveva vuccatīti, tena padasodhammaṁ, sahaseyyañca janeti,",
  "tika-vin09t1:22_15": "bhikkhupesuññādiñca janetīti veditabbaṁ (vajira. ṭī. pārājika 39).",
  "tika-vin09t1:23_0": "Nidānā mātikābhedo, vibhaṅgo tanniyāmako;",
  "tika-vin09t1:24_0": "Tato āpattiyā bhedo, anāpatti tadaññathāti. (vajira. ṭī. pārājika 43-44) –",
  "tika-vin09t1:25_0": "Ayaṁ nayo veditabbo. Tattha sudinnavatthu (pārā.",
  "tika-vin09t1:25_1": "24 ādayo)-makkaṭivatthu (pārā.",
  "tika-vin09t1:25_2": "40 ādayo)-vajjiputtakavatthu (pārā.",
  "tika-vin09t1:25_3": "43) cāti tippabhedavatthu imassa sikkhāpadassa nidānaṁ nāma.",
  "tika-vin09t1:25_4": "Tato nidānā ‘‘yo pana bhikkhu bhikkhūnaṁ…pe… asaṁvāso’’ti (pārā.",
  "tika-vin09t1:25_5": "44) imissā mātikāya bhedo jāto.",
  "tika-vin09t1:25_6": "Tattha hi ‘‘antamaso tiracchānagatāyā’’ti (pārā.",
  "tika-vin09t1:25_7": "44) itthiliṅgavasena ‘‘saccaṁ, āvuso,",
  "tika-vin09t1:25_8": "bhagavatā sikkhāpadaṁ paññattaṁ, tañca kho itthiyā, no purise, no paṇḍake,",
  "tika-vin09t1:25_9": "no ubhatobyañjanake cā’’ti makkaṭipārājiko viya aññopi lesaṁ oḍḍetuṁ sakkoti,",
  "tika-vin09t1:25_10": "tasmā tādisassa alesokāsassa dassanatthaṁ idaṁ vuccati,",
  "tika-vin09t1:25_11": "makkaṭisaṅkhātā nidānā ‘‘antamaso tiracchānagatāyapī’’ti mātikāya vacanabhedo,",
  "tika-vin09t1:25_12": "na itthiyā eva methunasiddhidassanato.",
  "tika-vin09t1:25_13": "Tasmā vibhaṅgo tanniyāmako tassā mātikāya adhippetatthaniyāmako vibhaṅgoti. Vibhaṅge hi ‘‘tisso itthiyo, tayo ubhatobyañjanakā, tayo paṇḍakā, tayo purisā. Manussitthiyā tayo magge,",
  "tika-vin09t1:25_14": "tiracchānagatapurisassa dve magge’’tiādinā (pārā.",
  "tika-vin09t1:25_15": "56) nayena sabbalesokāsaṁ pidahitvā niyamo kato.",
  "tika-vin09t1:25_16": "Etthāha – yadi evaṁ sādhāraṇasikkhāpadavasena vā liṅgaparivattanavasena vā na kevalaṁ bhikkhūnaṁ,",
  "tika-vin09t1:25_17": "bhikkhunīnampi ‘‘sikkhāsājīvasamāpanno’’ti vibhaṅge vattabbaṁ siyā.",
  "tika-vin09t1:25_18": "Tadavacanena hi bhikkhunī purisaliṅgapātubhāvena bhikkhubhāve ṭhitā evaṁ vadeyya ‘‘nāhaṁ upasampadākaraṇakāle bhikkhūnaṁ sikkhāsājīvasamāpannā,",
  "tika-vin09t1:25_19": "tasmā na apaccakkhātasikkhāpi methunadhammena pārājikā homī’’ti. Vuccate – yathā vuttaṁ,",
  "tika-vin09t1:25_20": "tathā na vattabbaṁ aniṭṭhappasaṅgato.",
  "tika-vin09t1:25_21": "Tathā vutte bhikkhunīnampi sikkhāpaccakkhānaṁ atthīti āpajjati. Tañcāniṭṭhaṁ.",
  "tika-vin09t1:25_22": "Idamaparamaniṭṭhaṁ ‘‘sabbasikkhāpadāni sādhāraṇāneva nāsādhāraṇānī’’ti.",
  "tika-vin09t1:25_23": "Apicāyaṁ bhikkhūnaṁ sikkhāsājīvasamāpannāva hotīti dassanatthaṁ ‘‘anujānāmi, bhikkhave,",
  "tika-vin09t1:25_24": "taṁyeva upajjhaṁ tameva upasampadaṁ tāni vassāni bhikkhūhi saṅgamitu’’ntiādi (pārā. 69) vuttaṁ.",
  "tika-vin09t1:25_25": "Tato āpattiyā bhedoti tato vibhaṅgato ‘‘akkhayite sarīre pārājikaṁ,",
  "tika-vin09t1:25_26": "yebhuyyena khayite thullaccaya’’ntiādi (pārā. 73, pari. 157) āpattiyā bhedo hoti.",
  "tika-vin09t1:25_27": "Anāpatti tadaññathāti tato eva vibhaṅgato yena ākārena āpatti vuttā,",
  "tika-vin09t1:25_28": "tato aññenākārena anāpattibhedova hoti. ‘‘Sādiyati, āpatti pārājikassa, na sādiyati,",
  "tika-vin09t1:25_29": "anāpattī’’ti hi vibhaṅge asati na paññāyati.",
  "tika-vin09t1:25_30": "Ettāvatā ‘‘nidānā mātikābhedo’’ti ayaṁ gāthā samāsato vuttatthā hoti.",
  "tika-vin09t1:25_31": "Visesakāraṇaṁ pana tasmiṁ tasmiṁ sikkhāpade āvibhavissati.",
  "tika-vin09t1:26_0": "Paṭhamapaññatti tāva paṭhamabodhiṁ atikkamitvā paññattattā,",
  "tika-vin09t1:26_1": "āyasmato sudinnassa aṭṭhavassikakāle paññattattā ca rattaññumahattaṁ pattakāle paññattā,",
  "tika-vin09t1:26_2": "dutiyapaññatti bāhusaccamahattaṁ pattakāle.",
  "tika-vin09t1:26_3": "So hi āyasmā makkaṭipārājiko yathā mātugāmappaṭisaṁyuttesu sikkhāpadesu tiracchānagatitthī na adhippetā,",
  "tika-vin09t1:26_4": "tathā idhāpīti saññāya ‘‘saccaṁ,",
  "tika-vin09t1:26_5": "āvuso…pe… tañca kho manussitthiyā,",
  "tika-vin09t1:26_6": "no tiracchānagatāyā’’ti (pārā. 41) āha.",
  "tika-vin09t1:26_7": "Tatiyapaññatti lābhaggamahattaṁ pattakāle uppannā ‘‘yāvadatthaṁ bhuñjitvā’’tiādi (pārā. 43) vacanato,",
  "tika-vin09t1:26_8": "vepullamahattampi ettheva labbhatīti imaṁ paṭhamapārājikasikkhāpadaṁ tividhampi vatthuṁ upādāya catubbidhampi taṁ kālaṁ patvā paññattanti veditabbaṁ.",
  "tika-vin09t1:27_0": "Tattha yo panāti anavasesapariyādānapadaṁ.",
  "tika-vin09t1:27_1": "Bhikkhūti tassa atippasaṅganiyamapadaṁ.",
  "tika-vin09t1:27_2": "Bhikkhūnaṁ sikkhāsājīvasamāpannoti tassa visesanavacanaṁ. Na hi sabbopi bhikkhunāmako,",
  "tika-vin09t1:27_3": "yā bhagavatā yāya kāyaci upasampadāya upasampannabhikkhūnaṁ heṭṭhimaparicchedena sikkhitabbā sikkhā vihitā ,",
  "tika-vin09t1:27_4": "‘‘ettha saha jīvantī’’ti yo ca sājīvo vutto, taṁ ubhayaṁ samāpannova hoti. Kadā pana samāpanno hoti?",
  "tika-vin09t1:27_5": "Yāya kāyaci upasampadāya upasampannasamanantarameva tadubhayaṁ jānantopi ajānantopi tadajjhupagatattā samāpannova nāma hoti.",
  "tika-vin09t1:27_6": "Saha jīvantīti yāva sikkhaṁ na paccakkhāti,",
  "tika-vin09t1:27_7": "pārājikabhāvaṁ vā na pāpuṇāti.",
  "tika-vin09t1:27_8": "Yaṁ pana vuttaṁ andhakaṭṭhakathāyaṁ ‘‘sikkhaṁ paripūrento sikkhāsamāpanno sājīvaṁ avītikkamanto sājīvasamāpanno’’ti,",
  "tika-vin09t1:27_9": "taṁ ukkaṭṭhaparicchedavasena vuttaṁ. Na hi sikkhaṁ aparipūrento,",
  "tika-vin09t1:27_10": "kāmavitakkādibahulo vā ekaccaṁ sāvasesaṁ sājīvaṁ vītikkamanto vā sikkhāsājīvasamāpanno nāma na hoti.",
  "tika-vin09t1:28_0": "Ukkaṭṭhaparicchedena pana catukkaṁ labbhati – ‘‘atthi bhikkhu sikkhāsamāpanno sīlāni paccavekkhanto na sājīvasamāpanno acittakaṁ sikkhāpadaṁ vītikkamanto,",
  "tika-vin09t1:28_1": "atthi na sikkhāsamāpanno kāmavitakkādibahulo sājīvasamāpanno nirāpattiko,",
  "tika-vin09t1:28_2": "atthi na sikkhāsamāpanno na ca sājīvasamāpanno anavasesaṁ āpattiṁ āpanno,",
  "tika-vin09t1:28_3": "atthi ubhayasamāpanno sikkhaṁ paripūrento sājīvañca avītikkamanto’’ti.",
  "tika-vin09t1:28_4": "Ayamettha catuttho bhikkhu ukkaṭṭho idha adhippeto siyā.",
  "tika-vin09t1:28_5": "Na hi bhagavā anukkaṭṭhaṁ vattuṁ yuttoti ce? Na,",
  "tika-vin09t1:28_6": "‘‘tatra yāyaṁ adhisīlasikkhā,",
  "tika-vin09t1:28_7": "ayaṁ imasmiṁ atthe adhippetā sikkhā’’ti vacanavirodhato,",
  "tika-vin09t1:28_8": "ukkaṭṭhaggahaṇādhippāye sati ‘‘sikkhāti tisso sikkhā’’ti ettakameva vattabbanti adhippāyo.",
  "tika-vin09t1:28_9": "Sikkhattayasamāpanno hi sabbukkaṭṭho.",
  "tika-vin09t1:28_10": "‘‘Methunaṁ dhammaṁ paṭiseveyyā’’ti parato vacanaṁ apekkhitvā adhisīlasikkhāva vuttāti ce? Na, tassāpi abhabbattā.",
  "tika-vin09t1:28_11": "Na hi adhisīlasikkhaṁ paripūrento,",
  "tika-vin09t1:28_12": "sājīvañca avītikkamanto methunadhammaṁ paṭisevituṁ bhabbo, taṁ sikkhaṁ aparipūrento,",
  "tika-vin09t1:28_13": "sājīvañca vītikkamantoyeva hi paṭiseveyyāti adhippāyā.",
  "tika-vin09t1:28_14": "Tasmā evamettha attho gahetabbo.",
  "tika-vin09t1:28_15": "Yasmā sikkhāpadasaṅkhāto sājīvo adhisīlasikkhameva saṅgaṇhāti, na itarasikkhādvayaṁ,",
  "tika-vin09t1:28_16": "tasmā ‘‘tatra yāyaṁ adhisīlasikkhā,",
  "tika-vin09t1:28_17": "ayaṁ imasmiṁ atthe adhippetā sikkhā’’ti vuttaṁ.",
  "tika-vin09t1:28_18": "Tasmā adhisīlasikkhāya saṅgāhako sājīvo sikkhāsājīvoti vutto.",
  "tika-vin09t1:28_19": "Iti sājīvavisesanatthaṁ sikkhāggahaṇaṁ kataṁ.",
  "tika-vin09t1:28_20": "Tadatthadīpanatthameva vibhaṅge sikkhaṁ aparāmasitvā ‘‘tasmiṁ sikkhati,",
  "tika-vin09t1:28_21": "tena vuccati sājīvasamāpanno’’ti (pārā. 45) vuttaṁ.",
  "tika-vin09t1:28_22": "Tena ekamevidaṁ atthapadanti dīpitaṁ hoti.",
  "tika-vin09t1:28_23": "Tañca upasampadūpagamanantarato paṭṭhāya sikkhanādhikārattā ‘‘sikkhatī’’ti ca ‘‘samāpanno’’ti ca vuccati.",
  "tika-vin09t1:28_24": "Yo evaṁ ‘‘sikkhāsājīvasamāpanno’’ti saṅkhaṁ gato,",
  "tika-vin09t1:28_25": "tādisaṁ paccayaṁ paṭicca aparabhāge sājīvasaṅkhātameva sikkhaṁ apaccakkhāya tasmiṁyeva dubbalyaṁ anāvikatvā methunaṁ dhammaṁ paṭiseveyyāti ayamattho yujjati.",
  "tika-vin09t1:29_0": "Kintu aṭṭhakathānayo paṭikkhitto hoti,",
  "tika-vin09t1:29_1": "so ca na paṭikkhepāraho hoti,",
  "tika-vin09t1:29_2": "adhippāyo panettha pariyesitabbo.",
  "tika-vin09t1:29_3": "Sabbesu sikkhāpadesu idameva bhikkhulakkhaṇaṁ sādhāraṇaṁ yadidaṁ ‘‘bhikkhūnaṁ sikkhāsājīvasamāpanno’’ti.",
  "tika-vin09t1:29_4": "Khīṇāsavopi sāvako āpattiṁ āpajjati acittakaṁ, tathā sekkho,",
  "tika-vin09t1:29_5": "puthujjano pana sacittakampi,",
  "tika-vin09t1:29_6": "tasmā sekkhāsekkhaputhujjanānaṁ sāmaññamidaṁ bhikkhulakkhaṇanti katvā kevalaṁ sikkhāsamāpanno, kevalaṁ sājīvasamāpanno,",
  "tika-vin09t1:29_7": "ubhayasamāpanno cāti sarūpekadesaekasesanayena ‘‘sikkhāsājīvasamāpanno’’tveva sampiṇḍetvā ukkaṭṭhaggahaṇena anukkaṭṭhānaṁ gahaṇasiddhito aṭṭhakathāyaṁ ukkaṭṭhova vutto.",
  "tika-vin09t1:29_8": "Tameva sampādetuṁ ‘‘tasmiṁ sikkhati,",
  "tika-vin09t1:29_9": "tena vuccati sājīvasamāpanno’’ti ettha sikkhāsaddassa avacane parihāraṁ vatvā yasmā pana so sikkhampi samāpanno,",
  "tika-vin09t1:29_10": "tasmā sikkhāsamāpannotipi atthato veditabboti ca vatvā ‘‘yaṁ sikkhaṁ samāpanno, taṁ apaccakkhāya, yañca sājīvaṁ samāpanno,",
  "tika-vin09t1:29_11": "tattha dubbalyaṁ anāvikatvā’’ti vuttanti ayamaṭṭhakathāya adhippāyo veditabbo.",
  "tika-vin09t1:29_12": "Etasmiṁ pana adhippāye adhisīlasikkhāya eva gahaṇaṁ sabbatthikattā,",
  "tika-vin09t1:29_13": "sīlādhikārato ca vinayassāti veditabbaṁ.",
  "tika-vin09t1:29_14": "Yathā ca sikkhāpadaṁ samādiyanto sīlaṁ samādiyatīti vuccati,",
  "tika-vin09t1:29_15": "evaṁ sikkhāpadaṁ paccakkhanto sīlaṁ paccakkhātīti vattuṁ yujjati,",
  "tika-vin09t1:29_16": "tasmā tattha vuttaṁ ‘‘yaṁ sikkhaṁ samāpanno, taṁ apaccakkhāyā’’ti (pārā. aṭṭha.",
  "tika-vin09t1:29_17": "sikkhāpaccakkhānavibhaṅgavaṇṇanā).",
  "tika-vin09t1:29_18": "Ettāvatā samāsato ‘‘sikkhāsājīvasamāpanno’’ti ettha vattabbavinicchayo niṭṭhito hoti.",
  "tika-vin09t1:30_0": "Kiṁ iminā visesavacanena payojanaṁ,",
  "tika-vin09t1:30_1": "nanu ‘‘yo pana bhikkhu sikkhaṁ apaccakkhāya dubbalyaṁ anāvikatvā…pe… asaṁvāso’’ti ettakameva vattabbanti ce?",
  "tika-vin09t1:30_2": "Na vattabbaṁ aniṭṭhappasaṅgato.",
  "tika-vin09t1:30_3": "‘‘Yo pana sikkhāsājīvasamāpanno theyyasaṁvāsādiko kevalena samaññāmattena, paṭiññāmattena vā bhikkhu,",
  "tika-vin09t1:30_4": "tassāpi sikkhāpaccakkhānaṁ atthi,",
  "tika-vin09t1:30_5": "sikkhaṁ apaccakkhāya ca methunaṁ dhammaṁ paṭisevantassa pārājikāpatti.",
  "tika-vin09t1:30_6": "Yo vā pacchā pārājikaṁ āpattiṁ āpajjitvā na sikkhāsājīvasamāpanno, tassa ca,",
  "tika-vin09t1:30_7": "yo vā pakkhapaṇḍakattā paṇḍakabhāvūpagamanena na sikkhāsājīvasamāpanno,",
  "tika-vin09t1:30_8": "tassa ca tadubhayaṁ atthīti āpajjati.",
  "tika-vin09t1:30_9": "Paṇḍakabhāvapakkhe ca paṇḍako upasampadāya na vatthū’’ti vuttaṁ.",
  "tika-vin09t1:30_10": "Tasmā itarasmiṁ pakkhe vatthūti siddhaṁ.",
  "tika-vin09t1:30_11": "Tasmiṁ pakkhe upasampanno paṇḍakabhāvapakkhe paṇḍakattā na sikkhāsājīvasamāpanno,",
  "tika-vin09t1:30_12": "so pariccajitabbāya sikkhāya abhāvena sikkhaṁ apaccakkhāya mukhena parassa aṅgajātaggahaṇanayena methunaṁ dhammaṁ paṭiseveyya,",
  "tika-vin09t1:30_13": "tassa kuto pārājikāpattīti adhippāyo.",
  "tika-vin09t1:30_14": "Ayaṁ nayo apaṇḍakapakkhaṁ alabhamānasseva parato yujjati,",
  "tika-vin09t1:30_15": "labhantassa pana arūpasattānaṁ kusalādisamāpattikkhaṇe bhavaṅgavicchede satipi amaraṇaṁ viya paṇḍakabhāvapakkhepi bhikkhubhāvo atthi.",
  "tika-vin09t1:30_16": "Saṁvāsaṁ vā sādiyantassa na theyyasaṁvāsakabhāvo atthi antimavatthuajjhāpannassa viya. Na ca sahaseyyādiṁ janeti .",
  "tika-vin09t1:30_17": "Gaṇapūrako pana na hoti antimavatthuṁ ajjhāpanno viya. Na so sikkhāsājīvasamāpanno. Itarasmiṁ pana pakkhe hoti, ayaṁ imassa tato viseso. Kimayaṁ sahetuko, udāhu ahetukoti? Na ahetuko.",
  "tika-vin09t1:30_18": "Yato upasampadā tassa apaṇḍakapakkhe anuññātā sahetukappaṭisandhikattā.",
  "tika-vin09t1:30_19": "Paṇḍakabhāvapakkhepi kissa nānuññātāti ce?",
  "tika-vin09t1:30_20": "Paṇḍakabhūtattā opakkamikapaṇḍakassa viya.",
  "tika-vin09t1:31_0": "Apica ‘‘sikkhāsājīvasamāpanno’’ti iminā tassa sikkhāsamādānaṁ dīpetvā taṁ samādinnaṁ sikkhaṁ apaccakkhāya,",
  "tika-vin09t1:31_1": "tattha ca dubbalyaṁ anāvikatvāti vattuṁ yujjati,",
  "tika-vin09t1:31_2": "na aññathāti iminā kāraṇena yathāvuttāniṭṭhappasaṅgato ‘‘yo pana bhikkhu bhikkhūnaṁ sikkhāsājīvasamāpanno sikkhaṁ apaccakkhāyā’’tiādi vuttaṁ. Yathā cettha,",
  "tika-vin09t1:31_3": "evaṁ ‘‘yo pana bhikkhu bhikkhūnaṁ sikkhāsājīvasamāpanno sikkhaṁ apaccakkhāya dubbalyaṁ anāvikatvā gāmā vā araññā vā adinnaṁ…pe… yo pana bhikkhu bhikkhūnaṁ sikkhāsājīvasamāpanno sikkhaṁ apaccakkhāya dubbalyaṁ anāvikatvā sugatacīvarappamāṇaṁ cīvaraṁ kārāpeyyā’’ti sabbattha yojetabbaṁ.",
  "tika-vin09t1:32_0": "‘‘Antamaso tiracchānagatāyapī’’ti manussitthiṁ upādāya vuttaṁ. Na hi pageva paṇḍake, purise vāti vattuṁ yujjati.",
  "tika-vin09t1:32_1": "Sesaṁ tattha tattha vuttanayameva .",
  "tika-vin09t1:32_2": "Ayaṁ tāva mātikāya vinicchayo aññatthāpi yathāsambhavaṁ yojetvā dīpetabbo.",
  "tika-vin09t1:33_0": "Sāriputtabelaṭṭhasīsānandādayopi sikkhāpadapaññattikāraṇattā ca āpattiāpajjanato ca kasmā mahāvibhaṅge ñatticatutthaupasampadāyeva āgatāti?",
  "tika-vin09t1:33_1": "Paṭikkhittāya saraṇagamanūpasampadāya anuññātappasaṅgabhayāti upatissatthero.",
  "tika-vin09t1:33_2": "Āpattiyā bhabbataṁ sandhāya tasmimpi vutte pubbe paṭikkhittāpi bhagavatā puna anuññātāti bhikkhūnaṁ micchāgāho vā vimati vā uppajjati, tasmā na vuttāti vuttaṁ hoti.",
  "tika-vin09t1:34_0": "‘‘Adhammakammaṁ vaggakamma’’ti (mahāva.",
  "tika-vin09t1:34_1": "387) vacanato kuppakammampi katthaci ‘‘kamma’’nti vuccati, tasmā ‘‘akuppenā’’ti vuttaṁ.",
  "tika-vin09t1:34_2": "Yasmā akuppakammampi ekaccaṁ na ṭhānārahaṁ,",
  "tika-vin09t1:34_3": "yena apatto osāraṇaṁ suosāritoti vuccati,",
  "tika-vin09t1:34_4": "tasmā ‘‘ṭhānārahenā’’ti vuttaṁ.",
  "tika-vin09t1:34_5": "Yadi evaṁ ‘‘ṭhānārahenā’’ti idameva vattabbaṁ iminā akuppasiddhitoti ce? Na,",
  "tika-vin09t1:34_6": "aṭṭhānārahena akuppena upasampanno imasmiṁ atthe na adhippeto aniṭṭhappasaṅgato.",
  "tika-vin09t1:34_7": "Dvīhi panetehi ekato vuttehi ayamattho paññāyati – kevalaṁ tena akuppena upasampanno ayampi imasmiṁ atthe adhippeto bhikkhūti,",
  "tika-vin09t1:34_8": "ṭhānārahena ca akuppena ca upasampanno ayampi imasmiṁ atthe adhippeto bhikkhūti,",
  "tika-vin09t1:34_9": "kuppena upasampanno nādhippetoti.",
  "tika-vin09t1:35_0": "‘‘Paṭisandhiggahaṇato paṭṭhāya aparipuṇṇavīsativasso’’ti vuttattā opapātikañcāti soḷasavassuddesikā opapātikā paṭisandhito paṭṭhāya aparipuṇṇavīsativassāti vadanti.",
  "tika-vin09t1:35_1": "‘Soḷasavassuddesikā hontī’ti vuttattā puna cattāri vassāni icchitabbāni,",
  "tika-vin09t1:35_2": "‘paṭisandhiggahaṇato paṭṭhāyā’ti idaṁ gabbhaseyyakānaṁ vasena vutta’’nti eke.",
  "tika-vin09t1:35_3": "‘‘Keci vadantī’’ti yattha yattha likhīyati,",
  "tika-vin09t1:35_4": "tattha tattha vicāretvā atthaṁ suṭṭhu upalakkhaye.",
  "tika-vin09t1:35_5": "Opakkamike paṇḍakabhāvo āruḷhanayena veditabbo.",
  "tika-vin09t1:35_6": "‘‘Pakkhapaṇḍako apaṇḍakapakkhe pabbājetvā paṇḍakapakkhe nāsetabbo’’ti (vajira. ṭī. mahāvagga 109) likhitaṁ.",
  "tika-vin09t1:36_0": "‘‘Binduṁ adatvā ce nivāseti,",
  "tika-vin09t1:36_1": "theyyasaṁvāsako na hotī’’ti vadanti, vīmaṁsitabbaṁ.",
  "tika-vin09t1:36_2": "Liṅgānurūpassāti sāmaṇerārahassa saṁvāsassa sāditattāti adhippāyo.",
  "tika-vin09t1:37_0": "Rājabhayādīhi gahitaliṅgānaṁ ‘‘gihī maṁ ‘samaṇo’ti jānantū’’ti vañcanacitte satipi bhikkhūnaṁ vañcetukāmatāya ca tehi saṁvasitukāmatāya ca abhāvā doso na jātoti. ‘‘Yo evaṁ pabbajati,",
  "tika-vin09t1:37_1": "so theyyasaṁvāsako nāma hotī’’ti vā ‘‘evaṁ kātuṁ na labbhatī’’ti vā ‘‘evaṁ pabbajito sāmaṇero na hotī’’ti vā na jānāti, vaṭṭati. ‘‘Jānāti, na vaṭṭatī’’ti ca likhitaṁ.",
  "tika-vin09t1:37_2": "‘‘Rājadubbhikkhādiatthāya cīvaraṁ pārupitvā saṁvāsaṁ sādiyanto theyyasaṁvāsako hoti. Kasmā? Asuddhacittattā.",
  "tika-vin09t1:37_3": "Puna so ‘suddhaṁ brahmacariyaṁ karissāmi,",
  "tika-vin09t1:37_4": "kiṁ etenāti vippaṭisārena vā paccayādisulabhatāya vā karissāmī’ti suddhamānaso hutvā yāva so saṁvāsaṁ nādhivāseti, tāva theyyasaṁvāsako na hoti.",
  "tika-vin09t1:37_5": "Evaṁ suddhacittuppattito paṭṭhāya saṁvāsaṁ sādiyati ce,",
  "tika-vin09t1:37_6": "theyyasaṁvāsako hotīti adhippeto.",
  "tika-vin09t1:37_7": "Itarathā sabbaṁ virujjhatī’’ti eke.",
  "tika-vin09t1:38_0": "‘‘Nābhiparāmāsādinā jāto tathārūpaṁ pitaraṁ ghāteti ce, pitughātako hotī’’ti vadanti.",
  "tika-vin09t1:39_0": "Yo pana kāyasaṁsaggena sīlavināsaṁ pāpeti,",
  "tika-vin09t1:39_1": "na so bhikkhunidūsako ‘‘tiṇṇaṁ maggāna’’nti vacanato.",
  "tika-vin09t1:39_2": "Bhikkhuniṁ pana ekatoupasampannaṁ dūsetvāpi bhikkhunidūsako hoti,",
  "tika-vin09t1:39_3": "sopi pārājiko hotīti vinicchayo.",
  "tika-vin09t1:39_4": "Bhikkhunī pana theyyasaṁvāsikā, mātupituarahantaghātikā, lohituppādikā, titthiyapakkantikā ca hoti,",
  "tika-vin09t1:39_5": "aṭṭhakathāsu anāgataṁ vinayadharā sampaṭicchanti.",
  "tika-vin09t1:40_0": "‘‘Sampajānamusāvāde pācittiya’’nti (pāci.",
  "tika-vin09t1:40_1": "2) vuttaṁ mariyādaṁ avītikkamanto tasmiñca sikkhāpade sikkhatīti vuccati.",
  "tika-vin09t1:40_2": "Sikkhāpadanti asabhāvadhammo saṅketova, idha paññatti adhippetā.",
  "tika-vin09t1:40_3": "‘‘Methunasaṁvarassetaṁ adhivacana’’nti samantapāsādikāyaṁ vuttaṁ,",
  "tika-vin09t1:40_4": "taṁ panatthaṁ sandhāyāti likhitaṁ.",
  "tika-vin09t1:40_5": "Sikkhāti taṁ taṁ sikkhāpadaṁ,",
  "tika-vin09t1:40_6": "sikkhanabhāvena pavattacittuppādo. Sājīvanti paññatti.",
  "tika-vin09t1:40_7": "Tadatthadassanatthaṁ pubbe ‘‘methunasaṁvarassetaṁ adhivacana’’nti vuttaṁ.",
  "tika-vin09t1:40_8": "Yasmā sikkhāya guṇasammatāya puññasammatāya tantiyā abhāvato lokassa dubbalyāvikammaṁ tattha na sambhavati. Patthanīyā hi sā,",
  "tika-vin09t1:40_9": "tasmā ‘‘yañca sājīvaṁsamāpanno,",
  "tika-vin09t1:40_10": "tasmiṁ dubbalabhāvaṁ appakāsetvā’’ti vuttaṁ.",
  "tika-vin09t1:40_11": "Āṇāya hi dubbalyaṁ sambhavatīti upatisso.",
  "tika-vin09t1:40_12": "Dubbalyāvikammapadaṁ sikkhāpaccakkhānapadassa byañjanasiliṭṭhatāya vā parivārakabhāvena vā veditabbaṁ.",
  "tika-vin09t1:40_13": "Atha vā yasmā sikkhāpaccakkhānassa ekaccaṁ dubbalyāvikammaṁ akataṁ hoti,",
  "tika-vin09t1:40_14": "tasmā taṁ sandhāya ‘‘sikkhaṁ apaccakkhāyā’’ti padassa atthaṁ vivaranto ‘‘dubbalyaṁ anāvikatvā’’ti āha.",
  "tika-vin09t1:40_15": "Tattha siyā yasmā na sabbaṁ dubbalyāvikammaṁ sikkhāpaccakkhānaṁ,",
  "tika-vin09t1:40_16": "tasmā ‘‘dubbalyaṁ anāvikatvā’’ti paṭhamaṁ vatvā tassa atthaniyamatthaṁ ‘‘sikkhaṁ apaccakkhāyā’’ti vattabbanti? Taṁ na, kasmā? Atthānukkamābhāvato.",
  "tika-vin09t1:40_17": "‘‘Sikkhāsājīvasamāpanno’’ti hi vuttattā ‘‘yaṁ sikkhaṁ samāpanno, taṁ apaccakkhāya, yañca sājīvaṁ samāpanno,",
  "tika-vin09t1:40_18": "tattha dubbalyaṁ anāvikatvā’’ti vuccamāne anukkameneva attho vutto hoti, na aññathā,",
  "tika-vin09t1:40_19": "tasmā idameva paṭhamaṁ vuttanti. Tesaṁyevāti cuddasannaṁ.",
  "tika-vin09t1:41_0": "‘‘Sikkhaṁ apaccakkhāyā’’ti sabbasikkhāpadānaṁ sādhāraṇatthaṁ ‘‘ayamettha anupaññattī’’ti vuttaṁ.",
  "tika-vin09t1:42_0": "Pavesanaṁ nāma aṅgajātaṁ pavesentassa aṅgajātena samphusanaṁ.",
  "tika-vin09t1:42_1": "Paviṭṭhaṁ nāma yāva mūlaṁ pavesentassa vippakatakālo vāyāmakālo.",
  "tika-vin09t1:42_2": "Sukkavisaṭṭhisamaye aṅgajātaṁ ṭhitaṁ nāma. Uddharaṇaṁ nāma nīharaṇakālo.",
  "tika-vin09t1:42_3": "Vinayagaṇṭhipade pana ‘‘vāyāmato oramitvā ṭhānaṁ ṭhitaṁ nāmā’’ti vuttaṁ,",
  "tika-vin09t1:42_4": "taṁ asaṅkarato dassanatthaṁ vuttaṁ.",
  "tika-vin09t1:42_5": "Pavesanapaviṭṭhauddharaṇakālesupi sukkavisaṭṭhi hotiyeva.",
  "tika-vin09t1:42_6": "Sādiyanaṁ nāma sevanacittassa adhivāsanacittassa uppādanaṁ.",
  "tika-vin09t1:43_0": "Ubhatovibhaṅge eva paññattāni sandhāya ‘‘idañhi sabbasikkhāpadānaṁ nidāna’’nti vuttaṁ.",
  "tika-vin09t1:43_1": "‘‘Vinayadharapañcamena gaṇena upasampadā’’ti (mahāva.",
  "tika-vin09t1:43_2": "259) vuttattā idha tatiyā sahayogena vuttā.",
  "tika-vin09t1:43_3": "Tasmā vīsatipi bhikkhū ce nisinnā,",
  "tika-vin09t1:43_4": "pañcamo vinayadharova icchitabbo,",
  "tika-vin09t1:43_5": "evaṁ sati pārājiko ce vinayadharo, upasampadākammaṁ kopetīti ce? Na,",
  "tika-vin09t1:43_6": "parivārāvasāne kammavagge (pari.",
  "tika-vin09t1:43_7": "482 ādayo) yaṁ kammavipattilakkhaṇaṁ vuttaṁ, tassa tasmiṁ natthitāya.",
  "tika-vin09t1:43_8": "‘‘Kathaṁ vatthuto vā ñattito vā anussāvanato vā sīmato vā parisato vā’’ti ettakaṁ vuttaṁ,",
  "tika-vin09t1:43_9": "nanu ayaṁ ‘‘parisato vā’’ti vacanena saṅgahitoti ce? Na,",
  "tika-vin09t1:43_10": "‘‘dvādasahi ākārehi parisato kammāni vipajjantī’’ti (pari.",
  "tika-vin09t1:43_11": "487) suttassa hi vibhaṅge tassa anāmaṭṭhattāti ayamattho yasmā tattha tattha sarūpena vuttapāḷivaseneva sakkā jānituṁ,",
  "tika-vin09t1:43_12": "tasmā nayamukhaṁ dassetvā saṁkhittoti likhitaṁ.",
  "tika-vin09t1:43_13": "‘‘Aṅga’’nti padaṁ uddharitvā ‘‘sabbasikkhāpadesu āpattīnaṁ aṅgānaṅgaṁ veditabba’’nti vuttaṁ,",
  "tika-vin09t1:43_14": "idha pana ‘‘aṅga’’nti vuttaṁ, kasmā?",
  "tika-vin09t1:43_15": "Samuṭṭhanādīnaṁ parivārādīsu saṅkhepena āgatattā tattha gahetvā idhāpi niddiṭṭhānaṁ anaṅgānaṁ vavatthānābhāvato,",
  "tika-vin09t1:43_16": "sabbattha saṅkhepato ca vitthārato ca anaṅgatte vuccamāne ativitthāratāya tasmiṁ tasmiṁ sikkhāpade anūnaṁ vattabbato cāti veditabbo,",
  "tika-vin09t1:43_17": "sabbāpattīnaṁ saṅgāhakavasenāti attho.",
  "tika-vin09t1:44_0": "Yāni sikkhāpadāni ‘‘kiriyānī’’ti vuccanti,",
  "tika-vin09t1:44_1": "tesaṁ vasena kāyavācā saha viññattiyā veditabbā,",
  "tika-vin09t1:44_2": "akiriyānaṁ vasena vinā viññattiyā veditabbā.",
  "tika-vin09t1:44_3": "Cittaṁ panettha appamāṇaṁ bhūtārocanasamuṭṭhānassa kiriyattā, acittakattā ca.",
  "tika-vin09t1:44_4": "Tattha kiriyā āpattiyā anaṅgantaracittasamuṭṭhānā veditabbā.",
  "tika-vin09t1:44_5": "Aviññattijanakampi ekaccaṁ bāhullanayena ‘‘kiriya’’nti vuccati yatheva paṭhamapārājikaṁ.",
  "tika-vin09t1:44_6": "Viññattiyā abhāvepi ‘‘so ce sādiyati, āpatti pārājikassa, na sādiyati, anāpattī’’ti hi vuttaṁ,",
  "tika-vin09t1:44_7": "viññattisaṅkhātāpi kiriyā vinā sevanacittena na hoti vuttacittajattā, vikārarūpattā, cittānuparivattikattā ca.",
  "tika-vin09t1:44_8": "Tasmā kiriyāsaṅkhātamidaṁ viññattirūpaṁ,",
  "tika-vin09t1:44_9": "itaraṁ cittajarūpaṁ viya janakacittena vinā na tiṭṭhati,",
  "tika-vin09t1:44_10": "itaraṁ saddāyatanaṁ tiṭṭhati,",
  "tika-vin09t1:44_11": "tasmā kiriyāya sati ekantato tajjanakaṁ sevanacittaṁ atthi evāti katvā na sādiyati, anāpattīti na yujjatīti.",
  "tika-vin09t1:44_12": "Yasmā viññattijanakampi samānaṁ sevanacittaṁ na sabbakālaṁ viññattiṁ janeti,",
  "tika-vin09t1:44_13": "tasmā vināpi viññattiyā sayaṁ uppajjatīti katvā ‘‘sādiyati,",
  "tika-vin09t1:44_14": "āpatti pārājikassā’’ti vuttaṁ. Nuppajjati ce, na sādiyati nāma, tassa anāpatti.",
  "tika-vin09t1:44_15": "Teneva bhagavā ‘‘kiṁcitto tvaṁ bhikkhū’’ti (pārā.",
  "tika-vin09t1:44_16": "135) citteneva āpattiṁ paricchindati, na kiriyāyāti veditabbaṁ.",
  "tika-vin09t1:45_0": "Ettha samuṭṭhānaggahaṇaṁ kattabbato vā akattabbato vā kāyādibhedāpekkhameva āpattiṁ āpajjati,",
  "tika-vin09t1:45_1": "na aññathāti dassanappayojanaṁ.",
  "tika-vin09t1:45_2": "Tesu kiriyāggahaṇaṁ kāyādīnaṁ saviññattikāviññattikabhedadassanappayojanaṁ.",
  "tika-vin09t1:45_3": "Saññāggahaṇaṁ āpattiyā aṅgānaṅgacittavisesadassanappayojanaṁ.",
  "tika-vin09t1:45_4": "Tena yaṁ cittaṁ kiriyalakkhaṇe vā akiriyalakkhaṇe vā sannihitaṁ,",
  "tika-vin09t1:45_5": "yato vā kiriyā vā akiriyā vā hoti,",
  "tika-vin09t1:45_6": "na taṁ avisesena āpattiyā aṅgaṁ vā anaṅgaṁ vā hoti.",
  "tika-vin09t1:45_7": "Kintu yāya saññāya ‘‘saññāvimokkha’’nti vuccati,",
  "tika-vin09t1:45_8": "tāya sampayuttaṁ cittaṁ aṅgaṁ,",
  "tika-vin09t1:45_9": "itaraṁ anaṅganti dassitaṁ hoti.",
  "tika-vin09t1:45_10": "Idāni yena cittena sikkhāpadaṁ sacittakaṁ hoti, tadabhāvā acittakaṁ,",
  "tika-vin09t1:45_11": "tena tassa avisesena sāvajjatāya ‘‘lokavajjamevā’’ti vuttaṁ.",
  "tika-vin09t1:45_12": "Kintu sāvajjaṁyeva samānaṁ ekaccaṁ lokavajjaṁ,",
  "tika-vin09t1:45_13": "ekaccaṁ paṇṇattivajjanti dassanappayojanaṁ cittalokavajjaggahaṇaṁ.",
  "tika-vin09t1:45_14": "Cittameva yasmā ‘‘lokavajja’’nti vuccati,",
  "tika-vin09t1:45_15": "tasmā manokammampi siyā āpattīti aniṭṭhappasaṅganivāraṇappayojanaṁ kammaggahaṇaṁ.",
  "tika-vin09t1:46_0": "Yaṁ panettha akiriyalakkhaṇaṁ kammaṁ,",
  "tika-vin09t1:46_1": "taṁ kusalattikavinimuttaṁ siyāti aniṭṭhappasaṅganivāraṇappayojanaṁ kusalattikaggahaṇaṁ. Yā panettha abyākatāpatti,",
  "tika-vin09t1:46_2": "taṁ ekaccaṁ avedanampi nirodhaṁ samāpanno āpajjatīti vedanāttikaṁ ettha na labbhatīti aniṭṭhappasaṅganivāraṇatthaṁ vedanāttikaggahaṇaṁ.",
  "tika-vin09t1:46_3": "Sikkhāpadañhi sacittakapuggalavasena ‘‘ticittaṁ tivedana’’nti laddhavohāraṁ acittakenāpannampi ‘‘ticittaṁ tivedana’’miceva vuccati.",
  "tika-vin09t1:46_4": "Tatridaṁ sādhakasuttaṁ – ‘‘atthāpatti acittako āpajjati acittako vuṭṭhāti (pari. 324),",
  "tika-vin09t1:46_5": "atthāpatti kusalacitto āpajjati kusalacitto vuṭṭhātī’’tiādi (pari. 470). ‘‘Sacittakaṁ āpattidīpanaṁ,",
  "tika-vin09t1:46_6": "saññāvimokkhaṁ anāpattidīpanaṁ, acittakaṁ vatthuajānanaṁ,",
  "tika-vin09t1:46_7": "nosaññāvimokkhaṁ vītikkamanājānanaṁ.",
  "tika-vin09t1:46_8": "Idameva tesaṁ nānātta’’nti (vajira. ṭī.",
  "tika-vin09t1:46_9": "pārājika 61-66 pakiṇṇakakathāvaṇṇanā) likhitaṁ.",
  "tika-vin09t1:47_0": "Sacittakapakkheti ettha ayaṁ tāva gaṇṭhipadanayo – sacittakapakkheti surāpānādiacittake sandhāya vuttaṁ.",
  "tika-vin09t1:47_1": "Sacittakesu pana yaṁ ekantamakusaleneva samuṭṭhāti,",
  "tika-vin09t1:47_2": "tañca ubhayaṁ lokavajjaṁ nāma.",
  "tika-vin09t1:47_3": "Surāpānasmiñhi ‘‘surā’’ti vā ‘‘pātuṁ na vaṭṭatī’’ti vā jānitvā pivane akusalamevāti.",
  "tika-vin09t1:47_4": "Tattha ‘‘na vaṭṭatīti jānitvā’’ti vuttavacanaṁ na yujjati paṇṇattivajjassapi lokavajjatāpasaṅgato.",
  "tika-vin09t1:47_5": "Imaṁ aniṭṭhappasaṅgaṁ pariharitukāmatāya ca vajirabuddhittherena likhitaṁ – ‘‘idha ‘sacittaka’nti ca ‘acittaka’nti ca vicāraṇā vatthuvijānane eva hoti, na paññattivijānane. Yadi paññattivijānane hoti ,",
  "tika-vin09t1:47_6": "sabbasikkhāpadāni lokavajjāneva siyuṁ,",
  "tika-vin09t1:47_7": "na ca sabbasikkhāpadāni lokavajjāni.",
  "tika-vin09t1:47_8": "Tasmā vatthuvijānane eva hotīti idaṁ yujjati. Kasmā?",
  "tika-vin09t1:47_9": "Yasmā sekhiyesu paññattivijānanameva pamāṇaṁ, na vatthumattavijānana’’nti.",
  "tika-vin09t1:47_10": "Ayaṁ panettha attho sikkhāpadasīsena āpattiṁ gahetvā yassa sikkhāpadassa sacittakassa cittaṁ akusalameva hoti, taṁ lokavajjaṁ,",
  "tika-vin09t1:47_11": "sacittakācittakasaṅkhātassa acittakassa ca sacittakapakkhe cittaṁ akusalameva hoti,",
  "tika-vin09t1:47_12": "tampi surāpānādilokavajjanti imamatthaṁ sandhāya ‘‘yassā sacittakapakkhe cittaṁ akusalameva hoti,",
  "tika-vin09t1:47_13": "ayaṁ lokavajjā nāmā’’ti vuttaṁ.",
  "tika-vin09t1:47_14": "‘‘Sacittakapakkhe’’ti hi idaṁ vacanaṁ acittakaṁ sandhāyāha.",
  "tika-vin09t1:47_15": "Na hi ekaṁsato sacittakāya ‘‘sacittakapakkhe’’ti visesane payojanaṁ atthīti,",
  "tika-vin09t1:47_16": "evaṁ santepi aniyamena vuttañca niyamavasena eva gahetabbanti attho.",
  "tika-vin09t1:48_0": "Tiracchānānaṁ panāti pana-saddena thullaccayādikāraṁ nivatteti.",
  "tika-vin09t1:48_1": "Kiriyāti ettha ‘‘ṭhitaṁ sādiyatī’’ti (pārā. 58) vuttattā taṁ kathanti ce?",
  "tika-vin09t1:48_2": "‘‘Sādiyatī’’ti vuttattā kiriyā eva.",
  "tika-vin09t1:48_3": "Evaṁ sante ‘‘kāyakammaṁ manokamma’’nti vattabbanti ce? Na,",
  "tika-vin09t1:48_4": "pacuravohāravasena ‘‘kāyakamma’’nti vuttattā.",
  "tika-vin09t1:48_5": "Ubbhajāṇumaṇḍalikāya labbhati evāti likhitaṁ.",
  "tika-vin09t1:48_6": "Pubbe vuttanayena saṁsandetvā gahetabbaṁ. ‘‘Dunnikkhittassa, bhikkhave,",
  "tika-vin09t1:48_7": "padabyañjanassa atthopi dunnayo hotī’’ti (a. ni.",
  "tika-vin09t1:48_8": "2.20) vadantenāpi atthassa sukhaggahaṇatthameva padabyañjanassa sunikkhittabhāvo icchito, na akkharavacanāya,",
  "tika-vin09t1:48_9": "tasmā āha ‘‘atthañhi nātho saraṇaṁ avocā’’tiādi.",
  "tika-vin09t1:49_0": "Paṭhamapārājikavaṇṇanā niṭṭhitā.",
  "tika-vin09t1:50_0": "2. Dutiyapārājikavaṇṇanā",
  "tika-vin09t1:51_0": "Gāmā vā araññā vāti lakkhaṇānupaññattikattā ādimhi vuttā.",
  "tika-vin09t1:51_1": "Sabbasmiñhi vinayapiṭake gāmo, gāmūpacāro, gāmakkhettaṁ, gāmasīmā,",
  "tika-vin09t1:51_2": "gāmasīmūpacāroti pañcavidho gāmabhedo veditabbo.",
  "tika-vin09t1:51_3": "Tathā āraññakasīmāya ekaṁ agāmakaṁ araññaṁ,",
  "tika-vin09t1:51_4": "saṁvidhānasikkhāpadānaṁ (pāci. 180 ādayo) ekaṁ, sagāmakaṁ ekaṁ , avippavāsasīmāya ekaṁ, gaṇamhāohīyanakassa (pāci.",
  "tika-vin09t1:51_5": "691) ekanti pañcavidho araññabhedo veditabbo.",
  "tika-vin09t1:51_6": "Tattha atthi gāmo na gāmaparihāraṁ katthaci labhati,",
  "tika-vin09t1:51_7": "atthi gāmo na gāmakiccaṁ karoti,",
  "tika-vin09t1:51_8": "tathā atthi araññaṁ na araññaparihāraṁ katthaci labhati,",
  "tika-vin09t1:51_9": "atthi araññaṁ na araññakiccaṁ karotīti ayampi bhedo veditabbo.",
  "tika-vin09t1:52_0": "Tattha avippavāsasīmāsammannanakammavācāya ṭhapetvā ‘‘gāmañca gāmūpacārañcā’’ti (mahāva.",
  "tika-vin09t1:52_1": "144) ettha gāmo nāma parikkhitto ce, parikkhepassa anto, aparikkhitto ce,",
  "tika-vin09t1:52_2": "parikkhepokāsato anto veditabbo.",
  "tika-vin09t1:52_3": "Ayaṁ udositasikkhāpade ‘‘antogāmo’’ti (pārā. 478) āgato.",
  "tika-vin09t1:52_4": "Sāsaṅkasikkhāpade ‘‘antaraghara’’nti (pārā. 654) āgato anāsaṅkato.",
  "tika-vin09t1:52_5": "Yathāha ‘‘antaraghare nikkhipeyyāti samantā gocaragāme nikkhipeyyā’’ti (pārā. 654).",
  "tika-vin09t1:52_6": "Tathā antaragharappaṭisaṁyuttānaṁ sekhiyānaṁ ayameva paricchedo veditabbo.",
  "tika-vin09t1:52_7": "‘‘Yā pana bhikkhunī ekā gāmantaraṁ gaccheyyā’’ti (pāci.",
  "tika-vin09t1:52_8": "687) etthāpi ayameva paricchedo adhippeto ‘‘parikkhittassa gāmassa parikkhepaṁ atikkamantiyā,",
  "tika-vin09t1:52_9": "aparikkhittassa gāmassa upacāraṁ atikkamantiyā’’ti vuttattā.",
  "tika-vin09t1:53_0": "Yesu purāṇapotthakesu ‘‘upacāraṁ okkamantiyā’’ti likhitaṁ,",
  "tika-vin09t1:53_1": "taṁ vikāle gāmappavesanasikkhāpadesu āciṇṇaṁ nayaṁ gahetvā pamādena likhīyati, na pamāṇaṁ.",
  "tika-vin09t1:53_2": "Yesu ca potthakesu vikāle gāmappavesanasikkhāpadassa vibhaṅge (pāci.",
  "tika-vin09t1:53_3": "513) ‘‘gāmaṁ paviseyyāti parikkhittassa gāmassa parikkhepaṁ atikkamantassa,",
  "tika-vin09t1:53_4": "aparikkhittassa gāmassa upacāraṁ atikkamantassā’’ti likhīyati, sā pamādalekhā.",
  "tika-vin09t1:53_5": "Upacāraṁ okkamantassāti tattha pāṭho.",
  "tika-vin09t1:53_6": "Vuttañhi samantapāsādikāyaṁ ‘‘aparikkhittassa gāmassa upacāro adinnādāne vuttanayeneva veditabbo’’ti (pāci. aṭṭha. 512).",
  "tika-vin09t1:53_7": "Idha kaṅkhāvitaraṇiyampi vuttaṁ ‘‘santaṁ bhikkhuṁ anāpucchitvāti…pe… upacāraṁ okkamantassā’’tiādi (kaṅkhā. aṭṭha.",
  "tika-vin09t1:53_8": "vikālagāmappavesanasikkhāpadavaṇṇanā).",
  "tika-vin09t1:54_0": "Yaṁ pana katthaci potthake ‘‘bhikkhuniyā gāmantarādhikāre ekena pādena itarassa gāmassa parikkhepaṁ vā atikkamante,",
  "tika-vin09t1:54_1": "upacāraṁ vā okkante thullaccayaṁ, dutiyena atikkantamatte,",
  "tika-vin09t1:54_2": "okkantamatte ca saṅghādiseso’’ti pāṭho dissati. Tattha ‘‘okkante,",
  "tika-vin09t1:54_3": "okkantamatte’’ti etāni padāni adhikāni ,",
  "tika-vin09t1:54_4": "kevalaṁ likhitakehi aññehi likhitāni.",
  "tika-vin09t1:54_5": "Katthaci potthake ‘‘okkantamatte cā’’ti padaṁ na dissati, itaraṁ dissati.",
  "tika-vin09t1:54_6": "Tāni dve padāni pāḷiyā virujjhanti.",
  "tika-vin09t1:54_7": "‘‘Aparikkhittassa gāmassa upacāraṁ atikkāmentiyā’’ti (pāci. 692) hi pāḷi .",
  "tika-vin09t1:54_8": "Tathā samantapāsādikāya (pāci. aṭṭha. 692) virujjhanti.",
  "tika-vin09t1:54_9": "‘‘Parikkhepārahaṭṭhānaṁ ekena pādena atikkamati, thullaccayaṁ, dutiyena atikkamati, saṅghādiseso.",
  "tika-vin09t1:54_10": "Apicettha sakagāmato…pe… ekena pādena itarassa gāmassa parikkhepe vā upacāre vā atikkante thullaccayaṁ,",
  "tika-vin09t1:54_11": "dutiyena atikkantamatte saṅghādiseso’’ti (pāci. aṭṭha. 692) hi vuttaṁ.",
  "tika-vin09t1:55_0": "Gaṇṭhipade cassa ‘‘parikkhepaṁ atikkāmentiyā’’ti vatvā ‘‘upacārepi eseva nayo’’ti vuttaṁ.",
  "tika-vin09t1:55_1": "Anugaṇṭhipade ca ‘‘aparikkhittassa gāmassa upacāraṁ ‘okkamantiyā’tipi potthakesu ekaccesu dissati, taṁ na gahetabba’’nti vuttaṁ.",
  "tika-vin09t1:55_2": "Aparampi vuttaṁ ‘‘aparikkhittassa gāmassa upacāraṁ ‘atikkāmentiyā’ti vacanenāpi evaṁ veditabbaṁ – vikāle gāmappavesane dvinnaṁ leḍḍupātānaṁ eva vasena upacāro paricchinditabbo,",
  "tika-vin09t1:55_3": "itarathā yathā ettha parikkhepārahaṭṭhānaṁ parikkhepaṁ viya katvā ‘atikkāmentiyā’ti vuttaṁ,",
  "tika-vin09t1:55_4": "evaṁ tatthāpi ‘aparikkhittassa gāmassa upacāraṁ atikkāmentassā’ti vadeyya.",
  "tika-vin09t1:55_5": "Yasmā pana tattha parikkhepārahaṭṭhānato uttarimeko leḍḍupāto upacāroti adhippeto.",
  "tika-vin09t1:55_6": "Tasmā tadatthadīpanatthaṁ ‘aparikkhittassa gāmassa upacāraṁ okkamantassā’ti vutta’’nti.",
  "tika-vin09t1:56_0": "Yaṁ pana andhakaṭṭhakathāyaṁ parikkhepārahaṭṭhānaṁyeva upacāranti sallakkhetvā ‘‘parikkhepapaakkhepārahaṭṭhānānaṁ ninnānākaraṇadīpanatthaṁ upacāraṁ okkamantassā’’ti vuttaṁ,",
  "tika-vin09t1:56_1": "pāḷivisesamasallakkhetvā ‘‘aparikkhittassa gāmassa upacāraṁ atikkamantassa idha upacāro parikkhepo yathā bhaveyya,",
  "tika-vin09t1:56_2": "taṁ upacāraṁ paṭhamaṁ pādaṁ atikkāmentassa āpatti dukkaṭassa,",
  "tika-vin09t1:56_3": "dutiyaṁ pādaṁ atikkāmentassa āpatti pācittiyassā’’ti vuttaṁ,",
  "tika-vin09t1:56_4": "taṁ na gahetabbameva pāḷiyā visesasambhavatoti.",
  "tika-vin09t1:56_5": "Porāṇagaṇṭhipade ‘‘upacāraṁ atikkāmentiyā bhikkhuniyā gāmantarāpattī’’ti vuttaṁ.",
  "tika-vin09t1:56_6": "Tasmā idha kaṅkhāvitaraṇiyā ‘‘ekena pādena itarassa…pe… atikkantamatte saṅghādiseso’’ti ayameva pāṭho veditabbo.",
  "tika-vin09t1:56_7": "Ettāvatā imesu yathāvuttesu ṭhānesu yathāvuttaparicchedova gāmoti veditabbo.",
  "tika-vin09t1:56_8": "Imassa atthassa dīpanatthaṁ ‘‘gāmo nāma ekakuṭikopī’’tiādi (pārā. 92) vuttaṁ.",
  "tika-vin09t1:56_9": "Imassa vasena asatipi parikkhepātikkame,",
  "tika-vin09t1:56_10": "upacārokkamane vā antarārāmato vā bhikkhunupassayato vā titthiyaseyyato vā paṭikkamanato vā taṁ gāmaṁ pavisantassa antarārāmaparikkhepassa,",
  "tika-vin09t1:56_11": "upacārassa vā atikkamanavasena gāmapaccayā āpattiyo veditabbā.",
  "tika-vin09t1:57_0": "Gāmūpacāro pana ‘‘ṭhapetvā gāmañca gāmūpacārañcā’’ti (mahāva.",
  "tika-vin09t1:57_1": "144) ettha parikkhittassa gāmassa parikkhepova,",
  "tika-vin09t1:57_2": "aparikkhittassa gāmassa parikkhepokāsova.",
  "tika-vin09t1:57_3": "Vuttañhetaṁ aṭṭhakathāyaṁ ‘‘gāmūpacāroti parikkhittassa gāmassa parikkhepo,",
  "tika-vin09t1:57_4": "aparikkhittassa gāmassa parikkhepokāso.",
  "tika-vin09t1:57_5": "Tesu adhiṭṭhitatecīvariko bhikkhu parihāraṁ na labhatī’’ti (mahāva. aṭṭha. 144). Kiṁ panettha kāraṇaṁ, yena ayaṁ gāmo, gāmūpacāro ca idha aññathā, aññattha tathāti?",
  "tika-vin09t1:57_6": "Aṭṭhuppattito ‘‘tena kho pana samayena bhikkhū ‘bhagavatā ticīvarena avippavāsasammuti anuññātā’ti antaraghare cīvarāni nikkhipantī’’ti (mahāva.",
  "tika-vin09t1:57_7": "143) imissā hi aṭṭhuppattiyā ‘‘ṭhapetvā gāmañca gāmūpacārañcā’’ti (mahāva. 144) vuttaṁ.",
  "tika-vin09t1:57_8": "Tasmā yattha antaragharasaññā,",
  "tika-vin09t1:57_9": "tattha avippavāsasīmā na gacchatīti veditabbā.",
  "tika-vin09t1:57_10": "Tena ca udositasikkhāpade ‘‘antogāme cīvaraṁ nikkhipitvā antogāme vatthabba’’nti (pārā.",
  "tika-vin09t1:57_11": "478) ca ‘‘sabhāye vā dvāramūle vā,",
  "tika-vin09t1:57_12": "hatthapāsā vā na vijahitabba’’nti ca vuttaṁ.",
  "tika-vin09t1:57_13": "Kappiyabhūmiyaṁ vasantoyeva hi kappiyabhūmiyaṁ nikkhittacīvaraṁ rakkhati.",
  "tika-vin09t1:57_14": "Sāsaṅkasikkhāpade pana ‘‘yasmā yattha gāme cīvaraṁ nikkhittaṁ,",
  "tika-vin09t1:57_15": "tena gāmena vippavasanto cīvarena vippavasatīti vuccati,",
  "tika-vin09t1:57_16": "tasmā puna gāmasīmaṁ okkamitvā vasitvā pakkamatī’’ti vuttaṁ.",
  "tika-vin09t1:57_17": "Tasmiñhi sikkhāpade gāmasīmā gāmo nāmāti adhippeto.",
  "tika-vin09t1:57_18": "Tattha vikāle gāmappavesanasikkhāpadavibhaṅge ‘‘parikkhittassa gāmassa parikkhepaṁ atikkamantassa āpatti pācittiyassā’’ti (pāci.",
  "tika-vin09t1:57_19": "513) vacanato parikkhepo na gāmo.",
  "tika-vin09t1:57_20": "Kintu gāmūpacāroti lesena dassitaṁ hoti.",
  "tika-vin09t1:57_21": "Imasmiṁ pana sikkhāpadavibhaṅge ‘‘gāmūpacāro nāmā’’ti ārabhitvā ‘‘aparikkhittassa gāmassa gharūpacāre ṭhitassa majjhimassa purisassa leḍḍupāto’’ti iminā aparikkhittassa parikkhepokāso gāmūpacāroti siddhaṁ.",
  "tika-vin09t1:57_22": "Tadatthasambhavato tasmiṁ gharūpacāre ṭhitassa leḍḍupāto gāmūpacāroti kurundaṭṭhakathāyaṁ, mahāpaccariyampi vuttaṁ .",
  "tika-vin09t1:57_23": "Upacāro hi ‘‘gāmo ekūpacāro nānūpacāro’’tiādīsu dvāraṁ,",
  "tika-vin09t1:57_24": "‘‘ajjhokāso ekūpacāro’’ti ettha samantā sattabbhantarasaṅkhātaṁ pamāṇaṁ,",
  "tika-vin09t1:57_25": "tasmā ‘‘gāmūpacāroti parikkhittassa gāmassa parikkhepo,",
  "tika-vin09t1:57_26": "aparikkhittassa gāmassa parikkhepokāso’’ti andhakaṭṭhakathāyaṁ vuttanti veditabbaṁ. Tathā kurundiyaṁ, mahāpaccariyañca.",
  "tika-vin09t1:57_27": "Tathā pāḷiyampi ‘‘ajjhārāmo nāma parikkhittassa ārāmassa anto ārāmo, aparikkhittassa upacāro.",
  "tika-vin09t1:57_28": "Ajjhāvasatho nāma parikkhittassa āvasathassa anto āvasatho,",
  "tika-vin09t1:57_29": "aparikkhittassa upacāro’’tiādīsu dissati.",
  "tika-vin09t1:57_30": "Mahāaṭṭhakathāyaṁ pana ‘‘gāmūpacāro’’tiādīsu dissati.",
  "tika-vin09t1:57_31": "Tasmā dutiyo leḍḍupāto upacāroti adhippeto.",
  "tika-vin09t1:58_0": "‘‘Aparikkhittassa gāmassa upacāraṁ okkamantassa āpatti pācittiyassā’’ti pāḷivisesasambhavato ca paṭhamo leḍḍupāto gāmo eva, dutiyo gāmūpacāroti vuttaṁ.",
  "tika-vin09t1:58_1": "Parikkhittassa pana gāmassa indakhīle ṭhitassa majjhimassa purisassa leḍḍupāto gāmūpacāroti vuttanti ettha bhedo natthi.",
  "tika-vin09t1:58_2": "Ettāvatā parikkhittassa duvidho upacāro,",
  "tika-vin09t1:58_3": "aparikkhittassa catubbidho upacāro yattha sambhavati, yattha ca na sambhavati, taṁ sabbaṁ dassitaṁ hoti.",
  "tika-vin09t1:59_0": "Gāmakhettassa ca gāmasīmāya ca lakkhaṇaṁ aṭṭhakathāyameva vuttaṁ. Ubhayañhi atthato ekaṁ.",
  "tika-vin09t1:59_1": "Tattha gāmasīmāya gāmabhāvo sāsaṅkasikkhāpadavasena veditabbo.",
  "tika-vin09t1:60_0": "Gāmasīmūpacāro nāma manussānaṁ kaṭṭhatiṇapupphaphalādiatthikānaṁ vanacarakānaṁ valañjanaṭṭhānaṁ.",
  "tika-vin09t1:60_1": "Imassa gāmasīmūpacārabhāvo udositasikkhāpade,",
  "tika-vin09t1:60_2": "‘‘agāmake araññe samantā sattabbhantarā’’ti (pārā.",
  "tika-vin09t1:60_3": "494) āgataṭṭhāne khandhake (mahāva. 147) ca veditabbo.",
  "tika-vin09t1:60_4": "Ettha hi bhagavā gāmantavāsīnaṁ bhikkhūnaṁ sīmaṁ dassento ‘‘yaṁ gāmaṁ vā nigamaṁ vā upanissāya viharatī’’ti (mahāva. 147) vatvā dasseti.",
  "tika-vin09t1:60_5": "Tadanantarameva ‘‘agāmake’’tiādinā sattabbhantarasīmaṁ dasseti.",
  "tika-vin09t1:60_6": "Tasmā yo bhikkhu gāmaṁ vā nigamaṁ vā upanissāya na viharati,",
  "tika-vin09t1:60_7": "kevalaṁ nāvāyaṁ vā thalamaggena vā addhānamaggappaṭipanno hoti,",
  "tika-vin09t1:60_8": "tassa tattha tattha sattabbhantarasīmā labbhatīti veditabbo.",
  "tika-vin09t1:60_9": "Vuttañhi ‘‘ekakulassa sattho hoti ,",
  "tika-vin09t1:60_10": "satthe cīvaraṁ nikkhipitvā purato vā pacchato vā sattabbhantarā na vijahitabba’’ntiādi (pārā. 489).",
  "tika-vin09t1:60_11": "Idameva araññaṁ sandhāya ‘‘āraññakasīmāya ekaṁ agāmakaṁ arañña’’nti vuttaṁ.",
  "tika-vin09t1:61_0": "Yaṁ sandhāya ‘‘agāmake araññe addhayojane addhayojane āpatti pācittiyassā’’ti (pāci. 414) pāḷiyaṁ vuttaṁ.",
  "tika-vin09t1:61_1": "Idaṁ saṁvidhānasikkhāpadānaṁ ekaṁ agāmakaṁ araññaṁ nāma.",
  "tika-vin09t1:62_0": "Purimena pana sagharaṁ saṅgahitaṁ, iminā tamasaṅgahitanti.",
  "tika-vin09t1:62_1": "Yaṁ sandhāya gaṇamhā ohīyanādhikāre aṭṭhakathāyaṁ (pāci. aṭṭha.",
  "tika-vin09t1:62_2": "692) ‘‘agāmake araññeti ettha ‘nikkhamitvā bahi indakhīlā sabbametaṁ arañña’nti evaṁ vuttaṁ lakkhaṇaṁ araññaṁ.",
  "tika-vin09t1:62_3": "Taṁ paneta kevalaṁ gāmābhāvena ‘agāmaka’nti vuttaṁ,",
  "tika-vin09t1:62_4": "na viñjhāṭavisadisatāyā’’ti vuttaṁ.",
  "tika-vin09t1:62_5": "Yaṁ sandhāya ‘‘āraññakaṁ nāma senāsanaṁ pañcadhanusatikaṁ pacchima’’nti (pārā. 654; pāci. 573) vuttaṁ.",
  "tika-vin09t1:62_6": "Idaṁ āraññakasenāsanaṁ nāma parikkhittassa parikkhepato bahi,",
  "tika-vin09t1:62_7": "aparikkhittassa pana parikkhepokāsato bahi sarukkhaṁ vā arukkhaṁ vā vihāre kunnadisamākiṇṇampi araññaṁ nāma.",
  "tika-vin09t1:62_8": "Tathā ‘‘gaṇamhā ohīyanakassa eka’’nti vuttaṁ. Idaṁ araññaṁva.",
  "tika-vin09t1:62_9": "Idaṁ pana pubbe agāmakabhāvena āgataṭṭhāne vuttalakkhaṇameva hutvā nikkhamitvā bahi indakhīlā dassanūpacāravijahane ekameva āpattiṁ karoti, tato uddhaṁ anāpatti.",
  "tika-vin09t1:62_10": "‘‘Saṁvidhānasikkhāpadānaṁ eka’’nti vuttaṁ pana addhayojane addhayojane ekekaṁ āpattiṁ karoti, na tato oraṁ.",
  "tika-vin09t1:62_11": "Itarāni tīṇi yathāvuttaparicchedato orameva tattha vuttavidhiṁ na sampādenti, paraṁ sampādenti.",
  "tika-vin09t1:62_12": "Evametesaṁ aññamaññanānattaṁ veditabbaṁ.",
  "tika-vin09t1:63_0": "Tattha pañcavidhe gāme yo ‘‘parikkhittassa gāmassa indakhīle ṭhitassa leḍḍupāto’’ti (pārā. 92) vutto,",
  "tika-vin09t1:63_1": "so na katthaci vinayapiṭake upayogaṁ gato,",
  "tika-vin09t1:63_2": "kevalaṁ aparikkhittassa parikkhepokāsato aparo eko leḍḍupāto gāmūpacāro nāmāti dīpanatthaṁ vutto.",
  "tika-vin09t1:63_3": "Parikkhittassapi ce gāmassa eko leḍḍupāto kappiyabhūmisamāno upacāroti vutto,",
  "tika-vin09t1:63_4": "pageva aparikkhittassa parikkhepokāsato eko.",
  "tika-vin09t1:63_5": "So pana pākaṭattā ca ajjhokāsattā ca okkamantassa āpattiṁ karoti ṭhapetvā bhikkhuniyā gāmantarāpattiṁ.",
  "tika-vin09t1:63_6": "Bhikkhuniyo hi tasmiṁ dutiyaleḍḍupātasaṅkhāte gāmūpacāre vasantī āpattiñca āpajjanti,",
  "tika-vin09t1:63_7": "gāmaṁ pavisantī gāmantarāpattiñca.",
  "tika-vin09t1:63_8": "Tāsañhi ṭhitaṭṭhānaṁ araññasaṅkhyaṁ gacchati ‘‘tāvadeva chāyā metabbā…pe… tassā tayo ca nissaye,",
  "tika-vin09t1:63_9": "aṭṭha ca akaraṇīyāni ācikkheyyāthā’’ti (cūḷava. 430) vacanato.",
  "tika-vin09t1:63_10": "Araññappaṭisaṁyuttānaṁ sikkhāpadānaṁ,",
  "tika-vin09t1:63_11": "vikālegāmappavesanasikkhāpadassa (pāci.",
  "tika-vin09t1:63_12": "508) ca bhikkhunīnaṁ asādhāraṇattā ca antarārāmabhikkhunupassayappaṭikkamanādīnaṁ kappiyabhūmibhāvavacanato ca ‘‘ekā gaṇamhā ohīyeyyāti agāmake araññe dutiyikāya bhikkhuniyā dassanūpacāraṁ vā savanūpacāraṁ vā vijahantiyā āpatti thullaccayassā’’tiādisikkhāpadapaññattito (pāci.",
  "tika-vin09t1:63_13": "692) ca bhikkhunikkhandhakanayaena vā yasmā parikkhittassa gāmassa indakhīlato paṭṭhāya aparikkhittassa upacārato paṭṭhāya nīyati,",
  "tika-vin09t1:63_14": "tattha antaraghare nikkhittacīvare sati caturaṅgasamodhānena bhikkhū vasanti, tasmā sagāmakaṁ nāma hoti.",
  "tika-vin09t1:64_0": "Avippavāsasīmāya ekaṁ nāma ‘‘na, bhikkhave,",
  "tika-vin09t1:64_1": "bhikkhuniyā araññe vatthabbaṁ, yā vaseyya,",
  "tika-vin09t1:64_2": "āpatti dukkaṭassā’’ti (cūḷava.",
  "tika-vin09t1:64_3": "431) vacanato bhikkhunīnaṁ araññavāso nāma natthīti siddhaṁ.",
  "tika-vin09t1:64_4": "Tāya hi araññe bhikkhunupassaye sati antoāvāsepi dutiyikāya dassanasavanūpacāraṁ vijahantiyā āpatti.",
  "tika-vin09t1:64_5": "Tasmā avippavāsasīmādhikāre ‘‘ṭhapetvā gāmañca gāmūpacārañcā’’ti (mahāva.",
  "tika-vin09t1:64_6": "144) ettha yaṁ ṭhānaṁ ṭhapitaṁ,",
  "tika-vin09t1:64_7": "tattheva bhikkhunupassayopi kappati, na tato paraṁ.",
  "tika-vin09t1:65_0": "Tāsañca avippavāsasīmākammavācāyaṁ ‘‘ṭhapetvā gāmañca gāmūpacārañcā’’ti vacanaṁ natthīti katvā tesveva gāmagāmūpacāresu pharati.",
  "tika-vin09t1:65_1": "Tato paraṁ dutiyesu leḍḍupātādīsu tāsaṁ akappiyabhūmikattā na samānasaṁvāsakasīmā araññe pharati bhikkhūnaṁ gāmagāmūpacāraṁ viya.",
  "tika-vin09t1:65_2": "Tasmā vuttaṁ ‘‘bhikkhuniyā ṭhapetvā gāmantarāpatti’’nti.",
  "tika-vin09t1:66_0": "Evaṁ tāva pañcavidhaṁ gāmabhedaṁ,",
  "tika-vin09t1:66_1": "araññabhedañca ñatvā idāni ‘‘atthi gāmo na gāmaparihāraṁ katthaci labhatī’’tiādibhedo veditabbo.",
  "tika-vin09t1:66_2": "Tattha yo aṭṭhakathāyaṁ ‘‘amanusso nāma yo sabbaso vā manussānaṁ abhāvena yakkhapariggahabhūto’’ti vutto,",
  "tika-vin09t1:66_3": "so gāmo na gāmaparihāraṁ katthaci sikkhāpade labhati.",
  "tika-vin09t1:66_4": "Yañhi sandhāya aṭṭhakathāyaṁ ‘‘taṁ panetaṁ buddhakāle,",
  "tika-vin09t1:66_5": "cakkavattikāle ca nagaraṁ hoti,",
  "tika-vin09t1:66_6": "sesakāle suññaṁ hoti yakkhapariggahita’’nti (pārā. aṭṭha. 1.84; dī. ni. aṭṭha. 1.150) vuttaṁ.",
  "tika-vin09t1:66_7": "Yo pana paṭirājacorādīhi viluttattā,",
  "tika-vin09t1:66_8": "kevalaṁ bhayena vā chaḍḍito sagharova antarahitagāmabhūto,",
  "tika-vin09t1:66_9": "so ‘‘gāmantare gāmantare āpatti pācittiyassā’’ti (pāci. 183) vuttapācittiyaṁ janeti, vikāle gāmappavesanaṁ,",
  "tika-vin09t1:66_10": "sekhiye cattāri janetīti veditabbā.",
  "tika-vin09t1:66_11": "Yo pana gāmo yato vā manussā kenacideva karaṇīyena punapi āgantukāmā eva apakkantāti vutto,",
  "tika-vin09t1:66_12": "amanusso so pakatigāmasadisova.",
  "tika-vin09t1:67_0": "Atthi araññaṁ na araññaparihāraṁ katthaci labhatīti ettha ‘‘ajjhokāso ekūpacāro nāma agāmake araññe samantā sattabbhantarā ekūpacāro,",
  "tika-vin09t1:67_1": "tato paraṁ nānūpacāro’’ti (pārā.",
  "tika-vin09t1:67_2": "494) ettha yvāyaṁ nānūpacāroti vutto, taṁ veditabbaṁ.",
  "tika-vin09t1:67_3": "Yo pana parikkhittassa ekaleḍḍupātasaṅkhāto gāmūpacāranāmako gāmo,",
  "tika-vin09t1:67_4": "yo vā sattho nātirekacātumāsaniviṭṭho,",
  "tika-vin09t1:67_5": "so atthi gāmo na gāmakiccaṁ karoti.",
  "tika-vin09t1:67_6": "Na hi taṁ ṭhānaṁ okkamanto gāmappavesanāpattiṁ āpajjati.",
  "tika-vin09t1:67_7": "Yaṁ pana gāmasīmāya pariyāpannaṁ manussānaṁ valañjanaṭṭhānabhūtaṁ araññaṁ,",
  "tika-vin09t1:67_8": "taṁ atthi araññaṁ na araññakiccaṁ karoti nāma.",
  "tika-vin09t1:67_9": "Na hi tattha āraññakasīmā labbhatīti.",
  "tika-vin09t1:67_10": "Ettāvatā ‘‘gāmā vā araññā vā’’ti imissā anupaññattiyā lakkhaṇānupaññattibhāvo dassito hoti.",
  "tika-vin09t1:68_0": "‘‘Gonisādiniviṭṭhopi gāmo’’ti ettha sace tassa gāmassa gāmakhettaparicchedo atthi, sabbopi eko gāmo. No ce,",
  "tika-vin09t1:68_1": "upacārena vā parikkhepena vā paricchinditabbo.",
  "tika-vin09t1:68_2": "Sace gāmakhette sati kānici tāni gharāni aññamaññaupacārappahonakaṁ ṭhānaṁ atikkamitvā dūre dūre katāni honti,",
  "tika-vin09t1:68_3": "vikāle gāmappavese upacārova pamāṇaṁ.",
  "tika-vin09t1:68_4": "Antaragharappaṭisaṁyuttesu sekhiyesu,",
  "tika-vin09t1:68_5": "bhikkhuniyā gāmantarāpattīsu ca gharānaṁ parikkhepārahaṭṭhānaṁ pamāṇaṁ,",
  "tika-vin09t1:68_6": "uposathādikammānaṁ gāmakhettaṁ pamāṇaṁ,",
  "tika-vin09t1:68_7": "āraññakasenāsanassa āsannagharassa dutiyaleḍḍupātato paṭṭhāya pañcadhanusatantaratā pamāṇanti evaṁ no paṭibhānanti ācariyā.",
  "tika-vin09t1:69_0": "‘‘Yampi ekasmiṁyeva gāmakhette ekaṁ padesaṁ ‘ayampi visuṁgāmo hotū’ti paricchinditvā rājā kassaci deti,",
  "tika-vin09t1:69_1": "sopi visuṁgāmasīmā hotiyevā’’ti (mahāva. aṭṭha.",
  "tika-vin09t1:69_2": "147) aṭṭhakathāvacanato taṁ pavisantiyā bhikkhuniyā gāmantarāpatti hoti eva.",
  "tika-vin09t1:69_3": "Sace tattha vihāro vā devakulaṁ vā sabhā vā gehaṁ vā natthi,",
  "tika-vin09t1:69_4": "kevalaṁ vatthumattakameva hoti,",
  "tika-vin09t1:69_5": "gāmoti vinayakammaṁ sabbaṁ tattha kappati.",
  "tika-vin09t1:69_6": "‘‘Amanusso gāmo’’ti hi vuttaṁ.",
  "tika-vin09t1:69_7": "Tañca ṭhānaṁ itarassa gāmassa parikkhepabbhantare vā upacārabbhantare vā hoti,",
  "tika-vin09t1:69_8": "vikāle gāmappavesanaṁ āpucchitvāva gantabbaṁ. No ce,",
  "tika-vin09t1:69_9": "araññaṁ viya yathāsukhaṁ gantabbaṁ.",
  "tika-vin09t1:69_10": "Tattha ce ārāmo vā titthiyaseyyādīsu aññatarovā hoti, laddhakappameva. Bhikkhunupassayo ce hoti,",
  "tika-vin09t1:69_11": "gāmaṁ piṇḍāya pavisantiyā bhikkhuniyā gāmantarāpatti pariharitabbā.",
  "tika-vin09t1:69_12": "‘‘Araññaṁ nāma ṭhapetvā gāmañca gāmūpacārañca avasesaṁ araññaṁ nāmā’’ti (pārā.",
  "tika-vin09t1:69_13": "92) ettha parikkhepe sati yathāvuttaparicchedaṁ gāmameva ṭhapetvā avasesaṁ tassa upacāraṁ, tato parañca araññaṁ nāma,",
  "tika-vin09t1:69_14": "parikkhepe asati yathāvuttaparicchedaṁ gāmūpacārameva ṭhapetvā tato paraṁ avasesaṁ araññaṁ nāmāti adhippāyo.",
  "tika-vin09t1:69_15": "Evaṁ sati ‘‘nikkhamitvā bahi indakhīlā sabbametaṁ arañña’’nti (vibha.",
  "tika-vin09t1:69_16": "529) vuttalakkhaṇe agāmake araññe gaṇamhāohīyanāpatti,",
  "tika-vin09t1:69_17": "tattha avippavāsasīmāya pharaṇaṁ vikāle gāmappavesanāpattiyā anāpattīti evamādivinayavidhi sameti, aññathā na sameti.",
  "tika-vin09t1:70_0": "‘‘Ṭhapetvā gāmūpacāraṁ avasesaṁ araññaṁ nāmā’’ti (mahāva.",
  "tika-vin09t1:70_1": "144) vutte gāmūpacārato paro araññanti siddhe ‘‘ṭhapetvā gāma’’nti visesattho na dissati,",
  "tika-vin09t1:70_2": "gāmassa pana araññabhāvappasaṅgabhayā vuttanti ce? Na,",
  "tika-vin09t1:70_3": "gāmūpacārassa abhāvappasaṅgato.",
  "tika-vin09t1:70_4": "Sati hi gāme gāmūpacāro hoti,",
  "tika-vin09t1:70_5": "so ca tava matena araññabhūto. Kuto dāni gāmūpacāro.",
  "tika-vin09t1:70_6": "Gāmūpacāropi ce araññasaṅkhyaṁ gacchati,",
  "tika-vin09t1:70_7": "parova gāmoti katvā na yuttaṁ gāmassa araññabhāvappasaṅgato ca.",
  "tika-vin09t1:70_8": "Tasmā ‘‘gāmā vā araññā vā’’ti ettha gāmūpacāropi ‘‘gāmo’’ tveva saṅgahito.",
  "tika-vin09t1:70_9": "Tasmā gāmassa araññabhāvappasaṅgo na yujjati.",
  "tika-vin09t1:70_10": "Yadi evaṁ ‘‘ṭhapetvā gāmaṁ avasesaṁ araññaṁ nāmā’’ti ettakaṁ vattabbanti ce? Na,",
  "tika-vin09t1:70_11": "araññassa paricchedajānanappasaṅgato.",
  "tika-vin09t1:70_12": "Tathā hi vutto ‘‘araññaparicchedo na paññāyatī’’ti no laddhi.",
  "tika-vin09t1:70_13": "Gāmūpacārapariyanto hi idha gāmo nāma.",
  "tika-vin09t1:70_14": "Yadi evaṁ ‘‘gāmassa ca araññassa ca paricchedadassanatthaṁ vutta’’nti aṭṭhakathāyaṁ vattabbaṁ,",
  "tika-vin09t1:70_15": "‘‘araññassa paricchedadassanatthaṁ vutta’’nti kimatthaṁ vuttanti ce?",
  "tika-vin09t1:70_16": "Vuccate – aṭṭhakathācariyena paṭhamagāmūpacāraṁyeva sandhāya vuttaṁ ‘‘araññaparicchedadassanattha’’nti sabbasikkhāpade hi bāhiraindakhīlato paṭṭhāya gāmūpacāraṁ araññaṁ nāma.",
  "tika-vin09t1:70_17": "Gāmaparicchedavacane payojanaṁ panettha natthi parikkhepeneva pākaṭabhūtattā.",
  "tika-vin09t1:70_18": "Dutiyagāmūpacārova gāmassa paricchedadassanatthaṁ vutto parikkhepabhāvena apākaṭattā.",
  "tika-vin09t1:70_19": "Tattha paṭhamagāmūpacāro ce araññaparicchedadassanatthaṁ vutto, tattha na vattabbo.",
  "tika-vin09t1:70_20": "‘‘Nikkhamitvā indakhīlā sabbametaṁ arañña’’nti vattabbaṁ.",
  "tika-vin09t1:70_21": "Evaṁ sante subyattataraṁ araññaparicchedo dassito hoti, micchāgāho ca na hoti.",
  "tika-vin09t1:71_0": "‘‘Majjhimassa purisassa leḍḍupāto’’ti hi vutte ayaṁ gāmūpacārova araññaṁ gāmūpacārassa vibhaṅgattā.",
  "tika-vin09t1:71_1": "Yadi araññaparicchedadassanatthaṁ vuttaṁ, avuttakameva,",
  "tika-vin09t1:71_2": "araññato paranti ca micchāgāho hotīti ce,",
  "tika-vin09t1:71_3": "nanu vuttaṁ ‘‘paṭhamameva idaṁ parikkhittassa gāmassa upacāraniyamanatthaṁ vutta’’nti?",
  "tika-vin09t1:71_4": "Araññaparicchedadassanatthaṁ kiñcāpi ‘‘gāmūpacāro’’tiādi āraddhaṁ,",
  "tika-vin09t1:71_5": "indakhīle ṭhitassa majjhimassa purisassa leḍḍupātoti pana evaṁ vacanappayojanaṁ.",
  "tika-vin09t1:71_6": "Aparikkhittassa ca gāmassa yvāyaṁ leḍḍupāto upacāro’’ti mahāaṭṭhakathāyaṁ vutto,",
  "tika-vin09t1:71_7": "tassa niyamananti vuttaṁ hoti. Kathaṁ paññāyatīti ce?",
  "tika-vin09t1:71_8": "‘‘Araññaṁ nāmā’’ti padaṁ anuddharitvā ‘‘gāmūpacāro nāmā’’ti uddharaṇassa katattā.",
  "tika-vin09t1:71_9": "Tattha ‘‘gāmūpacāro nāmā’’ti mātikāyaṁ avijjamānaṁ padaṁ uddharanto tayo atthavase dasseti.",
  "tika-vin09t1:71_10": "Seyyathidaṁ – araññaparicchedadassanameko attho,",
  "tika-vin09t1:71_11": "aparikkhittassa gāmassa upacārena saddhiṁ paricchedadassanameko,",
  "tika-vin09t1:71_12": "na kevalaṁ aparikkhittassayeva upacāro vinayādhikāre sappayojano dassitabbo,",
  "tika-vin09t1:71_13": "nippayojanopi parikkhittassa upacāro iminā pariyāyena labbhatīti anusaṅgappayojanameko atthopi veditabbo.",
  "tika-vin09t1:72_0": "‘‘Aparikkhittassa gāmassa gharūpacāre ṭhitassa majjhimassa purisassa leḍḍupāto’’ti idaṁ bhagavā tayo atthavase paṭicca abhāsi.",
  "tika-vin09t1:72_1": "Seyyathidaṁ – aparikkhittassa gāmassa paricchedadassanameko,",
  "tika-vin09t1:72_2": "avippavāsasīmādhikāre ayameva gāmūpacāroti dassanameko,",
  "tika-vin09t1:72_3": "tattha ṭhitassa dutiyo leḍḍupāto sabbattha gāmappaṭisaṁyuttesu sikkhāpadesu sakiccako upacāroti dassanamekoti evaṁ bhagavā attano desanāvilāsappattiyā ekekapaduddhāraṇena tayo atthavase dassetīti veditabbaṁ.",
  "tika-vin09t1:73_0": "Tathā avippavāsasīmākammavācāya ‘‘ṭhapetvā gāmañca gāmūpacārañcā’’ti (mahāva.",
  "tika-vin09t1:73_1": "144) etthāpi parikkhepe sati gāmaṁ ṭhapetvā,",
  "tika-vin09t1:73_2": "asati gāmūpacāraṁ ṭhapetvāti attho. Parikkhittassa,",
  "tika-vin09t1:73_3": "aparikkhittassa ca majjhe ārāme avippavāsasīmāsammannanakāle ayaṁ nayo ativiya yujjati.",
  "tika-vin09t1:73_4": "Ubhayaparivajjanato pubbe vuttanayena vā ubhayattha ubhayaṁ labbhateva.",
  "tika-vin09t1:73_5": "‘‘Antarārāmesu pana āciṇṇakappā bhikkhū avippavāsasīmaṁ sammannantī’’ti gaṇṭhipade vuttaṁ.",
  "tika-vin09t1:73_6": "‘‘Antaragharappaṭisaṁyuttānaṁ sekhiyānaṁ antarārāmesu asambhavato antarārāmo na gāmasaṅkhaṁ gacchati,",
  "tika-vin09t1:73_7": "tasmā tatthapi avippavāsasīmā ruhatevā’’ti eke.",
  "tika-vin09t1:73_8": "Te bhikkhū dutiyassa gāmūpacārassa gāmasaṅkhāsabhāvato tāsaṁ imāya dutiyāya avippavāsakammavācāya abhāvaṁ dassetvā paṭikkhipitabbā.",
  "tika-vin09t1:73_9": "Ajjhārāmo pana gāmopi samāno titthiyaseyyādi viya kappiyabhūmīti veditabbo.",
  "tika-vin09t1:74_0": "Āpattiyā paricchedaṁ, tathānāpattiyāpi ca;",
  "tika-vin09t1:75_0": "Dassetuṁ gāmasambandha-sikkhāpadavibhāvane.",
  "tika-vin09t1:76_0": "Gāmagāmūpacārā dve, dassitā idha tādinā;",
  "tika-vin09t1:77_0": "Sīmā sīmūpacārā tu, anekantāti nuddhaṭā.",
  "tika-vin09t1:78_0": "Upacārā ca dve honti, bāhirabbhantarabbasā;",
  "tika-vin09t1:79_0": "Parikkhittāparikkhitta-bhedā ce caturo siyuṁ.",
  "tika-vin09t1:80_0": "Ayañhi upacārasaddo vinayapiṭake ‘‘anujānāmi, bhikkhave,",
  "tika-vin09t1:80_1": "agilānenapi ārāme ārāmūpacāre chattaṁ dhāretu’’nti (cūḷava.",
  "tika-vin09t1:80_2": "270) evamādīsu bāhire upacāre dissati.",
  "tika-vin09t1:80_3": "Bāhiro upacāro nāma parikkhepato,",
  "tika-vin09t1:80_4": "parikkhepārahaṭṭhānato vā eko leḍḍupāto.",
  "tika-vin09t1:80_5": "‘‘Ajjhārāmo nāma parikkhittassa ārāmassa antoārāmo, aparikkhittassa upacāro.",
  "tika-vin09t1:80_6": "Ajjhāvasatho nāma parikkhittassa āvasathassa antoāvasatho,",
  "tika-vin09t1:80_7": "aparikkhittassa upacāro’’tiādīsu (pāci.",
  "tika-vin09t1:80_8": "506) pana upacārasaddo abbhantare upacāre dissati.",
  "tika-vin09t1:80_9": "Abbhantaro upacāro ca nāma parikkhepo, parikkhepārahaṭṭhānañca hoti.",
  "tika-vin09t1:80_10": "Idha pana parikkhepo ‘‘ajjhārāmo,",
  "tika-vin09t1:80_11": "ajjhāvasatho’’ti vā na vuccati, anto eva ārāmo, āvasathoti vā.",
  "tika-vin09t1:80_12": "Tesu bāhirabbhantarabhedabhinnesu dvīsu upacāresu avippavāsasīmādhikāre ‘‘ṭhapetvā gāmañca gāmūpacārañcā’’ti (mahāva.",
  "tika-vin09t1:80_13": "144) ettha gāmūpacāro nāma abbhantarūpacāro adhippeto, na bāhiro.",
  "tika-vin09t1:80_14": "Bhikkhuniyā araññasaññitatāya tassa bāhirassa,",
  "tika-vin09t1:80_15": "tassā gāmantarāpattiyā ṭhānabhūtattā ca abbhantaraupacārassāti idamettha kāraṇadvayaṁ veditabbaṁ.",
  "tika-vin09t1:80_16": "Tattha idha adinnādānapārājikavibhaṅgeyeva paṭhamo gāmūpacāro dassito, so bāhiro,",
  "tika-vin09t1:80_17": "dutiyo abbhantaroti veditabbo.",
  "tika-vin09t1:80_18": "Paṭhamena ca aparikkhittassa gāmassa dutiyaleḍḍupātasaṅkhāto bāhiro upacāro,",
  "tika-vin09t1:80_19": "dutiyena ca parikkhittassa gāmassa parikkhepato bāhirasaṅkhāto abbhantaro upacāro lesena dassitoti veditabbo.",
  "tika-vin09t1:80_20": "Evaṁ cattāropi upacārā idha bhagavatā desanāvilāsappattena desanālīlāya dassitā hontīti ayaṁ nayo suṭṭhu lakkhetvā ācariyehi sammantayitvā yathānurūpaṁ tattha yojetabbo. Itarathā –",
  "tika-vin09t1:81_0": "Asambudhaṁ buddhamahānubhāvaṁ;",
  "tika-vin09t1:82_0": "Dhammassa gambhīranayattatañca;",
  "tika-vin09t1:83_0": "Yo vaṇṇaye naṁ vinayaṁ aviññū;",
  "tika-vin09t1:84_0": "So duddaso sāsananāsahetu.",
  "tika-vin09t1:85_0": "Pāḷiṁ tadatthañca asambudhañhi;",
  "tika-vin09t1:86_0": "Nāseti yo aṭṭhakathānayañca;",
  "tika-vin09t1:87_0": "Anicchayaṁ nicchayato parehi;",
  "tika-vin09t1:88_0": "Gāmoti teyeva purakkhato so.",
  "tika-vin09t1:89_0": "Anukkameneva mahājanena;",
  "tika-vin09t1:90_0": "Purakkhato paṇḍitamāni bhikkhu;",
  "tika-vin09t1:91_0": "Apaṇḍitānaṁ vimatiṁ akatvā;",
  "tika-vin09t1:92_0": "Ācariyalīlaṁ purato karoti.",
  "tika-vin09t1:93_0": "Tattha hi pāḷiyaṁ ‘‘gāmassa upacāro gāmūpacāro,",
  "tika-vin09t1:93_1": "gāmasaṅkhāto upacāro gāmūpacāro nāmā’’ti uddharitvā gāmassa upacāraṁ dassento ‘‘indakhīle ṭhitassa majjhimassa purisassa leḍḍupāto’’ti (pārā.",
  "tika-vin09t1:93_2": "92) vatvā puna gāmasaṅkhātaṁ upacāraṁ dassento ‘‘gharūpacāre ṭhitassa majjhimassa purisassa leḍḍupāto’’ti vuttaṁ.",
  "tika-vin09t1:93_3": "Imamatthaṁ sandhāya vikāle gāmappavesanagāmantaraaappavāsasammutiādīsu parikkhepārahaṭṭhānameva gāmūpacāranti vuttanti likhitaṁ.",
  "tika-vin09t1:94_0": "Atthatoekanti ettha saṅkhāsaddaṁ saṅkhātasaddena samānayati.",
  "tika-vin09t1:94_1": "‘‘Ādiyeyyā’’ti idaṁ pañcavīsatiyā avahārānaṁ sādhāraṇapadaṁ.",
  "tika-vin09t1:94_2": "Ṭhānācāvanavasena ca khīlādīni saṅkāmetvā khettādiggahaṇavasena cāti attho.",
  "tika-vin09t1:94_3": "Ṭhānācāvane yathā sāmikassa dhuranikkhepādiṁ anoloketvāva āpatti, tathā ihāpīti gahetabbā.",
  "tika-vin09t1:95_0": "‘‘Asukaṁ nāma bhaṇḍaṁ avaharissāmī’’ti sabbesaṁ ekāsayattā ‘‘ekenāpī’’ti vuttaṁ. Yadi āṇatti icchitabbā,",
  "tika-vin09t1:95_1": "saṁvidhāvahāro nāma eko avahāro parihāyitabbo.",
  "tika-vin09t1:96_0": "Okāsaparikappe ṭhānācāvanāya gahitampi okāsaparikappitattā rakkhati.",
  "tika-vin09t1:96_1": "Okāsātikkamova pamāṇaṁ pubbe asuddhacittena gahitattā.",
  "tika-vin09t1:96_2": "Idāni suddhacittena gahitepi hoti evāti vadanti, taṁ na sundaraṁ.",
  "tika-vin09t1:96_3": "Ettha pana vinicchayo samantapāsādikaṁ oloketvā gahetabbo.",
  "tika-vin09t1:97_0": "Uddhāro natthīti ṭhānācāvanaṁ natthīti attho.",
  "tika-vin09t1:98_0": "Uddhatamatte avahāro sakalassa payogassa niṭṭhāpitattā, na atthasādhakavasena.",
  "tika-vin09t1:98_1": "Uddhāreyeva rakkhatīti ettha eva-saddena pātane na rakkhatīti atthe siddhepi atthasādhakavasena atthaṁ dassetuṁ ‘‘taṁ uddharitvā’’tiādi vuttaṁ.",
  "tika-vin09t1:99_0": "‘‘Pathabyārājapadesarājādayo bahū,",
  "tika-vin09t1:99_1": "tesaṁ saṅgaṇhanatthaṁ ‘rājāno’ti bahuvacanaṁ vutta’’nti likhitaṁ. Kiñcāpi bahuvacanaṁ kataṁ,",
  "tika-vin09t1:99_2": "idaṁ pana ekaṁ bimbisāramevāti daṭṭhabbaṁ.",
  "tika-vin09t1:99_3": "Rājānoti kiñci aniddisitvā sādhāraṇavasena kiñcāpi vuttaṁ, idaṁ pana bimbisāramevāti.",
  "tika-vin09t1:100_0": "Pubbappayogeti ettha gamanakāle maggasodhanādhikaraṇe apācittiyakhette dukkaṭaṁ,",
  "tika-vin09t1:100_1": "latācchedanādīsu pācittiyameva.",
  "tika-vin09t1:100_2": "Gantvā pana kumbhimatthake jātalatādicchedane sahapayogattā dukkaṭaṁ.",
  "tika-vin09t1:100_3": "‘‘Ekabhaṇḍe evaṁ bhāriyamidaṁ, ‘tvampi ekapassaṁ gaṇha,",
  "tika-vin09t1:100_4": "ahampi ekapassaṁ gaṇhāmī’ti saṁvidahitvā ubhayesaṁ payogena ṭhānācāvane kate kāyavācācittehi samuṭṭhāti.",
  "tika-vin09t1:100_5": "Aññathā sāhatthikaṁ vā āṇattikassa aṅgaṁ na hoti ,",
  "tika-vin09t1:100_6": "āṇattikaṁ vā sāhatthikassāti vuttalakkhaṇena virujjhatī’’ti vinayagaṇṭhipade likhitaṁ.",
  "tika-vin09t1:100_7": "Pi-saddo panettha tattheva likhito.",
  "tika-vin09t1:101_0": "Kāyavācāsamuṭṭhānaṁ, yassā āpattiyā siyā;",
  "tika-vin09t1:102_0": "Tatra vācaṅgaṁ cittaṁva, kammaṁ nassā vidhīyati.",
  "tika-vin09t1:103_0": "Kiriyākiriyādikaṁ yañce, yampi kammattayaṁ bhave;",
  "tika-vin09t1:104_0": "Na yuttaṁ taṁ viruddhattā, kammamekaṁva yujjatīti. (vajira. ṭī.",
  "tika-vin09t1:104_1": "pārājika 131 pakiṇṇakakathāvaṇṇanā);",
  "tika-vin09t1:105_0": "Dutiyapārājikavaṇṇanā niṭṭhitā.",
  "tika-vin09t1:106_0": "3. Tatiyapārājikavaṇṇanā",
  "tika-vin09t1:107_0": "Yathā ñātapariññā dhammānaṁ sabhāvajānanameva ‘‘idaṁ rūpaṁ, ayaṁ vedanā’’ti,",
  "tika-vin09t1:107_1": "tīraṇapariññā pana dhammasabhāvena saddhiṁ aniccādivasena pavattamānaṁ ‘‘rūpaṁ aniccanti vā’’tiādi,",
  "tika-vin09t1:107_2": "evamidha saddhiṁ cetetvā ekattenāpi pāṇātipātābhāvā ‘‘jīvitā voropeyyā’’ti vuttaṁ.",
  "tika-vin09t1:107_3": "‘‘Manussaviggaha’’nti vuttattā gabbhaseyyakānaṁ vasena sabbasukhumaattabhāvato paṭṭhāya dassetuṁ ‘‘kalalato paṭṭhāyā’’ti āha.",
  "tika-vin09t1:107_4": "Ettha jīvitā voropento paccuppannato viyojeti.",
  "tika-vin09t1:107_5": "Tattha khaṇapaccuppannaṁ na sakkā voropetuṁ,",
  "tika-vin09t1:107_6": "santatipaccuppannaṁ vā addhāpaccuppannaṁ vā sakkā. Kathaṁ?",
  "tika-vin09t1:107_7": "Tasmiñhi upakkame kate laddhūpakkamaṁ jīvitadasakaṁ nirujjhamānaṁ dubbalassa parihīnavegassa paccayo hoti.",
  "tika-vin09t1:107_8": "Santatipaccuppannaṁ yathā dve tayo javanavāre javitvā nirujjhati,",
  "tika-vin09t1:107_9": "addhāpaccuppannañca tadanurūpaṁ katvā nirujjhati, tathā paccayo hoti.",
  "tika-vin09t1:107_10": "Tato santatipaccuppannaṁ vā addhāpaccuppannaṁ vā yathāparicchinnakālaṁ apatvā antarāva nirujjhati.",
  "tika-vin09t1:107_11": "Evaṁ tadubhayampi voropetuṁ sakkā. Tasmā paccuppannaṁ viyojeti.",
  "tika-vin09t1:108_0": "‘‘Imassa panatthassā’’ti vohāravasena vuttamatthaṁ paramatthavasena āvibhāvatthaṁ ‘‘pāṇo veditabbo’’tiādi vuttaṁ.",
  "tika-vin09t1:108_1": "Kāyaviññattisahitāya cetanāya payujjatīti payogo, ko so?",
  "tika-vin09t1:108_2": "Sarīre satthādīnaṁ gamanaṁ paharaṇanti kāyavacīviññattisahitāya cetanāya parasarīre satthapātanaṁ.",
  "tika-vin09t1:108_3": "Dūre ṭhitanti dūre vā tiṭṭhatu, samīpe vā.",
  "tika-vin09t1:108_4": "Hatthato muttena pahāro nissaggiyo. Tatthāti nissaggiyappayoge.",
  "tika-vin09t1:108_5": "Yo koci maratūti ettha mahājanasamūhe na sakkā. Yassūpari saro patati, tasseva jīvitamaraṇaṁ kātuṁ,",
  "tika-vin09t1:108_6": "na yassa kassaci jīvitamaraṇaṁ.",
  "tika-vin09t1:108_7": "Āṇāpananti vacīviññattisahitāya cetanāya adhippetatthasādhanaṁ.",
  "tika-vin09t1:108_8": "Teneva ‘‘sāvetukāmo na sāvetī’’ti (pārā. 54) vuttaṁ.",
  "tika-vin09t1:108_9": "Āṇattiniyāmakāti āṇattikappayogasādhikā.",
  "tika-vin09t1:108_10": "Etesu hi avirajjhitesu eva āṇattipayogo hoti, na aññathā.",
  "tika-vin09t1:109_0": "Rūpūpahāroti ettha –",
  "tika-vin09t1:110_0": "‘‘Mamālābhena esitthī, maratū’’ti samīpago;",
  "tika-vin09t1:111_0": "Duṭṭhacitto sace yāti, hoti so itthimārako.",
  "tika-vin09t1:112_0": "Bhikkhatthāya sace yāti, jānantopi na mārako;",
  "tika-vin09t1:113_0": "Anatthiko hi so tassā, maraṇena upekkhako.",
  "tika-vin09t1:114_0": "Viyogena ca me jāyā, jananī ca na jīvati;",
  "tika-vin09t1:115_0": "Iti jānaṁ viyuñjanto, tadatthiko hoti mārako.",
  "tika-vin09t1:116_0": "Pabbajjādinimittañce, yāti jānaṁ na mārako;",
  "tika-vin09t1:117_0": "Anatthiko hi so tassā, maraṇena upekkhako.",
  "tika-vin09t1:118_0": "Hārakasaddassa bhedato atthaṁ vitthāretvā ubhayampi ekamevāti dassetuṁ ‘‘satthañca taṁ hārakañcā’’tiādi vuttaṁ.",
  "tika-vin09t1:118_1": "Etena thāvarappayogaṁ dasseti sāhatthikādīsu payogesu.",
  "tika-vin09t1:118_2": "‘‘Iti cittamano’’ti uddharitvāpi itisaddassa attho na tāva vutto. Kiñcāpi na vutto,",
  "tika-vin09t1:118_3": "adhikāravasena pana āgataṁ itisaddaṁ yojetvā iti cittasaṅkappoti ettha ‘‘maraṇasaññī maraṇacetano maraṇādhippāyo’’ti vuttattā maraṇaṁyeva vakkhatīti veditabbo.",
  "tika-vin09t1:118_4": "Vuttanayenāti chappayogavasena.",
  "tika-vin09t1:118_5": "Sāhatthikanissaggiyappayogesu sanniṭṭhāpakacetanāya sattamāya saha uppannakāyaviññattiyā sāhatthikatā veditabbā.",
  "tika-vin09t1:118_6": "Āṇattike pana sattahipi cetanāhi saha vacīviññattisambhavato satta satta saddā ekato hutvā ekekakkharabhāvaṁ gantvā yattakehi akkharehi attano adhippāyaṁ viññāpenti,",
  "tika-vin09t1:118_7": "tadavasānakkharasamuṭṭhāpikāya sattamacetanāya sahajātavacīviññattiyā āṇattikatā veditabbā.",
  "tika-vin09t1:119_0": "Tatiyapārājikavaṇṇanā niṭṭhitā.",
  "tika-vin09t1:120_0": "4. Catutthapārājikavaṇṇanā",
  "tika-vin09t1:121_0": "Idheva saṅgahanti ‘‘iti jānāmi,",
  "tika-vin09t1:121_1": "iti passāmī’’ti pade kathanti ce, ‘‘iti jānāmī’’tiādimāha .",
  "tika-vin09t1:121_2": "Kevalaṁ ‘‘pāpicchatāyā’’ti (kaṅkhā. aṭṭha.",
  "tika-vin09t1:121_3": "catutthapārājikavaṇṇanā) vacanato mandattā momūhattā samudācarantassa anāpattīti dīpitaṁ.",
  "tika-vin09t1:121_4": "‘‘Atītakāle sotāpannomhī’’ti vadanto pariyāyena vadati, ‘‘yo te vihāre vasati,",
  "tika-vin09t1:121_5": "so bhikkhu arahā’’tiādīsu (pari.",
  "tika-vin09t1:121_6": "165) viya sikkhāpadepi ‘‘iti jānāmī’’ti (pārā. 195, 197) paccuppannameva vuttaṁ.",
  "tika-vin09t1:122_0": "Catutthapārājikavaṇṇanā niṭṭhitā.",
  "tika-vin09t1:123_0": "Mātughātakapitughātakaarahantaghātakā tatiyapārājikaṁ āpannā, bhikkhunidūsako,",
  "tika-vin09t1:123_1": "lambīādayo ca cattāro paṭhamapārājikaṁ āpannā evāti katvā kuto catuvīsatīti ce? Na, adhippāyājānanato.",
  "tika-vin09t1:123_2": "Mātughātakādayo hi cattāro idhānupasampannā eva adhippetā,",
  "tika-vin09t1:123_3": "lambīādayo cattāro kiñcāpi paṭhamapārājikena saṅgahitā,",
  "tika-vin09t1:123_4": "yasmā pana ekena pariyāyena methunadhammaṁ paṭisevino honti, tasmā visuṁ vuttā.",
  "tika-vin09t1:123_5": "Na labhati bhikkhūhīti ettha ‘‘uposathādibhedaṁ saṁvāsa’’nti ettakaṁ vuttaṁ.",
  "tika-vin09t1:123_6": "Vinayaṭṭhakathāyaṁ ‘‘uposathappavāraṇāpātimokkhuddesasaṅghakammappabheda’’nti vuttaṁ.",
  "tika-vin09t1:123_7": "Pāḷiyaṁ ‘‘saṁvāso nāma ekakammaṁ ekuddeso samasikkhatā’’ti (pārā. 55, 92, 172, 198) vuttaṁ.",
  "tika-vin09t1:123_8": "Tividhenāpi saṅghakammaṁ kātuṁ na vaṭṭatīti paṭikkhittaṁ. ‘‘Na, bhikkhave,",
  "tika-vin09t1:123_9": "gahaṭṭhena nisinnaparisāya pātimokkhaṁ uddisitabba’’ntiādi (mahāva.",
  "tika-vin09t1:123_10": "154) pātimokkhappavāraṇāsu eva āgataṁ,",
  "tika-vin09t1:123_11": "aññesu ca evarūpesu ṭhānesu sesaṁ kammaṁ kātuṁ natthi paṭikkhepo.",
  "tika-vin09t1:123_12": "Ācariyāpi ‘‘sesaṁ kammaṁ kātuṁ vaṭṭati, natthi āpattī’’ti vadanti.",
  "tika-vin09t1:123_13": "‘‘Antimavatthu ajjhāpannaṁ amūlakena pārājikena codentassa saṅghādiseso,",
  "tika-vin09t1:123_14": "saṅghādisesena codentassa pācittiyanti bhikkhuno viya vuttaṁ,",
  "tika-vin09t1:123_15": "na anupasampannassa viya dukkaṭaṁ. Tasmā tena sahaseyyā,",
  "tika-vin09t1:123_16": "tassa paṭiggahaṇañca bhikkhussa vaṭṭatīti ācariyā vadantī’’ti likhitaṁ.",
  "tika-vin09t1:123_17": "‘‘Yathā pure tathā pacchāti ‘ekakammaṁ ekuddeso samasikkhatā’ti evaṁ vuttasaṁvāsassa abhabbatāmattaṁ sandhāya vutta’’nti vadanti, vīmaṁsitabbaṁ.",
  "tika-vin09t1:124_0": "Idāni catunnampi sādhāraṇaṁ pakiṇṇakaṁ – methunadhammaṁ paṭisevanto atthi koci pārājiko hoti asaṁvāso,",
  "tika-vin09t1:124_1": "atthi koci na pārājiko hoti asaṁvāso,",
  "tika-vin09t1:124_2": "atthi koci na pārājiko saṁvāso dukkaṭavatthusmiṁ vā thullaccayavatthusmiṁ vā paṭisevanto,",
  "tika-vin09t1:124_3": "atthi koci na pārājiko pakkhapaṇḍako apaṇḍakapakkhe upasampanno paṇḍakapakkhe methunadhammaṁ paṭisevanto.",
  "tika-vin09t1:124_4": "So āpattiṁ nāpajjatīti na pārājiko nāma.",
  "tika-vin09t1:124_5": "Na hi abhikkhussa āpatti nāma atthi.",
  "tika-vin09t1:124_6": "So anāpattikattā apaṇḍakapakkhe āgato kiṁ asaṁvāso hoti, na hotīti? Hoti.",
  "tika-vin09t1:124_7": "‘‘Abhabbo tena sarīrabandhanenā’’ti (mahāva. 129) hi vuttaṁ.",
  "tika-vin09t1:124_8": "‘‘Yo pana bhikkhu bhikkhūnaṁ sikkhāsājīvasamāpanno…pe… asaṁvāso’’ti (pārā.",
  "tika-vin09t1:124_9": "44) vuttattā yo bhikkhubhāvena methunaṁ dhammaṁ paṭisevati, so eva abhabbo. Nāyaṁ apārājikattāti ce? Na,",
  "tika-vin09t1:124_10": "‘‘byattena bhikkhunā paṭibalena saṅgho ñāpetabbo’’ti (mahāva.",
  "tika-vin09t1:124_11": "126) vuttaṭṭhāne yathā abhikkhunā kammavācāya sāvitāyapi kammaṁ ruhati kammavipattiyā asambhavato, evaṁsampadamidaṁ daṭṭhabbaṁ.",
  "tika-vin09t1:124_12": "Tatrāyaṁ viseso – upasampannapubbo evaṁ ce kammavācaṁ sāveti,",
  "tika-vin09t1:124_13": "saṅgho ca tasmiṁ upasampannasaññī eva ce, kammaṁ ruhati,",
  "tika-vin09t1:124_14": "nāññathāti no khantīti ācariyo.",
  "tika-vin09t1:125_0": "Gahaṭṭho vā titthiyo vā paṇḍako vā kammavācaṁ sāveti,",
  "tika-vin09t1:125_1": "saṅghena kammavācā na vuttā hoti.",
  "tika-vin09t1:125_2": "‘‘Saṅgho upasampādeyya saṅgho upasampādeti,",
  "tika-vin09t1:125_3": "upasampanno saṅghenā’’ti (mahāva.",
  "tika-vin09t1:125_4": "127) hi vacanato saṅghena kammavācāya vattabbatāya saṅghapariyāpannena,",
  "tika-vin09t1:125_5": "saṅghapariyāpannasaññitena vā ekena vuttāya saṅghena vuttā hotīti veditabbo,",
  "tika-vin09t1:125_6": "na gahaṭṭhatitthiyapaṇḍakādīsu aññatarena.",
  "tika-vin09t1:125_7": "Ayameva sabbakammesu yutti daṭṭhabbā.",
  "tika-vin09t1:126_0": "Tathā atthi methunaṁ dhammaṁ paṭisevanto koci nāsetabbo, ‘‘yo bhikkhunidūsako, ayaṁ nāsetabbo’’ti (mahāva.",
  "tika-vin09t1:126_1": "114-115 atthato samānaṁ) vuttattā tena eva so anupasampannova sahaseyyāpattiṁ vā aññaṁ vā tādisaṁ janeti,",
  "tika-vin09t1:126_2": "tassa omasane ca dukkaṭaṁ hoti.",
  "tika-vin09t1:126_3": "Abhikkhuniyā methunadhammaṁ paṭisevanto na nāsetabbo, ‘‘antimavatthuṁ ajjhāpanno, bhikkhave,",
  "tika-vin09t1:126_4": "anupasampanno na upasampādetabbo’’ti pāḷiyā abhāvato,",
  "tika-vin09t1:126_5": "teneva so upasampannasaṅkhaṁ gacchati,",
  "tika-vin09t1:126_6": "sahaseyyāpattiādiṁ na janeti,",
  "tika-vin09t1:126_7": "kevalaṁ asaṁvāsoti katvā gaṇapūrako na hoti.",
  "tika-vin09t1:126_8": "Ekakammaekuddeso hi saṁvāsoti vutto,",
  "tika-vin09t1:126_9": "samasikkhatāpi saṁvāsoti katvā so tena saddhiṁ natthīti.",
  "tika-vin09t1:126_10": "Padasodhammāpattiṁ pana janetīti kāraṇacchāyā dissatīti.",
  "tika-vin09t1:126_11": "Yathā bhikkhuniyā saddhiṁ bhikkhusaṅghassa ekakammādino saṁvāsassa abhāvā bhikkhunī asaṁvāsā bhikkhussa,",
  "tika-vin09t1:126_12": "tathā bhikkhu ca bhikkhuniyā,",
  "tika-vin09t1:126_13": "padasodhammāpattiṁ pana na janeti.",
  "tika-vin09t1:126_14": "Tathā antimavatthuṁ ajjhāpannopi ekecco ‘‘yo nāsetabboti vutto’’ti iminā nidassanena sakāraṇacchāyā ajjhupekkhitā hotīti na gahaṇaṁ gacchati. Apica ‘‘ubho nāsetabbā, dūsako nāsetabbo’’ti (pārā. 66) vacanato,",
  "tika-vin09t1:126_15": "‘‘mettiyaṁ bhikkhuniṁ nāsethā’’ti (pārā.",
  "tika-vin09t1:126_16": "384) vacanato ca yo saṅghamajjhaṁ pavisitvā anuvijjakena anuvijjiyamāno parājito, sopi anupasampannova,",
  "tika-vin09t1:126_17": "na omasavādapācittiyaṁ janetīti veditabbo.",
  "tika-vin09t1:127_0": "Apicettha sikkhāpaccakkhātakacatukkaṁ veditabbaṁ.",
  "tika-vin09t1:127_1": "Atthi hi puggalo sikkhāpaccakkhātako na sikkhāsājīvasamāpanno,",
  "tika-vin09t1:127_2": "atthi puggalo na sikkhāpaccakkhātako sikkhāsājīvasamāpanno,",
  "tika-vin09t1:127_3": "atthi puggalo sikkhāpaccakkhātako ceva sikkhāsājīvasamāpanno ca,",
  "tika-vin09t1:127_4": "atthi puggalo neva sikkhāpaccakkhātako na sikkhāsājīvasamāpanno.",
  "tika-vin09t1:127_5": "Tattha tatiyo bhikkhunī sikkhāpaccakkhātakā veditabbā.",
  "tika-vin09t1:127_6": "Sā hi yāva na liṅgaṁ pariccajati,",
  "tika-vin09t1:127_7": "kāsāvesu saussāhāva samānā sāmaññā cavitukāmā sikkhaṁ paccakkhantīpi bhikkhunī eva sikkhāsājīvasamāpannāva. Vuttañhi bhagavatā ‘‘natthi, bhikkhave,",
  "tika-vin09t1:127_8": "bhikkhuniyā sikkhāpaccakkhāna’’nti.",
  "tika-vin09t1:127_9": "Kadā pana sā abhikkhunī hotīti?",
  "tika-vin09t1:127_10": "Yadā sā vibbhantāti saṅkhaṁ gacchati.",
  "tika-vin09t1:127_11": "Vuttañhi bhagavatā ‘‘yadeva sā vibbhantā,",
  "tika-vin09t1:127_12": "tadeva sā abhikkhunī’’ti (cūḷava. 434).",
  "tika-vin09t1:127_13": "Kittāvatā pana vibbhantā hotīti?",
  "tika-vin09t1:127_14": "Sāmaññā cavitukāmā kāsāvesu anālayā kāsāvaṁ vā apaneti, naggā vā gacchati,",
  "tika-vin09t1:127_15": "tiṇapaṇṇādinā vā paṭicchādetvā gacchati,",
  "tika-vin09t1:127_16": "kāsāvaṁyeva vā gihinivāsanākārena nivāseti, odātaṁ vā vatthaṁ nivāseti,",
  "tika-vin09t1:127_17": "liṅgeneva vā saddhiṁ titthiyesu pavisitvā kesaluñcanādivataṁ samādiyati,",
  "tika-vin09t1:127_18": "titthiyaliṅgaṁ vā samādiyati, tadā vibbhantā nāma hoti.",
  "tika-vin09t1:127_19": "Tattha yā saliṅge ṭhitāva titthiyavataṁ samādiyati,",
  "tika-vin09t1:127_20": "sā titthiyapakkantabhikkhu viya pacchā pabbajjampi na labhati. Sesā pabbajjameva labhati, na upasampadaṁ. Pāḷiyaṁ kiñcāpi ‘‘yā, bhikkhave,",
  "tika-vin09t1:127_21": "bhikkhunī sakāvāsā titthāyatanaṁ saṅkantā,",
  "tika-vin09t1:127_22": "sā āgatā na upasampādetabbā’’ti (cūḷava.",
  "tika-vin09t1:127_23": "434) vacanato yā paṭhamaṁ vibbhamitvā pacchā titthāyatanaṁ saṅkantā,",
  "tika-vin09t1:127_24": "sā āgatā upasampādetabbāti anuññātaṁ viya dissati.",
  "tika-vin09t1:127_25": "Saṅgītiācariyehi pana ‘‘catuvīsati pārājikānī’’ti (pārā. aṭṭha.",
  "tika-vin09t1:127_26": "2.233) vuttattā na puna sā upasampādetabbā.",
  "tika-vin09t1:127_27": "Tasmā eva sikkhāpaccakkhānaṁ nānuññātaṁ bhagavatā.",
  "tika-vin09t1:127_28": "Antimavatthuṁ ajjhāpannā pana bhikkhunī eva.",
  "tika-vin09t1:127_29": "Pakkhapaṇḍakīpi bhikkhunī eva.",
  "tika-vin09t1:127_30": "Imaṁ nayaṁ catūsupi yojetvā yathārahaṁ kathetabbaṁ.",
  "tika-vin09t1:128_0": "Pārājikavaṇṇanā niṭṭhitā."
}