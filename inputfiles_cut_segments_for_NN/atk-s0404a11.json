{
  "atk-s0404a11:0_0": "2. Sīhanādavaggo",
  "atk-s0404a11:1_0": "1. Sīhanādasuttavaṇṇanā",
  "atk-s0404a11:2_0": "11.",
  "atk-s0404a11:2_1": "Dutiyassa paṭhame yena bhagavā tenupasaṅkamīti ‘‘sace satthā cārikaṁ pakkamitukāmo assa ,",
  "atk-s0404a11:2_2": "imasmiṁ kāle pakkameyya.",
  "atk-s0404a11:2_3": "Handāhaṁ cārikaṁ gamanatthāya satthāraṁ āpucchāmī’’ti cintetvā bhikkhusaṅghaparivuto upasaṅkami.",
  "atk-s0404a11:2_4": "Āyasmā maṁ,",
  "atk-s0404a11:2_5": "bhanteti so kira bhikkhu theraṁ mahatā bhikkhuparivārena gacchantaṁ disvā ‘‘ime bhikkhū tathāgataṁ pahāya sāriputtaṁ parivāretvā nikkhantā,",
  "atk-s0404a11:2_6": "gamanavicchedamassa karissāmī’’ti aṭṭhāne kopaṁ bandhitvā evamāha.",
  "atk-s0404a11:2_7": "Tattha āsajjāti ghaṭṭetvā.",
  "atk-s0404a11:2_8": "Appaṭinissajjāti akkhamāpetvā accayaṁ adesetvā.",
  "atk-s0404a11:2_9": "Kismiṁ pana so kāraṇe āghātaṁ bandhīti?",
  "atk-s0404a11:2_10": "Therassa kira dasabalaṁ vanditvā uṭṭhāya gacchato cīvarakaṇṇo tassa sarīraṁ phusi,",
  "atk-s0404a11:2_11": "vāto paharītipi vadanti.",
  "atk-s0404a11:2_12": "Ettakena āghātaṁ bandhitvā theraṁ mahatā parivārena gacchantaṁ disvā usūyamāno ‘‘gamanavicchedamassa karissāmī’’ti evamāha.",
  "atk-s0404a11:2_13": "Ehi tvaṁ bhikkhūti satthā tassa bhikkhuno vacanaṁ sutvā ‘‘na taṁ bhikkhu sāriputto paharīti vutte, ‘bhante,",
  "atk-s0404a11:2_14": "tumhe attano aggasāvakasseva pakkhaṁ vahatha,",
  "atk-s0404a11:2_15": "na mayha’nti mayi manopadosaṁ katvā apāye nibbatteyyā’’ti ñatvā ‘‘sāriputtaṁ pakkosāpetvā imamatthaṁ pucchissāmī’’ti ekaṁ bhikkhuṁ āmantetvā evamāha.",
  "atk-s0404a11:2_16": "Avāpuraṇaṁ ādāyāti kuñcikaṁ gahetvā.",
  "atk-s0404a11:2_17": "Sīhanādanti seṭṭhanādaṁ pamukhanādaṁ appaṭivattiyanādaṁ.",
  "atk-s0404a11:2_18": "Evaṁ dvīhi mahātherehi ārocito bhikkhusaṅgho rattiṭṭhānadivāṭṭhānāni pahāya satthu santikaṁ agamāsi.",
  "atk-s0404a11:2_19": "Khīyanadhammanti kathādhammaṁ.",
  "atk-s0404a11:3_0": "Gūthagatanti gūthameva.",
  "atk-s0404a11:3_1": "Sesesupi eseva nayo.",
  "atk-s0404a11:3_2": "Pathavīsamenāti akujjhanaṭṭhena pathaviyā samānena.",
  "atk-s0404a11:3_3": "Na hi pathavī ‘‘mayi suciṁ nikkhipantī’’ti somanassaṁ karoti,",
  "atk-s0404a11:3_4": "na ‘‘asuciṁ nikkhipantī’’ti domanassaṁ.",
  "atk-s0404a11:3_5": "Mayhampi evarūpaṁ cittanti dasseti.",
  "atk-s0404a11:3_6": "Vipulenāti aparittena.",
  "atk-s0404a11:3_7": "Mahaggatenāti mahantabhāvaṁ gatena.",
  "atk-s0404a11:3_8": "Appamāṇenāti vaḍḍhitappamāṇena.",
  "atk-s0404a11:3_9": "Averenāti akusalaverapuggalaverarahitena.",
  "atk-s0404a11:3_10": "Abyāpajjhenāti niddukkhena vigatadomanassena.",
  "atk-s0404a11:3_11": "So idhāti so anupaṭṭhitakāyānupassanāsatipaṭṭhāno bhikkhu evaṁ kareyya,",
  "atk-s0404a11:3_12": "mādiso kathaṁ evarūpaṁ karissati,",
  "atk-s0404a11:3_13": "bhanteti paṭhamaṁ sīhanādaṁ nadi.",
  "atk-s0404a11:3_14": "Evaṁ sabbattha yojanā veditabbā.",
  "atk-s0404a11:4_0": "Rajoharaṇanti rajasammajjanacoḷakaṁ,",
  "atk-s0404a11:4_1": "pādapuñchanti,",
  "atk-s0404a11:4_2": "tasseva nāmaṁ.",
  "atk-s0404a11:4_3": "Kaḷopihatthoti pacchihattho ukkhalihattho vā.",
  "atk-s0404a11:4_4": "Nantakavāsīti antacchinnapilotikavasano.",
  "atk-s0404a11:4_5": "Sūratoti sucisīlo soraccena samannāgato.",
  "atk-s0404a11:4_6": "Sudantoti suṭṭhu damathaṁ upagato.",
  "atk-s0404a11:4_7": "Suvinītoti suṭṭhu sikkhito.",
  "atk-s0404a11:4_8": "Na kañci hiṁsatīti visāṇādīsu gaṇhantampi piṭṭhiṁ parimajjantampi na kañci viheṭheti.",
  "atk-s0404a11:4_9": "Usabhachinnavisāṇasamenāti usabhassa chinnavisāṇassa cittasadisena.",
  "atk-s0404a11:5_0": "Aṭṭīyeyyāti aṭṭo pīḷito bhaveyya. Harāyeyyāti lajjeyya. Jiguccheyyāti jigucchaṁ āpajjeyya.",
  "atk-s0404a11:6_0": "Medakathālikanti medakathālikā vuccati sūnakārakehi yūsanikkhamanatthāya tattha tattha katachiddā thālikā.",
  "atk-s0404a11:6_1": "Parihareyyāti maṁsassa pūretvā ukkhipitvā gaccheyya.",
  "atk-s0404a11:6_2": "Chiddāvachiddanti parittamahantehi chiddehi samannāgataṁ.",
  "atk-s0404a11:6_3": "Uggharantanti uparimukhehi chiddehi nikkhamamānayūsaṁ.",
  "atk-s0404a11:6_4": "Paggharantanti adhomukhehi nikkhamamānayūsaṁ.",
  "atk-s0404a11:6_5": "Evamassa sakalasarīraṁ yūsamakkhitaṁ bhaveyya.",
  "atk-s0404a11:6_6": "Chiddāvachiddanti navahi vaṇamukhehi parittamahanta chiddaṁ.",
  "atk-s0404a11:6_7": "Evamettha aṭṭhamanavamehi dvīhi aṅgehi thero attano sarīre nicchandarāgataṁ kathesi.",
  "atk-s0404a11:7_0": "Atha kho so bhikkhūti evaṁ therena navahi kāraṇehi sīhanāde nadite atha so bhikkhu.",
  "atk-s0404a11:7_1": "Accayoti aparādho.",
  "atk-s0404a11:7_2": "Maṁ accagamāti maṁ atikkamma abhibhavitvā pavatto.",
  "atk-s0404a11:7_3": "Patiggaṇhatūti khamatu.",
  "atk-s0404a11:7_4": "Āyatiṁ saṁvarāyāti anāgate saṁvaraṇatthāya,",
  "atk-s0404a11:7_5": "puna evarūpassa aparādhassa akaraṇatthāya.",
  "atk-s0404a11:7_6": "Tagghāti ekaṁsena.",
  "atk-s0404a11:7_7": "Yathādhammaṁ paṭikarosīti yathā dhammo ṭhito,",
  "atk-s0404a11:7_8": "tatheva karosi,",
  "atk-s0404a11:7_9": "khamāpesīti vuttaṁ hoti.",
  "atk-s0404a11:7_10": "Taṁ te mayaṁ paṭiggaṇhāmāti taṁ tava aparādhaṁ mayaṁ khamāma.",
  "atk-s0404a11:7_11": "Vuddhihesā bhikkhu ariyassa vinayeti esā bhikkhu ariyassa vinaye buddhassa bhagavato sāsane vuḍḍhi nāma. Katamā?",
  "atk-s0404a11:7_12": "Accayaṁ accayato disvā yathādhammaṁ paṭikaritvā āyatiṁ saṁvarāpajjanā.",
  "atk-s0404a11:7_13": "Desanaṁ pana puggalādhiṭṭhānaṁ karonto yo accayaṁ accayatodisvā yathādhammaṁ paṭikaroti,",
  "atk-s0404a11:7_14": "āyatiṁ saṁvaraṁ āpajjatīti āha.",
  "atk-s0404a11:7_15": "Phalatīti sace hi thero na khameyya,",
  "atk-s0404a11:7_16": "tassa bhikkhuno tattheva sattadhā muddhā phaleyya.",
  "atk-s0404a11:7_17": "Tasmā bhagavā evamāha.",
  "atk-s0404a11:7_18": "Sace maṁ soti sace maṁ ayaṁ bhikkhu khamāhīti evaṁ vadati.",
  "atk-s0404a11:7_19": "Khamatu ca me soti ayampi cāyasmā mayhaṁ khamatūti evaṁ thero tassa accayaṁ paṭiggaṇhitvā sayampi taṁ satthu sammukhe khamāpesīti.",
  "atk-s0404a11:8_0": "2. Saupādisesasuttavaṇṇanā",
  "atk-s0404a11:9_0": "12.",
  "atk-s0404a11:9_1": "Dutiye saupādisesanti saupādānasesaṁ.",
  "atk-s0404a11:9_2": "Anupādisesanti upādānasesarahitaṁ niggahaṇaṁ.",
  "atk-s0404a11:9_3": "Mattaso kārīti pamāṇakārī na paripūrakārī.",
  "atk-s0404a11:9_4": "Na tāvāyaṁ,",
  "atk-s0404a11:9_5": "sāriputta,",
  "atk-s0404a11:9_6": "dhammapariyāyo paṭibhāsīti appaṭibhānaṁ nāma bhagavato natthi,",
  "atk-s0404a11:9_7": "na tāvāhaṁ imaṁ dhammapariyāyaṁ kathesinti ayaṁ panettha attho.",
  "atk-s0404a11:9_8": "Māyimaṁ dhammapariyāyaṁ sutvā pamādaṁ āhariṁsūti ‘‘mayaṁ kira catūhi apāyehi muttā’’ti upari arahattatthāya vīriyaṁ akarontā mā pamādaṁ āpajjiṁsu.",
  "atk-s0404a11:9_9": "Pañhādhippāyena bhāsitoti tayā pucchitapañhassa sabhāvena kathitoti dasseti.",
  "atk-s0404a11:9_10": "Imesaṁ pana navannaṁ puggalānaṁ bhavesu chandarāgavinodanatthaṁ etameva atthuppattiṁ katvā –",
  "atk-s0404a11:9_11": "‘‘seyyathāpi,",
  "atk-s0404a11:9_12": "bhikkhave,",
  "atk-s0404a11:9_13": "appamattakopi gūtho duggandho hoti,",
  "atk-s0404a11:9_14": "evameva kho khvāhaṁ,",
  "atk-s0404a11:9_15": "bhikkhave,",
  "atk-s0404a11:9_16": "appamattakampi bhavaṁ na vaṇṇemi antamaso accharāsaṅghātamattampī’’ti imaṁ suttaṁ (a. ni.",
  "atk-s0404a11:9_17": "1.321) abhāsi.",
  "atk-s0404a11:9_18": "Na kevalañca etesaṁyeva navannaṁ puggalānaṁ gati nibaddhā,",
  "atk-s0404a11:9_19": "yesaṁ pana kulānaṁ tīṇi saraṇāni pañca sīlāni ekaṁ salākabhattaṁ ekaṁ pakkhiyabhattaṁ ekaṁ vassāvāsikaṁ ekā pokkharaṇī eko āvāso,",
  "atk-s0404a11:9_20": "evarūpāni nibaddhapuññāni atthi.",
  "atk-s0404a11:9_21": "Tesampi gati nibaddhā,",
  "atk-s0404a11:9_22": "sotāpannasadisāneva tāni kulāni.",
  "atk-s0404a11:10_0": "3. Koṭṭhikasuttavaṇṇanā",
  "atk-s0404a11:11_0": "13.",
  "atk-s0404a11:11_1": "Tatiye diṭṭhadhammavedanīyanti imasmiṁ yevattabhāve vipaccanakakammaṁ.",
  "atk-s0404a11:11_2": "Samparāyavedanīyanti dutiye attabhāve vipaccanakakammaṁ.",
  "atk-s0404a11:11_3": "Sukhavedanīyanti sukhavedanājanakakammaṁ.",
  "atk-s0404a11:11_4": "Dukkhavedanīyanti dukkhavedanājanakakammaṁ.",
  "atk-s0404a11:11_5": "Paripakkavedanīyanti laddhavipākavāraṁ.",
  "atk-s0404a11:11_6": "Aparipakkavedanīyanti aladdhavipākavāraṁ.",
  "atk-s0404a11:11_7": "Bahuvedanīyanti bahuvipākadāyakaṁ.",
  "atk-s0404a11:11_8": "Appavedanīyanti na bahuvipākadāyakaṁ.",
  "atk-s0404a11:11_9": "Avedanīyanti vipākavedanāya adāyakaṁ.",
  "atk-s0404a11:11_10": "Imasmiṁ sutte vaṭṭavivaṭṭaṁ kathitaṁ.",
  "atk-s0404a11:12_0": "4. Samiddhisuttavaṇṇanā",
  "atk-s0404a11:13_0": "14.",
  "atk-s0404a11:13_1": "Catutthe samiddhīti attabhāvasamiddhatāya evaṁladdhanāmo therassa saddhivihārikatthero.",
  "atk-s0404a11:13_2": "Kimārammaṇāti kiṁpaccayā.",
  "atk-s0404a11:13_3": "Saṅkappavitakkāti saṅkappabhūtā vitakkā.",
  "atk-s0404a11:13_4": "Nāmarūpārammaṇāti nāmarūpapaccayā.",
  "atk-s0404a11:13_5": "Iminā cattāro arūpakkhandhā bhūtupādāyarūpañca vitakkānaṁ paccayoti dasseti.",
  "atk-s0404a11:13_6": "Kva nānattaṁ gacchantīti kasmiṁ ṭhāne nānāsabhāvataṁ vemattaṁ gacchanti.",
  "atk-s0404a11:13_7": "Dhātusūti rūpadhātuādīsu.",
  "atk-s0404a11:13_8": "Aññoyeva hi rūpavitakko,",
  "atk-s0404a11:13_9": "aññe saddavitakkādayoti.",
  "atk-s0404a11:13_10": "Phassasamudayāti sampayuttaphassapaccayā.",
  "atk-s0404a11:13_11": "Vedanāsamosaraṇāti tisso vedanā samosaraṇā.",
  "atk-s0404a11:13_12": "Ettakena kusalākusalamissakā kathitā.",
  "atk-s0404a11:13_13": "Samādhippamukhātiādayo pana apacayapakkhikāti veditabbā.",
  "atk-s0404a11:13_14": "Tattha pubbaṅgamaṭṭhena jeṭṭhakaṭṭhena vā samādhi pamukhaṁ etesanti samādhippamukhā.",
  "atk-s0404a11:13_15": "Jeṭṭhakakāraṇaṭṭhena sati adhipateyyā etesanti satādhipateyyā.",
  "atk-s0404a11:13_16": "Maggapaññā uttarā etesanti paññuttarā.",
  "atk-s0404a11:13_17": "Phalavimuttiṁ patvā sārappattā hontīti vimuttisārā.",
  "atk-s0404a11:13_18": "Ārammaṇavasena amataṁ nibbānaṁ ogāhitvā tattha patiṭṭhitāti amatogadhā.",
  "atk-s0404a11:13_19": "Tena ca mā maññīti tena vissajjanena ‘‘ahaṁ aggasāvakena pucchite pañhe vissajjesi’’nti mā mānaṁ vā dappaṁ vā akāsi.",
  "atk-s0404a11:14_0": "5-6. Gaṇḍasuttādivaṇṇanā",
  "atk-s0404a11:15_0": "15-16.",
  "atk-s0404a11:15_1": "Pañcame tīṇi cattāri vassāni vassagaṇā,",
  "atk-s0404a11:15_2": "aneke vassagaṇā uppannā assāti anekavassagaṇiko.",
  "atk-s0404a11:15_3": "Tassassūti tassa bhaveyyuṁ.",
  "atk-s0404a11:15_4": "Abhedanamukhānīti na kenaci bhinditvā katāni,",
  "atk-s0404a11:15_5": "kevalaṁ kammasamuṭṭhitāneva vaṇamukhāni.",
  "atk-s0404a11:15_6": "Jegucchiyaṁyevāti jigucchitabbameva paṭikūlameva.",
  "atk-s0404a11:15_7": "Cātumahābhūtikassāti catumahābhūtamayassa.",
  "atk-s0404a11:15_8": "odanakummāsūpacayassāti odanena ceva kummāsena ca upacitassa vaḍḍhitassa.",
  "atk-s0404a11:15_9": "Aniccucchādanaparimaddanabhedanaviddhaṁsanadhammassāti hutvā abhāvaṭṭhena aniccadhammassa,",
  "atk-s0404a11:15_10": "duggandhavighātatthāya tanuvilepanena ucchādanadhammassa,",
  "atk-s0404a11:15_11": "aṅgapaccaṅgābādhavinodanatthāya khuddakasambāhanena parimaddanadhammassa,",
  "atk-s0404a11:15_12": "daharakāle vā ūrūsu sayāpetvā gabbhavāsena dussaṇṭhitānaṁ tesaṁ tesaṁ aṅgapaccaṅgānaṁ saṇṭhānasampādanatthaṁ",
  "atk-s0404a11:15_13": "añchanapīḷanādivasena parimaddanadhammassa,",
  "atk-s0404a11:15_14": "evaṁ pariharitassāpi ca bhedanaviddhaṁsanadhammassa,",
  "atk-s0404a11:15_15": "bhijjanavikiraṇasabhāvassevāti attho.",
  "atk-s0404a11:15_16": "Ettha ca aniccapadena ceva bhedanaviddhaṁsanapadehi cassa atthaṅgamo kathito,",
  "atk-s0404a11:15_17": "sesehi samudayo.",
  "atk-s0404a11:15_18": "Nibbindathāti ukkaṇṭhatha pajahatha imaṁ kāyanti dasseti.",
  "atk-s0404a11:15_19": "Evamimasmiṁ sutte balavavipassanā kathitā.",
  "atk-s0404a11:15_20": "Chaṭṭhaṁ vuttanayameva.",
  "atk-s0404a11:15_21": "Saññāsīsena panettha ñāṇameva kathitaṁ.",
  "atk-s0404a11:16_0": "7-8. Kulasuttādivaṇṇanā",
  "atk-s0404a11:17_0": "17-18.",
  "atk-s0404a11:17_1": "Sattame na manāpena paccuṭṭhentīti manavaḍḍhanena manaṁ allīyanākārena āsanā vuṭṭhāya paccuggamanaṁ na karonti.",
  "atk-s0404a11:17_2": "Na manāpena abhivādentīti na pañcapatiṭṭhitena vandanti.",
  "atk-s0404a11:17_3": "Asakkaccaṁ dentīti acittīkārena denti.",
  "atk-s0404a11:17_4": "No sakkaccanti sahatthā na denti.",
  "atk-s0404a11:17_5": "Na upanisīdanti dhammasavanāyāti ‘‘dhammaṁ suṇissāmā’’ti na samīpe nisīdanti.",
  "atk-s0404a11:17_6": "Na sussūsantīti ghaṭapiṭṭhe āsittaudakaṁ viya vivaṭṭetvā gacchati.",
  "atk-s0404a11:17_7": "Aṭṭhame veneyyajjhāsayavasena mettābhāvanaṁ pakkhipitvā navaṅgasamannāgatoti vuttaṁ.",
  "atk-s0404a11:18_0": "9. Devatāsuttavaṇṇanā",
  "atk-s0404a11:19_0": "19.",
  "atk-s0404a11:19_1": "Navame vippaṭisāriniyoti vippaṭisāritaṁ maṅkubhāvaṁ āpajjimha.",
  "atk-s0404a11:19_2": "Hīnaṁ kāyanti uparidevalokaṁ upādāya heṭṭhimo hīnoti vuccati.",
  "atk-s0404a11:19_3": "No ca kho yathāsatti yathābalaṁ saṁvibhajimhāti attano sattiyā ca balassa ca anurūpena sīlavantānaṁ saṁvibhāgaṁ katvā na bhuñjimhā.",
  "atk-s0404a11:20_0": "10. Velāmasuttavaṇṇanā",
  "atk-s0404a11:21_0": "20.",
  "atk-s0404a11:21_1": "Dasame api nu te, gahapati,",
  "atk-s0404a11:21_2": "kule dānaṁ dīyatīti nayidaṁ bhagavā bhikkhusaṅghassa dānaṁ sandhāya pucchati.",
  "atk-s0404a11:21_3": "Seṭṭhissa hi ghare bhikkhusaṅghassa niccaṁ paṇītadānaṁ dīyati,",
  "atk-s0404a11:21_4": "na taṁ satthā na jānāti.",
  "atk-s0404a11:21_5": "Lokiyamahājanassa pana diyyamānadānaṁ atthi,",
  "atk-s0404a11:21_6": "taṁ lūkhaṁ hoti,",
  "atk-s0404a11:21_7": "seṭṭhissa cittaṁ na pīṇeti.",
  "atk-s0404a11:21_8": "Taṁ pucchāmīti pucchati.",
  "atk-s0404a11:21_9": "Kaṇājakanti sakuṇḍakabhattaṁ,",
  "atk-s0404a11:21_10": "sakuṇḍakehipi kaṇikataṇḍuleheva pakkaṁ.",
  "atk-s0404a11:21_11": "Biḷaṅgadutiyanti kañjiyadutiyaṁ.",
  "atk-s0404a11:21_12": "Asakkaccaṁ detīti asakkaritvā deti.",
  "atk-s0404a11:21_13": "Acittīkatvāti acittīkārena dakkhiṇeyya agāravena deti.",
  "atk-s0404a11:21_14": "Asahatthā detīti sahatthena adatvā parahatthena deti,",
  "atk-s0404a11:21_15": "āṇattimattameva karotīti attho.",
  "atk-s0404a11:21_16": "Apaviddhaṁ detīti na nirantaraṁ deti,",
  "atk-s0404a11:21_17": "saṁvaccharikaṁ soṇḍabali viya hoti.",
  "atk-s0404a11:21_18": "Anāgamanadiṭṭhiko detīti na kammañca phalañca saddahitvā deti.",
  "atk-s0404a11:22_0": "Yattha yatthāti tīsu kulasampadāsu yasmiṁ yasmiṁ kule.",
  "atk-s0404a11:22_1": "Na uḷārāya bhattabhogāyātiādīsu nānaggarasasugandhasālibhojane upanīte cittaṁ na namati,",
  "atk-s0404a11:22_2": "‘‘harathetaṁ rogavaḍḍhana’’nti vatvā yena vā tena vā ḍākena saddhiṁ sakuṇḍakabhattaṁ amataṁ viya sampiyāyamāno bhuñjati.",
  "atk-s0404a11:22_3": "Kāsikādīsu varavatthesu upanītesu ‘‘harathetāni nivāsentassa paṭicchādetumpi na sakkonti,",
  "atk-s0404a11:22_4": "gattesupi na saṇṭhahantī’’ti vatvā nāḷikerasāṭakamūlatacasadisāni pana thūlavatthāni ‘‘imāni nivāsento nivatthabhāvampi jānāti,",
  "atk-s0404a11:22_5": "paṭicchādetabbampi paṭicchādentī’’ti sampiyāyamāno nivāseti.",
  "atk-s0404a11:22_6": "Hatthiyānaassayānarathayānasuvaṇṇasivikādīsu upanītesu ‘‘harathetāni calācalāni,",
  "atk-s0404a11:22_7": "na sakkā ettha nisīditu’’nti vatvā jajjararathake upanīte ‘‘ayaṁ niccalo,",
  "atk-s0404a11:22_8": "ettha sukhaṁ nisīditu’’nti taṁ sādiyati.",
  "atk-s0404a11:22_9": "Na uḷāresu pañcasu kāmaguṇesūti alaṅkatapaṭiyattā rūpavatiyo itthiyo disvā ‘‘yakkhiniyo maññe,",
  "atk-s0404a11:22_10": "etā khāditukāmā,",
  "atk-s0404a11:22_11": "kiṁ etāhī’’ti yathāphāsukeneva vītināmeti.",
  "atk-s0404a11:22_12": "Na sussūsantīti sotuṁ na icchanti,",
  "atk-s0404a11:22_13": "na saddahantīti attho.",
  "atk-s0404a11:22_14": "Na sotaṁ odahantīti kathitassa savanatthaṁ na sotapasādaṁ odahanti.",
  "atk-s0404a11:22_15": "Sakkaccantiādīni vuttavipariyāyena veditabbāni.",
  "atk-s0404a11:23_0": "Velāmoti jātigottarūpabhogasaddhāpaññādīhi mariyādavelaṁ atikkantehi uḷārehi guṇehi samannāgatattā evaṁladdhanāmo.",
  "atk-s0404a11:23_1": "So evarūpaṁ dānaṁ adāsi mahādānanti ettha ayaṁ anupubbīkathā –",
  "atk-s0404a11:23_2": "so kira atīte bārāṇasiyaṁ purohitagehe paṭisandhiṁ gaṇhi,",
  "atk-s0404a11:23_3": "velāmakumārotissa nāmaṁ akaṁsu.",
  "atk-s0404a11:23_4": "So soḷasavassakāle bārāṇasirājakumārena saddhiṁ sippuggahaṇatthaṁ takkasilaṁ agamāsi.",
  "atk-s0404a11:23_5": "Te ubhopi disāpāmokkhassa ācariyassa santike sippaṁ paṭṭhapayiṁsu.",
  "atk-s0404a11:23_6": "Yathā ca te,",
  "atk-s0404a11:23_7": "evaṁ aññepi jambudīpe caturāsītisahassarājakumārā.",
  "atk-s0404a11:23_8": "Bodhisatto attanā gahitaṭṭhāne piṭṭhiācariyo hutvā caturāsīti rājakumārasahassāni sikkhāpeti,",
  "atk-s0404a11:23_9": "sayampi soḷasavassehi gahetabbasippaṁ tīhi vassehi uggaṇhi.",
  "atk-s0404a11:23_10": "Ācariyo ‘‘velāmakumārassa sippaṁ paguṇa’’nti ñatvā, ‘‘tātā,",
  "atk-s0404a11:23_11": "velāmo mayā ñātaṁ sabbaṁ jānāti,",
  "atk-s0404a11:23_12": "tumhe sabbepi samaggā gantvā etassa santike sippaṁ uggaṇhathā’’ti caturāsīti kumārasahassāni bodhisattassa niyyādesi.",
  "atk-s0404a11:24_0": "Bodhisatto ācariyaṁ vanditvā caturāsīti kumārasahassaparivāro nikkhamitvā ekaṁ āsannanagaraṁ patvā nagarasāmikaṁ",
  "atk-s0404a11:24_1": "rājakumāraṁ uggaṇhāpetvā tassa sippe paguṇe jāte taṁ tattheva nivattesi.",
  "atk-s0404a11:24_2": "Etenupāyena caturāsīti nagarasahassāni gantvā caturāsītiyā rājakumārānaṁ sippaṁ paguṇaṁ kāretvā tasmiṁ",
  "atk-s0404a11:24_3": "tasmiṁ nagare taṁ taṁ nivattetvā bārāṇasirājakumāraṁ ādāya bārāṇasiṁ paccāgañchi.",
  "atk-s0404a11:24_4": "Manussā kumāraṁ pariyositasippaṁ rajje abhisiñciṁsu,",
  "atk-s0404a11:24_5": "velāmassa purohitaṭṭhānaṁ adaṁsu.",
  "atk-s0404a11:24_6": "Tepi caturāsītisahassarājakumārā sakesu sakesu rajjesu abhisekaṁ patvā anusaṁvaccharaṁ bārāṇasirañño upaṭṭhānaṁ āgacchanti.",
  "atk-s0404a11:24_7": "Te rājānaṁ disvā velāmassa santikaṁ gantvā,",
  "atk-s0404a11:24_8": "‘‘ācariya,",
  "atk-s0404a11:24_9": "amhe rajjesu patiṭṭhitā,",
  "atk-s0404a11:24_10": "vadeyyātha yenattho’’ti vatvā gacchanti.",
  "atk-s0404a11:24_11": "Tesaṁ gamanāgamanakāle sakaṭasandamānikagāvigoṇakukkuṭasūkarādayo gaṇhantānaṁ janapado ativiya uupadduto hoti,",
  "atk-s0404a11:24_12": "mahājano sannipatitvā rājaṅgaṇe kandati.",
  "atk-s0404a11:25_0": "Rājā velāmaṁ pakkositvā,",
  "atk-s0404a11:25_1": "‘‘ācariya,",
  "atk-s0404a11:25_2": "upadduto janapado,",
  "atk-s0404a11:25_3": "rājāno gamanāgamanakāle mahāvilopaṁ karonti,",
  "atk-s0404a11:25_4": "manussā sandhāretuṁ na sakkonti,",
  "atk-s0404a11:25_5": "janapadapīḷāya upasamaṁ ekaṁ upāyaṁ karothā’’ti .",
  "atk-s0404a11:25_6": "Sādhu mahārāja,",
  "atk-s0404a11:25_7": "upāyaṁ karissāmi,",
  "atk-s0404a11:25_8": "tumhākaṁ yattakena janapadena attho,",
  "atk-s0404a11:25_9": "taṁ paricchinditvā gaṇhathāti.",
  "atk-s0404a11:25_10": "Rājā tathā akāsi.",
  "atk-s0404a11:25_11": "Velāmo caturāsītiyā rājasahassānaṁ janapade vicāretvā cakkanābhiyaṁ are viya rañño janapadasmiṁ oropesi.",
  "atk-s0404a11:25_12": "Tato paṭṭhāya te rājāno āgacchantāpi gacchantāpi attano attano janapadeneva sañcaranti,",
  "atk-s0404a11:25_13": "amhākaṁ janapadoti vilopaṁ na karonti.",
  "atk-s0404a11:25_14": "Rājagāravena rañño janapadampi na pīḷenti.",
  "atk-s0404a11:25_15": "Janapadā sannisinnā nissaddā niravā ahesuṁ.",
  "atk-s0404a11:25_16": "Sabbe rājāno haṭṭhatuṭṭhā ‘‘yena vo, ācariya, attho,",
  "atk-s0404a11:25_17": "taṁ amhākaṁ vadethā’’ti pavārayiṁsu.",
  "atk-s0404a11:26_0": "Velāmo sīsaṁnhāto attano antonivesane sattaratanaparipūrānaṁ gabbhānaṁ dvārāni vivarāpetvā yāva sattamā",
  "atk-s0404a11:26_1": "kulaparivaṭṭā ṭhapitaṁ dhanaṁ oloketvā āyavayaṁ upadhāretvā ‘‘mayā sakalajambudīpaṁ khobhentena dānaṁ",
  "atk-s0404a11:26_2": "dātuṁ vaṭṭatī’’ti rañño ārocetvā gaṅgātīre dvādasayojanikā uddhanapantiyo kāretvā tasmiṁ tasmiṁ ṭhāne",
  "atk-s0404a11:26_3": "sappimadhuphāṇitatelatilataṇḍulādīnaṁ ṭhapanatthāya mahākoṭṭhāgārāni patiṭṭhāpetvā ‘‘ekekasmiṁ ṭhāne",
  "atk-s0404a11:26_4": "ettakā ettakā janā saṁvidahatha,",
  "atk-s0404a11:26_5": "yaṁkiñci manussānaṁ laddhabbaṁ nāma atthi,",
  "atk-s0404a11:26_6": "tato ekasmimpi asati mayhaṁ āroceyyāthā’’ti manusse saṁvidhāya ‘‘asukadivasato paṭṭhāya velāmabrāhmaṇassa",
  "atk-s0404a11:26_7": "dānaṁ bhuñjantū’’ti nagare bheriṁ carāpetvā ‘‘dānaggaṁ pariniṭṭhita’’nti dānayuttehi ārocite sahassagghanakaṁ",
  "atk-s0404a11:26_8": "vatthaṁ nivāsetvā pañcasatagghanakaṁ ekaṁsaṁ katvā sabbālaṅkārabhūsito dānavīmaṁsanatthāya phalikavaṇṇassa",
  "atk-s0404a11:26_9": "udakassa suvaṇṇabhiṅgāraṁ pūretvā ‘‘imasmiṁ loke sace imaṁ dānaṁ paṭiggahetuṁ yuttarūpā dakkhiṇeyyapuggalā atthi,",
  "atk-s0404a11:26_10": "idaṁ udakaṁ nikkhamitvā pathaviṁ gaṇhātu.",
  "atk-s0404a11:26_11": "Sace natthi,",
  "atk-s0404a11:26_12": "evameva tiṭṭhatū’’ti saccakiriyaṁ katvā bhiṅgāraṁ adhomukhaṁ akāsi.",
  "atk-s0404a11:26_13": "Udakaṁ dhamakaraṇena gahitaṁ viya ahosi.",
  "atk-s0404a11:26_14": "Bodhisatto ‘‘suñño vata, bho,",
  "atk-s0404a11:26_15": "jambudīpo,",
  "atk-s0404a11:26_16": "ekapuggalopi dakkhiṇaṁ paṭiggahetuṁ yuttarūpo natthī’’ti vippaṭisāraṁ akatvā ‘‘sace dāyakassa vasenāyaṁ dakkhiṇā visujjhissati,",
  "atk-s0404a11:26_17": "udakaṁ nikkhamitvā pathaviṁ gaṇhātū’’ti cintesi.",
  "atk-s0404a11:26_18": "Phalikavaṇṇasadisaṁ udakaṁ nikkhamitvā pathaviṁ gaṇhi .",
  "atk-s0404a11:26_19": "‘‘Idāni dānaṁ dassāmī’’ti dānaggaṁ patvā dānaṁ oloketvā yāguvelāya yāguṁ,",
  "atk-s0404a11:26_20": "khajjakavelāya khajjakaṁ,",
  "atk-s0404a11:26_21": "bhojanavelāya bhojanaṁ dāpesi.",
  "atk-s0404a11:26_22": "Eteneva nīhārena divase divase dānaṁ dīyati.",
  "atk-s0404a11:27_0": "Tasmiṁ kho pana dānagge ‘‘idaṁ nāma atthi,",
  "atk-s0404a11:27_1": "idaṁ nāma natthī’’ti vattabbaṁ natthi.",
  "atk-s0404a11:27_2": "Idāni taṁ dānaṁ ettakamatteneva na niṭṭhaṁ gamissatīti rattasuvaṇṇaṁ nīharāpetvā suvaṇṇapātiyo kāretvā",
  "atk-s0404a11:27_3": "caturāsītisuvaṇṇapātisahassādīnaṁ atthāya caturāsītirājasahassānaṁ sāsanaṁ pahiṇi.",
  "atk-s0404a11:27_4": "Rājāno ‘‘cirassaṁ vata mayaṁ ācariyena anuggahitā’’ti sabbaṁ sampādetvā pesesuṁ.",
  "atk-s0404a11:27_5": "Dāne diyyamāneyeva satta vassāni satta māsā atikkantā.",
  "atk-s0404a11:27_6": "Atha brāhmaṇo ‘‘hiraññaṁ bhājetvā dānaṁ dassāmī’’ti mahante okāse dānaṁ sajjāpesi.",
  "atk-s0404a11:27_7": "Sajjāpetvā caturāsīti suvaṇṇapātisahassāni ādiṁ katvā koṭito paṭṭhāya adāsi.",
  "atk-s0404a11:28_0": "Tattha rūpiyapūrānīti rajatataṭṭirajataphālarajatamāsakehi pūrāni.",
  "atk-s0404a11:28_1": "Pātiyo pana khuddikāti na sallakkhetabbā,",
  "atk-s0404a11:28_2": "ekakarīsappamāṇe bhūmibhāge catassova pātiyo ṭhapayiṁsu.",
  "atk-s0404a11:28_3": "Pātimakuḷaṁ navaratanaṁ hoti,",
  "atk-s0404a11:28_4": "mukhavaṭṭito paṭṭhāya aṭṭharatanaṁ,",
  "atk-s0404a11:28_5": "pātimukhavaṭṭiyā chayutto ājaññaratho anupariyāyati,",
  "atk-s0404a11:28_6": "dadamāno pātiyā bāhirantena vaggavagge paṭiggāhake ṭhapetvā paṭhamaṁ pātiyā pakkhittaṁ datvā pacchā sandhisandhito",
  "atk-s0404a11:28_7": "viyojetvā pātinti evaṁ caturāsīti pātisahassāni adāsi.",
  "atk-s0404a11:28_8": "Rūpiyapātiādīsupi eseva nayo.",
  "atk-s0404a11:28_9": "Etthapi ca suvaṇṇapūrānīti suvaṇṇataṭṭisuvaṇṇaphālasuvaṇṇamāsakehi pūrāni.",
  "atk-s0404a11:28_10": "Hiraññapūrānīti sattavidharatanapūrāni.",
  "atk-s0404a11:28_11": "Sovaṇṇālaṅkārānīti suvaṇṇālaṅkārāni.",
  "atk-s0404a11:28_12": "Kaṁsūpadhāraṇānīti rajatamayakhīrapaṭicchakāni.",
  "atk-s0404a11:28_13": "Tāsaṁ pana dhenūnaṁ siṅgāni suvaṇṇakosakapariyonaddhāni ahesuṁ,",
  "atk-s0404a11:28_14": "gīvāya sumanadāmaṁ piḷandhiṁsu,",
  "atk-s0404a11:28_15": "catūsu pādesu nupūrāni,",
  "atk-s0404a11:28_16": "piṭṭhiyaṁ varadukūlaṁ pārutaṁ,",
  "atk-s0404a11:28_17": "kaṇṭhe suvaṇṇaghaṇṭaṁ bandhiṁsu.",
  "atk-s0404a11:28_18": "Vatthakoṭisahassānīti lokavohārato vīsativatthayugāni ekā koṭi ,",
  "atk-s0404a11:28_19": "idha pana dasa sāṭakāti vuttaṁ.",
  "atk-s0404a11:28_20": "Khomasukhumānantiādimhi khomādīsu yaṁ yaṁ sukhumaṁ,",
  "atk-s0404a11:28_21": "taṁ tadeva adāsi.",
  "atk-s0404a11:28_22": "Yāni panetāni itthidānaṁ usabhadānaṁ majjadānaṁ samajjādānanti adānasammatāni,",
  "atk-s0404a11:28_23": "tānipi esa ‘‘velāmassa dānamukhe idaṁ nāma natthī’’ti vacanapathaṁ pacchindituṁ parivāratthāya adāsi.",
  "atk-s0404a11:28_24": "Najjo maññe vissandantīti nadiyo viya vissandanti.",
  "atk-s0404a11:29_0": "Iminā satthā velāmassa dānaṁ kathetvā,",
  "atk-s0404a11:29_1": "‘‘gahapati,",
  "atk-s0404a11:29_2": "etaṁ mahādānaṁ nāñño adāsi,",
  "atk-s0404a11:29_3": "ahaṁ adāsiṁ.",
  "atk-s0404a11:29_4": "Evarūpaṁ pana dānaṁ dadantopi ahaṁ paṭiggahetuṁ yuttarūpaṁ puggalaṁ nālatthaṁ,",
  "atk-s0404a11:29_5": "tvaṁ mādise buddhe lokasmiṁ diṭṭhamāne dānaṁ dadamāno kasmā cintesī’’ti seṭṭhissa desanaṁ vaḍḍhento siyā kho pana tetiādimāha.",
  "atk-s0404a11:29_6": "Nanu ca yāni tadā ahesuṁ rūpavedanāsaññāsaṅkhāraviññāṇāni,",
  "atk-s0404a11:29_7": "tāni niruddhāni?",
  "atk-s0404a11:29_8": "Kasmā ‘‘ahaṁ tena samayena velāmo brāhmaṇo’’ti āhāti?",
  "atk-s0404a11:29_9": "Paveṇiyā avicchinnattā.",
  "atk-s0404a11:29_10": "Tāni hi rūpādīni nirujjhamānāni imesaṁ paccaye datvā niruddhāni aparāparaṁ avicchinnaṁ paveṇiṁ gahetvā evamāha.",
  "atk-s0404a11:29_11": "Na taṁ koci dakkhiṇaṁ sodhetīti koci samaṇo vā brāhmaṇo vā devo vā māro vā uṭṭhāya taṁ dakkhiṇaṁ sodhetīti vattabbo nāhosi.",
  "atk-s0404a11:29_12": "Tañhi dakkhiṇaṁ sodhento uttamakoṭiyā buddho,",
  "atk-s0404a11:29_13": "heṭṭhimakoṭiyā dhammasenāpatisāriputtattherasadiso sāvako sodheyya.",
  "atk-s0404a11:30_0": "Diṭṭhisampannanti dassanasampannaṁ sotāpannaṁ.",
  "atk-s0404a11:30_1": "Idaṁ tato mahapphalataranti idaṁ sotāpannassa dinnadānaṁ lokiyamahājanassa sattamāsādhikāni satta saṁvaccharāni",
  "atk-s0404a11:30_2": "ettakaṁ hiraññasuvaṇṇaṁ pariccajantena dinnadānato mahapphalaṁ.",
  "atk-s0404a11:31_0": "Yo ca sataṁ diṭṭhisampannānanti ettha ekassa sakadāgāmissa vasena ekuttarasataṁ sotāpanne katvā sotāpannagaṇanā veditabbā.",
  "atk-s0404a11:31_1": "Iminā upāyena sabbavāresu heṭṭhā heṭṭhā āgate anantarena sataguṇaṁ katvā puggalagaṇanā veditabbā.",
  "atk-s0404a11:32_0": "Buddhappamukhanti ettha sammāsambuddhaṁ saṅghattheraṁ katvā nisinno saṅgho buddhappamukho saṅghoti veditabbo.",
  "atk-s0404a11:32_1": "Cātuddisaṁ saṅghaṁ uddissāti ettha cātuddisaṁ saṅghaṁ uddissa katavihāro nāma yattha cetiyaṁ patiṭṭhitaṁ hoti,",
  "atk-s0404a11:32_2": "dhammassavanaṁ karīyati,",
  "atk-s0404a11:32_3": "catūhi disāhi anudisāhi ca bhikkhū āgantvā appaṭipucchitvāyeva pāde dhovitvā kuñcikāya dvāraṁ vivaritvā",
  "atk-s0404a11:32_4": "senāsanaṁ paṭijaggitvā vasitvā yathāphāsukaṁ gacchanti.",
  "atk-s0404a11:32_5": "So antamaso caturataniyā paṇṇasālāpi hotu,",
  "atk-s0404a11:32_6": "cātuddisaṁ saṅghaṁ uddissa katavihārotveva vuccati.",
  "atk-s0404a11:33_0": "Saraṇaṁ gaccheyyāti ettha maggenāgataṁ anivattanasaraṇaṁ adhippetaṁ.",
  "atk-s0404a11:33_1": "Apare panāhu –",
  "atk-s0404a11:33_2": "attānaṁ niyyādetvā dinnattā saraṇāgamanaṁ tato mahapphalataranti vuttaṁ.",
  "atk-s0404a11:33_3": "Sikkhāpadāni samādiyeyyāti pañca sīlāni gaṇheyya.",
  "atk-s0404a11:33_4": "Sīlampi maggena āgataṁ anivattanasīlameva kathitaṁ.",
  "atk-s0404a11:33_5": "Apare panāhu –",
  "atk-s0404a11:33_6": "sabbasattānaṁ abhayadānassa dinnattā sīlaṁ tato mahapphalataranti vuttaṁ.",
  "atk-s0404a11:33_7": "Gandhohanamattanti gandhaūhanamattaṁ,",
  "atk-s0404a11:33_8": "dvīhaṅgulīhi gaṇḍapiṇḍaṁ gahetvā upasiṅghanamattaṁ.",
  "atk-s0404a11:33_9": "Apare pana ‘‘gaddohanamatta’’nti pāḷiṁ vatvā gāviyā ekavāraṁ thanaañchanamattanti atthaṁ vadanti.",
  "atk-s0404a11:33_10": "Mettacittanti sabbasattānaṁ hitānupharaṇacittaṁ.",
  "atk-s0404a11:33_11": "Taṁ pana appanāvaseneva gahitaṁ.",
  "atk-s0404a11:33_12": "Aniccasaññanti maggassa anantarapaccayabhāvena sikhāpattabalavavipassanaṁ.",
  "atk-s0404a11:34_0": "Upamāto pana imāni dānādīni puññāni evaṁ veditabbāni –",
  "atk-s0404a11:34_1": "sacepi hi jambudīpaṁ bheritalasadisaṁ samatalaṁ katvā koṭito paṭṭhāya pallaṅke attharitvā ariyapuggale nisīdāpeyya,",
  "atk-s0404a11:34_2": "tattha sotāpannānaṁ dasa pantiyo assu,",
  "atk-s0404a11:34_3": "sakadāgāmīnaṁ pañca,",
  "atk-s0404a11:34_4": "anāgāmīnaṁ aḍḍhateyyā,",
  "atk-s0404a11:34_5": "khiṇāsavānaṁ diyaḍḍhā,",
  "atk-s0404a11:34_6": "paccekabuddhānaṁ ekā panti bhaveyya,",
  "atk-s0404a11:34_7": "sammāsambuddho ekakova.",
  "atk-s0404a11:34_8": "Ettakassa janassa dinnadānato sammāsambuddhassa dinnameva mahapphalaṁ.",
  "atk-s0404a11:34_9": "Itaraṁ pana –",
  "atk-s0404a11:35_0": "‘‘Vihāradānaṁ paṇipāto, sikkhā mettāya bhāvanā;",
  "atk-s0404a11:36_0": "Khayato sammasantassa, kalaṁ nāgghati soḷasiṁ’’.",
  "atk-s0404a11:37_0": "Teneva bhagavā parinibbānasamaye ‘‘dhammānudhammappaṭipatti anuttarā pūjā’’ti āha.",
  "atk-s0404a11:37_1": "Sesaṁ sabbattha uttānatthamevāti.",
  "atk-s0404a11:38_0": "Sīhanādavaggo dutiyo."
}