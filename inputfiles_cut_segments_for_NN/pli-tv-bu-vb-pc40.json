{
  "pli-tv-bu-vb-pc40:0.1_0": "Theravāda Vinaya",
  "pli-tv-bu-vb-pc40:0.2_0": "Mahāvibhaṅga",
  "pli-tv-bu-vb-pc40:0.3_0": "Pācittiyakaṇḍa",
  "pli-tv-bu-vb-pc40:0.4_0": "Bhojanavagga",
  "pli-tv-bu-vb-pc40:0.5_0": "40. Dantaponasikkhāpada",
  "pli-tv-bu-vb-pc40:1.1_0": "Tena samayena buddho bhagavā vesāliyaṁ viharati mahāvane kūṭāgārasālāyaṁ.",
  "pli-tv-bu-vb-pc40:1.2_0": "Tena kho pana samayena aññataro bhikkhu sabbapaṁsukūliko susāne viharati.",
  "pli-tv-bu-vb-pc40:1.3_0": "So manussehi diyyamānaṁ na icchati paṭiggahetuṁ,",
  "pli-tv-bu-vb-pc40:1.3_1": "susānepi rukkhamūlepi ummārepi ayyavosāṭitakāni sāmaṁ gahetvā paribhuñjati.",
  "pli-tv-bu-vb-pc40:1.4_0": "Manussā ujjhāyanti khiyyanti vipācenti—",
  "pli-tv-bu-vb-pc40:1.5_0": "“kathañhi nāma ayaṁ bhikkhu amhākaṁ ayyavosāṭitakāni sāmaṁ gahetvā paribhuñjissati.",
  "pli-tv-bu-vb-pc40:1.6_0": "Theroyaṁ bhikkhu vaṭharo manussamaṁsaṁ maññe khādatī”ti.",
  "pli-tv-bu-vb-pc40:1.7_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-pc40:1.8_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc40:1.9_0": "“kathañhi nāma bhikkhu adinnaṁ mukhadvāraṁ āhāraṁ āharissatī”ti …pe…",
  "pli-tv-bu-vb-pc40:1.10_0": "“saccaṁ kira tvaṁ, bhikkhu,",
  "pli-tv-bu-vb-pc40:1.10_1": "adinnaṁ mukhadvāraṁ āhāraṁ āharasī”ti?",
  "pli-tv-bu-vb-pc40:1.11_0": "“Saccaṁ, bhagavā”ti.",
  "pli-tv-bu-vb-pc40:1.12_0": "Vigarahi buddho bhagavā …pe…",
  "pli-tv-bu-vb-pc40:1.13_0": "kathañhi nāma tvaṁ, moghapurisa,",
  "pli-tv-bu-vb-pc40:1.13_1": "adinnaṁ mukhadvāraṁ āhāraṁ āharissasi.",
  "pli-tv-bu-vb-pc40:1.14_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc40:1.15_0": "evañca pana, bhikkhave,",
  "pli-tv-bu-vb-pc40:1.15_1": "imaṁ sikkhāpadaṁ uddiseyyātha—",
  "pli-tv-bu-vb-pc40:1.16.1_0": "“Yo pana bhikkhu adinnaṁ mukhadvāraṁ āhāraṁ āhareyya, pācittiyan”ti.",
  "pli-tv-bu-vb-pc40:1.17_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc40:2.1_0": "Tena kho pana samayena bhikkhū udakadantapone kukkuccāyanti.",
  "pli-tv-bu-vb-pc40:2.2_0": "Bhagavato etamatthaṁ ārocesuṁ …pe…",
  "pli-tv-bu-vb-pc40:2.3_0": "“anujānāmi, bhikkhave,",
  "pli-tv-bu-vb-pc40:2.3_1": "udakadantaponaṁ sāmaṁ gahetvā paribhuñjituṁ.",
  "pli-tv-bu-vb-pc40:2.4_0": "Evañca pana, bhikkhave,",
  "pli-tv-bu-vb-pc40:2.4_1": "imaṁ sikkhāpadaṁ uddiseyyātha—",
  "pli-tv-bu-vb-pc40:2.5.1_0": "“Yo pana bhikkhu adinnaṁ mukhadvāraṁ āhāraṁ āhareyya, aññatra udakadantaponā, pācittiyan”ti.",
  "pli-tv-bu-vb-pc40:3.1.1_0": "Yo panāti",
  "pli-tv-bu-vb-pc40:3.1.2_0": "yo yādiso …pe…",
  "pli-tv-bu-vb-pc40:3.1.3_0": "bhikkhūti",
  "pli-tv-bu-vb-pc40:3.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc40:3.1.5_0": "Adinnaṁ nāma",
  "pli-tv-bu-vb-pc40:3.1.6_0": "appaṭiggahitakaṁ vuccati.",
  "pli-tv-bu-vb-pc40:3.1.7_0": "Dinnaṁ nāma",
  "pli-tv-bu-vb-pc40:3.1.8_0": "kāyena vā kāyapaṭibaddhena vā nissaggiyena vā dente hatthapāse ṭhito kāyena vā kāyapaṭibaddhena vā paṭiggaṇhāti, etaṁ dinnaṁ nāma.",
  "pli-tv-bu-vb-pc40:3.1.9_0": "Āhāro nāma",
  "pli-tv-bu-vb-pc40:3.1.10_0": "udakadantaponaṁ ṭhapetvā yaṁ kiñci ajjhoharaṇīyaṁ, eso āhāro nāma.",
  "pli-tv-bu-vb-pc40:3.1.11_0": "Aññatra udakadantaponāti",
  "pli-tv-bu-vb-pc40:3.1.12_0": "ṭhapetvā udakadantaponaṁ.",
  "pli-tv-bu-vb-pc40:3.1.13_0": "“Khādissāmi bhuñjissāmī”ti gaṇhāti, āpatti dukkaṭassa.",
  "pli-tv-bu-vb-pc40:3.1.14_0": "Ajjhohāre ajjhohāre āpatti pācittiyassa.",
  "pli-tv-bu-vb-pc40:3.2.1_0": "Appaṭiggahitake appaṭiggahitakasaññī adinnaṁ mukhadvāraṁ āhāraṁ āhāreti, aññatra udakadantaponā, āpatti pācittiyassa.",
  "pli-tv-bu-vb-pc40:3.2.2_0": "Appaṭiggahitake vematiko adinnaṁ mukhadvāraṁ āhāraṁ āhāreti, aññatra udakadantaponā, āpatti pācittiyassa.",
  "pli-tv-bu-vb-pc40:3.2.3_0": "Appaṭiggahitake paṭiggahitakasaññī adinnaṁ mukhadvāraṁ āhāraṁ āhāreti, aññatra udakadantaponā, āpatti pācittiyassa.",
  "pli-tv-bu-vb-pc40:3.2.4_0": "Paṭiggahitake appaṭiggahitakasaññī, āpatti dukkaṭassa.",
  "pli-tv-bu-vb-pc40:3.2.5_0": "Paṭiggahitake vematiko, āpatti dukkaṭassa.",
  "pli-tv-bu-vb-pc40:3.2.6_0": "Paṭiggahitake paṭiggahitakasaññī, anāpatti.",
  "pli-tv-bu-vb-pc40:3.3.1_0": "Anāpatti—",
  "pli-tv-bu-vb-pc40:3.3.2_0": "udakadantapone,",
  "pli-tv-bu-vb-pc40:3.3.3_0": "cattāri mahāvikaṭāni sati paccaye asati kappiyakārake sāmaṁ gahetvā paribhuñjati,",
  "pli-tv-bu-vb-pc40:3.3.4_0": "ummattakassa,",
  "pli-tv-bu-vb-pc40:3.3.5_0": "ādikammikassāti.",
  "pli-tv-bu-vb-pc40:3.3.6_0": "Dantaponasikkhāpadaṁ niṭṭhitaṁ dasamaṁ.",
  "pli-tv-bu-vb-pc40:3.3.7_0": "Bhojanavaggo catuttho.",
  "pli-tv-bu-vb-pc40:3.3.8_0": "Tassuddānaṁ",
  "pli-tv-bu-vb-pc40:3.3.9_0": "Piṇḍo gaṇaṁ paraṁ pūvaṁ,",
  "pli-tv-bu-vb-pc40:3.3.10_0": "dve ca vuttā pavāraṇā;",
  "pli-tv-bu-vb-pc40:3.3.11_0": "Vikāle sannidhī khīraṁ,",
  "pli-tv-bu-vb-pc40:3.3.12_0": "dantaponena te dasāti."
}