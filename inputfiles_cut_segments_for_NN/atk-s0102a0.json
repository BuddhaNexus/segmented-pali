{
  "atk-s0102a0:0_0": "Namo tassa bhagavato arahato sammāsambuddhassa",
  "atk-s0102a0:1_0": "Dīghanikāye",
  "atk-s0102a0:2_0": "Mahāvaggaṭṭhakathā",
  "atk-s0102a0:3_0": "1. Mahāpadānasuttavaṇṇanā",
  "atk-s0102a0:4_0": "Pubbenivāsapaṭisaṁyuttakathā",
  "atk-s0102a0:5_0": "1.Evaṁme sutaṁ…pe…",
  "atk-s0102a0:5_1": "karerikuṭikāyanti mahāpadānasuttaṁ.",
  "atk-s0102a0:5_2": "Tatrāyaṁ apubbapadavaṇṇanā –",
  "atk-s0102a0:5_3": "karerikuṭikāyanti karerīti varuṇarukkhassa nāmaṁ,",
  "atk-s0102a0:5_4": "karerimaṇḍapo tassā kuṭikāya dvāre ṭhito,",
  "atk-s0102a0:5_5": "tasmā “karerikuṭikā”ti vuccati,",
  "atk-s0102a0:5_6": "yathā kosambarukkhassa dvāre ṭhitattā “kosambakuṭikā”ti.",
  "atk-s0102a0:5_7": "Antojetavane kira karerikuṭi kosambakuṭi gandhakuṭi salaḷāgāranti cattāri mahāgehāni,",
  "atk-s0102a0:5_8": "ekekaṁ satasahassapariccāgena nipphannaṁ.",
  "atk-s0102a0:5_9": "Tesu salaḷāgāraṁ raññā pasenadinā kāritaṁ,",
  "atk-s0102a0:5_10": "sesāni anāthapiṇḍikena kāritāni.",
  "atk-s0102a0:5_11": "Iti bhagavā anāthapiṇḍikena gahapatinā thambhānaṁ upari kāritāya devavimānakappāya karerikuṭikāyaṁ viharati.",
  "atk-s0102a0:5_12": "Pacchābhattanti ekāsanikakhalupacchābhattikānaṁ pātova bhuttānaṁ antomajjhanhikepi pacchābhattameva.",
  "atk-s0102a0:5_13": "Idha pana pakatibhattassa pacchato “pacchābhatta”nti adhippetaṁ.",
  "atk-s0102a0:5_14": "Piṇḍapātapaṭikkantānanti piṇḍapātato paṭikkantānaṁ,",
  "atk-s0102a0:5_15": "bhattakiccaṁ niṭṭhapetvā uṭṭhitānanti attho.",
  "atk-s0102a0:6_0": "Karerimaṇḍalamāḷeti tasseva karerimaṇḍapassa avidūre katāya nisīdanasālāya.",
  "atk-s0102a0:6_1": "So kira karerimaṇḍapo gandhakuṭikāya ca sālāya ca antare hoti,",
  "atk-s0102a0:6_2": "tasmā gandhakuṭīpi karerikuṭikāpi sālāpi –",
  "atk-s0102a0:6_3": "“karerimaṇḍalamāḷo”ti vuccati.",
  "atk-s0102a0:6_4": "Pubbenivāsapaṭisaṁyuttāti “ekampi jātiṁ,",
  "atk-s0102a0:6_5": "dvepi jātiyo”ti evaṁ vibhattena pubbenivutthakkhandhasantānasaṅkhātena pubbenivāsena saddhiṁ yojetvā pavattitā.",
  "atk-s0102a0:6_6": "Dhammīti dhammasaṁyuttā.",
  "atk-s0102a0:7_0": "Udapādīti aho acchariyaṁ dasabalassa pubbenivāsañāṇaṁ,",
  "atk-s0102a0:7_1": "pubbenivāsaṁ nāma ke anussaranti,",
  "atk-s0102a0:7_2": "ke nānussarantīti.",
  "atk-s0102a0:7_3": "Titthiyā anussaranti,",
  "atk-s0102a0:7_4": "sāvakā ca paccekabuddhā ca buddhā ca anussaranti.",
  "atk-s0102a0:7_5": "Kataratitthiyā anussaranti?",
  "atk-s0102a0:7_6": "Ye aggappattakammavādino,",
  "atk-s0102a0:7_7": "tepi cattālīsaṁyeva kappe anussaranti,",
  "atk-s0102a0:7_8": "na tato paraṁ.",
  "atk-s0102a0:7_9": "Sāvakā kappasatasahassaṁ anussaranti.",
  "atk-s0102a0:7_10": "Dve aggasāvakā asaṅkhyeyyañceva kappasatasahassañca.",
  "atk-s0102a0:7_11": "Paccekabuddhā dve asaṅkhyeyyāni kappasatasahassañca.",
  "atk-s0102a0:7_12": "Buddhānaṁ pana ettakanti paricchedo natthi,",
  "atk-s0102a0:7_13": "yāvatakaṁ ākaṅkhanti,",
  "atk-s0102a0:7_14": "tāvatakaṁ anussaranti.",
  "atk-s0102a0:8_0": "Titthiyā khandhapaṭipāṭiyā anussaranti,",
  "atk-s0102a0:8_1": "paṭipāṭiṁ muñcitvā na sakkonti.",
  "atk-s0102a0:8_2": "Paṭipāṭiyā anussarantāpi asaññabhavaṁ patvā khandhappavattiṁ na passanti,",
  "atk-s0102a0:8_3": "jāle patitā kuṇṭhā viya,",
  "atk-s0102a0:8_4": "kūpe patitā paṅguḷā viya ca honti.",
  "atk-s0102a0:8_5": "Te tattha ṭhatvā “ettakameva,",
  "atk-s0102a0:8_6": "ito paraṁ natthī”ti diṭṭhiṁ gaṇhanti.",
  "atk-s0102a0:8_7": "Iti titthiyānaṁ pubbenivāsānussaraṇaṁ andhānaṁ yaṭṭhikoṭigamanaṁ viya hoti.",
  "atk-s0102a0:8_8": "Yathā hi andhā yaṭṭhikoṭiggāhake satiyeva gacchanti,",
  "atk-s0102a0:8_9": "asati tattheva nisīdanti,",
  "atk-s0102a0:8_10": "evameva titthiyā khandhapaṭipāṭiyāva anussarituṁ sakkonti,",
  "atk-s0102a0:8_11": "paṭipāṭiṁ vissajjetvā na sakkonti.",
  "atk-s0102a0:9_0": "Sāvakāpi khandhapaṭipāṭiyāva anussaranti,",
  "atk-s0102a0:9_1": "asaññabhavaṁ patvā khandhappavattiṁ na passanti.",
  "atk-s0102a0:9_2": "Evaṁ santepi te vaṭṭe saṁsaraṇakasattānaṁ khandhānaṁ abhāvakālo nāma natthi.",
  "atk-s0102a0:9_3": "Asaññabhave pana pañcakappasatāni pavattantīti tattakaṁ kālaṁ atikkamitvā buddhehi dinnanaye ṭhatvā parato anussaranti;",
  "atk-s0102a0:9_4": "seyyathāpi āyasmā sobhito.",
  "atk-s0102a0:9_5": "Dve aggasāvakā pana paccekabuddhā ca cutipaṭisandhiṁ oloketvā anussaranti.",
  "atk-s0102a0:9_6": "Buddhānaṁ cutipaṭisandhikiccaṁ natthi,",
  "atk-s0102a0:9_7": "yaṁ yaṁ ṭhānaṁ passitukāmā honti,",
  "atk-s0102a0:9_8": "taṁ tadeva passanti.",
  "atk-s0102a0:10_0": "Titthiyā ca pubbenivāsaṁ anussaramānā attanā diṭṭhakatasutameva anussaranti.",
  "atk-s0102a0:10_1": "Tathā sāvakā ca paccekabuddhā ca.",
  "atk-s0102a0:10_2": "Buddhā pana attanā vā parehi vā diṭṭhakatasutaṁ sabbameva anussaranti.",
  "atk-s0102a0:11_0": "Titthiyānaṁ pubbenivāsañāṇaṁ khajjopanakaobhāsasadisaṁ,",
  "atk-s0102a0:11_1": "sāvakānaṁ padīpobhāsasadisaṁ,",
  "atk-s0102a0:11_2": "aggasāvakānaṁ osadhitārakobhāsasadisaṁ,",
  "atk-s0102a0:11_3": "paccekabuddhānaṁ candobhāsasadisaṁ,",
  "atk-s0102a0:11_4": "buddhānaṁ saradasūriyamaṇḍalobhāsasadisaṁ.",
  "atk-s0102a0:11_5": "Tassa ettakāni jātisatāni jātisahassāni jātisatasahassānīti vā ettakāni kappasatāni kappasahassāni kappasatasahassānīti vā natthi,",
  "atk-s0102a0:11_6": "yaṁ kiñci anussarantassa neva khalitaṁ,",
  "atk-s0102a0:11_7": "na paṭighātaṁ hoti,",
  "atk-s0102a0:11_8": "āvajjanapaṭibaddhameva ākaṅkhamanasikāracittuppādapaṭibaddhameva hoti.",
  "atk-s0102a0:11_9": "Dubbalapattapuṭe vegakkhittanārāco viya,",
  "atk-s0102a0:11_10": "sinerukūṭe vissaṭṭhaindavajiraṁ viya ca asajjamānameva gacchati.",
  "atk-s0102a0:11_11": "“Aho mahantaṁ bhagavato pubbenivāsañāṇa”nti evaṁ bhagavantaṁyeva ārabbha kathā uppannā,",
  "atk-s0102a0:11_12": "jātā pavattāti attho.",
  "atk-s0102a0:11_13": "Taṁ sabbampi saṅkhepato dassetuṁ “itipi pubbenivāso,",
  "atk-s0102a0:11_14": "itipi pubvenivāso”ti ettakameva pāḷiyaṁ vuttaṁ.",
  "atk-s0102a0:11_15": "Tattha itipīti evampi.",
  "atk-s0102a0:12_0": "2-3.Assosi kho…pe…",
  "atk-s0102a0:12_1": "atha bhagavā anuppattoti ettha yaṁ vattabbaṁ,",
  "atk-s0102a0:12_2": "taṁ brahmajālasuttavaṇṇanāyaṁ vuttameva.",
  "atk-s0102a0:12_3": "Ayameva hi viseso –",
  "atk-s0102a0:12_4": "tattha sabbaññutaññāṇena assosi,",
  "atk-s0102a0:12_5": "idha dibbasotena.",
  "atk-s0102a0:12_6": "Tattha ca vaṇṇāvaṇṇakathā vippakatā,",
  "atk-s0102a0:12_7": "idha pubbenivāsakathā.",
  "atk-s0102a0:12_8": "Tasmā bhagavā –",
  "atk-s0102a0:12_9": "“ime bhikkhū mama pubbenivāsañāṇaṁ ārabbha guṇaṁ thomenti,",
  "atk-s0102a0:12_10": "pubbenivāsañāṇassa pana me nipphattiṁ na jānanti;",
  "atk-s0102a0:12_11": "handa nesaṁ tassa nipphattiṁ kathetvā dassāmī”ti āgantvā pakatiyāpi buddhānaṁ nisīditvā dhammadesanatthameva",
  "atk-s0102a0:12_12": "ṭhapite taṅkhaṇe bhikkhūhi papphoṭetvā dinne varabuddhāsane nisīditvā “kāya nuttha,",
  "atk-s0102a0:12_13": "bhikkhave”ti pucchāya ca “idha,",
  "atk-s0102a0:12_14": "bhante”tiādipaṭivacanassa ca pariyosāne tesaṁ pubbenivāsapaṭisaṁyuttaṁ dhammiṁ kathaṁ kathetukāmo iccheyyātha notiādimāha.",
  "atk-s0102a0:12_15": "Tattha iccheyyātha noti iccheyyātha nu.",
  "atk-s0102a0:12_16": "Atha naṁ pahaṭṭhamānasā bhikkhū yācamānā etassa bhagavātiādimāhaṁsu.",
  "atk-s0102a0:12_17": "Tattha etassāti etassa dhammikathākaraṇassa.",
  "atk-s0102a0:13_0": "4.",
  "atk-s0102a0:13_1": "Atha bhagavā tesaṁ yācanaṁ gahetvā kathetukāmo “tena hi,",
  "atk-s0102a0:13_2": "bhikkhave,",
  "atk-s0102a0:13_3": "suṇāthā”ti te sotāvadhāraṇasādhukamanasikāresu niyojetvā aññesaṁ asādhāraṇaṁ chinnavaṭumakānussaraṇaṁ pakāsetukāmo ito so,",
  "atk-s0102a0:13_4": "bhikkhavetiādimāha.",
  "atk-s0102a0:13_5": "Tattha yaṁ vipassīti yasmiṁ kappe vipassī.",
  "atk-s0102a0:13_6": "Ayañhi ‘ya’nti saddo “yaṁ me, bhante,",
  "atk-s0102a0:13_7": "devānaṁ tāvatiṁsānaṁ sammukhā sutaṁ sammukhā paṭiggahitaṁ,",
  "atk-s0102a0:13_8": "ārocemi taṁ,",
  "atk-s0102a0:13_9": "bhagavato”tiādīsu paccattavacane dissati.",
  "atk-s0102a0:13_10": "“Yaṁ taṁ apucchimha akittayī no,",
  "atk-s0102a0:13_11": "aññaṁ taṁ pucchāma tadiṅgha brūhī”tiādīsu upayogavacane.",
  "atk-s0102a0:13_12": "“Aṭṭhānametaṁ,",
  "atk-s0102a0:13_13": "bhikkhave,",
  "atk-s0102a0:13_14": "anavakāso,",
  "atk-s0102a0:13_15": "yaṁ ekissā lokadhātuyā”tiādīsu karaṇavacane.",
  "atk-s0102a0:13_16": "Idha pana bhummattheti daṭṭhabbo.",
  "atk-s0102a0:13_17": "Tena vuttaṁ –",
  "atk-s0102a0:13_18": "“yasmiṁ kappe”ti.",
  "atk-s0102a0:13_19": "Udapādīti dasasahassilokadhātuṁ unnādento uppajji.",
  "atk-s0102a0:14_0": "Bhaddakappeti pañcabuddhuppādapaṭimaṇḍitattā sundarakappe sārakappeti bhagavā imaṁ kappaṁ thomento evamāha.",
  "atk-s0102a0:14_1": "Yato paṭṭhāya kira amhākaṁ bhagavatā abhinīhāro kato,",
  "atk-s0102a0:14_2": "etasmiṁ antare ekakappepi pañca buddhā nibbattā nāma natthi.",
  "atk-s0102a0:14_3": "Amhākaṁ bhagavato abhinīhārassa purato pana taṇhaṅkaro,",
  "atk-s0102a0:14_4": "medhaṅkaro,",
  "atk-s0102a0:14_5": "saraṇaṅkaro,",
  "atk-s0102a0:14_6": "dīpaṅkaroti cattāro buddhā ekasmiṁ kappe nibbattiṁsu.",
  "atk-s0102a0:14_7": "Tesaṁ orabhāge ekaṁ asaṅkhyeyyaṁ buddhasuññameva ahosi.",
  "atk-s0102a0:15_0": "Asaṅkhyeyyakappapariyosāne pana koṇḍañño nāma buddho ekova ekasmiṁ kappe uppanno.",
  "atk-s0102a0:15_1": "Tatopi asaṅkhyeyyaṁ buddhasuññameva ahosi.",
  "atk-s0102a0:15_2": "Asaṅkhyeyyakappapariyosāne maṅgalo, sumano, revato,",
  "atk-s0102a0:15_3": "sobhitoti cattāro buddhā ekasmiṁ kappe uppannā.",
  "atk-s0102a0:15_4": "Tatopi asaṅkhyeyyaṁ buddhasuññameva ahosi.",
  "atk-s0102a0:15_5": "Asaṅkhyeyyakappapariyosāne pana ito kappasatasahassādhikassa asaṅkhyeyyassa upari anomadassī, padumo,",
  "atk-s0102a0:15_6": "nāradoti tayo buddhā ekasmiṁ kappe uppannā.",
  "atk-s0102a0:15_7": "Tatopi asaṅkhyeyyaṁ buddhasuññameva ahosi.",
  "atk-s0102a0:15_8": "Asaṅkhyeyyakappapariyosāne pana ito kappasatasahassānaṁ upari padumuttaro bhagavā ekova ekasmiṁ kappe uppanno.",
  "atk-s0102a0:15_9": "Tassa orabhāge ito tiṁsakappasahassānaṁ upari sumedho,",
  "atk-s0102a0:15_10": "sujātoti dve buddhā ekasmiṁ kappe uppannā.",
  "atk-s0102a0:15_11": "Tato orabhāge ito aṭṭhārasannaṁ kappasahassānaṁ upari piyadassī,",
  "atk-s0102a0:15_12": "atthadassī,",
  "atk-s0102a0:15_13": "dhammadassīti tayo buddhā ekasmiṁ kappe uppannā.",
  "atk-s0102a0:15_14": "Atha ito catunavutikappe siddhattho nāma buddho ekova ekasmiṁ kappe uppanno.",
  "atk-s0102a0:15_15": "Ito dve navutikappe tisso,",
  "atk-s0102a0:15_16": "phussoti dve buddhā ekasmiṁ kappe uppannā.",
  "atk-s0102a0:15_17": "Ito ekanavutikappe vipassī bhagavā uppanno.",
  "atk-s0102a0:15_18": "Ito ekatiṁse kappe sikhī,",
  "atk-s0102a0:15_19": "vessabhūti dve buddhā uppannā.",
  "atk-s0102a0:15_20": "Imasmiṁ bhaddakappe kakusandho,",
  "atk-s0102a0:15_21": "koṇāgamano, kassapo,",
  "atk-s0102a0:15_22": "gotamo amhākaṁ sammāsambuddhoti cattāro buddhā uppannā,",
  "atk-s0102a0:15_23": "metteyyo uppajjissati.",
  "atk-s0102a0:15_24": "Evamayaṁ kappo pañcabuddhuppādapaṭimaṇḍitattā sundarakappo sārakappoti bhagavā imaṁ kappaṁ thomento evamāha.",
  "atk-s0102a0:16_0": "Kiṁ panetaṁ buddhānaṁyeva pākaṭaṁ hoti –",
  "atk-s0102a0:16_1": "“imasmiṁ kappe ettakā buddhā uppannā vā uppajjissantīti vā”ti,",
  "atk-s0102a0:16_2": "udāhu aññesampi pākaṭaṁ hotīti?",
  "atk-s0102a0:16_3": "Aññesampi pākaṭaṁ hoti. Kesaṁ?",
  "atk-s0102a0:16_4": "Suddhāvāsabrahmānaṁ.",
  "atk-s0102a0:16_5": "Kappasaṇṭhānakālasmiñhi ekamasaṅkhyeyyaṁ ekaṅgaṇaṁ hutvā ṭhite lokasannivāse lokassa saṇṭhānatthāya devo vassituṁ ārabhati.",
  "atk-s0102a0:16_6": "Āditova antaraṭṭhake himapāto viya hoti.",
  "atk-s0102a0:16_7": "Tato tilamattā kaṇamattā taṇḍulamattā mugga-māsa-badara-āmalaka-eḷāluka-kumbhaṇḍa-alābumattā udakadhārā",
  "atk-s0102a0:16_8": "hutvā anukkamena usabhadveusabhaaḍḍhagāvutagāvutadvegāvutaaḍḍhayojanayojanadviyojana…pe…",
  "atk-s0102a0:16_9": "yojanasatayojanasahassayojanasatasahassamattā hutvā koṭisatasahassacakkavāḷabbhantare yāva avinaṭṭhabrahmalokā pūretvā tiṭṭhanti.",
  "atk-s0102a0:16_10": "Atha taṁ udakaṁ anupubbena bhassati,",
  "atk-s0102a0:16_11": "bhassante udake pakatidevalokaṭṭhānesu devalokā saṇṭhahanti,",
  "atk-s0102a0:16_12": "tesaṁ saṇṭhahanavidhānaṁ visuddhimagge pubbenivāsakathāyaṁ vuttameva.",
  "atk-s0102a0:17_0": "Manussalokasaṇṭhahanaṭṭhānaṁ pana patte udake dhamakaraṇamukhe pihite viya vātavasena taṁ udakaṁ santiṭṭhati,",
  "atk-s0102a0:17_1": "udakapiṭṭhe uppalinipaṇṇaṁ viya pathavī saṇṭhahati.",
  "atk-s0102a0:17_2": "Mahābodhipallaṅko vinassamāne loke pacchā vinassati,",
  "atk-s0102a0:17_3": "saṇṭhahamāne paṭhamaṁ saṇṭhahati.",
  "atk-s0102a0:17_4": "Tattha pubbanimittaṁ hutvā eko paduminigaccho uppajjati,",
  "atk-s0102a0:17_5": "tassa sace tasmiṁ kappe buddho nibbattissati,",
  "atk-s0102a0:17_6": "pupphaṁ uppajjati. No ce,",
  "atk-s0102a0:17_7": "nuppajjati.",
  "atk-s0102a0:17_8": "Uppajjamānañca sace eko buddho nibbattissati,",
  "atk-s0102a0:17_9": "ekaṁ uppajjati. Sace dve, tayo, cattāro,",
  "atk-s0102a0:17_10": "pañca buddhā nibbattissanti,",
  "atk-s0102a0:17_11": "pañca uppajjanti.",
  "atk-s0102a0:17_12": "Tāni ca kho ekasmiṁyeva nāḷe kaṇṇikābaddhāni hutvā.",
  "atk-s0102a0:17_13": "Suddhāvāsabrahmāno “āyāma,",
  "atk-s0102a0:17_14": "mayaṁ mārisā,",
  "atk-s0102a0:17_15": "pubbanimittaṁ passissāmā”ti mahābodhipallaṅkaṭṭhānaṁ āgacchanti,",
  "atk-s0102a0:17_16": "buddhānaṁ anibbattanakappe pupphaṁ na hoti.",
  "atk-s0102a0:17_17": "Te pana apupphitagacchaṁ disvā –",
  "atk-s0102a0:17_18": "“andhakāro vata bho loko bhavissati,",
  "atk-s0102a0:17_19": "matā matā sattā apāye pūressanti,",
  "atk-s0102a0:17_20": "cha devalokā nava brahmalokā suññā bhavissantī”ti anattamanā honti.",
  "atk-s0102a0:17_21": "Pupphitakāle pana pupphaṁ disvā –",
  "atk-s0102a0:17_22": "“sabbaññubodhisattesu mātukucchiṁ okkamantesu nikkhamantesu sambujjhantesu dhammacakkaṁ pavattentesu",
  "atk-s0102a0:17_23": "yamakapāṭihāriyaṁ karontesu devorohanaṁ karontesu āyusaṅkhāraṁ ossajjantesu parinibbāyantesu dasasahassacakkavāḷakampanādīni",
  "atk-s0102a0:17_24": "pāṭihāriyāni dakkhissāmā”ti ca “cattāro apāyā parihāyissanti,",
  "atk-s0102a0:17_25": "cha devalokā nava brahmalokā paripūressantī”ti ca attamanā udānaṁ udānentā attano attano brahmalokaṁ gacchanti.",
  "atk-s0102a0:17_26": "Imasmiṁ bhaddakappe pañca padumāni uppajjiṁsu.",
  "atk-s0102a0:17_27": "Tesaṁ nimittānaṁ ānubhāvena cattāro buddhā uppannā,",
  "atk-s0102a0:17_28": "pañcamo uppajjissati.",
  "atk-s0102a0:17_29": "Suddhāvāsabrahmānopi tāni padumāni disvā imamatthaṁ jāniṁsu.",
  "atk-s0102a0:17_30": "Tena vuttaṁ –",
  "atk-s0102a0:17_31": "“aññesampi pākaṭaṁ hotī”ti.",
  "atk-s0102a0:18_0": "Āyuparicchedavaṇṇanā",
  "atk-s0102a0:19_0": "5-7.",
  "atk-s0102a0:19_1": "Iti bhagavā – “ito so,",
  "atk-s0102a0:19_2": "bhikkhave”tiādinā nayena kappaparicchedavasena pubbenivāsaṁ dassetvā idāni tesaṁ buddhānaṁ jātiparicchedādivasena dassetuṁ vipassī,",
  "atk-s0102a0:19_3": "bhikkhavetiādimāha.",
  "atk-s0102a0:19_4": "Tattha āyuparicchede parittaṁ lahukanti ubhayametaṁ appakasseva vevacanaṁ.",
  "atk-s0102a0:19_5": "Yañhi appakaṁ,",
  "atk-s0102a0:19_6": "taṁ parittañceva lahukañca hoti.",
  "atk-s0102a0:20_0": "Appaṁ vā bhiyyoti vassasatato vā upari appaṁ,",
  "atk-s0102a0:20_1": "aññaṁ vassasataṁ apatvā vīsaṁ vā tiṁsaṁ vā cattālīsaṁ vā paṇṇāsaṁ vā saṭṭhi vā vassāni jīvati.",
  "atk-s0102a0:20_2": "Evaṁ dīghāyuko pana atidullabho,",
  "atk-s0102a0:20_3": "asuko kira evaṁ ciraṁ jīvatīti tattha tattha gantvā daṭṭhabbo hoti.",
  "atk-s0102a0:20_4": "Tattha visākhā upāsikā vīsavassasataṁ jīvati,",
  "atk-s0102a0:20_5": "tathā pokkharasāti brāhmaṇo,",
  "atk-s0102a0:20_6": "brahmāyu brāhmaṇo,",
  "atk-s0102a0:20_7": "selo brāhmaṇo,",
  "atk-s0102a0:20_8": "bāvariyabrāhmaṇo,",
  "atk-s0102a0:20_9": "ānandatthero,",
  "atk-s0102a0:20_10": "mahākassapattheroti.",
  "atk-s0102a0:20_11": "Anuruddhatthero pana vassasatañceva paṇṇāsañca vassāni,",
  "atk-s0102a0:20_12": "bākulatthero vassasatañceva saṭṭhi ca vassāni.",
  "atk-s0102a0:20_13": "Ayaṁ sabbadīghāyuko.",
  "atk-s0102a0:20_14": "Sopi dve vassasatāni na jīvati.",
  "atk-s0102a0:21_0": "Vipassīādayo pana sabbepi bodhisattā mettāpubbabhāgena somanassasahagatañāṇasampayuttaasaṅkhārikacittena mātukucchismiṁ paṭisandhiṁ gaṇhiṁsu.",
  "atk-s0102a0:21_1": "Tena cittena gahitāya paṭisandhiyā asaṅkhyeyyaṁ āyu,",
  "atk-s0102a0:21_2": "iti sabbe buddhā asaṅkhyeyyāyukā.",
  "atk-s0102a0:21_3": "Te kasmā asaṅkhyeyyaṁ na aṭṭhaṁsu?",
  "atk-s0102a0:21_4": "Utubhojanavipattiyā.",
  "atk-s0102a0:21_5": "Utubhojanavasena hi āyu hāyatipi vaḍḍhatipi.",
  "atk-s0102a0:22_0": "Tattha yadā rājāno adhammikā honti,",
  "atk-s0102a0:22_1": "tadā uparājāno, senāpati, seṭṭhi,",
  "atk-s0102a0:22_2": "sakalanagaraṁ,",
  "atk-s0102a0:22_3": "sakalaraṭṭhaṁ adhammikameva hoti;",
  "atk-s0102a0:22_4": "atha tesaṁ ārakkhadevatā,",
  "atk-s0102a0:22_5": "tāsaṁ devatānaṁ mittā bhūmaṭṭhadevatā,",
  "atk-s0102a0:22_6": "tāsaṁ devatānaṁ mittā ākāsaṭṭhakadevatā,",
  "atk-s0102a0:22_7": "ākāsaṭṭhakadevatānaṁ mittā uṇhavalāhakā devatā,",
  "atk-s0102a0:22_8": "tāsaṁ mittā abbhavalāhakā devatā,",
  "atk-s0102a0:22_9": "tāsaṁ mittā sītavalāhakā devatā,",
  "atk-s0102a0:22_10": "tāsaṁ mittā vassavalāhakā devatā,",
  "atk-s0102a0:22_11": "tāsaṁ mittā cātumahārājikā devatā,",
  "atk-s0102a0:22_12": "tāsaṁ mittā tāvatiṁsā devatā,",
  "atk-s0102a0:22_13": "tāsaṁ mittā yāmā devatāti evamādi.",
  "atk-s0102a0:22_14": "Evaṁ yāva bhavaggā ṭhapetvā ariyasāvake sabbā devabrahmaparisāpi adhammikāva honti.",
  "atk-s0102a0:22_15": "Tāsaṁ adhammikatāya visamaṁ candimasūriyā pariharanti,",
  "atk-s0102a0:22_16": "vāto yathāmaggena na vāyati,",
  "atk-s0102a0:22_17": "ayathāmaggena vāyanto ākāsaṭṭhakavimānāni khobheti,",
  "atk-s0102a0:22_18": "vimānesu khobhitesu devatānaṁ kīḷanatthāya cittāni na namanti,",
  "atk-s0102a0:22_19": "devatānaṁ kīḷanatthāya cittesu anamantesu sītuṇhabhedo utu yathākālena na sampajjati,",
  "atk-s0102a0:22_20": "tasmiṁ asampajjante na sammā devo vassati,",
  "atk-s0102a0:22_21": "kadāci vassati,",
  "atk-s0102a0:22_22": "kadāci na vassati;",
  "atk-s0102a0:22_23": "katthaci vassati,",
  "atk-s0102a0:22_24": "katthaci na vassati,",
  "atk-s0102a0:22_25": "vassantopi vappakāle aṅkurakāle nāḷakāle pupphakāle khīraggahaṇādikālesu yathā yathā sassānaṁ upakāro na hoti,",
  "atk-s0102a0:22_26": "tathā tathā vassati ca vigacchati ca,",
  "atk-s0102a0:22_27": "tena sassāni visamapākāni honti,",
  "atk-s0102a0:22_28": "vigatagandhavaṇṇarasādisampannāni.",
  "atk-s0102a0:22_29": "Ekabhājane pakkhittataṇḍulesupi ekasmiṁ padese bhattaṁ uttaṇḍulaṁ hoti,",
  "atk-s0102a0:22_30": "ekasmiṁ atikilinnaṁ,",
  "atk-s0102a0:22_31": "ekasmiṁ samapākaṁ.",
  "atk-s0102a0:22_32": "Taṁ paribhuttaṁ kucchiyampi tīhākārehi paccati.",
  "atk-s0102a0:22_33": "Tena sattā bahvābādhā ceva honti,",
  "atk-s0102a0:22_34": "appāyukā ca.",
  "atk-s0102a0:22_35": "Evaṁ tāva utubhojanavasena āyu hāyati.",
  "atk-s0102a0:23_0": "Yadā pana rājāno dhammikā honti,",
  "atk-s0102a0:23_1": "tadā uparājānopi dhammikā hontīti purimanayeneva yāva brahmalokā sabbepi dhammikā honti.",
  "atk-s0102a0:23_2": "Tesaṁ dhammikattā samaṁ candimasūriyā pariharanti,",
  "atk-s0102a0:23_3": "yathāmaggena vāto vāyati,",
  "atk-s0102a0:23_4": "yathāmaggena vāyanto ākāsaṭṭhakavimānāni na khobheti,",
  "atk-s0102a0:23_5": "tesaṁ akhobhā devatānaṁ kīḷanatthāya cittāni namanti.",
  "atk-s0102a0:23_6": "Evaṁ kālena utu sampajjati,",
  "atk-s0102a0:23_7": "devo sammā vassati,",
  "atk-s0102a0:23_8": "vappakālato paṭṭhāya sassānaṁ upakāraṁ karonto kāle vassati,",
  "atk-s0102a0:23_9": "kāle vigacchati,",
  "atk-s0102a0:23_10": "tena sassāni samapākāni sugandhāni suvaṇṇāni surasāni ojavantāni honti,",
  "atk-s0102a0:23_11": "tehi sampāditaṁ bhojanaṁ paribhuttampi sammā paripākaṁ gacchati,",
  "atk-s0102a0:23_12": "tena sattā arogā dīghāyukā honti.",
  "atk-s0102a0:23_13": "Evaṁ utubhojanavasena āyu vaḍḍhati.",
  "atk-s0102a0:24_0": "Tattha vipassī bhagavā asītivassasahassāyukakāle nibbatto,",
  "atk-s0102a0:24_1": "sikhī sattativassasahassāyukakāleti idaṁ anupubbena parihīnasadisaṁ kataṁ,",
  "atk-s0102a0:24_2": "na pana evaṁ parihīnaṁ,",
  "atk-s0102a0:24_3": "vaḍḍhitvā vaḍḍhitvā parihīnanti veditabbaṁ. Kathaṁ?",
  "atk-s0102a0:24_4": "Imasmiṁ tāva kappe kakusandho bhagavā cattālīsavassasahassāyukakāle nibbatto,",
  "atk-s0102a0:24_5": "āyuppamāṇaṁ pañca koṭṭhāse katvā cattāri ṭhatvā pañcame vijjamāneyeva parinibbuto.",
  "atk-s0102a0:24_6": "Taṁ āyu parihāyamānaṁ dasavassakālaṁ patvā puna vaḍḍhamānaṁ asaṅkhyeyyaṁ hutvā tato parihāyamānaṁ tiṁsavassasahassakāle ṭhitaṁ;",
  "atk-s0102a0:24_7": "tadā koṇāgamano bhagavā nibbatto.",
  "atk-s0102a0:24_8": "Tasmimpi tatheva parinibbute taṁ āyu dasavassakālaṁ patvā puna vaḍḍhamānaṁ asaṅkhyeyyaṁ hutvā parihāyitvā vīsativassasahassakāle ṭhitaṁ;",
  "atk-s0102a0:24_9": "tadā kassapo bhagavā nibbatto.",
  "atk-s0102a0:24_10": "Tasmimpi tatheva parinibbute taṁ āyu dasavassakālaṁ patvā puna vaḍḍhamānaṁ asaṅkhyeyyaṁ hutvā parihāyitvā vassasatakālaṁ pattaṁ,",
  "atk-s0102a0:24_11": "atha amhākaṁ sammāsambuddho nibbatto.",
  "atk-s0102a0:24_12": "Evaṁ anupubbena parihāyitvā parihāyitvā vaḍḍhitvā vaḍḍhitvā parihīnanti veditabbaṁ.",
  "atk-s0102a0:24_13": "Tattha yaṁ yaṁ āyuparimāṇesu manussesu buddhā nibbattanti,",
  "atk-s0102a0:24_14": "tesampi taṁ tadeva āyuparimāṇaṁ hotīti veditabbaṁ.",
  "atk-s0102a0:25_0": "Āyuparicchedavaṇṇanā niṭṭhitā.",
  "atk-s0102a0:26_0": "Bodhiparicchedavaṇṇanā",
  "atk-s0102a0:27_0": "8.",
  "atk-s0102a0:27_1": "Bodhiparicchede pana pāṭaliyā mūleti pāṭalirukkhassa heṭṭhā.",
  "atk-s0102a0:27_2": "Tassā pana pāṭaliyā khandho taṁ divasaṁ paṇṇāsaratano hutvā abbhuggato,",
  "atk-s0102a0:27_3": "sākhā paṇṇāsaratanāti ubbedhena ratanasataṁ ahosi.",
  "atk-s0102a0:27_4": "Taṁ divasañca sā pāṭali kaṇṇikābaddhehi viya pupphehi mūlato paṭṭhāya ekasañchannā ahosi,",
  "atk-s0102a0:27_5": "dibbagandhaṁ vāyati.",
  "atk-s0102a0:27_6": "Na kevalañca tadā ayameva pupphitā,",
  "atk-s0102a0:27_7": "dasasahassacakkavāḷe sabbapāṭaliyo pupphitā.",
  "atk-s0102a0:27_8": "Na kevalañca pāṭaliyo,",
  "atk-s0102a0:27_9": "dasasahassacakkavāḷe sabbarukkhānaṁ khandhesu khandhapadumāni,",
  "atk-s0102a0:27_10": "sākhāsu sākhāpadumāni,",
  "atk-s0102a0:27_11": "latāsu latāpadumāni,",
  "atk-s0102a0:27_12": "ākāse ākāsapadumāni pupphitāni,",
  "atk-s0102a0:27_13": "pathavitalaṁ bhinditvāpi mahāpadumāni uṭṭhitāni.",
  "atk-s0102a0:27_14": "Mahāsamuddopi pañcavaṇṇehi padumehi nīluppalarattuppalehi ca sañchanno ahosi.",
  "atk-s0102a0:27_15": "Sakaladasasahassacakkavāḷaṁ dhajamālākulaṁ tattha tattha nibaddhapupphadāmavissaṭṭhamālāguḷavippakiṇṇaṁ",
  "atk-s0102a0:27_16": "nānāvaṇṇakusumasamujjalaṁ nandanavanacittalatāvanamissakavanaphārusakavanasadisaṁ ahosi.",
  "atk-s0102a0:27_17": "Puratthimacakkavāḷamukhavaṭṭiyaṁ ussitaddhajā pacchimacakkavāḷamukhavaṭṭiṁ abhihananti.",
  "atk-s0102a0:27_18": "Pacchimadakkhiṇauttaracakkavāḷamukhavaṭṭiyaṁ ussitaddhajā dakkhiṇacakkavāḷamukhavaṭṭiṁ abhihananti.",
  "atk-s0102a0:27_19": "Evaṁ aññamaññasirīsampattāni cakkavāḷāni ahesuṁ.",
  "atk-s0102a0:27_20": "Abhisambuddhoti sakalaṁ buddhaguṇavibhavasiriṁ paṭivijjhamāno cattāri saccāni abhisambuddho.",
  "atk-s0102a0:28_0": "“Sikhī,",
  "atk-s0102a0:28_1": "bhikkhave,",
  "atk-s0102a0:28_2": "bhagavā arahaṁ sammāsambuddho puṇḍarīkassa mūle abhisambuddho”tiādīsupi imināva nayena padavaṇṇanā veditabbā.",
  "atk-s0102a0:28_3": "Ettha pana puṇḍarīkoti setambarukkho.",
  "atk-s0102a0:28_4": "Tassāpi tadeva parimāṇaṁ.",
  "atk-s0102a0:28_5": "Taṁ divasañca sopi dibbagandhehi pupphehi susañchanno ahosi.",
  "atk-s0102a0:28_6": "Na kevalañca pupphehi,",
  "atk-s0102a0:28_7": "phalehipi sañchanno ahosi.",
  "atk-s0102a0:28_8": "Tassa ekato taruṇāni phalāni,",
  "atk-s0102a0:28_9": "ekato majjhimāni phalāni,",
  "atk-s0102a0:28_10": "ekato nātipakkāni phalāni,",
  "atk-s0102a0:28_11": "ekato supakkāni pakkhittadibbojāni viya surasāni olambanti. Yathā so,",
  "atk-s0102a0:28_12": "evaṁ sakaladasasahassacakkavāḷesu pupphūpagarukkhā pupphehi,",
  "atk-s0102a0:28_13": "phalūpagarukkhā phalehi paṭimaṇḍitā ahesuṁ.",
  "atk-s0102a0:29_0": "Sāloti sālarukkho.",
  "atk-s0102a0:29_1": "Tassāpi tadeva parimāṇaṁ,",
  "atk-s0102a0:29_2": "tatheva pupphasirīvibhavo veditabbo.",
  "atk-s0102a0:29_3": "Sirīsarukkhepi eseva nayo.",
  "atk-s0102a0:29_4": "Udumbararukkhe pupphāni nāhesuṁ,",
  "atk-s0102a0:29_5": "phalavibhūti panettha ambe vuttanayāva,",
  "atk-s0102a0:29_6": "tathā nigrodhe,",
  "atk-s0102a0:29_7": "tathā assatthe.",
  "atk-s0102a0:29_8": "Iti sabbabuddhānaṁ ekova pallaṅko,",
  "atk-s0102a0:29_9": "rukkhā pana aññepi honti.",
  "atk-s0102a0:29_10": "Tesu yassa yassa rukkhassa mūle catumaggañāṇasaṅkhātabodhiṁ buddhā paṭivijjhanti,",
  "atk-s0102a0:29_11": "so so bodhīti vuccati.",
  "atk-s0102a0:29_12": "Ayaṁ bodhiparicchedo nāma.",
  "atk-s0102a0:30_0": "Sāvakayugaparicchedavaṇṇanā",
  "atk-s0102a0:31_0": "9.",
  "atk-s0102a0:31_1": "Sāvakayugaparicchede pana khaṇḍatissanti khaṇḍo ca tisso ca.",
  "atk-s0102a0:31_2": "Tesu khaṇḍo ekapitiko kaniṭṭhabhātā,",
  "atk-s0102a0:31_3": "tisso purohitaputto.",
  "atk-s0102a0:31_4": "Khaṇḍo paññāpāramiyā matthakaṁ patto,",
  "atk-s0102a0:31_5": "tisso samādhipāramiyā matthakaṁ patto.",
  "atk-s0102a0:31_6": "Agganti ṭhapetvā vipassiṁ bhagavantaṁ avasesehi saddhiṁ asadisaguṇatāya uttamaṁ.",
  "atk-s0102a0:31_7": "Bhaddayuganti aggattāyeva bhaddayugaṁ.",
  "atk-s0102a0:31_8": "Abhibhūsambhavanti abhibhū ca sambhavo ca.",
  "atk-s0102a0:31_9": "Tesu abhibhū paññāpāramiyā matthakaṁ patto.",
  "atk-s0102a0:31_10": "Sikhinā bhagavatā saddhiṁ aruṇavatito brahmalokaṁ gantvā brahmaparisāya vividhāni pāṭihāriyāni dassento",
  "atk-s0102a0:31_11": "dhammaṁ desetvā dasasahassilokadhātuṁ andhakārena pharitvā –",
  "atk-s0102a0:31_12": "“kiṁ ida”nti sañjātasaṁvegānaṁ obhāsaṁ pharitvā –",
  "atk-s0102a0:31_13": "“sabbe me rūpañca passantu,",
  "atk-s0102a0:31_14": "saddañca suṇantū”ti adhiṭṭhahitvā –",
  "atk-s0102a0:31_15": "“ārambhathā”ti gāthādvayaṁ bhaṇanto saddaṁ sāvesi.",
  "atk-s0102a0:31_16": "Sambhavo samādhipāramiyā matthakaṁ patto ahosi.",
  "atk-s0102a0:32_0": "Soṇuttaranti soṇo ca uttaro ca.",
  "atk-s0102a0:32_1": "Tesupi soṇo paññāpāramiṁ patto,",
  "atk-s0102a0:32_2": "uttaro samādhipāramiṁ patto ahosi.",
  "atk-s0102a0:32_3": "Vidhurasañjīvanti vidhuro ca sañjīvo ca.",
  "atk-s0102a0:32_4": "Tesu vidhuro paññāpāramiṁ patto ahosi,",
  "atk-s0102a0:32_5": "sañjīvo samādhipāramiṁ patto.",
  "atk-s0102a0:32_6": "Samāpajjanabahulo rattiṭṭhānadivāṭṭhānakuṭileṇamaṇḍapādīsu samāpattibalena jhāyanto ekadivasaṁ araññe nirodhaṁ samāpajji,",
  "atk-s0102a0:32_7": "atha naṁ vanakammikādayo “mato”ti sallakkhetvā jhāpesuṁ.",
  "atk-s0102a0:32_8": "So yathāparicchedena samāpattito uṭṭhāya cīvarāni papphoṭetvā gāmaṁ piṇḍāya pāvisi.",
  "atk-s0102a0:32_9": "Tadupādāyeva ca naṁ “sañjīvo”ti sañjāniṁsu.",
  "atk-s0102a0:32_10": "Bhiyyosuttaranti bhiyyoso ca uttaro ca.",
  "atk-s0102a0:32_11": "Tesu bhiyyoso paññāya uttaro,",
  "atk-s0102a0:32_12": "uttaro samādhinā aggo ahosi.",
  "atk-s0102a0:32_13": "Tissabhāradvājanti tisso ca bhāradvājo ca.",
  "atk-s0102a0:32_14": "Tesu tisso paññāpāramiṁ patto,",
  "atk-s0102a0:32_15": "bhāradvājo samādhipāramiṁ patto ahosi.",
  "atk-s0102a0:32_16": "Sāriputtamoggallānanti sāriputto ca moggallāno ca.",
  "atk-s0102a0:32_17": "Tesu sāriputto paññāvisaye,",
  "atk-s0102a0:32_18": "moggallāno samādhivisaye aggo ahosi.",
  "atk-s0102a0:32_19": "Ayaṁ sāvakayugaparicchedo nāma.",
  "atk-s0102a0:33_0": "Sāvakasannipātaparicchedavaṇṇanā",
  "atk-s0102a0:34_0": "10.",
  "atk-s0102a0:34_1": "Sāvakasannipātaparicchede vipassissa bhagavato paṭhamasannipāto caturaṅgiko ahosi,",
  "atk-s0102a0:34_2": "sabbe ehibhikkhū,",
  "atk-s0102a0:34_3": "sabbe iddhiyā nibbattapattacīvarā,",
  "atk-s0102a0:34_4": "sabbe anāmantitāva āgatā,",
  "atk-s0102a0:34_5": "iti te ca kho pannarase uposathadivase.",
  "atk-s0102a0:34_6": "Atha satthā bījaniṁ gahetvā nisinno uposathaṁ osāresi.",
  "atk-s0102a0:34_7": "Dutiyatatiyesupi eseva nayo.",
  "atk-s0102a0:34_8": "Tathā sesabuddhānaṁ sabbasannipātesu.",
  "atk-s0102a0:34_9": "Yasmā pana amhākaṁ bhagavato paṭhamabodhiyāva sannipāto ahosi,",
  "atk-s0102a0:34_10": "idañca suttaṁ aparabhāge vuttaṁ,",
  "atk-s0102a0:34_11": "tasmā “mayhaṁ,",
  "atk-s0102a0:34_12": "bhikkhave,",
  "atk-s0102a0:34_13": "etarahi eko sāvakānaṁ sannipāto”ti aniṭṭhapetvā “ahosī”ti vuttaṁ.",
  "atk-s0102a0:35_0": "Tattha aḍḍhateḷasāni bhikkhusatānīti purāṇajaṭilānaṁ sahassaṁ,",
  "atk-s0102a0:35_1": "dvinnaṁ aggasāvakānaṁ parivārāni aḍḍhateyyasatānīti aḍḍhateḷasāni bhikkhusatāni.",
  "atk-s0102a0:35_2": "Tattha dvinnaṁ aggasāvakānaṁ abhinīhārato paṭṭhāya vatthuṁ kathetvā pabbajjā dīpetabbā.",
  "atk-s0102a0:35_3": "Pabbajitānaṁ pana tesaṁ mahāmoggallāno sattame divase arahattaṁ patto.",
  "atk-s0102a0:35_4": "Dhammasenāpati pannarasame divase gijjhakūṭapabbatamajjhe sūkarakhataleṇapabbhāre bhāgineyyassa dīghanakhaparibbājakassa",
  "atk-s0102a0:35_5": "sajjite dhammayāge vedanāpariggahasuttante desiyamāne desanaṁ anubujjhamānaṁ ñāṇaṁ pesetvā sāvakapāramiñāṇaṁ patto.",
  "atk-s0102a0:35_6": "Bhagavā therassa arahattappattiṁ ñatvā vehāsaṁ abbhuggantvā veḷuvaneyeva paccuṭṭhāsi. Thero –",
  "atk-s0102a0:35_7": "“kuhiṁ nu kho bhagavā gato”ti āvajjanto veḷuvane patiṭṭhitabhāvaṁ ñatvā sayampi vehāsaṁ abbhuggantvā veḷuvaneyeva paccuṭṭhāsi.",
  "atk-s0102a0:35_8": "Atha bhagavā pātimokkhaṁ osāresi.",
  "atk-s0102a0:35_9": "Taṁ sannipātaṁ sandhāya bhagavā –",
  "atk-s0102a0:35_10": "“aḍḍhateḷasāni bhikkhusatānī”ti āha.",
  "atk-s0102a0:35_11": "Ayaṁ sāvakasannipātaparicchedo nāma.",
  "atk-s0102a0:36_0": "Upaṭṭhākaparicchedavaṇṇanā",
  "atk-s0102a0:37_0": "11.",
  "atk-s0102a0:37_1": "Upaṭṭhākaparicchede pana ānandoti nibaddhupaṭṭhākabhāvaṁ sandhāya vuttaṁ.",
  "atk-s0102a0:37_2": "Bhagavato hi paṭhamabodhiyaṁ anibaddhā upaṭṭhākā ahesuṁ.",
  "atk-s0102a0:37_3": "Ekadā nāgasamālo pattacīvaraṁ gahetvā vicari,",
  "atk-s0102a0:37_4": "ekadā nāgito,",
  "atk-s0102a0:37_5": "ekadā upavāno,",
  "atk-s0102a0:37_6": "ekadā sunakkhatto,",
  "atk-s0102a0:37_7": "ekadā cundo samaṇuddeso,",
  "atk-s0102a0:37_8": "ekadā sāgato,",
  "atk-s0102a0:37_9": "ekadā meghiyo.",
  "atk-s0102a0:37_10": "Tattha ekadā bhagavā nāgasamālattherena saddhiṁ addhānamaggapaṭipanno dvedhāpathaṁ patto.",
  "atk-s0102a0:37_11": "Thero maggā okkamma – “bhagavā,",
  "atk-s0102a0:37_12": "ahaṁ iminā maggena gacchāmī”ti āha.",
  "atk-s0102a0:37_13": "Atha naṁ bhagavā –",
  "atk-s0102a0:37_14": "“ehi bhikkhu,",
  "atk-s0102a0:37_15": "iminā maggena gacchāmā”ti āha. So – “handa, bhagavā,",
  "atk-s0102a0:37_16": "tumhākaṁ pattacīvaraṁ gaṇhatha,",
  "atk-s0102a0:37_17": "ahaṁ iminā maggena gacchāmī”ti vatvā pattacīvaraṁ chamāyaṁ ṭhapetuṁ āraddho.",
  "atk-s0102a0:37_18": "Atha naṁ bhagavā – “āhara,",
  "atk-s0102a0:37_19": "bhikkhū”ti vatvā pattacīvaraṁ gahetvā gato.",
  "atk-s0102a0:37_20": "Tassapi bhikkhuno itarena maggena gacchato corā pattacīvarañceva hariṁsu,",
  "atk-s0102a0:37_21": "sīsañca bhindiṁsu. So –",
  "atk-s0102a0:37_22": "“bhagavā idāni me paṭisaraṇaṁ,",
  "atk-s0102a0:37_23": "na añño”ti cintetvā lohitena gaḷitena bhagavato santikaṁ agamāsi.",
  "atk-s0102a0:37_24": "“Kimidaṁ bhikkhū”ti ca vutte taṁ pavattiṁ ārocesi.",
  "atk-s0102a0:37_25": "Atha naṁ bhagavā –",
  "atk-s0102a0:37_26": "“mā cintayi, bhikkhu,",
  "atk-s0102a0:37_27": "etaṁyeva te kāraṇaṁ sallakkhetvā nivārayimhā”ti vatvā naṁ samassāsesi.",
  "atk-s0102a0:38_0": "Ekadā pana bhagavā meghiyattherena saddhiṁ pācīnavaṁsamigadāye jantugāmaṁ agamāsi.",
  "atk-s0102a0:38_1": "Tatrāpi meghiyo jantugāme piṇḍāya caritvā nadītīre pāsādikaṁ ambavanaṁ disvā – “bhagavā,",
  "atk-s0102a0:38_2": "tumhākaṁ pattacīvaraṁ gaṇhatha,",
  "atk-s0102a0:38_3": "ahaṁ tasmiṁ ambavane samaṇadhammaṁ karomī”ti vatvā bhagavatā tikkhattuṁ nivāriyamānopi gantvā akusalavitakkehi upadduto anvāsatto.",
  "atk-s0102a0:38_4": "Paccāgantvā taṁ pavattiṁ ārocesi.",
  "atk-s0102a0:38_5": "Tampi bhagavā –",
  "atk-s0102a0:38_6": "“idameva te kāraṇaṁ sallakkhetvā nivārayimhā”ti vatvā anupubbena sāvatthiṁ agamāsi.",
  "atk-s0102a0:38_7": "Tattha gandhakuṭipariveṇe paññattavarabuddhāsane nisinno bhikkhusaṅghaparivuto bhikkhū āmantesi –",
  "atk-s0102a0:38_8": "“bhikkhave,",
  "atk-s0102a0:38_9": "idānimhi mahallako,",
  "atk-s0102a0:38_10": "‘ekacce bhikkhū iminā maggena gacchāmā’ti vutte aññena gacchanti,",
  "atk-s0102a0:38_11": "ekacce mayhaṁ pattacīvaraṁ nikkhipanti,",
  "atk-s0102a0:38_12": "mayhaṁ nibaddhupaṭṭhākaṁ ekaṁ bhikkhuṁ jānāthā”ti.",
  "atk-s0102a0:38_13": "Bhikkhūnaṁ dhammasaṁvego udapādi.",
  "atk-s0102a0:38_14": "Athāyasmā sāriputto uṭṭhāyāsanā bhagavantaṁ vanditvā – “ahaṁ, bhante,",
  "atk-s0102a0:38_15": "tumheyeva patthayamāno satasahassakappādhikaṁ asaṅkhyeyyaṁ pāramiyo pūrayiṁ,",
  "atk-s0102a0:38_16": "nanu mādiso mahāpañño upaṭṭhāko nāma vaṭṭati,",
  "atk-s0102a0:38_17": "ahaṁ upaṭṭhahissāmī”ti āha.",
  "atk-s0102a0:38_18": "Taṁ bhagavā –",
  "atk-s0102a0:38_19": "“alaṁ sāriputta,",
  "atk-s0102a0:38_20": "yassaṁ disāyaṁ tvaṁ viharasi,",
  "atk-s0102a0:38_21": "asuññāyeva me sā disā,",
  "atk-s0102a0:38_22": "tava ovādo buddhānaṁ ovādasadiso,",
  "atk-s0102a0:38_23": "na me tayā upaṭṭhākakiccaṁ atthī”ti paṭikkhipi.",
  "atk-s0102a0:38_24": "Etenevupāyena mahāmoggallānaṁ ādiṁ katvā asītimahāsāvakā uṭṭhahiṁsu.",
  "atk-s0102a0:38_25": "Te sabbepi bhagavā paṭikkhipi.",
  "atk-s0102a0:39_0": "Ānandatthero pana tuṇhīyeva nisīdi.",
  "atk-s0102a0:39_1": "Atha naṁ bhikkhū evamāhaṁsu – “āvuso, ānanda,",
  "atk-s0102a0:39_2": "bhikkhusaṅgho upaṭṭhākaṭṭhānaṁ yācati,",
  "atk-s0102a0:39_3": "tvampi yācāhī”ti. So āha –",
  "atk-s0102a0:39_4": "“yācitvā laddhupaṭṭhānaṁ nāma āvuso kīdisaṁ hoti,",
  "atk-s0102a0:39_5": "kiṁ maṁ satthā na passati,",
  "atk-s0102a0:39_6": "sace rocissati,",
  "atk-s0102a0:39_7": "ānando maṁ upaṭṭhātūti vakkhatī”ti.",
  "atk-s0102a0:39_8": "Atha bhagavā – “na,",
  "atk-s0102a0:39_9": "bhikkhave,",
  "atk-s0102a0:39_10": "ānando aññena ussāhetabbo,",
  "atk-s0102a0:39_11": "sayameva jānitvā maṁ upaṭṭhahissatī”ti āha.",
  "atk-s0102a0:39_12": "Tato bhikkhū – “uṭṭhehi,",
  "atk-s0102a0:39_13": "āvuso ānanda,",
  "atk-s0102a0:39_14": "uṭṭhehi āvuso ānanda,",
  "atk-s0102a0:39_15": "dasabalaṁ upaṭṭhākaṭṭhānaṁ yācāhī”ti āhaṁsu.",
  "atk-s0102a0:39_16": "Thero uṭṭhahitvā cattāro paṭikkhepe,",
  "atk-s0102a0:39_17": "catasso ca āyācanāti aṭṭha vare yāci.",
  "atk-s0102a0:40_0": "Cattāro paṭikkhepā nāma – “sace me, bhante,",
  "atk-s0102a0:40_1": "bhagavā attanā laddhaṁ paṇītaṁ cīvaraṁ na dassati,",
  "atk-s0102a0:40_2": "piṇḍapātaṁ na dassati,",
  "atk-s0102a0:40_3": "ekagandhakuṭiyaṁ vasituṁ na dassati,",
  "atk-s0102a0:40_4": "nimantanaṁ gahetvā na gamissati,",
  "atk-s0102a0:40_5": "evāhaṁ bhagavantaṁ upaṭṭhahissāmī”ti vatvā –",
  "atk-s0102a0:40_6": "“kiṁ panettha, ānanda,",
  "atk-s0102a0:40_7": "ādīnavaṁ passasī”ti vutte – “sacāhaṁ, bhante,",
  "atk-s0102a0:40_8": "imāni vatthūni labhissāmi,",
  "atk-s0102a0:40_9": "bhavissanti vattāro –",
  "atk-s0102a0:40_10": "‘ānando dasabalena laddhaṁ paṇītaṁ cīvaraṁ paribhuñjati,",
  "atk-s0102a0:40_11": "piṇḍapātaṁ paribhuñjati,",
  "atk-s0102a0:40_12": "ekagandhakuṭiyaṁ vasati,",
  "atk-s0102a0:40_13": "ekato nimantanaṁ gacchati,",
  "atk-s0102a0:40_14": "etaṁ lābhaṁ labhanto tathāgataṁ upaṭṭhāti,",
  "atk-s0102a0:40_15": "ko evaṁ upaṭṭhahato bhāro’ti” ime cattāro paṭikkhepe yāci.",
  "atk-s0102a0:41_0": "Catasso āyācanā nāma – “sace, bhante,",
  "atk-s0102a0:41_1": "bhagavā mayā gahitanimantanaṁ gamissati,",
  "atk-s0102a0:41_2": "sacāhaṁ tiroraṭṭhā tirojanapadā bhagavantaṁ daṭṭhuṁ āgataṁ parisaṁ āgatakkhaṇe eva bhagavantaṁ dassetuṁ lacchāmi,",
  "atk-s0102a0:41_3": "yadā me kaṅkhā uppajjati,",
  "atk-s0102a0:41_4": "tasmiṁyeva khaṇe bhagavantaṁ upasaṅkamituṁ lacchāmi,",
  "atk-s0102a0:41_5": "yaṁ bhagavā mayhaṁ parammukhā dhammaṁ deseti,",
  "atk-s0102a0:41_6": "taṁ āgantvā mayhaṁ kathessati,",
  "atk-s0102a0:41_7": "evāhaṁ bhagavantaṁ upaṭṭhahissāmī”ti vatvā –",
  "atk-s0102a0:41_8": "“kaṁ panettha, ānanda,",
  "atk-s0102a0:41_9": "ānisaṁsaṁ passasī”ti vutte – “idha, bhante,",
  "atk-s0102a0:41_10": "saddhā kulaputtā bhagavato okāsaṁ alabhantā maṁ evaṁ vadanti – ‘sve,",
  "atk-s0102a0:41_11": "bhante ānanda,",
  "atk-s0102a0:41_12": "bhagavatā saddhiṁ amhākaṁ ghare bhikkhaṁ gaṇheyyāthā’ti,",
  "atk-s0102a0:41_13": "sace bhante bhagavā tattha na gamissati,",
  "atk-s0102a0:41_14": "icchitakkhaṇeyeva parisaṁ dassetuṁ,",
  "atk-s0102a0:41_15": "kaṅkhañca vinodetuṁ okāsaṁ na lacchāmi,",
  "atk-s0102a0:41_16": "bhavissanti vattāro –",
  "atk-s0102a0:41_17": "‘kiṁ ānando dasabalaṁ upaṭṭhāti,",
  "atk-s0102a0:41_18": "ettakampissa anuggahaṁ bhagavā na karotī’ti.",
  "atk-s0102a0:41_19": "Bhagavato ca parammukhā maṁ pucchissanti – ‘ayaṁ,",
  "atk-s0102a0:41_20": "āvuso ānanda, gāthā,",
  "atk-s0102a0:41_21": "idaṁ suttaṁ,",
  "atk-s0102a0:41_22": "idaṁ jātakaṁ,",
  "atk-s0102a0:41_23": "kattha desita’nti.",
  "atk-s0102a0:41_24": "Sacāhaṁ taṁ na sampādayissāmi,",
  "atk-s0102a0:41_25": "bhavissanti vattāro –",
  "atk-s0102a0:41_26": "‘ettakampi, āvuso,",
  "atk-s0102a0:41_27": "na jānāsi,",
  "atk-s0102a0:41_28": "kasmā tvaṁ chāyā viya bhagavantaṁ avijahanto dīgharattaṁ vicarasī’ti.",
  "atk-s0102a0:41_29": "Tenāhaṁ parammukhā desitassapi dhammassa puna kathanaṁ icchāmī”ti imā catasso āyācanā yāci.",
  "atk-s0102a0:41_30": "Bhagavāpissa adāsi.",
  "atk-s0102a0:42_0": "Evaṁ ime aṭṭha vare gahetvā nibaddhupaṭṭhāko ahosi.",
  "atk-s0102a0:42_1": "Tasseva ṭhānantarassatthāya kappasatasahassaṁ pūritānaṁ pāramīnaṁ phalaṁ pāpuṇīti imassa nibaddhupaṭṭhākabhāvaṁ sandhāya – “mayhaṁ,",
  "atk-s0102a0:42_2": "bhikkhave,",
  "atk-s0102a0:42_3": "etarahi ānando bhikkhu upaṭṭhāko aggupaṭṭhāko”ti āha.",
  "atk-s0102a0:42_4": "Ayaṁ upaṭṭhākaparicchedo nāma.",
  "atk-s0102a0:43_0": "12. Pitiparicchedo uttānatthoyeva.",
  "atk-s0102a0:44_0": "Vihāraṁ pāvisīti kasmā vihāraṁ pāvisi?",
  "atk-s0102a0:44_1": "Bhagavā kira ettakaṁ kathetvā cintesi –",
  "atk-s0102a0:44_2": "“na tāva mayā sattannaṁ buddhānaṁ vaṁso nirantaraṁ matthakaṁ pāpetvā kathito,",
  "atk-s0102a0:44_3": "ajja mayi pana vihāraṁ paviṭṭhe ime bhikkhū bhiyyoso mattāya pubbenivāsañāṇaṁ ārabbha vaṇṇaṁ kathayissanti.",
  "atk-s0102a0:44_4": "Athāhaṁ āgantvā nirantaraṁ buddhavaṁsaṁ kathetvā matthakaṁ pāpetvā dassāmī”ti bhikkhūnaṁ kathāvārassa okāsaṁ datvā uṭṭhāyāsanā vihāraṁ pāvisi.",
  "atk-s0102a0:45_0": "Yañcetaṁ bhagavā tantiṁ kathesi,",
  "atk-s0102a0:45_1": "tattha kappaparicchedo,",
  "atk-s0102a0:45_2": "jātiparicchedo,",
  "atk-s0102a0:45_3": "gottaparicchedo,",
  "atk-s0102a0:45_4": "āyuparicchedo,",
  "atk-s0102a0:45_5": "bodhiparicchedo,",
  "atk-s0102a0:45_6": "sāvakayugaparicchedo,",
  "atk-s0102a0:45_7": "sāvakasannipātaparicchedo,",
  "atk-s0102a0:45_8": "upaṭṭhākaparicchedo,",
  "atk-s0102a0:45_9": "pitiparicchedoti navime vārā āgatā,",
  "atk-s0102a0:45_10": "sambahulavāro anāgato,",
  "atk-s0102a0:45_11": "ānetvā pana dīpetabbo.",
  "atk-s0102a0:46_0": "Sambahulavārakathāvaṇṇanā",
  "atk-s0102a0:47_0": "Sabbabodhisattānañhi ekasmiṁ kulavaṁsānurūpe putte jāte nikkhamitvā pabbajitabbanti ayameva vaṁso,",
  "atk-s0102a0:47_1": "ayaṁ paveṇī. Kasmā?",
  "atk-s0102a0:47_2": "Sabbaññubodhisattānañhi mātukucchiṁ okkamanato paṭṭhāya pubbe vuttappakārāni anekāni pāṭihāriyāni honti,",
  "atk-s0102a0:47_3": "tatra nesaṁ yadi neva jātanagaraṁ, na pitā, na mātā,",
  "atk-s0102a0:47_4": "na bhariyā,",
  "atk-s0102a0:47_5": "na putto paññāyeyya,",
  "atk-s0102a0:47_6": "“imassa neva jātanagaraṁ, na pitā,",
  "atk-s0102a0:47_7": "na bhariyā,",
  "atk-s0102a0:47_8": "na putto paññāyati,",
  "atk-s0102a0:47_9": "devo vā sakko vā māro vā brahmā vā esa maññe,",
  "atk-s0102a0:47_10": "devānañca īdisaṁ pāṭihāriyaṁ anacchariya”nti maññamāno jano neva sotabbaṁ,",
  "atk-s0102a0:47_11": "na saddhātabbaṁ maññeyya.",
  "atk-s0102a0:47_12": "Tato abhisamayo na bhaveyya,",
  "atk-s0102a0:47_13": "abhisamaye asati niratthakova buddhuppādo,",
  "atk-s0102a0:47_14": "aniyyānikaṁ sāsanaṁ hoti.",
  "atk-s0102a0:47_15": "Tasmā sabbabodhisattānaṁ –",
  "atk-s0102a0:47_16": "“ekasmiṁ kulavaṁsānurūpe putte jāte nikkhamitvā pabbajitabba”nti ayameva vaṁso ayaṁ paveṇī.",
  "atk-s0102a0:47_17": "Tasmā puttādīnaṁ vasena sambahulavāro ānetvā dīpetabbo.",
  "atk-s0102a0:48_0": "Sambahulaparicchedavaṇṇanā",
  "atk-s0102a0:49_0": "Tattha –",
  "atk-s0102a0:50_0": "Samavattakkhandho atulo, suppabuddho ca uttaro;",
  "atk-s0102a0:51_0": "Satthavāho vijitaseno, rāhulo bhavati sattamoti.",
  "atk-s0102a0:52_0": "Ete tāva sattannampi bodhisattānaṁ anukkameneva satta puttā veditabbā.",
  "atk-s0102a0:53_0": "Tattha rāhulabhadde tāva jāte paṇṇaṁ āharitvā mahāpurisassa hatthe ṭhapayiṁsu.",
  "atk-s0102a0:53_1": "Athassa tāvadeva sakalasarīraṁ khobhetvā puttasineho aṭṭhāsi.",
  "atk-s0102a0:53_2": "So cintesi –",
  "atk-s0102a0:53_3": "“ekasmiṁ tāva jāte evarūpo puttasineho,",
  "atk-s0102a0:53_4": "parosahassaṁ kira me puttā bhavissanti,",
  "atk-s0102a0:53_5": "tesu ekekasmiṁ jāte idaṁ sinehabandhanaṁ evaṁ vaḍḍhantaṁ dubbhejjaṁ bhavissati,",
  "atk-s0102a0:53_6": "rāhu jāto,",
  "atk-s0102a0:53_7": "bandhanaṁ jāta”nti āha.",
  "atk-s0102a0:53_8": "Taṁ divasameva ca rajjaṁ pahāya nikkhanto.",
  "atk-s0102a0:53_9": "Esa nayo sabbesaṁ puttuppattiyanti.",
  "atk-s0102a0:53_10": "Ayaṁ puttaparicchedo.",
  "atk-s0102a0:54_0": "Sutanā sabbakāmā ca, sucittā atha rocinī;",
  "atk-s0102a0:55_0": "Rucaggatī sunandā ca, bimbā bhavati sattamāti.",
  "atk-s0102a0:56_0": "Etā tesaṁ sattannampi puttānaṁ mātaro ahesuṁ.",
  "atk-s0102a0:56_1": "Bimbādevī pana rāhulakumāre jāte rāhulamātāti paññāyittha.",
  "atk-s0102a0:56_2": "Ayaṁ bhariyaparicchedo.",
  "atk-s0102a0:57_0": "Vipassī kakusandhoti ime pana dve bodhisattā payuttaājaññarathamāruyha mahābhinikkhamanaṁ nikkhamiṁsu.",
  "atk-s0102a0:57_1": "Sikhī koṇāgamanoti ime dve hatthikkhandhavaragatā hutvā nikkhamiṁsu.",
  "atk-s0102a0:57_2": "Vessabhū suvaṇṇasivikāya nisīditvā nikkhami.",
  "atk-s0102a0:57_3": "Kassapo uparipāsāde mahātale nisinnova ānāpānacatutthajjhānaṁ nibbattetvā jhānā uṭṭhāya taṁ jhānaṁ pādakaṁ katvā –",
  "atk-s0102a0:57_4": "“pāsādo uggantvā bodhimaṇḍe otaratū”ti adhiṭṭhāsi.",
  "atk-s0102a0:57_5": "Pāsādo ākāsena gantvā bodhimaṇḍe otari.",
  "atk-s0102a0:57_6": "Mahāpurisopi tato otaritvā bhūmiyaṁ ṭhatvā –",
  "atk-s0102a0:57_7": "“pāsādo yathāṭhāneyeva patiṭṭhātū”ti cintesi.",
  "atk-s0102a0:57_8": "So yathāṭhāne patiṭṭhāsi.",
  "atk-s0102a0:57_9": "Mahāpurisopi satta divasāni padhānamanuyuñjitvā bodhipallaṅke nisīditvā sabbaññutaṁ paṭivijjhi.",
  "atk-s0102a0:57_10": "Amhākaṁ pana bodhisatto kaṇṭakaṁ assavaramāruyha nikkhantoti.",
  "atk-s0102a0:57_11": "Ayaṁ yānaparicchedo.",
  "atk-s0102a0:58_0": "Vipassissa pana bhagavato yojanappamāṇe padese vihāro patiṭṭhāsi,",
  "atk-s0102a0:58_1": "sikhissa tigāvute,",
  "atk-s0102a0:58_2": "vessabhussa aḍḍhayojane,",
  "atk-s0102a0:58_3": "kakusandhassa gāvute,",
  "atk-s0102a0:58_4": "koṇāgamanassa aḍḍhagāvute,",
  "atk-s0102a0:58_5": "kassapassa vīsatiusabhe.",
  "atk-s0102a0:58_6": "Amhākaṁ bhagavato pakatimānena soḷasakarīse,",
  "atk-s0102a0:58_7": "rājamānena aṭṭhakarīse padese vihāro patiṭṭhitoti.",
  "atk-s0102a0:58_8": "Ayaṁ vihāraparicchedo.",
  "atk-s0102a0:59_0": "Vipassissa pana bhagavato ekaratanāyāmā vidatthivitthārā aṭṭhaṅgulubbedhā suvaṇṇiṭṭhakā kāretvā cūḷaṁsena chādetvā vihāraṭṭhānaṁ kiṇiṁsu.",
  "atk-s0102a0:59_1": "Sikhissa suvaṇṇayaṭṭhiphālehi chādetvā kiṇiṁsu.",
  "atk-s0102a0:59_2": "Vessabhussa suvaṇṇahatthipādāni kāretvā tesaṁ cūḷaṁsena chādetvā kiṇiṁsu.",
  "atk-s0102a0:59_3": "Kakusandhassa vuttanayeneva suvaṇṇiṭṭhakāhi chādetvā kiṇiṁsu.",
  "atk-s0102a0:59_4": "Koṇāgamanassa vuttanayeneva suvaṇṇakacchapehi chādetvā kiṇiṁsu.",
  "atk-s0102a0:59_5": "Kassapassa suvaṇṇakaṭṭīhiyeva chādetvā kiṇiṁsu.",
  "atk-s0102a0:59_6": "Amhākaṁ bhagavato salakkhaṇānaṁ kahāpaṇānaṁ cūḷaṁsena chādetvā kiṇiṁsu.",
  "atk-s0102a0:59_7": "Ayaṁ vihārabhūmiggahaṇadhanaparicchedo.",
  "atk-s0102a0:60_0": "Tattha vipassissa bhagavato tathā bhūmiṁ kiṇitvā vihāraṁ katvā dinnupaṭṭhāko punabbasumitto nāma ahosi,",
  "atk-s0102a0:60_1": "sikhissa sirivaḍḍhano nāma,",
  "atk-s0102a0:60_2": "vessabhussa sotthiyo nāma,",
  "atk-s0102a0:60_3": "kakusandhassa accuto nāma,",
  "atk-s0102a0:60_4": "koṇāgamanassa uggo nāma,",
  "atk-s0102a0:60_5": "kassapassa sumano nāma,",
  "atk-s0102a0:60_6": "amhākaṁ bhagavato sudatto nāma.",
  "atk-s0102a0:60_7": "Sabbe cete gahapatimahāsālā seṭṭhino ahesunti.",
  "atk-s0102a0:60_8": "Ayaṁ upaṭṭhākaparicchedo nāma.",
  "atk-s0102a0:61_0": "Aparāni cattāri avijahitaṭṭhānāni nāma honti.",
  "atk-s0102a0:61_1": "Sabbabuddhānañhi bodhipallaṅko avijahito,",
  "atk-s0102a0:61_2": "ekasmiṁyeva ṭhāne hoti.",
  "atk-s0102a0:61_3": "Dhammacakkappavattanaṁ isipatane migadāye avijahitameva hoti.",
  "atk-s0102a0:61_4": "Devorohanakāle saṅkassanagaradvāre paṭhamapadagaṇṭhikā avijahitāva hoti.",
  "atk-s0102a0:61_5": "Jetavane gandhakuṭiyā cattāri mañcapādaṭṭhānāni avijahitāneva honti.",
  "atk-s0102a0:61_6": "Vihāro pana khuddakopi mahantopi hoti,",
  "atk-s0102a0:61_7": "vihāropi na vijahitoyeva,",
  "atk-s0102a0:61_8": "nagaraṁ pana vijahati.",
  "atk-s0102a0:61_9": "Yadā nagaraṁ pācīnato hoti,",
  "atk-s0102a0:61_10": "tadā vihāro pacchimato;",
  "atk-s0102a0:61_11": "yadā nagaraṁ dakkhiṇato,",
  "atk-s0102a0:61_12": "tadā vihāro uttarato.",
  "atk-s0102a0:61_13": "Yadā nagaraṁ pacchimato,",
  "atk-s0102a0:61_14": "tadā vihāro pācīnato;",
  "atk-s0102a0:61_15": "yadā nagaraṁ uttarato,",
  "atk-s0102a0:61_16": "tadā vihāro dakkhiṇato.",
  "atk-s0102a0:61_17": "Idāni pana nagaraṁ uttarato,",
  "atk-s0102a0:61_18": "vihāro dakkhiṇato.",
  "atk-s0102a0:62_0": "Sabbabuddhānañca āyuvemattaṁ,",
  "atk-s0102a0:62_1": "pamāṇavemattaṁ,",
  "atk-s0102a0:62_2": "kulavemattaṁ,",
  "atk-s0102a0:62_3": "padhānavemattaṁ,",
  "atk-s0102a0:62_4": "rasmivemattanti pañca vemattāni honti.",
  "atk-s0102a0:62_5": "Āyuvemattaṁ nāma keci dīghāyukā honti,",
  "atk-s0102a0:62_6": "keci appāyukā.",
  "atk-s0102a0:62_7": "Tathā hi dīpaṅkarassa vassasatasahassaṁ āyuppamāṇaṁ ahosi,",
  "atk-s0102a0:62_8": "amhākaṁ bhagavato vassasataṁ āyuppamāṇaṁ.",
  "atk-s0102a0:63_0": "Pamāṇavemattaṁ nāma keci dīghā honti keci rassā.",
  "atk-s0102a0:63_1": "Tathā hi dīpaṅkaro asītihattho ahosi,",
  "atk-s0102a0:63_2": "sumano navutihattho,",
  "atk-s0102a0:63_3": "amhākaṁ bhagavā aṭṭhārasahattho.",
  "atk-s0102a0:64_0": "Kulavemattaṁ nāma keci khattiyakule nibbattanti,",
  "atk-s0102a0:64_1": "keci brāhmaṇakule.",
  "atk-s0102a0:64_2": "Padhānavemattaṁ nāma kesañci padhānaṁ ittarakālameva hoti,",
  "atk-s0102a0:64_3": "yathā kassapassa bhagavato.",
  "atk-s0102a0:64_4": "Kesañci addhaniyaṁ,",
  "atk-s0102a0:64_5": "yathā amhākaṁ bhagavato.",
  "atk-s0102a0:65_0": "Rasmivemattaṁ nāma maṅgalassa bhagavato sarīrarasmi dasasahassilokadhātuppamāṇā ahosi.",
  "atk-s0102a0:65_1": "Amhākaṁ bhagavato samantā byāmamattā.",
  "atk-s0102a0:65_2": "Tatra rasmivemattaṁ ajjhāsayappaṭibaddhaṁ,",
  "atk-s0102a0:65_3": "yo yattakaṁ icchati,",
  "atk-s0102a0:65_4": "tassa tattakaṁ sarīrappabhā pharati.",
  "atk-s0102a0:65_5": "Maṅgalassa pana niccampi dasasahassilokadhātuṁ pharatūti ajjhāsayo ahosi.",
  "atk-s0102a0:65_6": "Paṭividdhaguṇesu pana kassaci vemattaṁ nāma natthi.",
  "atk-s0102a0:66_0": "Aparaṁ amhākaṁyeva bhagavato sahajātaparicchedañca nakkhattaparicchedañca dīpesuṁ.",
  "atk-s0102a0:66_1": "Sabbaññubodhisattena kira saddhiṁ rāhulamātā,",
  "atk-s0102a0:66_2": "ānandatthero, channo, kaṇṭako,",
  "atk-s0102a0:66_3": "nidhikumbho,",
  "atk-s0102a0:66_4": "mahābodhi,",
  "atk-s0102a0:66_5": "kāḷudāyīti imāni satta sahajātāni.",
  "atk-s0102a0:66_6": "Mahāpuriso ca uttarāsāḷhanakkhatteneva mātukucchiṁ okkami,",
  "atk-s0102a0:66_7": "mahābhinikkhamanaṁ nikkhami,",
  "atk-s0102a0:66_8": "dhammacakkaṁ pavattesi,",
  "atk-s0102a0:66_9": "yamakapāṭihāriyaṁ akāsi.",
  "atk-s0102a0:66_10": "Visākhānakkhattena jāto ca abhisambuddho ca parinibbuto ca.",
  "atk-s0102a0:66_11": "Māghanakkhattenassa sāvakasannipāto ca ahosi,",
  "atk-s0102a0:66_12": "āyusaṅkhārossajjanañca,",
  "atk-s0102a0:66_13": "assayujanakkhattena devorohananti ettakaṁ āharitvā dīpetabbaṁ.",
  "atk-s0102a0:66_14": "Ayaṁ sambahulaparicchedo nāma.",
  "atk-s0102a0:67_0": "13.",
  "atk-s0102a0:67_1": "Idāni atha kho tesaṁ bhikkhūnantiādīsu te bhikkhū – “āvuso,",
  "atk-s0102a0:67_2": "pubbenivāsassa nāma ayaṁ gati,",
  "atk-s0102a0:67_3": "yadidaṁ cutito paṭṭhāya paṭisandhiārohanaṁ.",
  "atk-s0102a0:67_4": "Yaṁ pana idaṁ paṭisandhito paṭṭhāya pacchāmukhaṁ ñāṇaṁ pesetvā cuti gantabbaṁ,",
  "atk-s0102a0:67_5": "idaṁ atigarukaṁ.",
  "atk-s0102a0:67_6": "Ākāse padaṁ dassento viya bhagavā kathesī”ti ativimhayajātā hutvā –",
  "atk-s0102a0:67_7": "“acchariyaṁ,",
  "atk-s0102a0:67_8": "āvuso,”tiādīni vatvā puna aparampi kāraṇaṁ dassento –",
  "atk-s0102a0:67_9": "“yatra hi nāma tathāgato”tiādimāhaṁsu.",
  "atk-s0102a0:67_10": "Tattha yatra hi nāmāti acchariyatthe nipāto,",
  "atk-s0102a0:67_11": "yo nāma tathāgatoti attho.",
  "atk-s0102a0:67_12": "Chinnapapañceti ettha papañcā nāma taṇhā māno diṭṭhīti ime tayo kilesā.",
  "atk-s0102a0:67_13": "Chinnavaṭumeti ettha vaṭumanti kusalākusalakammavaṭṭaṁ vuccati.",
  "atk-s0102a0:67_14": "Pariyādinnavaṭṭeti tasseva vevacanaṁ,",
  "atk-s0102a0:67_15": "pariyādinnasabbakammavaṭṭeti attho.",
  "atk-s0102a0:67_16": "Sabbadukkhavītivatteti sabbaṁ vipākavaṭṭasaṅkhātaṁ dukkhaṁ vītivatte.",
  "atk-s0102a0:67_17": "Anussarissatīti idaṁ yatrāti nipātavasena anāgatavacanaṁ,",
  "atk-s0102a0:67_18": "attho panettha atītavasena veditabbo.",
  "atk-s0102a0:67_19": "Bhagavā hi te buddhe anussari,",
  "atk-s0102a0:67_20": "na idāni anussarissati.",
  "atk-s0102a0:67_21": "Evaṁsīlāti maggasīlena phalasīlena lokiyalokuttarasīlena evaṁsīlā.",
  "atk-s0102a0:67_22": "Evaṁdhammāti ettha samādhipakkhā dhammā adhippetā,",
  "atk-s0102a0:67_23": "maggasamādhinā phalasamādhinā lokiyalokuttarasamādhinā,",
  "atk-s0102a0:67_24": "evaṁsamādhayoti attho.",
  "atk-s0102a0:67_25": "Evaṁpaññāti maggapaññādivaseneva evaṁpaññā.",
  "atk-s0102a0:67_26": "Evaṁvihārīti ettha pana heṭṭhā samādhipakkhānaṁ dhammānaṁ gahitattā vihāro gahitova puna kasmā gahitameva gaṇhātīti ce;",
  "atk-s0102a0:67_27": "na idaṁ gahitameva,",
  "atk-s0102a0:67_28": "idañhi nirodhasamāpattidīpanatthaṁ vuttaṁ.",
  "atk-s0102a0:67_29": "Tasmā evaṁ nirodhasamāpattivihārī te bhagavanto ahesunti evamettha attho daṭṭhabbo.",
  "atk-s0102a0:68_0": "Evaṁvimuttāti ettha vikkhambhanavimutti,",
  "atk-s0102a0:68_1": "tadaṅgavimutti,",
  "atk-s0102a0:68_2": "samucchedavimutti,",
  "atk-s0102a0:68_3": "paṭippassaddhivimutti,",
  "atk-s0102a0:68_4": "nissaraṇavimuttīti pañcavidhā vimutti.",
  "atk-s0102a0:68_5": "Tattha aṭṭha samāpattiyo sayaṁ vikkhambhitehi nīvaraṇādīhi vimuttattā vikkhambhanavimuttīti saṅkhyaṁ gacchanti.",
  "atk-s0102a0:68_6": "Aniccānupassanādikā sattānupassanā sayaṁ tassa tassa paccanīkaṅgavasena pariccattāhi niccasaññādīhi vimuttattā tadaṅgavimuttīti saṅkhyaṁ gacchanti.",
  "atk-s0102a0:68_7": "Cattāro ariyamaggā sayaṁ samucchinnehi kilesehi vimuttattā samucchedavimuttīti saṅkhyaṁ gacchanti.",
  "atk-s0102a0:68_8": "Cattāri sāmaññaphalāni maggānubhāvena kilesānaṁ paṭippassaddhante uppannattā paṭippassaddhivimuttīti saṅkhyaṁ gacchanti.",
  "atk-s0102a0:68_9": "Nibbānaṁ sabbakilesehi nissaṭattā apagatattā dūre ṭhitattā nissaraṇavimuttīti saṅkhyaṁ gacchati.",
  "atk-s0102a0:68_10": "Iti imāsaṁ pañcannaṁ vimuttīnaṁ vasena –",
  "atk-s0102a0:68_11": "“evaṁ vimuttā”ti ettha attho daṭṭhabbo.",
  "atk-s0102a0:69_0": "14.Paṭisallānā vuṭṭhitoti ekībhāvā vuṭṭhito.",
  "atk-s0102a0:70_0": "16.“Ito so,",
  "atk-s0102a0:70_1": "bhikkhave”ti ko anusandhi?",
  "atk-s0102a0:70_2": "Idañhi suttaṁ –",
  "atk-s0102a0:70_3": "“tathāgatassevesā,",
  "atk-s0102a0:70_4": "bhikkhave,",
  "atk-s0102a0:70_5": "dhammadhātu suppaṭividdhā”ti ca “devatāpi tathāgatassa etamatthaṁ ārocesu”nti ca imehi dvīhi padehi ābaddhaṁ.",
  "atk-s0102a0:70_6": "Tattha devatārocanapadaṁ suttantapariyosāne devacārikakolāhalaṁ dassento vicāressati.",
  "atk-s0102a0:70_7": "Dhammadhātupadānusandhivasena pana ayaṁ desanā āraddhā.",
  "atk-s0102a0:70_8": "Tattha khattiyo jātiyātiādīni ekādasapadāni nidānakaṇḍe vuttanayeneva veditabbāni.",
  "atk-s0102a0:71_0": "Bodhisattadhammatāvaṇṇanā",
  "atk-s0102a0:72_0": "17.Athakho,",
  "atk-s0102a0:72_1": "bhikkhave,",
  "atk-s0102a0:72_2": "vipassī bodhisattotiādīsu pana vipassīti tassa nāmaṁ,",
  "atk-s0102a0:72_3": "tañca kho vividhe atthe passanakusalatāya laddhaṁ.",
  "atk-s0102a0:72_4": "Bodhisattoti paṇḍitasatto bujjhanakasatto.",
  "atk-s0102a0:72_5": "Bodhisaṅkhātesu vā catūsu maggesu satto āsatto laggamānasoti bodhisatto.",
  "atk-s0102a0:72_6": "Sato sampajānoti ettha satoti satiyeva.",
  "atk-s0102a0:72_7": "Sampajānoti ñāṇaṁ.",
  "atk-s0102a0:72_8": "Satiṁ sūpaṭṭhitaṁ katvā ñāṇena paricchinditvā mātukucchiṁ okkamīti attho.",
  "atk-s0102a0:72_9": "Okkamīti iminā cassa okkantabhāvo pāḷiyaṁ dassito,",
  "atk-s0102a0:72_10": "na okkamanakkamo.",
  "atk-s0102a0:72_11": "So pana yasmā aṭṭhakathaṁ ārūḷho,",
  "atk-s0102a0:72_12": "tasmā evaṁ veditabbo –",
  "atk-s0102a0:73_0": "Sabbabodhisattā hi samatiṁsa pāramiyo pūretvā,",
  "atk-s0102a0:73_1": "pañca mahāpariccāge pariccajitvā,",
  "atk-s0102a0:73_2": "ñātatthacariyalokatthacariyabuddhacariyānaṁ koṭiṁ patvā,",
  "atk-s0102a0:73_3": "vessantarasadise tatiye attabhāve ṭhatvā,",
  "atk-s0102a0:73_4": "satta mahādānāni datvā,",
  "atk-s0102a0:73_5": "sattakkhattuṁ pathaviṁ kampetvā,",
  "atk-s0102a0:73_6": "kālaṅkatvā,",
  "atk-s0102a0:73_7": "dutiyacittavāre tusitabhavane nibbattanti.",
  "atk-s0102a0:73_8": "Vipassī bodhisattopi tatheva katvā tusitapure nibbattitvā saṭṭhisatasahassādhikā sattapaññāsa vassakoṭiyo tattha aṭṭhāsi.",
  "atk-s0102a0:73_9": "Aññadā pana dīghāyukadevaloke nibbattā bodhisattā na yāvatāyukaṁ tiṭṭhanti. Kasmā?",
  "atk-s0102a0:73_10": "Tattha pāramīnaṁ duppūraṇīyattā.",
  "atk-s0102a0:73_11": "Te adhimuttikālakiriyaṁ katvā manussapatheyeva nibbattanti.",
  "atk-s0102a0:73_12": "Pāramīnaṁ pūrento pana yathā idāni ekena attabhāvena sabbaññutaṁ upanetuṁ sakkonti,",
  "atk-s0102a0:73_13": "evaṁ sabbaso pūritattā tadā vipassī bodhisatto tattha yāvatāyukaṁ aṭṭhāsi.",
  "atk-s0102a0:74_0": "Devatānaṁ pana –",
  "atk-s0102a0:74_1": "“manussānaṁ gaṇanāvasena idāni sattahi divasehi cuti bhavissatī”ti pañca pubbanimittāni uppajjanti –",
  "atk-s0102a0:74_2": "mālā milāyanti,",
  "atk-s0102a0:74_3": "vatthāni kilissanti,",
  "atk-s0102a0:74_4": "kacchehi sedā muccanti,",
  "atk-s0102a0:74_5": "kāye dubbaṇṇiyaṁ okkamati,",
  "atk-s0102a0:74_6": "devo devāsane na saṇṭhāti.",
  "atk-s0102a0:74_7": "Tattha mālāti paṭisandhiggahaṇadivase piḷandhanamālā,",
  "atk-s0102a0:74_8": "tā kira saṭṭhisatasahassādhikā sattapaṇṇāsa vassakoṭiyo amilāyitvā tadā milāyanti.",
  "atk-s0102a0:74_9": "Vatthesupi eseva nayo.",
  "atk-s0102a0:74_10": "Ettakaṁ pana kālaṁ devānaṁ neva sītaṁ na uṇhaṁ hoti,",
  "atk-s0102a0:74_11": "tasmiṁ kāle sarīrā bindubinduvasena sedā muccanti.",
  "atk-s0102a0:74_12": "Ettakañca kālaṁ tesaṁ sarīre khaṇḍiccapāliccādivasena vivaṇṇatā na paññāyati,",
  "atk-s0102a0:74_13": "devadhītā soḷasavassuddesikā viya khāyanti,",
  "atk-s0102a0:74_14": "devaputtā vīsativassuddesikā viya khāyanti,",
  "atk-s0102a0:74_15": "maraṇakāle pana tesaṁ kilantarūpo attabhāvo hoti.",
  "atk-s0102a0:74_16": "Ettakañca tesaṁ kālaṁ devaloke ukkaṇṭhitā nāma natthi,",
  "atk-s0102a0:74_17": "maraṇakāle pana nissasanti vijambhanti,",
  "atk-s0102a0:74_18": "sake āsane nābhiramanti.",
  "atk-s0102a0:75_0": "Imāni pana pubbanimittāni yathā loke mahāpuññānaṁ rājarājamahāmattādīnaṁyeva ukkāpātabhūmicālacandaggāhādīni nimittāni paññāyanti,",
  "atk-s0102a0:75_1": "na sabbesaṁ;",
  "atk-s0102a0:75_2": "evaṁ mahesakkhadevatānaṁyeva paññāyanti,",
  "atk-s0102a0:75_3": "na sabbesaṁ.",
  "atk-s0102a0:75_4": "Yathā ca manussesu pubbanimittāni nakkhattapāṭhakādayova jānanti, na sabbe;",
  "atk-s0102a0:75_5": "evaṁ tānipi na sabbadevatā jānanti,",
  "atk-s0102a0:75_6": "paṇḍitā eva pana jānanti.",
  "atk-s0102a0:75_7": "Tattha ye mandena kusalakammena nibbattā devaputtā,",
  "atk-s0102a0:75_8": "te tesu uppannesu –",
  "atk-s0102a0:75_9": "“idāni ko jānāti,",
  "atk-s0102a0:75_10": "‘kuhiṁ nibbattessāmā’ti” bhāyanti.",
  "atk-s0102a0:75_11": "Ye mahāpuññā,",
  "atk-s0102a0:75_12": "te “amhehi dinnaṁ dānaṁ,",
  "atk-s0102a0:75_13": "rakkhitaṁ sīlaṁ,",
  "atk-s0102a0:75_14": "bhāvitaṁ bhāvanaṁ āgamma upari devalokesu sampattiṁ anubhavissāmā”ti na bhāyanti.",
  "atk-s0102a0:75_15": "Vipassī bodhisattopi tāni pubbanimittāni disvā “idāni anantare attabhāve buddho bhavissāmī”ti na bhāyati.",
  "atk-s0102a0:75_16": "Athassa tesu nimittesu pātubhūtesu dasasahassacakkavāḷadevatā sannipatitvā – “mārisa,",
  "atk-s0102a0:75_17": "tumhehi dasa pāramiyo pūrentehi na sakkasampattiṁ,",
  "atk-s0102a0:75_18": "na mārasampattiṁ,",
  "atk-s0102a0:75_19": "na brahmasampattiṁ,",
  "atk-s0102a0:75_20": "na cakkavattisampattiṁ patthentehi pūritā,",
  "atk-s0102a0:75_21": "lokanittharaṇatthāya pana buddhattaṁ patthayamānehi pūritā. So vo,",
  "atk-s0102a0:75_22": "idāni kālo, mārisa,",
  "atk-s0102a0:75_23": "buddhattāya, samayo, mārisa,",
  "atk-s0102a0:75_24": "buddhattāyā”ti yācanti.",
  "atk-s0102a0:76_0": "Atha mahāsatto tāsaṁ devatānaṁ paṭiññaṁ adatvāva kāladīpadesakulajanettiāyuparicchedavasena pañcamahāvilokanaṁ nāma vilokesi.",
  "atk-s0102a0:76_1": "Tattha “kālo nu kho,",
  "atk-s0102a0:76_2": "na kālo”ti paṭhamaṁ kālaṁ vilokesi.",
  "atk-s0102a0:76_3": "Tattha vassasatasahassato uddhaṁ vaḍḍhitaāyukālo kālo nāma na hoti. Kasmā?",
  "atk-s0102a0:76_4": "Tadā hi sattānaṁ jātijarāmaraṇāni na paññāyanti,",
  "atk-s0102a0:76_5": "buddhānañca dhammadesanā nāma tilakkhaṇamuttā natthi.",
  "atk-s0102a0:76_6": "Te tesaṁ –",
  "atk-s0102a0:76_7": "“aniccaṁ dukkhamanattā”ti kathentānaṁ –",
  "atk-s0102a0:76_8": "“kiṁ nāmetaṁ kathentī”ti neva sotuṁ,",
  "atk-s0102a0:76_9": "na saddahituṁ maññanti,",
  "atk-s0102a0:76_10": "tato abhisamayo na hoti,",
  "atk-s0102a0:76_11": "tasmiṁ asati aniyyānikaṁ sāsanaṁ hoti.",
  "atk-s0102a0:76_12": "Tasmā so akālo.",
  "atk-s0102a0:76_13": "Vassasatato ūnaāyukālopi kālo na hoti. Kasmā?",
  "atk-s0102a0:76_14": "Tadā hi sattā ussannakilesā honti,",
  "atk-s0102a0:76_15": "ussannakilesānañca dinno ovādo ovādaṭṭhāne na tiṭṭhati,",
  "atk-s0102a0:76_16": "udake daṇḍarāji viya khippaṁ vigacchati.",
  "atk-s0102a0:76_17": "Tasmā sopi akālova.",
  "atk-s0102a0:76_18": "Vassasatasahassato paṭṭhāya heṭṭhā,",
  "atk-s0102a0:76_19": "vassasatato paṭṭhāya uddhaṁ āyukālo kālo nāma,",
  "atk-s0102a0:76_20": "tadā ca asītivassasahassāyukā manussā.",
  "atk-s0102a0:76_21": "Atha mahāsatto –",
  "atk-s0102a0:76_22": "“nibbattitabbakālo”ti kālaṁ passi.",
  "atk-s0102a0:77_0": "Tato dīpaṁ vilokento saparivāre cattāro dīpe oloketvā –",
  "atk-s0102a0:77_1": "“tīsu dīpesu buddhā na nibbattanti,",
  "atk-s0102a0:77_2": "jambudīpeyeva nibbattantī”ti dīpaṁ passi.",
  "atk-s0102a0:78_0": "Tato –",
  "atk-s0102a0:78_1": "“jambudīpo nāma mahā,",
  "atk-s0102a0:78_2": "dasayojanasahassaparimāṇo,",
  "atk-s0102a0:78_3": "katarasmiṁ nu kho padese buddhā nibbattantī”ti desaṁ vilokento majjhimadesaṁ passi.",
  "atk-s0102a0:78_4": "Majjhimadeso nāma –",
  "atk-s0102a0:78_5": "“puratthimāya disāya gajaṅgalaṁ nāma nigamo”tiādinā nayena vinaye vuttova.",
  "atk-s0102a0:78_6": "So āyāmato tīṇi yojanasatāni,",
  "atk-s0102a0:78_7": "vitthārato aḍḍhateyyāni,",
  "atk-s0102a0:78_8": "parikkhepato navayojanasatānīti.",
  "atk-s0102a0:78_9": "Etasmiñhi padese buddhā paccekabuddhā aggasāvakā asīti mahāsāvakā cakkavattirājāno aññe ca mahesakkhā khattiyabrāhmaṇagahapatimahāsālā uppajjanti.",
  "atk-s0102a0:78_10": "Idañcettha bandhumatī nāma nagaraṁ,",
  "atk-s0102a0:78_11": "tattha mayā nibbattitabbanti niṭṭhaṁ agamāsi.",
  "atk-s0102a0:79_0": "Tato kulaṁ vilokento –",
  "atk-s0102a0:79_1": "“buddhā nāma lokasammate kule nibbattanti.",
  "atk-s0102a0:79_2": "Idāni ca khattiyakulaṁ lokasammataṁ,",
  "atk-s0102a0:79_3": "tattha nibbattissāmi,",
  "atk-s0102a0:79_4": "bandhumā nāma me rājā pitā bhavissatī”ti kulaṁ passi.",
  "atk-s0102a0:80_0": "Tato mātaraṁ vilokento –",
  "atk-s0102a0:80_1": "“buddhamātā nāma lolā surādhuttā na hoti,",
  "atk-s0102a0:80_2": "kappasatasahassaṁ pūritapāramī,",
  "atk-s0102a0:80_3": "jātito paṭṭhāya akhaṇḍapañcasīlā hoti,",
  "atk-s0102a0:80_4": "ayañca bandhumatī nāma devī īdisā,",
  "atk-s0102a0:80_5": "ayaṁ me mātā bhavissati,",
  "atk-s0102a0:80_6": "“kittakaṁ panassā āyū”ti āvajjanto “dasannaṁ māsānaṁ upari satta divasānī”ti passi.",
  "atk-s0102a0:81_0": "Iti imaṁ pañcamahāvilokanaṁ viloketvā “kālo,",
  "atk-s0102a0:81_1": "me mārisā,",
  "atk-s0102a0:81_2": "buddhabhāvāyā”ti devatānaṁ saṅgahaṁ karonto paṭiññaṁ datvā –",
  "atk-s0102a0:81_3": "“gacchatha,",
  "atk-s0102a0:81_4": "tumhe”ti tā devatā uyyojetvā tusitadevatāhi parivuto tusitapure nandanavanaṁ pāvisi.",
  "atk-s0102a0:81_5": "Sabbadevalokesu hi nandanavanaṁ atthiyeva.",
  "atk-s0102a0:81_6": "Tatra naṁ devatā ito cuto sugatiṁ gacchāti pubbekatakusalakammokāsaṁ sārayamānā vicaranti.",
  "atk-s0102a0:81_7": "So evaṁ devatāhi kusalaṁ sārayamānāhi parivuto tattha vicarantoyeva cavi.",
  "atk-s0102a0:82_0": "Evaṁ cuto ca ‘cavāmī’ti jānāti,",
  "atk-s0102a0:82_1": "cuticittaṁ na jānāti.",
  "atk-s0102a0:82_2": "Paṭisandhiṁ gahetvāpi jānāti,",
  "atk-s0102a0:82_3": "paṭisandhicittameva na jānāti.",
  "atk-s0102a0:82_4": "“Imasmiṁ me ṭhāne paṭisandhiṁ gahitā”ti evaṁ pana jānāti.",
  "atk-s0102a0:82_5": "Keci pana therā –",
  "atk-s0102a0:82_6": "“āvajjanapariyāyo nāma laddhuṁ vaṭṭati,",
  "atk-s0102a0:82_7": "dutiyatatiyacittavāre eva jānissatī”ti vadanti.",
  "atk-s0102a0:82_8": "Tipiṭakamahāsīvatthero pana āha –",
  "atk-s0102a0:82_9": "“mahāsattānaṁ paṭisandhi na aññesaṁ paṭisandhisadisā,",
  "atk-s0102a0:82_10": "koṭippattaṁ pana tesaṁ satisampajaññaṁ.",
  "atk-s0102a0:82_11": "Yasmā pana teneva cittena taṁ cittaṁ ñātuṁ na sakkā,",
  "atk-s0102a0:82_12": "tasmā cuticittaṁ na jānāti.",
  "atk-s0102a0:82_13": "Cutikkhaṇepi ‘cavāmī’ti jānāti.",
  "atk-s0102a0:82_14": "Paṭisandhicittaṁ na jānāti.",
  "atk-s0102a0:82_15": "‘Asukasmiṁ me ṭhāne paṭisandhi gahitā’ti jānāti,",
  "atk-s0102a0:82_16": "tasmiṁ kāle dasasahassilokadhātu kampatī”ti.",
  "atk-s0102a0:82_17": "Evaṁ sato sampajāno mātukucchiṁ okkamanto pana ekūnavīsatiyā paṭisandhicittesu mettāpubbabhāgassa somanassasahagatañāṇasampayuttaasaṅkhārikakusalacittassa",
  "atk-s0102a0:82_18": "sadisamahāvipākacittena paṭisandhi gaṇhi.",
  "atk-s0102a0:82_19": "Mahāsīvatthero pana upekkhāsahagatenāti āha.",
  "atk-s0102a0:82_20": "Yathā ca amhākaṁ bhagavā,",
  "atk-s0102a0:82_21": "evaṁ sopi āsāḷhīpuṇṇamāyaṁ uttarāsāḷhanakkhatteneva paṭisandhiṁ aggahesi.",
  "atk-s0102a0:83_0": "Tadā kira pure puṇṇamāya sattamadivasato paṭṭhāya vigatasurāpānaṁ mālāgandhādivibhūtisampannaṁ nakkhattakīḷaṁ",
  "atk-s0102a0:83_1": "anubhavamānā bodhisattamātā sattame divase pāto uṭṭhāya gandhodakena nahāyitvā sabbālaṅkāravibhūsitā",
  "atk-s0102a0:83_2": "varabhojanaṁ bhuñjitvā uposathaṅgāni adhiṭṭhāya sirigabbhaṁ pavisitvā sirisayane nipannā niddaṁ okkamamānā",
  "atk-s0102a0:83_3": "idaṁ supinaṁ addasa –",
  "atk-s0102a0:83_4": "“cattāro kira naṁ mahārājāno sayaneneva saddhiṁ ukkhipitvā anotattadahaṁ netvā nahāpetvā dibbavatthaṁ",
  "atk-s0102a0:83_5": "nivāsetvā dibbagandhehi vilimpetvā dibbapupphāni piḷandhitvā,",
  "atk-s0102a0:83_6": "tato avidūre rajatapabbato,",
  "atk-s0102a0:83_7": "tassa anto kanakavimānaṁ atthi,",
  "atk-s0102a0:83_8": "tasmiṁ pācīnato sīsaṁ katvā nipajjāpesuṁ.",
  "atk-s0102a0:83_9": "Atha bodhisatto setavaravāraṇo hutvā tato avidūre eko suvaṇṇapabbato,",
  "atk-s0102a0:83_10": "tattha caritvā tato oruyha rajatapabbataṁ abhiruhitvā kanakavimānaṁ pavisitvā mātaraṁ padakkhiṇaṁ katvā",
  "atk-s0102a0:83_11": "dakkhiṇapassaṁ phāletvā kucchiṁ paviṭṭhasadiso ahosi”.",
  "atk-s0102a0:84_0": "Atha pabuddhā devī taṁ supinaṁ rañño ārocesi.",
  "atk-s0102a0:84_1": "Rājā vibhātāya rattiyā catusaṭṭhimatte brāhmaṇapāmokkhe pakkosāpetvā haritūpalittāya lājādīhi katamaṅgalasakkārāya",
  "atk-s0102a0:84_2": "bhūmiyā mahārahāni āsanāni paññapetvā tattha nisinnānaṁ brāhmaṇānaṁ sappimadhusakkarābhisaṅkhatassa varapāyāsassa",
  "atk-s0102a0:84_3": "suvaṇṇarajatapātiyo pūretvā suvaṇṇarajatapātīheva paṭikujjitvā adāsi,",
  "atk-s0102a0:84_4": "aññehi ca ahatavatthakapilagāvīdānādīhi nesaṁ santappesi.",
  "atk-s0102a0:84_5": "Atha nesaṁ sabbakāmasantappitānaṁ taṁ supinaṁ ārocetvā –",
  "atk-s0102a0:84_6": "“kiṁ bhavissatī”ti pucchi.",
  "atk-s0102a0:84_7": "Brāhmaṇā āhaṁsu –",
  "atk-s0102a0:84_8": "“mā cintayi, mahārāja,",
  "atk-s0102a0:84_9": "deviyā te kucchimhi gabbho patiṭṭhito,",
  "atk-s0102a0:84_10": "so ca kho purisagabbho na itthigabbho,",
  "atk-s0102a0:84_11": "putto te bhavissati.",
  "atk-s0102a0:84_12": "So sace agāraṁ ajjhāvasissati,",
  "atk-s0102a0:84_13": "rājā bhavissati cakkavattī.",
  "atk-s0102a0:84_14": "Sace agārā nikkhamma pabbajissati,",
  "atk-s0102a0:84_15": "buddho bhavissati loke vivaṭṭacchado”ti.",
  "atk-s0102a0:84_16": "Ayaṁ tāva –",
  "atk-s0102a0:84_17": "“mātukucchiṁ okkamī”ti ettha vaṇṇanākkamo.",
  "atk-s0102a0:85_0": "Ayametthadhammatāti ayaṁ ettha mātukucchiokkamane dhammatā,",
  "atk-s0102a0:85_1": "ayaṁ sabhāvo,",
  "atk-s0102a0:85_2": "ayaṁ niyāmoti vuttaṁ hoti.",
  "atk-s0102a0:85_3": "Niyāmo ca nāmesa kammaniyāmo,",
  "atk-s0102a0:85_4": "utuniyāmo,",
  "atk-s0102a0:85_5": "bījaniyāmo,",
  "atk-s0102a0:85_6": "cittaniyāmo,",
  "atk-s0102a0:85_7": "dhammaniyāmoti pañcavidho.",
  "atk-s0102a0:86_0": "Tattha kusalassa iṭṭhavipākadānaṁ,",
  "atk-s0102a0:86_1": "akusalassa aniṭṭhavipākadānanti ayaṁ kammaniyāmo.",
  "atk-s0102a0:86_2": "Tassa dīpanatthaṁ –",
  "atk-s0102a0:86_3": "“na antalikkhe”ti gāthāya vatthūni vattabbāni.",
  "atk-s0102a0:86_4": "Apica ekā kira itthī sāmikena saddhiṁ bhaṇḍitvā ubbandhitvā maritukāmā rajjupāse gīvaṁ pavesesi.",
  "atk-s0102a0:86_5": "Aññataro puriso vāsiṁ nisento taṁ itthikammaṁ disvā rajjuṁ chinditukāmo –",
  "atk-s0102a0:86_6": "“mā bhāyi,",
  "atk-s0102a0:86_7": "mā bhāyī”ti taṁ samassāsento upadhāvi.",
  "atk-s0102a0:86_8": "Rajju āsīviso hutvā aṭṭhāsi.",
  "atk-s0102a0:86_9": "So bhīto palāyi.",
  "atk-s0102a0:86_10": "Itarā tattheva mari.",
  "atk-s0102a0:86_11": "Evamādīni cettha vatthūni dassetabbāni.",
  "atk-s0102a0:87_0": "Tesu tesu janapadesu tasmiṁ tasmiṁ kāle ekappahāreneva rukkhānaṁ pupphaphalagahaṇādīni,",
  "atk-s0102a0:87_1": "vātassa vāyanaṁ avāyanaṁ,",
  "atk-s0102a0:87_2": "ātapassa tikkhatā mandatā,",
  "atk-s0102a0:87_3": "devassa vassanaṁ avassanaṁ,",
  "atk-s0102a0:87_4": "padumānaṁ divā vikasanaṁ rattiṁ milāyananti evamādi utuniyāmo.",
  "atk-s0102a0:88_0": "Yaṁ panetaṁ sālibījato sāliphalameva,",
  "atk-s0102a0:88_1": "madhurato madhurasaṁyeva,",
  "atk-s0102a0:88_2": "tittato tittarasaṁyeva phalaṁ hoti,",
  "atk-s0102a0:88_3": "ayaṁ bījaniyāmo.",
  "atk-s0102a0:89_0": "Purimā purimā cittacetasikā dhammā pacchimānaṁ pacchimānaṁ cittacetasikānaṁ dhammānaṁ upanissayapaccayena",
  "atk-s0102a0:89_1": "paccayoti evaṁ yadetaṁ cakkhuviññāṇādīnaṁ anantarā sampaṭicchanādīnaṁ nibbattanaṁ,",
  "atk-s0102a0:89_2": "ayaṁ cittaniyāmo.",
  "atk-s0102a0:90_0": "Yā panesā bodhisattānaṁ mātukucchiokkamanādīsu dasasahassilokadhātukampanādīnaṁ pavatti,",
  "atk-s0102a0:90_1": "ayaṁ dhammaniyāmo nāma.",
  "atk-s0102a0:90_2": "Tesu idha dhammaniyāmo adhippeto.",
  "atk-s0102a0:90_3": "Tasmā tamevatthaṁ dassento dhammatā esā bhikkhavetiādimāha.",
  "atk-s0102a0:91_0": "18.",
  "atk-s0102a0:91_1": "Tattha kucchiṁ okkamatīti ettha kucchiṁ okkanto hotīti ayamevattho.",
  "atk-s0102a0:91_2": "Okkante hi tasmiṁ evaṁ hoti,",
  "atk-s0102a0:91_3": "na okkamamāne.",
  "atk-s0102a0:91_4": "Appamāṇoti vuḍḍhippamāṇo,",
  "atk-s0102a0:91_5": "vipuloti attho.",
  "atk-s0102a0:91_6": "Uḷāroti tasseva vevacanaṁ.",
  "atk-s0102a0:91_7": "Uḷārāni uḷārāni khādanīyāni khādantītiādīsu hi madhuraṁ uḷāranti vuttaṁ.",
  "atk-s0102a0:91_8": "Uḷārāya khalu bhavaṁ vacchāyano samaṇaṁ gotamaṁ pasaṁsāya pasaṁsatītiādīsu seṭṭhaṁ uḷāranti vuttaṁ.",
  "atk-s0102a0:91_9": "Idha pana vipulaṁ adhippetaṁ.",
  "atk-s0102a0:91_10": "Devānaṁ devānubhāvanti ettha devānaṁ ayamānubhāvo nivatthavatthassa pabhā dvādasayojanāni pharati,",
  "atk-s0102a0:91_11": "tathā sarīrassa,",
  "atk-s0102a0:91_12": "tathā alaṅkārassa,",
  "atk-s0102a0:91_13": "tathā vimānassa,",
  "atk-s0102a0:91_14": "taṁ atikkamitvāti attho.",
  "atk-s0102a0:92_0": "Lokantarikāti tiṇṇaṁ tiṇṇaṁ cakkavāḷānaṁ antarā ekeko lokantariko hoti,",
  "atk-s0102a0:92_1": "tiṇṇaṁ sakaṭacakkānaṁ vā tiṇṇaṁ pattānaṁ vā aññamaññaṁ āhacca ṭhapitānaṁ majjhe okāso viya.",
  "atk-s0102a0:92_2": "So pana lokantarikanirayo parimāṇato aṭṭhayojanasahasso hoti.",
  "atk-s0102a0:92_3": "Aghāti niccavivaṭā.",
  "atk-s0102a0:92_4": "Asaṁvutāti heṭṭhāpi appatiṭṭhā.",
  "atk-s0102a0:92_5": "Andhakārāti tamabhūtā.",
  "atk-s0102a0:92_6": "Andhakāratimisāti cakkhuviññāṇuppattinivāraṇato andhabhāvakaraṇatimisena samannāgatā.",
  "atk-s0102a0:92_7": "Tattha kira cakkhuviññāṇaṁ na jāyati.",
  "atk-s0102a0:92_8": "Evaṁmahiddhikāti candimasūriyā kira ekappahāreneva tīsu dīpesu paññāyanti,",
  "atk-s0102a0:92_9": "evaṁ mahiddhikā.",
  "atk-s0102a0:92_10": "Ekekāya disāya nava nava yojanasatasahassāni andhakāraṁ vidhamitvā ālokaṁ dassenti,",
  "atk-s0102a0:92_11": "evaṁmahānubhāvā.",
  "atk-s0102a0:92_12": "Ābhāya nānubhontīti attano pabhāya nappahonti.",
  "atk-s0102a0:92_13": "Te kira cakkavāḷapabbatassa vemajjhena vicaranti,",
  "atk-s0102a0:92_14": "cakkavāḷapabbatañca atikkamma lokantarikanirayā.",
  "atk-s0102a0:92_15": "Tasmā te tattha ābhāya nappahonti.",
  "atk-s0102a0:93_0": "Yepi tattha sattāti yepi tasmiṁ lokantarikamahāniraye sattā uppannā.",
  "atk-s0102a0:93_1": "Kiṁ pana kammaṁ katvā tattha uppajjantīti.",
  "atk-s0102a0:93_2": "Bhāriyaṁ dāruṇaṁ mātāpitūnaṁ dhammikasamaṇabrāhmaṇānañca upari aparādhaṁ,",
  "atk-s0102a0:93_3": "aññañca divase divase pāṇavadhādisāhasikakammaṁ katvā uppajjanti,",
  "atk-s0102a0:93_4": "tambapaṇṇidīpe abhayacoranāgacorādayo viya.",
  "atk-s0102a0:93_5": "Tesaṁ attabhāvo tigāvutiko hoti,",
  "atk-s0102a0:93_6": "vaggulīnaṁ viya dīghanakhā honti.",
  "atk-s0102a0:93_7": "Te rukkhe vagguliyo viya nakhehi cakkavāḷapabbate lagganti.",
  "atk-s0102a0:93_8": "Yadā saṁsappantā aññamaññassa hatthapāsaṁ gatā honti,",
  "atk-s0102a0:93_9": "atha “bhakkho no laddho”ti maññamānā tattha vāvaṭā viparivattitvā lokasandhārakaudake patanti,",
  "atk-s0102a0:93_10": "vāte paharantepi madhukaphalāni viya chijjitvā udake patanti,",
  "atk-s0102a0:93_11": "patitamattāva accantakhāre udake piṭṭhapiṇḍi viya vilīyanti.",
  "atk-s0102a0:94_0": "Aññepi kira bho santi sattāti bho yathā mayaṁ mahādukkhaṁ anubhavāma,",
  "atk-s0102a0:94_1": "evaṁ aññe kira sattāpi imaṁ dukkhamanubhavanatthāya idhūpapannāti taṁ divasaṁ passanti.",
  "atk-s0102a0:94_2": "Ayaṁ pana obhāso ekayāgupānamattampi na tiṭṭhati,",
  "atk-s0102a0:94_3": "accharāsaṅghāṭamattameva vijjobhāso viya niccharitvā –",
  "atk-s0102a0:94_4": "“kiṁ ida”nti bhaṇantānaṁyeva antaradhāyati.",
  "atk-s0102a0:94_5": "Saṅkampatīti samantato kampati.",
  "atk-s0102a0:94_6": "Itaradvayaṁ purimapadasseva vevacanaṁ.",
  "atk-s0102a0:94_7": "Puna appamāṇo cātiādi nigamanatthaṁ vuttaṁ.",
  "atk-s0102a0:95_0": "19.Cattāronaṁ devaputtā cātuddisaṁ rakkhāya upagacchantīti ettha cattāroti catunnaṁ mahārājānaṁ vasena vuttaṁ.",
  "atk-s0102a0:95_1": "Dasasahassacakkavāḷesu pana cattāro cattāro katvā cattālīsasahassāni honti.",
  "atk-s0102a0:95_2": "Tattha imasmiṁ cakkavāḷe mahārājāno khaggahatthā bodhisattassa ārakkhatthāya upagantvā sirigabbhaṁ paviṭṭhā,",
  "atk-s0102a0:95_3": "itare gabbhadvārato paṭṭhāya avaruddhake paṁsupisācakādiyakkhagaṇe paṭikkamāpetvā yāva cakkavāḷā ārakkhaṁ gaṇhiṁsu.",
  "atk-s0102a0:96_0": "Kimatthāya panāyaṁ rakkhā?",
  "atk-s0102a0:96_1": "Nanu paṭisandhikkhaṇe kalalakālato paṭṭhāya sacepi koṭisatasahassamārā koṭisatasahassasineruṁ ukkhipitvā",
  "atk-s0102a0:96_2": "bodhisattassa vā bodhisattamātuyā vā antarāyakaraṇatthaṁ āgaccheyyuṁ,",
  "atk-s0102a0:96_3": "sabbe antarāva antaradhāyeyyuṁ.",
  "atk-s0102a0:96_4": "Vuttampi cetaṁ bhagavatā ruhiruppādavatthusmiṁ –",
  "atk-s0102a0:96_5": "“aṭṭhānametaṁ,",
  "atk-s0102a0:96_6": "bhikkhave,",
  "atk-s0102a0:96_7": "anavakāso,",
  "atk-s0102a0:96_8": "yaṁ parupakkamena tathāgataṁ jīvitā voropeyya.",
  "atk-s0102a0:96_9": "Anupakkamena,",
  "atk-s0102a0:96_10": "bhikkhave,",
  "atk-s0102a0:96_11": "tathāgatā parinibbāyanti.",
  "atk-s0102a0:96_12": "Gacchatha,",
  "atk-s0102a0:96_13": "tumhe bhikkhave,",
  "atk-s0102a0:96_14": "yathāvihāraṁ,",
  "atk-s0102a0:96_15": "arakkhiyā,",
  "atk-s0102a0:96_16": "bhikkhave tathāgatā”ti. Evameva,",
  "atk-s0102a0:96_17": "tena parupakkamena na tesaṁ jīvitantarāyo atthi,",
  "atk-s0102a0:96_18": "santi kho pana amanussā virūpā duddasikā bheravarūpā migapakkhino,",
  "atk-s0102a0:96_19": "yesaṁ rūpaṁ vā disvā saddaṁ vā sutvā bodhisattamātu bhayaṁ vā santāso vā uppajjeyya,",
  "atk-s0102a0:96_20": "tesaṁ nivāraṇatthāya rakkhaṁ aggahesuṁ.",
  "atk-s0102a0:96_21": "Apica bodhisattassa puññatejena sañjātagāravā attano gāravacoditāpi te evamakaṁsu.",
  "atk-s0102a0:97_0": "Kiṁ pana te antogabbhaṁ pavisitvā ṭhitā cattāro mahārājāno bodhisattassa mātuyā attānaṁ dassenti,",
  "atk-s0102a0:97_1": "na dassentīti?",
  "atk-s0102a0:97_2": "Nahānamaṇḍanabhojanādisarīrakiccakāle na dassenti,",
  "atk-s0102a0:97_3": "sirigabbhaṁ pavisitvā varasayane nipannakāle pana dassenti.",
  "atk-s0102a0:97_4": "Tattha kiñcāpi amanussadassanaṁ nāma manussānaṁ sappaṭibhayaṁ hoti,",
  "atk-s0102a0:97_5": "bodhisattassa mātā pana attano ceva puttassa ca puññānubhāvena te disvā na bhāyati,",
  "atk-s0102a0:97_6": "pakatiantepurapālakesu viya assā etesu cittaṁ uppajjati.",
  "atk-s0102a0:98_0": "20.Pakatiyā sīlavatīti sabhāveneva sīlasampannā.",
  "atk-s0102a0:98_1": "Anuppanne kira buddhe manussā tāpasaparibbājakānaṁ santike vanditvā ukkuṭikaṁ nisīditvā sīlaṁ gaṇhanti.",
  "atk-s0102a0:98_2": "Bodhisattamātāpi kāladevilassa isino santike sīlaṁ gaṇhāti.",
  "atk-s0102a0:98_3": "Bodhisatte pana kucchigate aññassa pādamūle nisīdituṁ nāma na sakkā,",
  "atk-s0102a0:98_4": "samānāsane nisīditvā gahitasīlampi āvajjanakaraṇamattaṁ hoti.",
  "atk-s0102a0:98_5": "Tasmā sayameva sīlaṁ aggahesīti vuttaṁ hoti.",
  "atk-s0102a0:99_0": "21.Purisesūti bodhisattassa pitaraṁ ādiṁ katvā kesuci manussesu purisādhippāyacittaṁ nuppajjati.",
  "atk-s0102a0:99_1": "Bodhisattamāturūpaṁ pana kusalā sippikā potthakammādīsupi kātuṁ na sakkonti.",
  "atk-s0102a0:99_2": "Taṁ disvā purisassa rāgo nuppajjatīti na sakkā vattuṁ,",
  "atk-s0102a0:99_3": "sace pana taṁ rattacitto upasaṅkamitukāmo hoti,",
  "atk-s0102a0:99_4": "pādā na vahanti,",
  "atk-s0102a0:99_5": "dibbasaṅkhalikā viya bajjhanti.",
  "atk-s0102a0:99_6": "Tasmā “anatikkamanīyā”tiādi vuttaṁ.",
  "atk-s0102a0:100_0": "22.Pañcannaṁ kāmaguṇānanti pubbe kāmaguṇūpasañhitanti iminā purisādhippāyavasena vatthupaṭikkhepo kato,",
  "atk-s0102a0:100_1": "idha ārammaṇappaṭilābho dassito.",
  "atk-s0102a0:100_2": "Tadā kira deviyā evarūpo putto kucchiṁ upapannoti sutvā samantato rājāno mahagghaābharaṇatūriyādivasena",
  "atk-s0102a0:100_3": "pañcadvārārammaṇavatthubhūtaṁ paṇṇākāraṁ pesenti.",
  "atk-s0102a0:100_4": "Bodhisattassa ca bodhisattamātu ca katakammassa ussannattā lābhasakkārassa pamāṇaparicchedo natthi.",
  "atk-s0102a0:101_0": "23.Akilantakāyāti yathā aññā itthiyo gabbhabhārena kilamanti hatthapādā uddhumātatādīni pāpuṇanti,",
  "atk-s0102a0:101_1": "evaṁ tassā koci kilamatho nāhosi.",
  "atk-s0102a0:101_2": "Tirokucchigatanti antokucchigataṁ.",
  "atk-s0102a0:101_3": "Passatīti kalalādikālaṁ atikkamitvā sañjātaaṅgapaccaṅgaahīnindriyabhāvaṁ upagataṁyeva passati.",
  "atk-s0102a0:101_4": "Kimatthaṁ passati?",
  "atk-s0102a0:101_5": "Sukhavāsatthaṁyeva.",
  "atk-s0102a0:101_6": "Yatheva hi mātā puttena saddhiṁ nipannā vā nisinnā vā –",
  "atk-s0102a0:101_7": "“hatthaṁ vāssa pādaṁ vā olambantaṁ ukkhipitvā saṇṭhapessāmī”ti sukhavāsatthaṁ puttaṁ oloketi,",
  "atk-s0102a0:101_8": "evaṁ bodhisattamātāpi yaṁ taṁ mātu uṭṭhānagamanaparivattananisajjādīsu uṇhasītaloṇikatittakakaṭukāhāraajjhoharaṇakālesu",
  "atk-s0102a0:101_9": "ca gabbhassa dukkhaṁ uppajjati,",
  "atk-s0102a0:101_10": "“atthi nu kho me taṁ puttassā”ti sukhavāsatthaṁ olokayamānā pallaṅkaṁ ābhujitvā nisinnaṁ bodhisattaṁ passati.",
  "atk-s0102a0:101_11": "Yathā hi aññe antokucchigatā pakkāsayaṁ avattharitvā āmāsayaṁ ukkhipitvā udarapaṭalaṁ piṭṭhito katvā",
  "atk-s0102a0:101_12": "piṭṭhikaṇḍakaṁ nissāya ukkuṭikaṁ dvīsu muṭṭhīsu hanukaṁ ṭhapetvā deve vassante rukkhasusire makkaṭā viya",
  "atk-s0102a0:101_13": "nisīdanti,",
  "atk-s0102a0:101_14": "na evaṁ bodhisatto,",
  "atk-s0102a0:101_15": "bodhisatto pana piṭṭhikaṇḍakaṁ piṭṭhito katvā dhammāsane dhammakathiko viya pallaṅkaṁ ābhujitvā puratthābhimukho nisīdati.",
  "atk-s0102a0:101_16": "Pubbekatakammaṁ panassā vatthuṁ sodheti,",
  "atk-s0102a0:101_17": "suddhe vatthumhi sukhumacchavilakkhaṇaṁ nibbattati.",
  "atk-s0102a0:101_18": "Atha naṁ kucchitaco paṭicchādetuṁ na sakkoti,",
  "atk-s0102a0:101_19": "olokentiyā bahiṭhito viya paññāyati.",
  "atk-s0102a0:101_20": "Tamatthaṁ upamāya vibhāvento bhagavā seyyathāpītiādimāha.",
  "atk-s0102a0:101_21": "Bodhisatto pana antokucchigato mātaraṁ na passati.",
  "atk-s0102a0:101_22": "Na hi antokucchiyaṁ cakkhuviññāṇaṁ uppajjati.",
  "atk-s0102a0:102_0": "24.Kālaṅkarotīti na vijātabhāvapaccayā,",
  "atk-s0102a0:102_1": "āyuparikkhayeneva.",
  "atk-s0102a0:102_2": "Bodhisattena vasitaṭṭhānañhi cetiyakuṭisadisaṁ hoti,",
  "atk-s0102a0:102_3": "aññesaṁ aparibhogārahaṁ,",
  "atk-s0102a0:102_4": "na ca sakkā bodhisattamātaraṁ apanetvā aññaṁ aggamahesiṭṭhāne ṭhapetunti tattakaṁyeva bodhisattamātu āyuppamāṇaṁ hoti,",
  "atk-s0102a0:102_5": "tasmā tadā kālaṅkaroti.",
  "atk-s0102a0:102_6": "Katarasmiṁ pana vaye kālaṁ karotīti?",
  "atk-s0102a0:102_7": "Majjhimavaye.",
  "atk-s0102a0:102_8": "Paṭhamavayasmiñhi sattānaṁ attabhāve chandarāgo balavā hoti,",
  "atk-s0102a0:102_9": "tena tadā sañjātagabbhā itthī gabbhaṁ anurakkhituṁ na sakkoti,",
  "atk-s0102a0:102_10": "gabbho bahvābādho hoti.",
  "atk-s0102a0:102_11": "Majjhimavayassa pana dve koṭṭhāse atikkamma tatiye koṭṭhāse vatthu visadaṁ hoti,",
  "atk-s0102a0:102_12": "visade vatthumhi nibbattadārakā arogā honti,",
  "atk-s0102a0:102_13": "tasmā bodhisattamātāpi paṭhamavaye sampattiṁ anubhavitvā majjhimavayassa tatiye koṭṭhāse vijāyitvā kālaṁ karotīti ayamettha dhammatā.",
  "atk-s0102a0:103_0": "25.Nava vā dasa vāti ettha vā saddassa vikappanavasena satta vā aṭṭha vā ekādasa vā dvādasa vāti evamādīnaṁ saṅgaho veditabbo.",
  "atk-s0102a0:103_1": "Tattha sattamāsajāto jīvati,",
  "atk-s0102a0:103_2": "sītuṇhakkhamo pana na hoti.",
  "atk-s0102a0:103_3": "Aṭṭhamāsajāto na jīvati,",
  "atk-s0102a0:103_4": "avasesā jīvanti.",
  "atk-s0102a0:104_0": "27.Devā paṭhamaṁ paṭiggaṇhantīti khīṇāsavā suddhāvāsabrahmāno paṭiggaṇhanti.",
  "atk-s0102a0:104_1": "Kathaṁ paṭiggaṇhanti?",
  "atk-s0102a0:104_2": "“Sūtivesaṁ gaṇhitvā”ti eke.",
  "atk-s0102a0:104_3": "Taṁ pana paṭikkhipitvā idaṁ vuttaṁ –",
  "atk-s0102a0:104_4": "‘tadā bodhisattamātā suvaṇṇakhacitaṁ vatthaṁ nivāsetvā macchakkhisadisaṁ dukūlapaṭaṁ yāva pādantā pārupitvā aṭṭhāsi.",
  "atk-s0102a0:104_5": "Athassā sallahukagabbhavuṭṭhānaṁ ahosi,",
  "atk-s0102a0:104_6": "dhamakaraṇato udakanikkhamanasadisaṁ.",
  "atk-s0102a0:104_7": "Atha te pakatibrahmaveseneva upasaṅkamitvā paṭhamaṁ suvaṇṇajālena paṭiggahesuṁ.",
  "atk-s0102a0:104_8": "Tesaṁ hatthato cattāro mahārājāno ajinappaveṇiyā paṭiggahesuṁ.",
  "atk-s0102a0:104_9": "Tato manussā dukūlacumbaṭakena paṭiggahesuṁ’.",
  "atk-s0102a0:104_10": "Tena vuttaṁ –",
  "atk-s0102a0:104_11": "“devā paṭhamaṁ paṭiggaṇhanti,",
  "atk-s0102a0:104_12": "pacchā manussā”ti.",
  "atk-s0102a0:105_0": "28.Cattāro naṁ devaputtāti cattāro mahārājāno.",
  "atk-s0102a0:105_1": "Paṭiggahetvāti ajinappaveṇiyā paṭiggahetvā.",
  "atk-s0102a0:105_2": "Mahesakkhoti mahātejo mahāyaso lakkhaṇasampanno.",
  "atk-s0102a0:106_0": "29.Visadova nikkhamatīti yathā aññe sattā yonimagge laggantā bhaggavibhaggā nikkhamanti,",
  "atk-s0102a0:106_1": "na evaṁ nikkhamati,",
  "atk-s0102a0:106_2": "alaggo hutvā nikkhamatīti attho udenāti udakena.",
  "atk-s0102a0:106_3": "Kenaci asucināti yathā aññe sattā kammajavātehi uddhaṁpādā adhosirā yonimagge pakkhittā sataporisaṁ narakapapātaṁ patantā viya,",
  "atk-s0102a0:106_4": "tāḷacchiddena nikkaḍḍhiyamānā hatthī viya mahādukkhaṁ anubhavantā nānāasucimakkhitāva nikkhamanti,",
  "atk-s0102a0:106_5": "na evaṁ bodhisatto.",
  "atk-s0102a0:106_6": "Bodhisattañhi kammajavātā uddhapādaṁ adhosiraṁ kātuṁ na sakkonti.",
  "atk-s0102a0:106_7": "So dhammāsanato otaranto dhammakathiko viya,",
  "atk-s0102a0:106_8": "nisseṇito otaranto puriso viya ca dve hatthe ca dve pāde ca pasāretvā ṭhitakova mātukucchisambhavena kenaci asucinā amakkhitova nikkhamati.",
  "atk-s0102a0:107_0": "Udakassa dhārāti udakavaṭṭiyo.",
  "atk-s0102a0:107_1": "Tāsu sītā suvaṇṇakaṭāhe patati uṇhā rajatakaṭāhe.",
  "atk-s0102a0:107_2": "Idañca pathavitale kenaci asucinā asammissaṁ tesaṁ pānīyaparibhojanīyaudakañceva aññehi asādhāraṇaṁ kīḷāudakañca dassetuṁ vuttaṁ,",
  "atk-s0102a0:107_3": "aññassa pana suvaṇṇarajataghaṭehi āhariyamānaudakassa ceva haṁsavattakādipokkharaṇīgatassa ca udakassa paricchedo natthi.",
  "atk-s0102a0:108_0": "31.Sampatijātoti muhuttajāto.",
  "atk-s0102a0:108_1": "Pāḷiyaṁ pana mātukucchito nikkhantamatto viya dassito,",
  "atk-s0102a0:108_2": "na evaṁ daṭṭhabbaṁ.",
  "atk-s0102a0:108_3": "Nikkhantamattañhi naṁ paṭhamaṁ brahmāno suvaṇṇajālena paṭiggaṇhiṁsu,",
  "atk-s0102a0:108_4": "tesaṁ hatthato cattāro mahārājāno ajinappaveṇiyā,",
  "atk-s0102a0:108_5": "tesaṁ hatthato manussā dukūlacumbaṭakena.",
  "atk-s0102a0:108_6": "Manussānaṁ hatthato muccitvā pathaviyaṁ patiṭṭhito.",
  "atk-s0102a0:108_7": "Setamhi chatte anudhāriyamāneti dibbasetacchatte anudhāriyamānamhi.",
  "atk-s0102a0:108_8": "Ettha ca chattassa parivārāni khaggādīni pañca rājakakudhabhaṇḍānipi āgatāneva.",
  "atk-s0102a0:108_9": "Pāḷiyaṁ pana rājagamane rājā viya chattameva vuttaṁ.",
  "atk-s0102a0:108_10": "Tesu chattameva paññāyati,",
  "atk-s0102a0:108_11": "na chattaggāhako.",
  "atk-s0102a0:108_12": "Tathā khaggatālavaṇṭamorahatthakavāḷabījanīuṇhīsamattāyeva paññāyanti,",
  "atk-s0102a0:108_13": "na tesaṁ gāhakā.",
  "atk-s0102a0:108_14": "Sabbāni kira tāni adissamānarūpā devatā gaṇhiṁsu.",
  "atk-s0102a0:108_15": "Vuttañcetaṁ –",
  "atk-s0102a0:109_0": "“Anekasākhañca sahassamaṇḍalaṁ,",
  "atk-s0102a0:110_0": "Chattaṁ marū dhārayumantalikkhe;",
  "atk-s0102a0:111_0": "Suvaṇṇadaṇḍā vipatanti cāmarā,",
  "atk-s0102a0:112_0": "Na dissare cāmarachattagāhakā”ti. ;",
  "atk-s0102a0:113_0": "Sabbā ca disāti idaṁ sattapadavītihārūpari ṭhitassa viya sabbadisānuvilokanaṁ vuttaṁ,",
  "atk-s0102a0:113_1": "na kho panevaṁ daṭṭhabbaṁ.",
  "atk-s0102a0:113_2": "Mahāsatto hi manussānaṁ hatthato muccitvā paṭhaviyaṁ patiṭṭhito puratthimaṁ disaṁ olokesi.",
  "atk-s0102a0:113_3": "Anekāni cakkavāḷasahassāni ekaṅgaṇāni ahesuṁ.",
  "atk-s0102a0:113_4": "Tattha devamanussā gandhamālādīhi pūjayamānā –",
  "atk-s0102a0:113_5": "“mahāpurisa,",
  "atk-s0102a0:113_6": "idha tumhehi sadisopi natthi,",
  "atk-s0102a0:113_7": "kuto uttaritaro”ti āhaṁsu.",
  "atk-s0102a0:113_8": "Evaṁ catasso disā,",
  "atk-s0102a0:113_9": "catasso anudisā, heṭṭhā,",
  "atk-s0102a0:113_10": "uparīti dasa disā anuviloketvā attanā sadisaṁ adisvā –",
  "atk-s0102a0:113_11": "“ayaṁ uttarā disā”ti uttarābhimukho sattapadavītihārena agamāsīti evamettha attho veditabbo.",
  "atk-s0102a0:113_12": "Āsabhinti uttamaṁ.",
  "atk-s0102a0:113_13": "Aggoti guṇehi sabbapaṭhamo.",
  "atk-s0102a0:113_14": "Itarāni dve padāni etasseva vevacanāni.",
  "atk-s0102a0:113_15": "Ayamantimā jāti,",
  "atk-s0102a0:113_16": "natthi dāni punabbhavoti padadvayena imasmiṁ attabhāve pattabbaṁ arahattaṁ byākāsi.",
  "atk-s0102a0:114_0": "Ettha ca samehi pādehi pathaviyā patiṭṭhānaṁ caturiddhipādapaṭilābhassa pubbanimittaṁ,",
  "atk-s0102a0:114_1": "uttarābhimukhabhāvo mahājanaṁ ajjhottharitvā abhibhavitvā gamanassa pubbanimittaṁ,",
  "atk-s0102a0:114_2": "sattapadagamanaṁ sattabojjhaṅgaratanapaṭilābhassa pubbanimittaṁ,",
  "atk-s0102a0:114_3": "dibbasetacchattadhāraṇaṁ vimuttivarachattapaṭilābhassa pubbanimittaṁ,",
  "atk-s0102a0:114_4": "pañcarājakakudhabhaṇḍānaṁ paṭilābho pañcahi vimuttīhi vimuccanassa pubbanimittaṁ,",
  "atk-s0102a0:114_5": "sabbadisānuvilokanaṁ anāvaraṇañāṇapaṭilābhassa pubbanimittaṁ,",
  "atk-s0102a0:114_6": "āsabhivācābhāsanaṁ appaṭivattiyadhammacakkappavattanassa pubbanimittaṁ,",
  "atk-s0102a0:114_7": "“ayamantimā jātī”ti sīhanādo anupādisesāya nibbānadhātuyā parinibbānassa pubbanimittanti veditabbaṁ.",
  "atk-s0102a0:114_8": "Ime vārā pāḷiyaṁ āgatā,",
  "atk-s0102a0:114_9": "sambahulavāro pana nāgato,",
  "atk-s0102a0:114_10": "āharitvā dīpetabbo.",
  "atk-s0102a0:115_0": "Mahāpurisassa hi jātadivase dasasahassilokadhātu kampi.",
  "atk-s0102a0:115_1": "Dasasahassilokadhātumhi devatā ekacakkavāḷe sannipatiṁsu.",
  "atk-s0102a0:115_2": "Paṭhamaṁ devā paṭiggaṇhiṁsu,",
  "atk-s0102a0:115_3": "pacchā manussā.",
  "atk-s0102a0:115_4": "Tantibaddhā vīṇā cammabaddhā bheriyo ca kenaci avāditā sayameva vajjiṁsu.",
  "atk-s0102a0:115_5": "Manussānaṁ andubandhanādīni khaṇḍākhaṇḍaṁ chijjiṁsu.",
  "atk-s0102a0:115_6": "Sabbarogā vūpasamiṁsu,",
  "atk-s0102a0:115_7": "ambilena dhotatambamalaṁ viya vigacchiṁsu.",
  "atk-s0102a0:115_8": "Jaccandhā rūpāni passiṁsu.",
  "atk-s0102a0:115_9": "Jaccabadhirā saddaṁ suṇiṁsu.",
  "atk-s0102a0:115_10": "Pīṭhasappī javasampannā ahesuṁ.",
  "atk-s0102a0:115_11": "Jātijaḷānampi eḷamūgānaṁ sati patiṭṭhāsi.",
  "atk-s0102a0:115_12": "Videsapakkhandā nāvā supaṭṭanaṁ pāpuṇiṁsu.",
  "atk-s0102a0:115_13": "Ākāsaṭṭhakabhūmaṭṭhakaratanāni sakatejobhāsitāni ahesuṁ.",
  "atk-s0102a0:115_14": "Verino mettacittaṁ paṭilabhiṁsu.",
  "atk-s0102a0:115_15": "Avīcimhi aggi nibbāyi.",
  "atk-s0102a0:115_16": "Lokantaresu āloko udapādi.",
  "atk-s0102a0:115_17": "Nadīsu jalaṁ nappavattati.",
  "atk-s0102a0:115_18": "Mahāsamudde madhurasaṁ udakaṁ ahosi.",
  "atk-s0102a0:115_19": "Vāto na vāyi.",
  "atk-s0102a0:115_20": "Ākāsapabbatarukkhagatā sakuṇā bhassitvā pathavigatā ahesuṁ.",
  "atk-s0102a0:115_21": "Cando ativiroci.",
  "atk-s0102a0:115_22": "Sūriyo na uṇho,",
  "atk-s0102a0:115_23": "na sītalo,",
  "atk-s0102a0:115_24": "nimmalo utusampanno ahosi.",
  "atk-s0102a0:115_25": "Devatā attano attano vimānadvāre ṭhatvā apphoṭanaseḷanacelukkhepādīhi mahākīḷakaṁ kīḷiṁsu.",
  "atk-s0102a0:115_26": "Cātuddīpikamahāmegho vassi.",
  "atk-s0102a0:115_27": "Mahājanaṁ neva khudā na pipāsā pīḷesi.",
  "atk-s0102a0:115_28": "Dvārakavāṭāni sayameva vivariṁsu.",
  "atk-s0102a0:115_29": "Pupphūpagaphalūpagā rukkhā pupphaphalāni gaṇhiṁsu.",
  "atk-s0102a0:115_30": "Dasasahassilokadhātu ekaddhajamālā ahosi.",
  "atk-s0102a0:116_0": "Tatrāpi dasasahassilokadhātukampo sabbaññutaññāṇapaṭilābhassa pubbanimittaṁ.",
  "atk-s0102a0:116_1": "Devatānaṁ ekacakkavāḷe sannipāto dhammacakkappavattanakāle ekappahāreneva sannipatitvā dhammaṁ paṭiggaṇhanassa pubbanimittaṁ.",
  "atk-s0102a0:116_2": "Paṭhamaṁ devatānaṁ paṭiggahaṇaṁ catunnaṁ rūpāvacarajjhānānaṁ paṭilābhassa pubbanimittaṁ.",
  "atk-s0102a0:116_3": "Pacchā manussānaṁ paṭiggahaṇaṁ catunnaṁ arūpāvacarajjhānānaṁ paṭilābhassa pubbanimittaṁ.",
  "atk-s0102a0:116_4": "Tantibaddhavīṇānaṁ sayaṁ vajjanaṁ anupubbavihārapaṭilābhassa pubbanimittaṁ.",
  "atk-s0102a0:116_5": "Cammabaddhabherīnaṁ vajjanaṁ mahatiyā dhammabheriyā anussāvanassa pubbanimittaṁ.",
  "atk-s0102a0:116_6": "Andubandhanādīnaṁ chedo asmimānasamucchedassa pubbanimittaṁ.",
  "atk-s0102a0:116_7": "Mahājanassa rogavigamo catusaccapaṭilābhassa pubbanimittaṁ.",
  "atk-s0102a0:116_8": "Jaccandhānaṁ rūpadassanaṁ dibbacakkhupaṭilābhassa pubbanimittaṁ.",
  "atk-s0102a0:116_9": "Badhirānaṁ saddassavanaṁ dibbasotadhātupaṭilābhassa pubbanimittaṁ.",
  "atk-s0102a0:116_10": "Pīṭhasappīnaṁ javasampadā caturiddhipādapaṭilābhassa pubbanimittaṁ.",
  "atk-s0102a0:116_11": "Jaḷānaṁ satipatiṭṭhānaṁ catusatipaṭṭhānapaṭilābhassa pubbanimittaṁ.",
  "atk-s0102a0:116_12": "Videsapakkhandanāvānaṁ supaṭṭanasampāpuṇanaṁ catupaṭisambhidādhigamassa pubbanimittaṁ.",
  "atk-s0102a0:116_13": "Ratanānaṁ sakatejobhāsitattaṁ yaṁ lokassa dhammobhāsaṁ dassessati,",
  "atk-s0102a0:116_14": "tassa pubbanimittaṁ.",
  "atk-s0102a0:117_0": "Verīnaṁ mettacittapaṭilābho catubrahmavihārapaṭilābhassa pubbanimittaṁ.",
  "atk-s0102a0:117_1": "Avīcimhi agginibbāyanaṁ ekādasaagginibbāyanassa pubbanimittaṁ.",
  "atk-s0102a0:117_2": "Lokantarikāloko avijjandhakāraṁ vidhamitvā ñāṇālokadassanassa pubbanimittaṁ.",
  "atk-s0102a0:117_3": "Mahāsamuddassa madhuratā nibbānarasena ekarasabhāvassa pubbanimittaṁ.",
  "atk-s0102a0:117_4": "Vātassa avāyanaṁ dvāsaṭṭhidiṭṭhigatabhindanassa pubbanimittaṁ.",
  "atk-s0102a0:117_5": "Sakuṇānaṁ pathavigamanaṁ mahājanassa ovādaṁ sutvā pāṇehi saraṇagamanassa pubbanimittaṁ.",
  "atk-s0102a0:117_6": "Candassa ativirocanaṁ bahujanakantatāya pubbanimittaṁ.",
  "atk-s0102a0:117_7": "Sūriyassa uṇhasītavivajjanautusukhatā kāyikacetasikasukhappattiyā pubbanimittaṁ.",
  "atk-s0102a0:117_8": "Devatānaṁ vimānadvāresu ṭhatvā apphoṭanādīhi kīḷanaṁ buddhabhāvaṁ patvā udānaṁ udānassa pubbanimittaṁ.",
  "atk-s0102a0:117_9": "Cātuddīpikamahāmeghavassanaṁ mahato dhammameghavassanassa pubbanimittaṁ.",
  "atk-s0102a0:117_10": "Khudāpīḷanassa abhāvo kāyagatāsatiamatapaṭilābhassa pubbanimittaṁ.",
  "atk-s0102a0:117_11": "Pipāsāpīḷanassa abhāvo vimuttisukhena sukhitabhāvassa pubbanimittaṁ.",
  "atk-s0102a0:117_12": "Dvārakavāṭānaṁ sayameva vivaraṇaṁ aṭṭhaṅgikamaggadvāravivaraṇassa pubbanimittaṁ.",
  "atk-s0102a0:117_13": "Rukkhānaṁ pupphaphalaggahaṇaṁ vimuttipupphehi pupphitassa ca sāmaññaphalabhārabharitabhāvassa ca pubbanimittaṁ.",
  "atk-s0102a0:117_14": "Dasasahassilokadhātuyā ekaddhajamālitā ariyaddhajamālamālitāya pubbanimittanti veditabbaṁ.",
  "atk-s0102a0:117_15": "Ayaṁ sambahulavāro nāma.",
  "atk-s0102a0:118_0": "Ettha pañhaṁ pucchanti –",
  "atk-s0102a0:118_1": "“yadā mahāpuriso pathaviyaṁ patiṭṭhahitvā uttarābhimukho padasā gantvā āsabhiṁ vācaṁ abhāsi,",
  "atk-s0102a0:118_2": "tadā kiṁ pathaviyā gato,",
  "atk-s0102a0:118_3": "udāhu ākāsena;",
  "atk-s0102a0:118_4": "dissamāno gato,",
  "atk-s0102a0:118_5": "udāhu adissamāno;",
  "atk-s0102a0:118_6": "acelako gato,",
  "atk-s0102a0:118_7": "udāhu alaṅkatapaṭiyatto;",
  "atk-s0102a0:118_8": "daharo hutvā gato,",
  "atk-s0102a0:118_9": "udāhu mahallako;",
  "atk-s0102a0:118_10": "pacchāpi kiṁ tādisova ahosi,",
  "atk-s0102a0:118_11": "udāhu puna bāladārako”ti?",
  "atk-s0102a0:118_12": "Ayaṁ pana pañho heṭṭhālohapāsāde samuṭṭhito tipiṭakacūḷābhayattherena vissajjitova.",
  "atk-s0102a0:118_13": "Thero kira ettha niyatipubbekatakammaissaranimmānavādavasena taṁ taṁ bahuṁ vatvā avasāne evaṁ byākari –",
  "atk-s0102a0:118_14": "“mahāpuriso pathaviyā gato,",
  "atk-s0102a0:118_15": "mahājanassa pana ākāsena gacchanto viya ahosi.",
  "atk-s0102a0:118_16": "Dissamāno gato,",
  "atk-s0102a0:118_17": "mahājanassa pana adissamāno viya ahosi.",
  "atk-s0102a0:118_18": "Acelako gato,",
  "atk-s0102a0:118_19": "mahājanassa pana alaṅkatapaṭiyatto viya upaṭṭhāsi.",
  "atk-s0102a0:118_20": "Daharova gato,",
  "atk-s0102a0:118_21": "mahājanassa pana soḷasavassuddesiko viya ahosi.",
  "atk-s0102a0:118_22": "Pacchā pana bāladārakova ahosi,",
  "atk-s0102a0:118_23": "na tādiso”ti.",
  "atk-s0102a0:118_24": "Parisā cassa –",
  "atk-s0102a0:118_25": "“buddhena viya hutvā bho therena pañho kathito”ti attamanā ahosi.",
  "atk-s0102a0:118_26": "Lokantarikavāro vuttanayo eva.",
  "atk-s0102a0:119_0": "Imā ca pana ādito paṭṭhāya kathitā sabbadhammatā sabbabodhisattānaṁ hontīti veditabbā.",
  "atk-s0102a0:120_0": "Dvattiṁsamahāpurisalakkhaṇavaṇṇanā",
  "atk-s0102a0:121_0": "33.Addasa khoti dukūlacumbaṭake nipajjāpetvā ānītaṁ addasa.",
  "atk-s0102a0:121_1": "Mahāpurisassāti jātigottakulapadesādivasena mahantassa purisassa.",
  "atk-s0102a0:121_2": "Dve gatiyoti dve niṭṭhā,",
  "atk-s0102a0:121_3": "dve nipphattiyo.",
  "atk-s0102a0:121_4": "Ayañhi gatisaddo –",
  "atk-s0102a0:121_5": "“pañca kho imā,",
  "atk-s0102a0:121_6": "sāriputta,",
  "atk-s0102a0:121_7": "gatiyo”ti ettha nirayādibhedāya sattehi gantabbagatiyā vattati.",
  "atk-s0102a0:121_8": "“Imesaṁ kho ahaṁ bhikkhūnaṁ sīlavantānaṁ kalyāṇadhammānaṁ neva jānāmi āgatiṁ vā gatiṁ vā”ti ettha ajjhāsaye.",
  "atk-s0102a0:121_9": "“Nibbānaṁ arahato gatī”ti ettha paṭissaraṇe.",
  "atk-s0102a0:121_10": "“Api ca tyāhaṁ brahme gatiñca pajānāmi,",
  "atk-s0102a0:121_11": "jutiñca pajānāmi evaṁmahiddhiko bako brahmā”ti ettha nipphattiyaṁ vattati.",
  "atk-s0102a0:121_12": "Svāyamidhāpi nipphattiyaṁ vattatīti veditabbo.",
  "atk-s0102a0:121_13": "Anaññāti aññā gati nipphatti nāma natthi.",
  "atk-s0102a0:122_0": "Dhammikoti dasakusaladhammasamannāgato agatigamanavirahito.",
  "atk-s0102a0:122_1": "Dhammarājāti idaṁ purimapadasseva vevacanaṁ.",
  "atk-s0102a0:122_2": "Dhammena vā laddharajjattā dhammarājā.",
  "atk-s0102a0:122_3": "Cāturantoti puratthimasamuddādīnaṁ catunnaṁ samuddānaṁ vasena caturantāya pathaviyā issaro.",
  "atk-s0102a0:122_4": "Vijitāvīti vijitasaṅgāmo.",
  "atk-s0102a0:122_5": "Janapado asmiṁ thāvariyaṁ thirabhāvaṁ pattoti janapadatthāvariyappatto.",
  "atk-s0102a0:122_6": "Caṇḍassa hi rañño balidaṇḍādīhi lokaṁ pīḷayato manussā majjhimajanapadaṁ chaḍḍetvā pabbatasamuddatīrādīni nissāya paccante vāsaṁ kappenti.",
  "atk-s0102a0:122_7": "Atimudukassa rañño corehi sāhasikadhanavilopapīḷitā manussā paccantaṁ pahāya janapadamajjhe vāsaṁ kappenti,",
  "atk-s0102a0:122_8": "iti evarūpe rājini janapado thirabhāvaṁ na pāpuṇāti.",
  "atk-s0102a0:122_9": "Imasmiṁ pana kumāre rajjaṁ kārayamāne etassa janapado pāsāṇapiṭṭhiyaṁ ṭhapetvā ayopaṭṭena parikkhitto viya thiro bhavissatīti dassento –",
  "atk-s0102a0:122_10": "“janapadatthāvariyappatto”ti āhaṁsu.",
  "atk-s0102a0:123_0": "Sattaratanasamannāgatoti ettha ratijananaṭṭhena ratanaṁ. Apica –",
  "atk-s0102a0:124_0": "“Cittīkataṁ mahagghañca, atulaṁ dullabhadassanaṁ;",
  "atk-s0102a0:125_0": "Anomasattaparibhogaṁ, ratanaṁ tena vuccati”.",
  "atk-s0102a0:126_0": "Cakkaratanassa ca nibbattakālato paṭṭhāya aññaṁ devaṭṭhānaṁ nāma na hoti,",
  "atk-s0102a0:126_1": "sabbe gandhapupphādīhi tasseva pūjañca abhivādanādīni ca karontīti cittīkataṭṭhena ratanaṁ.",
  "atk-s0102a0:126_2": "Cakkaratanassa ca ettakaṁ nāma dhanaṁ agghatīti aggho natthi,",
  "atk-s0102a0:126_3": "iti mahagghaṭṭhenāpi ratanaṁ.",
  "atk-s0102a0:126_4": "Cakkaratanañca aññehi loke vijjamānaratanehi asadisanti atulaṭṭhenāpi ratanaṁ.",
  "atk-s0102a0:126_5": "Yasmā ca pana yasmiṁ kappe buddhā uppajjanti,",
  "atk-s0102a0:126_6": "tasmiṁyeva cakkavattino uppajjanti,",
  "atk-s0102a0:126_7": "buddhā ca kadāci karahaci uppajjanti,",
  "atk-s0102a0:126_8": "tasmā dullabhadassanaṭṭhenāpi ratanaṁ.",
  "atk-s0102a0:126_9": "Tadetaṁ jātirūpakulaissariyādīhi anomassa uḷārasattasseva uppajjati,",
  "atk-s0102a0:126_10": "na aññassāti anomasattaparibhogaṭṭhenāpi ratanaṁ.",
  "atk-s0102a0:126_11": "Yathā cakkaratanaṁ,",
  "atk-s0102a0:126_12": "evaṁ sesānipīti.",
  "atk-s0102a0:126_13": "Imehi sattahi ratanehi parivārabhāvena ceva sabbabhogūpakaraṇabhāvena ca samannāgatoti sattaratanasamannāgato.",
  "atk-s0102a0:127_0": "Idāni tesaṁ sarūpato dassanatthaṁ tassimānītiādi vuttaṁ.",
  "atk-s0102a0:127_1": "Tattha cakkaratanantiādīsu ayaṁ saṅkhepādhippāyo –",
  "atk-s0102a0:127_2": "dvesahassadīpaparivārānaṁ catunnaṁ mahādīpānaṁ sirivibhavaṁ gahetvā dātuṁ samatthaṁ cakkaratanaṁ pātubhavati.",
  "atk-s0102a0:127_3": "Tathā purebhattameva sāgarapariyantaṁ pathaviṁ anusaṁyāyanasamatthaṁ vehāsaṅgamaṁ hatthiratanaṁ,",
  "atk-s0102a0:127_4": "tādisameva assaratanaṁ,",
  "atk-s0102a0:127_5": "caturaṅgasamannāgate andhakāre yojanappamāṇaṁ andhakāraṁ vidhamitvā ālokadassanasamatthaṁ maṇiratanaṁ,",
  "atk-s0102a0:127_6": "chabbidhadosavivajjitaṁ manāpacāri itthiratanaṁ,",
  "atk-s0102a0:127_7": "yojanappamāṇe antopathavigataṁ nidhiṁ dassanasamatthaṁ gahapatiratanaṁ,",
  "atk-s0102a0:127_8": "aggamahesiyā kucchimhi nibbattitvā sakalarajjamanusāsanasamatthaṁ jeṭṭhaputtasaṅkhātaṁ pariṇāyakaratanaṁ pātubhavati.",
  "atk-s0102a0:128_0": "Parosahassanti atirekasahassaṁ.",
  "atk-s0102a0:128_1": "Sūrāti abhīrukā.",
  "atk-s0102a0:128_2": "Vīraṅgarūpāti vīrānaṁ aṅgaṁ vīraṅgaṁ,",
  "atk-s0102a0:128_3": "vīriyassetaṁ nāmaṁ,",
  "atk-s0102a0:128_4": "vīraṅgaṁ rūpametesanti vīraṅgarūpā,",
  "atk-s0102a0:128_5": "vīriyajātikā vīriyasabhāvā vīriyamayā akilāsuno ahesuṁ.",
  "atk-s0102a0:128_6": "Divasampi yujjhantā na kilamantīti vuttaṁ hoti.",
  "atk-s0102a0:128_7": "Sāgarapariyantanti cakkavāḷapabbataṁ sīmaṁ katvā ṭhitasamuddapariyantaṁ.",
  "atk-s0102a0:128_8": "Adaṇḍenāti ye katāparādhe satte satampi sahassampi gaṇhanti,",
  "atk-s0102a0:128_9": "te dhanadaṇḍena rajjaṁ kārenti.",
  "atk-s0102a0:128_10": "Ye chejjabhejjaṁ anusāsanti,",
  "atk-s0102a0:128_11": "te satthadaṇḍena.",
  "atk-s0102a0:128_12": "Ayaṁ pana duvidhampi daṇḍaṁ pahāya adaṇḍena ajjhāvasati.",
  "atk-s0102a0:128_13": "Asatthenāti ye ekatodhārādinā satthena paraṁ vihesanti,",
  "atk-s0102a0:128_14": "te satthena rajjaṁ kārenti nāma.",
  "atk-s0102a0:128_15": "Ayaṁ pana satthena khuddamakkhikāyapi pivanamattaṁ lohitaṁ kassaci anuppādetvā dhammeneva –",
  "atk-s0102a0:128_16": "“ehi kho mahārājā”ti evaṁ paṭirājūhi sampaṭicchitāgamano vuttappakāraṁ pathaviṁ abhivijinitvā ajjhāvasati,",
  "atk-s0102a0:128_17": "abhibhavitvā sāmī hutvā vasatīti attho.",
  "atk-s0102a0:129_0": "Evaṁ ekaṁ nipphattiṁ kathetvā dutiyaṁ kathetuṁ sace kho panātiādi vuttaṁ.",
  "atk-s0102a0:129_1": "Tattha rāgadosamohamānadiṭṭhikilesataṇhāsaṅkhātaṁ chadanaṁ āvaraṇaṁ vivaṭaṁ viddhaṁsitaṁ vivaṭakaṁ etenāti vivaṭacchado.",
  "atk-s0102a0:129_2": "“Vivaṭṭacchadā”tipi pāṭho,",
  "atk-s0102a0:129_3": "ayameva attho.",
  "atk-s0102a0:130_0": "35.",
  "atk-s0102a0:130_1": "Evaṁ dutiyaṁ nipphattiṁ kathetvā tāsaṁ nimittabhūtāni lakkhaṇāni dassetuṁ ayañhi, deva,",
  "atk-s0102a0:130_2": "kumārotiādi vuttaṁ.",
  "atk-s0102a0:130_3": "Tattha suppatiṭṭhitapādoti yathā aññesaṁ bhūmiyaṁ pādaṁ ṭhapentānaṁ aggapādatalaṁ vā paṇhi vā passaṁ vā paṭhamaṁ phusati,",
  "atk-s0102a0:130_4": "vemajjhe vā pana chiddaṁ hoti,",
  "atk-s0102a0:130_5": "ukkhipantānaṁ aggatalādīsu ekakoṭṭhāsova paṭhamaṁ uṭṭhahati,",
  "atk-s0102a0:130_6": "na evamassa.",
  "atk-s0102a0:130_7": "Assa pana suvaṇṇapādukatalamiva ekappahāreneva sakalaṁ pādatalaṁ bhūmiṁ phusati,",
  "atk-s0102a0:130_8": "ekappahāreneva bhūmito uṭṭhahati.",
  "atk-s0102a0:130_9": "Tasmā ayaṁ suppatiṭṭhitapādo.",
  "atk-s0102a0:131_0": "Cakkānīti dvīsu pādatalesu dve cakkāni,",
  "atk-s0102a0:131_1": "tesaṁ arā ca nemi ca nābhi ca pāḷiyaṁ vuttāva.",
  "atk-s0102a0:131_2": "Sabbākāraparipūrānīti iminā pana ayaṁ viseso veditabbo,",
  "atk-s0102a0:131_3": "tesaṁ kira cakkānaṁ pādatalassa majjhe nābhi dissati,",
  "atk-s0102a0:131_4": "nābhiparicchinnā vaṭṭalekhā dissati,",
  "atk-s0102a0:131_5": "nābhimukhaparikkhepapaṭṭo dissati,",
  "atk-s0102a0:131_6": "panāḷimukhaṁ dissati,",
  "atk-s0102a0:131_7": "arā dissanti,",
  "atk-s0102a0:131_8": "aresu vaṭṭilekhā dissanti,",
  "atk-s0102a0:131_9": "nemimaṇikā dissanti.",
  "atk-s0102a0:131_10": "Idaṁ tāva pāḷiyaṁ āgatameva.",
  "atk-s0102a0:131_11": "Sambahulavāro pana anāgato,",
  "atk-s0102a0:131_12": "so evaṁ daṭṭhabbo – satti,",
  "atk-s0102a0:131_13": "sirivaccho, nandi,",
  "atk-s0102a0:131_14": "sovattiko,",
  "atk-s0102a0:131_15": "vaṭaṁsako,",
  "atk-s0102a0:131_16": "vaḍḍhamānakaṁ,",
  "atk-s0102a0:131_17": "macchayugaḷaṁ,",
  "atk-s0102a0:131_18": "bhaddapīṭhaṁ, aṅkusako, pāsādo, toraṇaṁ,",
  "atk-s0102a0:131_19": "setacchattaṁ, khaggo,",
  "atk-s0102a0:131_20": "tālavaṇṭaṁ,",
  "atk-s0102a0:131_21": "morahatthako,",
  "atk-s0102a0:131_22": "vāḷabījanī, uṇhīsaṁ, maṇi, patto,",
  "atk-s0102a0:131_23": "sumanadāmaṁ,",
  "atk-s0102a0:131_24": "nīluppalaṁ,",
  "atk-s0102a0:131_25": "rattuppalaṁ,",
  "atk-s0102a0:131_26": "setuppalaṁ, padumaṁ,",
  "atk-s0102a0:131_27": "puṇḍarīkaṁ,",
  "atk-s0102a0:131_28": "puṇṇaghaṭo,",
  "atk-s0102a0:131_29": "puṇṇapāti, samuddo,",
  "atk-s0102a0:131_30": "cakkavāḷo, himavā, sineru,",
  "atk-s0102a0:131_31": "candimasūriyā,",
  "atk-s0102a0:131_32": "nakkhattāni,",
  "atk-s0102a0:131_33": "cattāro mahādīpā,",
  "atk-s0102a0:131_34": "dviparittadīpasahassāni,",
  "atk-s0102a0:131_35": "antamaso cakkavattirañño parisaṁ upādāya sabbo cakkalakkhaṇasseva parivāro.",
  "atk-s0102a0:132_0": "Āyatapaṇhīti dīghapaṇhi,",
  "atk-s0102a0:132_1": "paripuṇṇapaṇhīti attho.",
  "atk-s0102a0:132_2": "Yathā hi aññesaṁ aggapādo dīgho hoti,",
  "atk-s0102a0:132_3": "paṇhimatthake jaṅghā patiṭṭhāti,",
  "atk-s0102a0:132_4": "paṇhiṁ tacchetvā ṭhapitā viya hoti,",
  "atk-s0102a0:132_5": "na evaṁ mahāpurisassa.",
  "atk-s0102a0:132_6": "Mahāpurisassa pana catūsu koṭṭhāsesu dve koṭṭhāsā aggapādo hoti,",
  "atk-s0102a0:132_7": "tatiye koṭṭhāse jaṅghā patiṭṭhāti,",
  "atk-s0102a0:132_8": "catutthakoṭṭhāse āraggena vaṭṭetvā ṭhapitā viya rattakambalageṇḍukasadisā paṇhi hoti.",
  "atk-s0102a0:133_0": "Dīghaṅgulīti yathā aññesaṁ kāci aṅguliyo dīghā honti,",
  "atk-s0102a0:133_1": "kāci rassā,",
  "atk-s0102a0:133_2": "na evaṁ mahāpurisassa.",
  "atk-s0102a0:133_3": "Mahāpurisassa pana makkaṭasseva dīghā hatthapādaṅguliyo mūle thūlā,",
  "atk-s0102a0:133_4": "anupubbena gantvā agge tanukā,",
  "atk-s0102a0:133_5": "niyyāsatelena madditvā vaṭṭitaharitālavaṭṭisadisā honti.",
  "atk-s0102a0:133_6": "Tena vuttaṁ –",
  "atk-s0102a0:133_7": "“dīghaṅgulī”ti.",
  "atk-s0102a0:134_0": "Mudutalunahatthapādoti sappimaṇḍe osāretvā ṭhapitaṁ satavāravihatakappāsapaṭalaṁ viya mudu.",
  "atk-s0102a0:134_1": "Yathā ca idāni jātamattassa,",
  "atk-s0102a0:134_2": "evaṁ vuḍḍhakālepi mudutalunāyeva bhavissanti,",
  "atk-s0102a0:134_3": "mudutalunā hatthapādā etassāti mudutalunahatthapādo.",
  "atk-s0102a0:135_0": "Jālahatthapādoti na cammena paṭibaddhaaṅgulantaro.",
  "atk-s0102a0:135_1": "Ediso hi phaṇahatthako purisadosena upahato pabbajjaṁ na paṭilabhati.",
  "atk-s0102a0:135_2": "Mahāpurisassa pana catasso hatthaṅguliyo pañcapi pādaṅguliyo ekappamāṇā honti,",
  "atk-s0102a0:135_3": "tāsaṁ ekappamāṇatāya yavalakkhaṇaṁ aññamaññaṁ paṭivijjhitvā tiṭṭhati.",
  "atk-s0102a0:135_4": "Athassa hatthapādā kusalena vaḍḍhakinā yojitajālavātapānasadisā honti.",
  "atk-s0102a0:135_5": "Tena vuttaṁ –",
  "atk-s0102a0:135_6": "“jālahatthapādo”ti.",
  "atk-s0102a0:136_0": "Uddhaṁ patiṭṭhitagopphakattā ussaṅkhā pādā assāti ussaṅkhapādo.",
  "atk-s0102a0:136_1": "Aññesañhi piṭṭhipāde gopphakā honti,",
  "atk-s0102a0:136_2": "tena tesaṁ pādā āṇibaddhā viya baddhā honti,",
  "atk-s0102a0:136_3": "na yathāsukhaṁ parivaṭṭanti,",
  "atk-s0102a0:136_4": "gacchantānaṁ pādatalānipi na dissanti.",
  "atk-s0102a0:136_5": "Mahāpurisassa pana āruhitvā upari gopphakā patiṭṭhahanti,",
  "atk-s0102a0:136_6": "tenassa nābhito paṭṭhāya uparimakāyo nāvāya ṭhapitasuvaṇṇapaṭimā viya niccalo hoti,",
  "atk-s0102a0:136_7": "adhokāyova iñjati,",
  "atk-s0102a0:136_8": "sukhena pādā parivaṭṭanti,",
  "atk-s0102a0:136_9": "puratopi pacchatopi ubhayapassesupi ṭhatvā passantānaṁ pādatalāni paññāyanti,",
  "atk-s0102a0:136_10": "na hatthīnaṁ viya pacchatoyeva.",
  "atk-s0102a0:137_0": "Eṇijaṅghoti eṇimigasadisajaṅgho maṁsussadena paripuṇṇajaṅgho,",
  "atk-s0102a0:137_1": "na ekato baddhapiṇḍikamaṁso,",
  "atk-s0102a0:137_2": "samantato samasaṇṭhitena maṁsena parikkhittāhi suvaṭṭitāhi sāligabbhayavagabbhasadisāhi jaṅghāhi samannāgatoti attho.",
  "atk-s0102a0:138_0": "Anonamantoti anamanto,",
  "atk-s0102a0:138_1": "etenassa akhujjaavāmanabhāvo dīpito.",
  "atk-s0102a0:138_2": "Avasesajanā hi khujjā vā honti vāmanā vā.",
  "atk-s0102a0:138_3": "Khujjānaṁ uparimakāyo aparipuṇṇo hoti,",
  "atk-s0102a0:138_4": "vāmanānaṁ heṭṭhimakāyo.",
  "atk-s0102a0:138_5": "Te aparipuṇṇakāyattā na sakkonti anonamantā jaṇṇukāni parimajjituṁ.",
  "atk-s0102a0:138_6": "Mahāpuriso pana paripuṇṇaubhayakāyattā sakkoti.",
  "atk-s0102a0:139_0": "Kosohitavatthaguyhoti usabhavāraṇādīnaṁ viya suvaṇṇapadumakaṇṇikasadisehi kosehi ohitaṁ paṭicchannaṁ vatthaguyhaṁ assāti kosohitavatthaguyho.",
  "atk-s0102a0:139_1": "Vatthaguyhanti vatthena guhitabbaṁ aṅgajātaṁ vuccati.",
  "atk-s0102a0:140_0": "Suvaṇṇavaṇṇoti jātihiṅgulakena majjitvā dīpidāṭhāya ghaṁsitvā gerukaparikammaṁ katvā ṭhapitaghanasuvaṇṇarūpasadisoti attho.",
  "atk-s0102a0:140_1": "Etenassa ghanasiniddhasaṇhasarīrataṁ dassetvā chavivaṇṇadassanatthaṁ kañcanasannibhattacoti vuttaṁ.",
  "atk-s0102a0:140_2": "Purimassa vā vevacanametaṁ.",
  "atk-s0102a0:141_0": "Rajojallanti rajo vā malaṁ vā.",
  "atk-s0102a0:141_1": "Na upalimpatīti na laggati padumapalāsato udakabindu viya vivaṭṭati.",
  "atk-s0102a0:141_2": "Hatthadhovanādīni pana utuggahaṇatthāya ceva dāyakānaṁ puññaphalatthāya ca buddhā karonti,",
  "atk-s0102a0:141_3": "vattasīsenāpi ca karontiyeva.",
  "atk-s0102a0:141_4": "Senāsanaṁ pavisantena hi bhikkhunā pāde dhovitvā pavisitabbanti vuttametaṁ.",
  "atk-s0102a0:142_0": "Uddhaggalomoti āvaṭṭapariyosāne uddhaggāni hutvā mukhasobhaṁ ullokayamānāni viya ṭhitāni lomāni assāti uddhaggalomo.",
  "atk-s0102a0:143_0": "Brahmujugattoti brahmā viya ujugatto,",
  "atk-s0102a0:143_1": "ujumeva uggatadīghasarīro bhavissati.",
  "atk-s0102a0:143_2": "Yebhuyyena hi sattā khandhe kaṭiyaṁ jāṇūsūti tīsu ṭhānesu namanti,",
  "atk-s0102a0:143_3": "te kaṭiyaṁ namantā pacchato namanti,",
  "atk-s0102a0:143_4": "itaresu dvīsu ṭhānesu purato.",
  "atk-s0102a0:143_5": "Dīghasarīrā pana eke passavaṅkā honti,",
  "atk-s0102a0:143_6": "eke mukhaṁ unnametvā nakkhattāni gaṇayantā viya caranti,",
  "atk-s0102a0:143_7": "eke appamaṁsalohitā sūlasadisā honti,",
  "atk-s0102a0:143_8": "eke purato pabbhārā honti,",
  "atk-s0102a0:143_9": "pavedhamānā gacchanti.",
  "atk-s0102a0:143_10": "Ayaṁ pana ujumeva uggantvā dīghappamāṇo devanagare ussitasuvaṇṇatoraṇaṁ viya bhavissatīti dīpenti.",
  "atk-s0102a0:143_11": "Yathā cetaṁ,",
  "atk-s0102a0:143_12": "evaṁ yaṁ yaṁ jātamattassa sabbaso aparipuṇṇaṁ mahāpurisalakkhaṇaṁ hoti,",
  "atk-s0102a0:143_13": "taṁ taṁ āyatiṁ tathābhāvitaṁ sandhāya vuttanti veditabbaṁ.",
  "atk-s0102a0:144_0": "Sattussadoti dve hatthapiṭṭhiyo dve pādapiṭṭhiyo dve aṁsakūṭāni khandhoti imesu sattasu ṭhānesu paripuṇṇo maṁsussado assāti sattussado.",
  "atk-s0102a0:144_1": "Aññesaṁ pana hatthapādapiṭṭhādīsu sirājālaṁ paññāyati,",
  "atk-s0102a0:144_2": "aṁsakūṭakkhandhesu aṭṭhikoṭiyo.",
  "atk-s0102a0:144_3": "Te manussā petā viya khāyanti,",
  "atk-s0102a0:144_4": "na tathā mahāpuriso,",
  "atk-s0102a0:144_5": "mahāpuriso pana sattasu ṭhānesu paripuṇṇamaṁsussadattā nigūḷhasirājālehi hatthapiṭṭhādīhi vaṭṭetvā suṭṭhapitasuvaṇṇāḷiṅgasadisena",
  "atk-s0102a0:144_6": "khandhena silārūpakaṁ viya khāyati,",
  "atk-s0102a0:144_7": "cittakammarūpakaṁ viya ca khāyati.",
  "atk-s0102a0:145_0": "Sīhassa pubbaddhaṁ viya kāyo assāti sīhapubbaddhakāyo.",
  "atk-s0102a0:145_1": "Sīhassa hi puratthimakāyova paripuṇṇo hoti,",
  "atk-s0102a0:145_2": "pacchimakāyo aparipuṇṇo.",
  "atk-s0102a0:145_3": "Mahāpurisassa pana sīhassa pubbaddhakāyo viya sabbo kāyo paripuṇṇo.",
  "atk-s0102a0:145_4": "Sopi sīhasseva tattha tattha vinatunnatādivasena dussaṇṭhitavisaṇṭhito na hoti,",
  "atk-s0102a0:145_5": "dīghayuttaṭṭhāne pana dīgho,",
  "atk-s0102a0:145_6": "rassathūlakisaputhulaanuvaṭṭitayuttaṭṭhānesu tathāvidhova hoti.",
  "atk-s0102a0:145_7": "Vuttañhetaṁ bhagavatā –",
  "atk-s0102a0:146_0": "“Manāpiyeva kho,",
  "atk-s0102a0:146_1": "bhikkhave,",
  "atk-s0102a0:146_2": "kammavipāke paccupaṭṭhite yehi aṅgehi dīghehi sobhati,",
  "atk-s0102a0:146_3": "tāni aṅgāni dīghāni saṇṭhanti.",
  "atk-s0102a0:146_4": "Yehi aṅgehi rassehi sobhati,",
  "atk-s0102a0:146_5": "tāni aṅgāni rassāni saṇṭhanti.",
  "atk-s0102a0:146_6": "Yehi aṅgehi thūlehi sobhati,",
  "atk-s0102a0:146_7": "tāni aṅgāni thūlāni saṇṭhanti.",
  "atk-s0102a0:146_8": "Yehi aṅgehi kisehi sobhati,",
  "atk-s0102a0:146_9": "tāni aṅgāni kisāni saṇṭṭhanti.",
  "atk-s0102a0:146_10": "Yehi aṅgehi puthulehi sobhati,",
  "atk-s0102a0:146_11": "tāni aṅgāni puthulāni saṇṭhanti.",
  "atk-s0102a0:146_12": "Yehi aṅgehi vaṭṭehi sobhati,",
  "atk-s0102a0:146_13": "tāni aṅgāni vaṭṭāni saṇṭhantī”ti.",
  "atk-s0102a0:147_0": "Iti nānācittena puññacittena cittito dasahi pāramīhi sajjito mahāpurisassa attabhāvo,",
  "atk-s0102a0:147_1": "loke sabbasippino vā sabbaiddhimanto vā patirūpakampi kātuṁ na sakkonti.",
  "atk-s0102a0:148_0": "Citantaraṁsoti antaraṁsaṁ vuccati dvinnaṁ koṭṭānaṁ antaraṁ,",
  "atk-s0102a0:148_1": "taṁ citaṁ paripuṇṇaṁ antaraṁsaṁ assāti citantaraṁso.",
  "atk-s0102a0:148_2": "Aññesañhi taṁ ṭhānaṁ ninnaṁ hoti,",
  "atk-s0102a0:148_3": "dve piṭṭhikoṭṭā pāṭiyekkā paññāyanti.",
  "atk-s0102a0:148_4": "Mahāpurisassa pana kaṭito paṭṭhāya maṁsapaṭalaṁ yāva khandhā uggamma samussitasuvaṇṇaphalakaṁ viya piṭṭhiṁ chādetvā patiṭṭhitaṁ.",
  "atk-s0102a0:149_0": "Nigrodhaparimaṇḍaloti nigrodho viya parimaṇḍalo.",
  "atk-s0102a0:149_1": "Yathā paññāsahatthatāya vā satahatthatāya vā samakkhandhasākho nigrodho dīghatopi vitthāratopi ekappamāṇova hoti,",
  "atk-s0102a0:149_2": "evaṁ kāyatopi byāmatopi ekappamāṇo.",
  "atk-s0102a0:149_3": "Yathā aññesaṁ kāyo dīgho vā hoti byāmo vā,",
  "atk-s0102a0:149_4": "na evaṁ visamappamāṇoti attho.",
  "atk-s0102a0:149_5": "Teneva yāvatakvassa kāyotiādi vuttaṁ.",
  "atk-s0102a0:149_6": "Tattha yāvatako assāti yāvatakvassa.",
  "atk-s0102a0:150_0": "Samavaṭṭakkhandhoti samavaṭṭitakkhandho.",
  "atk-s0102a0:150_1": "Yathā eke koñcā viya ca bakā viya ca varāhā viya ca dīghagalā vaṅkagalā puthulagalā ca honti,",
  "atk-s0102a0:150_2": "kathanakāle sirājālaṁ paññāyati,",
  "atk-s0102a0:150_3": "mando saro nikkhamati,",
  "atk-s0102a0:150_4": "na evaṁ mahāpurisassa.",
  "atk-s0102a0:150_5": "Mahāpurisassa pana suvaṭṭitasuvaṇṇāḷiṅgasadiso khandho hoti,",
  "atk-s0102a0:150_6": "kathanakāle sirājālaṁ na paññāyati,",
  "atk-s0102a0:150_7": "meghassa viya gajjito saro mahā hoti.",
  "atk-s0102a0:151_0": "Rasaggasaggīti ettha rasaṁ gasanti harantīti rasaggasā.",
  "atk-s0102a0:151_1": "Rasaharaṇīnametaṁ adhivacanaṁ,",
  "atk-s0102a0:151_2": "tā aggā assāti rasaggasaggī.",
  "atk-s0102a0:151_3": "Mahāpurisassa kira sattarasaharaṇīsahassāni uddhaggāni hutvā gīvāyameva paṭimukkāni.",
  "atk-s0102a0:151_4": "Tilaphalamattopi āhāro jivhagge ṭhapito sabbakāyaṁ anupharati.",
  "atk-s0102a0:151_5": "Teneva mahāpadhānaṁ padahantassa ekataṇḍulādīhipi kaḷāyayūsapasatamattenāpi kāyassa yāpanaṁ ahosi.",
  "atk-s0102a0:151_6": "Aññesaṁ pana tathā abhāvā na sakalaṁ kāyaṁ ojā pharati.",
  "atk-s0102a0:151_7": "Tena te bahvābādhā honti.",
  "atk-s0102a0:152_0": "Sīhasseva hanu assāti sīhahanu.",
  "atk-s0102a0:152_1": "Tattha sīhassa heṭṭhimahanumeva paripuṇṇaṁ hoti,",
  "atk-s0102a0:152_2": "na uparimaṁ.",
  "atk-s0102a0:152_3": "Mahāpurisassa pana sīhassa heṭṭhimaṁ viya dvepi paripuṇṇāni dvādasiyā pakkhassa candasadisāni honti.",
  "atk-s0102a0:152_4": "Atha nemittakā hanukapariyantaṁ olokentāva imesu hanukesu heṭṭhime vīsati uparime vīsatīti cattālīsadantā",
  "atk-s0102a0:152_5": "samā aviraḷā patiṭṭhahissantīti sallakkhetvā ayañhi deva,",
  "atk-s0102a0:152_6": "kumāro cattālīsadanto hotītiādimāhaṁsu.",
  "atk-s0102a0:152_7": "Tatrāyamattho,",
  "atk-s0102a0:152_8": "aññesañhi paripuṇṇadantānampi dvattiṁsa dantā honti.",
  "atk-s0102a0:152_9": "Imassa pana cattālīsaṁ bhavissanti.",
  "atk-s0102a0:152_10": "Aññesañca keci dantā uccā,",
  "atk-s0102a0:152_11": "keci nīcāti visamā honti,",
  "atk-s0102a0:152_12": "imassa pana ayapaṭṭakena chinnasaṅkhapaṭalaṁ viya samā bhavissanti.",
  "atk-s0102a0:152_13": "Aññesaṁ kumbhilānaṁ viya dantā viraḷā honti,",
  "atk-s0102a0:152_14": "macchamaṁsāni khādantānaṁ dantantaraṁ pūrenti.",
  "atk-s0102a0:152_15": "Imassa pana kanakaphalakāyaṁ samussitavajirapanti viya aviraḷā tūlikāya dassitaparicchedā viya dantā bhavissanti.",
  "atk-s0102a0:152_16": "Aññesañca pūtidantā uṭṭhahanti.",
  "atk-s0102a0:152_17": "Tena kāci dāṭhā kāḷāpi vivaṇṇāpi honti.",
  "atk-s0102a0:152_18": "Ayaṁ pana suṭṭhu sukkadāṭho osadhitārakampi atikkamma virocamānāya pabhāya samannāgatadāṭho bhavissati.",
  "atk-s0102a0:153_0": "Pahūtajivhoti puthulajivho.",
  "atk-s0102a0:153_1": "Aññesaṁ jivhā thūlāpi honti kisāpi rassāpi thaddhāpi visamāpi,",
  "atk-s0102a0:153_2": "mahāpurisassa pana jivhā mudu dīghā puthulā vaṇṇasampannā hoti.",
  "atk-s0102a0:153_3": "So hi etaṁ lakkhaṇaṁ pariyesituṁ āgatānaṁ kaṅkhāvinodanatthaṁ mudukattā taṁ jivhaṁ kathinasūciṁ viya vaṭṭetvā ubho nāsikasotāni parāmasati,",
  "atk-s0102a0:153_4": "dīghattā ubho kaṇṇasotāni parāmasati,",
  "atk-s0102a0:153_5": "puthulattā kesantapariyosānaṁ kevalampi nalāṭaṁ paṭicchādeti.",
  "atk-s0102a0:153_6": "Evamassa mududīghaputhulabhāvaṁ pakāsento tesaṁ kaṅkhaṁ vinodeti.",
  "atk-s0102a0:153_7": "Evaṁ tilakkhaṇasampannaṁ jivhaṁ sandhāya “pahūtajivho”ti vuttaṁ.",
  "atk-s0102a0:154_0": "Brahmassaroti aññe chinnassarāpi bhinnassarāpi kākassarāpi honti,",
  "atk-s0102a0:154_1": "ayaṁ pana mahābrahmuno sarasadisena sarena samannāgato bhavissati,",
  "atk-s0102a0:154_2": "mahābrahmuno hi pittasemhehi apalibuddhattā saro visado hoti.",
  "atk-s0102a0:154_3": "Mahāpurisenāpi katakammaṁ tassa vatthuṁ sodheti.",
  "atk-s0102a0:154_4": "Vatthuno suddhattā nābhito paṭṭhāya samuṭṭhahanto saro visado aṭṭhaṅgasamannāgatova samuṭṭhāti.",
  "atk-s0102a0:154_5": "Karavīko viya bhaṇatīti karavīkabhāṇī,",
  "atk-s0102a0:154_6": "mattakaravīkarutamañjughosoti attho.",
  "atk-s0102a0:155_0": "Abhinīlanettoti na sakalanīlanetto,",
  "atk-s0102a0:155_1": "nīlayuttaṭṭhāne panassa umāpupphasadisena ativisuddhena nīlavaṇṇena samannāgatāni nettāni honti,",
  "atk-s0102a0:155_2": "pītayuttaṭṭhāne kaṇikārapupphasadisena pītavaṇṇena,",
  "atk-s0102a0:155_3": "lohitayuttaṭṭhāne bandhujīvakapupphasadisena lohitavaṇṇena,",
  "atk-s0102a0:155_4": "setayuttaṭṭhāne osadhitārakasadisena setavaṇṇena,",
  "atk-s0102a0:155_5": "kāḷayuttaṭṭhāne addāriṭṭhakasadisena kāḷavaṇṇena samannāgatāni.",
  "atk-s0102a0:155_6": "Suvaṇṇavimāne ugghāṭitamaṇisīhapañjarasadisāni khāyanti.",
  "atk-s0102a0:156_0": "Gopakhumoti ettha pakhumanti sakalacakkhubhaṇḍaṁ adhippetaṁ,",
  "atk-s0102a0:156_1": "taṁ kāḷavacchakassa bahaladhātukaṁ hoti,",
  "atk-s0102a0:156_2": "rattavacchakassa vippasannaṁ,",
  "atk-s0102a0:156_3": "taṁmuhuttajātataruṇarattavacchakasadisacakkhubhaṇḍoti attho.",
  "atk-s0102a0:156_4": "Aññesañhi cakkhubhaṇḍā aparipuṇṇā honti,",
  "atk-s0102a0:156_5": "hatthimūsikādīnaṁ akkhisadisehi viniggatehipi gambhīrehipi akkhīhi samannāgatā honti.",
  "atk-s0102a0:156_6": "Mahāpurisassa pana dhovitvā majjitvā ṭhapitamaṇiguḷikā viya mudusiniddhanīlasukhumapakhumācitāni akkhīni.",
  "atk-s0102a0:157_0": "Uṇṇāti uṇṇalomaṁ.",
  "atk-s0102a0:157_1": "Bhamukantareti dvinnaṁ bhamukānaṁ vemajjhe nāsikamatthakeyeva jātā,",
  "atk-s0102a0:157_2": "uggantvā pana nalāṭavemajjhe jātā.",
  "atk-s0102a0:157_3": "Odātāti parisuddhā,",
  "atk-s0102a0:157_4": "osadhitārakasamānavaṇṇā.",
  "atk-s0102a0:157_5": "Mudūti sappimaṇḍe osāretvā ṭhapitasatavāravihatakappāsapaṭalasadisā.",
  "atk-s0102a0:157_6": "Tūlasannibhāti simbalitūlalatātūlasamānā,",
  "atk-s0102a0:157_7": "ayamassa odātatāya upamā.",
  "atk-s0102a0:157_8": "Sā panesā koṭiyaṁ gahetvā ākaḍḍhiyamānā upaḍḍhabāhuppamāṇā hoti,",
  "atk-s0102a0:157_9": "vissaṭṭhā dakkhiṇāvaṭṭavasena āvaṭṭitvā uddhaggā hutvā santiṭṭhati.",
  "atk-s0102a0:157_10": "Suvaṇṇaphalakamajjhe ṭhapitarajatapubbuḷakaṁ viya,",
  "atk-s0102a0:157_11": "suvaṇṇaghaṭato nikkhamamānā khīradhārā viya,",
  "atk-s0102a0:157_12": "aruṇappabhārañjite gaganappadese osadhitārakā viya ca atimanoharāya siriyā virocati.",
  "atk-s0102a0:158_0": "Uṇhīsasīsoti idaṁ paripuṇṇanalāṭatañca paripuṇṇasīsataṁ cāti dve atthavase paṭicca vuttaṁ.",
  "atk-s0102a0:158_1": "Mahāpurisassa hi dakkhiṇakaṇṇacūḷikato paṭṭhāya maṁsapaṭalaṁ uṭṭhahitvā sakalanalāṭaṁ chādayamānaṁ pūrayamānaṁ gantvā vāmakaṇṇacūḷikāyaṁ patiṭṭhitaṁ,",
  "atk-s0102a0:158_2": "taṁ rañño bandhauṇhīsapaṭṭo viya virocati.",
  "atk-s0102a0:158_3": "Mahāpurisassa kira imaṁ lakkhaṇaṁ disvā rājūnaṁ uṇhīsapaṭṭaṁ akaṁsu.",
  "atk-s0102a0:158_4": "Ayaṁ tāva eko attho.",
  "atk-s0102a0:158_5": "Aññe pana janā aparipuṇṇasīsā honti,",
  "atk-s0102a0:158_6": "keci kapisīsā,",
  "atk-s0102a0:158_7": "keci phalasīsā,",
  "atk-s0102a0:158_8": "keci aṭṭhisīsā,",
  "atk-s0102a0:158_9": "keci hatthisīsā,",
  "atk-s0102a0:158_10": "keci tumbasīsā,",
  "atk-s0102a0:158_11": "keci pabbhārasīsā.",
  "atk-s0102a0:158_12": "Mahāpurisassa pana āraggena vaṭṭetvā ṭhapitaṁ viya suparipuṇṇaṁ udakapubbuḷasadisaṁ sīsaṁ hoti.",
  "atk-s0102a0:158_13": "Tattha purimanaye uṇhīsaveṭhitasīso viyāti uṇhīsasīso.",
  "atk-s0102a0:158_14": "Dutiyanaye uṇhīsaṁ viya sabbattha parimaṇḍalasīsoti uṇhīsasīso.",
  "atk-s0102a0:159_0": "Vipassīsamaññāvaṇṇanā",
  "atk-s0102a0:160_0": "37.Sabbakāmehīti idaṁ lakkhaṇāni pariggaṇhāpetvā pacchā kataṁ viya vuttaṁ,",
  "atk-s0102a0:160_1": "na panevaṁ daṭṭhabbaṁ.",
  "atk-s0102a0:160_2": "Paṭhamañhi te nemittake santappetvā pacchā lakkhaṇapariggaṇhanaṁ katanti veditabbaṁ.",
  "atk-s0102a0:160_3": "Tassa vitthāro gabbhokkantiyaṁ vuttoyeva.",
  "atk-s0102a0:160_4": "Pāyentīti thaññaṁ pāyenti.",
  "atk-s0102a0:160_5": "Tassa kira niddosena madhurena khīrena samannāgatā saṭṭhi dhātiyo upaṭṭhāpesi,",
  "atk-s0102a0:160_6": "tathā sesāpi tesu tesu kammesu kusalā saṭṭhisaṭṭhiyeva.",
  "atk-s0102a0:160_7": "Tāsaṁ pesanakārake saṭṭhi purise,",
  "atk-s0102a0:160_8": "tassa tassa katākatabhāvaṁ sallakkhaṇe saṭṭhi amacce upaṭṭhāpesi.",
  "atk-s0102a0:160_9": "Evaṁ cattāri saṭṭhiyo itthīnaṁ,",
  "atk-s0102a0:160_10": "dve saṭṭhiyo purisānanti cha saṭṭhiyo upaṭṭhakānaṁyeva ahesuṁ.",
  "atk-s0102a0:160_11": "Setacchattanti dibbasetacchattaṁ.",
  "atk-s0102a0:160_12": "Kuladattiyaṁ pana sirigabbheyeva tiṭṭhati.",
  "atk-s0102a0:160_13": "Mā naṁ sītaṁ vātiādīsu mā abhibhavīti attho veditabbo.",
  "atk-s0102a0:160_14": "Svāssudanti so assudaṁ.",
  "atk-s0102a0:160_15": "Aṅkeneva aṅkanti aññassa bāhunāva aññassa bāhuṁ.",
  "atk-s0102a0:160_16": "Aññassa ca aṁsakūṭeneva aññassa aṁsakūṭaṁ.",
  "atk-s0102a0:160_17": "Parihariyatīti nīyati,",
  "atk-s0102a0:160_18": "sampāpiyatīti attho.",
  "atk-s0102a0:161_0": "38.Mañjussaroti akharassaro.",
  "atk-s0102a0:161_1": "Vaggussaroti chekanipuṇassaro.",
  "atk-s0102a0:161_2": "Madhurassaroti sātassaro.",
  "atk-s0102a0:161_3": "Pemaniyassaroti pemajanakassaro.",
  "atk-s0102a0:161_4": "Tatridaṁ karavīkānaṁ madhurassaratāya –",
  "atk-s0102a0:161_5": "karavīkasakuṇe kira madhurarasaṁ ambapakkaṁ mukhatuṇḍakena paharitvā paggharitarasaṁ pivitvā pakkhena",
  "atk-s0102a0:161_6": "tālaṁ datvā vikūjamāne catuppadā mattā viya laḷituṁ ārabhanti.",
  "atk-s0102a0:161_7": "Gocarapasutāpi catuppadā mukhagatāni tiṇāni chaḍḍetvā taṁ saddaṁ suṇanti.",
  "atk-s0102a0:161_8": "Vāḷamigā khuddakamige anubandhamānā ukkhittaṁ pādaṁ anikkhipitvāva tiṭṭhanti.",
  "atk-s0102a0:161_9": "Anubaddhamigā ca maraṇabhayaṁ jahitvā tiṭṭhanti.",
  "atk-s0102a0:161_10": "Ākāse pakkhandā pakkhinopi pakkhe pasāretvā taṁ saddaṁ suṇamānāva tiṭṭhanti.",
  "atk-s0102a0:161_11": "Udake macchāpi kaṇṇapaṭalaṁ papphoṭetvā taṁ saddaṁ suṇamānāva tiṭṭhanti.",
  "atk-s0102a0:161_12": "Evaṁ madhurassarā karavīkā.",
  "atk-s0102a0:162_0": "Asandhimittāpi dhammāsokassa devī –",
  "atk-s0102a0:162_1": "“atthi nu kho, bhante,",
  "atk-s0102a0:162_2": "buddhassarena sadiso kassaci saro”ti saṅghaṁ pucchi.",
  "atk-s0102a0:162_3": "Atthi karavīkasakuṇassāti. Kuhiṁ, bhante,",
  "atk-s0102a0:162_4": "te sakuṇāti?",
  "atk-s0102a0:162_5": "Himavanteti.",
  "atk-s0102a0:162_6": "Sā rājānaṁ āha – “deva,",
  "atk-s0102a0:162_7": "ahaṁ karavīkasakuṇaṁ passitukāmāmhī”ti. Rājā –",
  "atk-s0102a0:162_8": "“imasmiṁ pañjare nisīditvā karavīko āgacchatū”ti suvaṇṇapañjaraṁ vissajjesi.",
  "atk-s0102a0:162_9": "Pañjaro gantvā ekassa karavīkassa purato aṭṭhāsi. So –",
  "atk-s0102a0:162_10": "“rājāṇāya āgato pañjaro,",
  "atk-s0102a0:162_11": "na sakkā na gantu”nti tattha nisīdi.",
  "atk-s0102a0:162_12": "Pañjaro āgantvā rañño purato aṭṭhāsi.",
  "atk-s0102a0:162_13": "Na karavīkasaddaṁ kārāpetuṁ sakkonti.",
  "atk-s0102a0:162_14": "Atha rājā – “kathaṁ, bhaṇe,",
  "atk-s0102a0:162_15": "ime saddaṁ na karontī”ti āha.",
  "atk-s0102a0:162_16": "Ñātake adisvā devāti.",
  "atk-s0102a0:162_17": "Atha naṁ rājā ādāsehi parikkhipāpesi.",
  "atk-s0102a0:162_18": "So attano chāyaṁ disvā –",
  "atk-s0102a0:162_19": "“ñātakā me āgatā”ti maññamāno pakkhena tālaṁ datvā madhurassarena maṇivaṁsaṁ dhamamāno viya viravi.",
  "atk-s0102a0:162_20": "Sakalanagare manussā mattā viya laḷiṁsu.",
  "atk-s0102a0:162_21": "Asandhimittā cintesi –",
  "atk-s0102a0:162_22": "“imassa tāva tiracchānagatassa evaṁ madhuro saddo,",
  "atk-s0102a0:162_23": "kīdiso nu kho sabbaññutaññāṇasiripattassa bhagavato saddo ahosī”ti pītiṁ uppādetvā taṁ pītiṁ avijahitvā",
  "atk-s0102a0:162_24": "sattahi jaṅghasatehi saddhiṁ sotāpattiphale patiṭṭhāsi.",
  "atk-s0102a0:162_25": "Evaṁ madhuro kira karavīkasaddoti.",
  "atk-s0102a0:162_26": "Tato pana satabhāgena sahassabhāgena ca madhurataro vipassissa kumārassa saddo ahosīti veditabbo.",
  "atk-s0102a0:163_0": "39.Kammavipākajanti na bhāvanāmayaṁ,",
  "atk-s0102a0:163_1": "kammavipākavasena pana devatānaṁ cakkhusadisameva maṁsacakkhu ahosi,",
  "atk-s0102a0:163_2": "yena nimittaṁ katvā tilavāhe pakkhittaṁ ekatilampi ayaṁ soti uddharitvā dātuṁ sakkoti.",
  "atk-s0102a0:164_0": "40.Vipassīti ettha ayaṁ vacanattho,",
  "atk-s0102a0:164_1": "antarantarā nimīlajanitandhakāravirahena visuddhaṁ passati,",
  "atk-s0102a0:164_2": "vivaṭehi ca akkhīhi passatīti vipassī;",
  "atk-s0102a0:164_3": "dutiyavāre viceyya viceyya passatīti vipassī;",
  "atk-s0102a0:164_4": "vicinitvā vicinitvā passatīti attho.",
  "atk-s0102a0:165_0": "Atthe panāyatīti atthe jānāti passati,",
  "atk-s0102a0:165_1": "nayati vā pavattetīti attho.",
  "atk-s0102a0:165_2": "Ekadivasaṁ kira vinicchayaṭṭhāne nisīditvā atthe anusāsantassa rañño alaṅkatapaṭiyattaṁ mahāpurisaṁ ānetvā hatthe ṭhapayiṁsu.",
  "atk-s0102a0:165_3": "Tassa taṁ aṅkekatvā upalāḷayamānasseva amaccā sāmikaṁ assāmikaṁ akaṁsu.",
  "atk-s0102a0:165_4": "Bodhisatto anattamanasaddaṁ nicchāresi. Rājā – “kimetaṁ,",
  "atk-s0102a0:165_5": "upadhārethā”ti āha.",
  "atk-s0102a0:165_6": "Upadhāriyamānā aññaṁ adisvā –",
  "atk-s0102a0:165_7": "“aḍḍassa dubbinicchitattā evaṁ kataṁ bhavissatī”ti puna sāmikaṁyeva sāmikaṁ katvā “ñatvā nu kho kumāro",
  "atk-s0102a0:165_8": "evaṁ karotī”ti vīmaṁsantā puna sāmikaṁ assāmikaṁ akaṁsu.",
  "atk-s0102a0:165_9": "Punapi bodhisatto tatheva saddaṁ nicchāresi.",
  "atk-s0102a0:165_10": "Atha rājā –",
  "atk-s0102a0:165_11": "“jānāti mahāpuriso”ti tato paṭṭhāya appamatto ahosi.",
  "atk-s0102a0:165_12": "Idaṁ sandhāya vuttaṁ –",
  "atk-s0102a0:165_13": "“viceyya viceyya kumāro atthe panāyatī”ti.",
  "atk-s0102a0:166_0": "42.Vassikantiādīsu yattha sukhaṁ hoti vassakāle vasituṁ,",
  "atk-s0102a0:166_1": "ayaṁ vassiko.",
  "atk-s0102a0:166_2": "Itaresupi eseva nayo.",
  "atk-s0102a0:166_3": "Ayaṁ panettha vacanattho vassāvāso vassaṁ,",
  "atk-s0102a0:166_4": "vassaṁ arahatīti vassiko.",
  "atk-s0102a0:166_5": "Itaresupi eseva nayo.",
  "atk-s0102a0:167_0": "Tattha vassiko pāsādo nātiucco hoti, nātinīco,",
  "atk-s0102a0:167_1": "dvāravātapānānipissa nātibahūni nātitanūni,",
  "atk-s0102a0:167_2": "bhūmattharaṇapaccattharaṇakhajjabhojjānipettha missakāneva vaṭṭanti.",
  "atk-s0102a0:167_3": "Hemantike thambhāpi bhittiyopi nīcā honti,",
  "atk-s0102a0:167_4": "dvāravātapānāni tanukāni sukhumacchiddāni,",
  "atk-s0102a0:167_5": "uṇhappavesanatthāya bhittiniyūhāni nīhariyanti.",
  "atk-s0102a0:167_6": "Bhūmattharaṇapaccattharaṇanivāsanapārupanāni panettha uṇhaviriyāni kambalādīni vaṭṭanti.",
  "atk-s0102a0:167_7": "Khajjabhojjaṁ siniddhaṁ kaṭukasannissitaṁ nirudakasannissitañca.",
  "atk-s0102a0:167_8": "Gimhike thambhāpi bhittiyopi uccā honti,",
  "atk-s0102a0:167_9": "dvāravātapānāni panettha bahūni vipulajātāni honti,",
  "atk-s0102a0:167_10": "bhūmattharaṇādīni dukūlamayāni vaṭṭanti.",
  "atk-s0102a0:167_11": "Khajjabhojjāni madhurasasannissitabharitāni.",
  "atk-s0102a0:167_12": "Vātapānasamīpesu cettha nava cāṭiyo ṭhapetvā udakassa pūretvā nīluppalādīhi sañchādenti.",
  "atk-s0102a0:167_13": "Tesu tesu padesesu udakayantāni karonti,",
  "atk-s0102a0:167_14": "yehi deve vassante viya udakadhārā nikkhamanti.",
  "atk-s0102a0:168_0": "Nippurisehīti purisavirahitehi.",
  "atk-s0102a0:168_1": "Na kevalañcettha tūriyāneva nippurisāni,",
  "atk-s0102a0:168_2": "sabbaṭṭhānānipi nippurisāneva,",
  "atk-s0102a0:168_3": "dovārikāpi itthiyova,",
  "atk-s0102a0:168_4": "nahāpanādiparikammakarāpi itthiyova.",
  "atk-s0102a0:168_5": "Rājā kira –",
  "atk-s0102a0:168_6": "“tathārūpaṁ issariyasukhasampattiṁ anubhavamānassa purisaṁ disvā purisāsaṅkā uppajjati,",
  "atk-s0102a0:168_7": "sā me puttassa mā ahosī”ti sabbakiccesu itthiyova ṭhapesīti.",
  "atk-s0102a0:169_0": "Paṭhamabhāṇavāravaṇṇanā niṭṭhitā.",
  "atk-s0102a0:170_0": "Jiṇṇapurisavaṇṇanā",
  "atk-s0102a0:171_0": "43.",
  "atk-s0102a0:171_1": "Dutiyabhāṇavāre gopānasivaṅkanti gopānasī viya vaṅkaṁ.",
  "atk-s0102a0:171_2": "Bhogganti khandhe, kaṭiyaṁ,",
  "atk-s0102a0:171_3": "jāṇūsūti tīsu ṭhānesu bhoggavaṅkaṁ.",
  "atk-s0102a0:171_4": "Daṇḍaparāyananti daṇḍagatikaṁ daṇḍapaṭisaraṇaṁ.",
  "atk-s0102a0:171_5": "Āturanti jarāturaṁ.",
  "atk-s0102a0:171_6": "Gatayobbananti atikkantayobbanaṁ pacchimavaye ṭhitaṁ.",
  "atk-s0102a0:171_7": "Disvāti aḍḍhayojanappamāṇena balakāyena parivuto susaṁvihitārakkhopi gacchanto yadā ratho purato hoti,",
  "atk-s0102a0:171_8": "pacchā balakāyo,",
  "atk-s0102a0:171_9": "tādise okāse suddhāvāsakhīṇāsavabrahmehi attano ānubhāvena rathassa puratova dassitaṁ,",
  "atk-s0102a0:171_10": "taṁ purisaṁ passitvā.",
  "atk-s0102a0:171_11": "Suddhāvāsā kira –",
  "atk-s0102a0:171_12": "“mahāpuriso paṅke gajo viya pañcasu kāmaguṇesu laggo,",
  "atk-s0102a0:171_13": "satimassa uppādessāmā”ti taṁ dassesuṁ.",
  "atk-s0102a0:171_14": "Evaṁ dassitañca taṁ bodhisatto ceva passati sārathi ca.",
  "atk-s0102a0:171_15": "Brahmāno hi bodhisattassa appamādatthaṁ sārathissa ca kathāsallāpatthaṁ taṁ dassesuṁ.",
  "atk-s0102a0:171_16": "Kiṁ panesoti “eso jiṇṇoti kiṁ vuttaṁ hoti, nāhaṁ,",
  "atk-s0102a0:171_17": "bho ito pubbe evarūpaṁ addasa”nti pucchi.",
  "atk-s0102a0:172_0": "Tenahīti yadi mayhampi evarūpehi kesehi evarūpena ca kāyena bhavitabbaṁ,",
  "atk-s0102a0:172_1": "tena hi samma sārathi.",
  "atk-s0102a0:172_2": "Alaṁ dānajja uyyānabhūmiyāti –",
  "atk-s0102a0:172_3": "“ajja uyyānabhūmiṁ passissāmā”ti gacchāma,",
  "atk-s0102a0:172_4": "alaṁ tāya uyyānabhūmiyāti saṁviggahadayo saṁvegānurūpamāha.",
  "atk-s0102a0:172_5": "Antepuraṁ gatoti itthijanaṁ vissajjetvā sirigabbhe ekakova nisinno.",
  "atk-s0102a0:172_6": "Yatra hi nāmāti yāya jātiyā sati jarā paññāyati,",
  "atk-s0102a0:172_7": "sā jāti dhiratthu dhikkatā atthu,",
  "atk-s0102a0:172_8": "jigucchāmetaṁ jātinti,",
  "atk-s0102a0:172_9": "jātiyā mūlaṁ khaṇanto nisīdi,",
  "atk-s0102a0:172_10": "paṭhamena sallena hadaye viddho viya.",
  "atk-s0102a0:173_0": "45.Sārathiṁ āmantāpetvāti rājā kira nemittakehi kathitakālato paṭṭhāya ohitasoto vicarati,",
  "atk-s0102a0:173_1": "so “kumāro uyyānaṁ gacchanto antarāmagge nivatto”ti sutvā sārathiṁ āmantāpesi.",
  "atk-s0102a0:173_2": "Mā heva khotiādīsu rajjaṁ kāretu,",
  "atk-s0102a0:173_3": "mā pabbajatu,",
  "atk-s0102a0:173_4": "brāhmaṇānaṁ vacanaṁ mā saccaṁ hotūti evaṁ cintesīti attho.",
  "atk-s0102a0:174_0": "Byādhipurisavaṇṇanā",
  "atk-s0102a0:175_0": "47.Addasa khoti pubbe vuttanayeneva suddhāvāsehi dassitaṁ addasa.",
  "atk-s0102a0:175_1": "Ābādhikanti iriyāpathabhañjanakena visabhāgabādhena ābādhikaṁ.",
  "atk-s0102a0:175_2": "Dukkhitanti rogadukkhena dukkhitaṁ.",
  "atk-s0102a0:175_3": "Bāḷhagilānanti adhimattagilānaṁ.",
  "atk-s0102a0:175_4": "Palipannanti nimuggaṁ.",
  "atk-s0102a0:175_5": "Jarā paññāyissati byādhi paññāyissatīti idhāpi yāya jātiyā sati idaṁ dvayaṁ paññāyati,",
  "atk-s0102a0:175_6": "dhikkatā sā jāti,",
  "atk-s0102a0:175_7": "ajātaṁ khemanti jātiyā mūlaṁ khaṇanto nisīdi,",
  "atk-s0102a0:175_8": "dutiyena sallena viddho viya.",
  "atk-s0102a0:176_0": "Kālaṅkatapurisavaṇṇanā",
  "atk-s0102a0:177_0": "50.Vilātanti sivikaṁ.",
  "atk-s0102a0:177_1": "Petanti ito paṭigataṁ.",
  "atk-s0102a0:177_2": "Kālaṅkatanti katakālaṁ,",
  "atk-s0102a0:177_3": "yattakaṁ tena kālaṁ jīvitabbaṁ,",
  "atk-s0102a0:177_4": "taṁ sabbaṁ katvā niṭṭhapetvā matanti attho.",
  "atk-s0102a0:177_5": "Imampissa purimanayeneva brahmāno dassesuṁ.",
  "atk-s0102a0:177_6": "Yatra hi nāmāti idhāpi yāya jātiyā sati idaṁ tayaṁ paññāyati,",
  "atk-s0102a0:177_7": "dhikkatā sā jāti,",
  "atk-s0102a0:177_8": "ajātaṁ khemanti jātiyā mūlaṁ khaṇanto nisīdi,",
  "atk-s0102a0:177_9": "tatiyena sallena viddho viya.",
  "atk-s0102a0:178_0": "Pabbajitavaṇṇanā",
  "atk-s0102a0:179_0": "52.Bhaṇḍunti muṇḍaṁ.",
  "atk-s0102a0:179_1": "Imampissa purimanayeneva brahmāno dassesuṁ.",
  "atk-s0102a0:179_2": "Sādhu dhammacariyātiādīsu ayaṁ deva dhammacaraṇabhāvo sādhūti cintetvā pabbajitoti evaṁ ekamekassa padassa yojanā veditabbā.",
  "atk-s0102a0:179_3": "Sabbāni cetāni dasakusalakammapathavevacanāneva.",
  "atk-s0102a0:179_4": "Avasāne pana avihiṁsāti karuṇāya pubbabhāgo.",
  "atk-s0102a0:179_5": "Anukampāti mettāya pubbabhāgo.",
  "atk-s0102a0:179_6": "Tenahīti uyyojanatthe nipāto.",
  "atk-s0102a0:179_7": "Pabbajitaṁ hissa disvā cittaṁ pabbajjāya ninnaṁ jātaṁ.",
  "atk-s0102a0:179_8": "Atha tena saddhiṁ kathetukāmo hutvā sārathiṁ uyyojento tena hītiādimāha.",
  "atk-s0102a0:180_0": "Bodhisattapabbajjāvaṇṇanā",
  "atk-s0102a0:181_0": "54.Athakho,",
  "atk-s0102a0:181_1": "bhikkhaveti –",
  "atk-s0102a0:181_2": "“pabbajitassa sādhu dhammacariyā”tiādīni ca aññañca bahuṁ mahājanakāyena rakkhiyamānassa puttadārasambādhe",
  "atk-s0102a0:181_3": "ghare vasato ādīnavapaṭisaṁyuttañceva migabhūtena cetasā yathāsukhaṁ vane vasato pabbajitassa vivekānisaṁsapaṭisaṁyuttañca",
  "atk-s0102a0:181_4": "dhammiṁ kathaṁ sutvā pabbajitukāmo hutvā – atha kho,",
  "atk-s0102a0:181_5": "bhikkhave,",
  "atk-s0102a0:181_6": "vipassī kumāro sārathiṁ āmantesi.",
  "atk-s0102a0:182_0": "Imāni cattāri disvā pabbajitaṁ nāma sabbabodhisattānaṁ vaṁsova tantiyeva paveṇīyeva.",
  "atk-s0102a0:182_1": "Aññepi ca bodhisattā yathā ayaṁ vipassī kumāro,",
  "atk-s0102a0:182_2": "evaṁ cirassaṁ cirassaṁ passanti.",
  "atk-s0102a0:182_3": "Amhākaṁ pana bodhisatto cattāripi ekadivasaṁyeva disvā mahābhinikkhamanaṁ nikkhamitvā anomānadītīre pabbajito.",
  "atk-s0102a0:182_4": "Teneva rājagahaṁ patvā tattha raññā bimbisārena –",
  "atk-s0102a0:182_5": "“kimatthaṁ, paṇḍita,",
  "atk-s0102a0:182_6": "pabbajitosīti” puṭṭho āha –",
  "atk-s0102a0:183_0": "“Jiṇṇañca disvā dukhitañca byādhitaṁ,",
  "atk-s0102a0:184_0": "Matañca disvā gatamāyusaṅkhayaṁ;",
  "atk-s0102a0:185_0": "Kāsāyavatthaṁ pabbajitañca disvā,",
  "atk-s0102a0:186_0": "Tasmā ahaṁ pabbajitomhi rājā”ti.",
  "atk-s0102a0:187_0": "Mahājanakāyaanupabbajjāvaṇṇanā",
  "atk-s0102a0:188_0": "55.Sutvāna tesanti tesaṁ caturāsītiyā pāṇasahassānaṁ sutvā etadahosi.",
  "atk-s0102a0:188_1": "Orakoti ūnako lāmako.",
  "atk-s0102a0:188_2": "Anupabbajiṁsūti anupabbajitāni.",
  "atk-s0102a0:188_3": "Kasmā panettha yathā parato khaṇḍatissānaṁ anupabbajjāya –",
  "atk-s0102a0:188_4": "“bandhumatiyā rājadhāniyā nikkhamitvā”ti vuttaṁ,",
  "atk-s0102a0:188_5": "evaṁ na vuttanti?",
  "atk-s0102a0:188_6": "Nikkhamitvā sutattā.",
  "atk-s0102a0:188_7": "Ete kira sabbepi vipassissa kumārassa upaṭṭhākaparisāva,",
  "atk-s0102a0:188_8": "te pātova upaṭṭhānaṁ āgantvā kumāraṁ adisvā pātarāsatthāya gantvā bhuttapātarāsā āgamma “kuhiṁ kumāro”ti",
  "atk-s0102a0:188_9": "pucchitvā “uyyānabhūmiṁ gato”ti sutvā “tattheva naṁ dakkhissāmā”ti nikkhamantā nivattamānaṁ sārathiṁ disvā –",
  "atk-s0102a0:188_10": "“kumāro pabbajito”ti cassa vacanaṁ sutvā sutaṭṭhāneyeva sabbābharaṇāni omuñcitvā antarāpaṇato kāsāvapītāni",
  "atk-s0102a0:188_11": "vatthāni āharāpetvā kesamassuṁ ohāretvā pabbajiṁsu.",
  "atk-s0102a0:188_12": "Iti nagarato nikkhamitvā bahinagare sutattā ettha –",
  "atk-s0102a0:188_13": "“bandhumatiyā rājadhāniyā nikkhamitvā”ti na vuttaṁ.",
  "atk-s0102a0:189_0": "Cārikaṁcaratīti gatagataṭṭhāne mahāmaṇḍapaṁ katvā dānaṁ sajjetvā āgamma svātanāya nimantito janassa āyācitabhikkhameva",
  "atk-s0102a0:189_1": "paṭiggaṇhanto cattāro māse cārikaṁ cari.",
  "atk-s0102a0:190_0": "Ākiṇṇoti iminā gaṇena parivuto.",
  "atk-s0102a0:190_1": "Ayaṁ pana vitakko bodhisattassa kadā uppannoti?",
  "atk-s0102a0:190_2": "Sve visākhapuṇṇamā bhavissatīti cātuddasīdivase.",
  "atk-s0102a0:190_3": "Tadā kira so –",
  "atk-s0102a0:190_4": "“yatheva maṁ ime pubbe gihibhūtaṁ parivāretvā caranti,",
  "atk-s0102a0:190_5": "idānipi tatheva,",
  "atk-s0102a0:190_6": "kiṁ iminā gaṇenā”ti gaṇasaṅgaṇikāya ukkaṇṭhitvā “ajjeva gacchāmī”ti cintetvā puna “ajja avelā,",
  "atk-s0102a0:190_7": "sace idāni gamissāmi,",
  "atk-s0102a0:190_8": "sabbeva ime jānissanti,",
  "atk-s0102a0:190_9": "sveva gamissāmī”ti cintesi.",
  "atk-s0102a0:190_10": "Taṁ divasañca uruvelagāmasadise gāme gāmavāsino svātanāya nimantayiṁsu.",
  "atk-s0102a0:190_11": "Te caturāsītisahassānampi tesaṁ pabbajitānaṁ mahāpurisassa ca pāyāsameva paṭiyādayiṁsu.",
  "atk-s0102a0:190_12": "Atha mahāpuriso punadivase tasmiṁyeva gāme tehi pabbajitehi saddhiṁ bhattakiccaṁ katvā vasanaṭṭhānameva agamāsi.",
  "atk-s0102a0:190_13": "Tattha te pabbajitā mahāpurisassa vattaṁ dassetvā attano attano rattiṭṭhānadivāṭṭhānāni paviṭṭhā.",
  "atk-s0102a0:190_14": "Bodhisattopi paṇṇasālaṁ pavisitvā nisinno.",
  "atk-s0102a0:191_0": "“Ṭhite majjhanhike kāle, sannisīvesu pakkhisu;",
  "atk-s0102a0:192_0": "Saṇateva brahāraññaṁ, taṁ bhayaṁ paṭibhāti ma”nti. ;",
  "atk-s0102a0:193_0": "Evarūpe avivekārāmānaṁ bhayakāle sabbasattānaṁ sadarathakāleyeva –",
  "atk-s0102a0:193_1": "“ayaṁ kālo”ti nikkhamitvā paṇṇasālāya dvāraṁ pidahitvā bodhimaṇḍābhimukho pāyāsi.",
  "atk-s0102a0:193_2": "Aññadāpi ca tasmiṁ ṭhāne vicaranto bodhimaṇḍaṁ passati,",
  "atk-s0102a0:193_3": "nisīdituṁ panassa cittaṁ na namitapubbaṁ.",
  "atk-s0102a0:193_4": "Taṁ divasaṁ panassa ñāṇaṁ paripākagataṁ,",
  "atk-s0102a0:193_5": "tasmā alaṅkataṁ bodhimaṇḍaṁ disvā ārohanatthāya cittaṁ uppannaṁ.",
  "atk-s0102a0:193_6": "So dakkhiṇadisābhāgena upagamma padakkhiṇaṁ katvā puratthimadisābhāge cuddasahatthaṁ pallaṅkaṁ paññapetvā caturaṅgavīriyaṁ adhiṭṭhahitvā –",
  "atk-s0102a0:193_7": "“yāva buddho na homi,",
  "atk-s0102a0:193_8": "na tāva ito vuṭṭhahāmī”ti paṭiññaṁ katvā nisīdi.",
  "atk-s0102a0:193_9": "Idamassa vūpakāsaṁ sandhāya –",
  "atk-s0102a0:193_10": "“ekova gaṇamhā vūpakaṭṭho vihāsī”ti vuttaṁ.",
  "atk-s0102a0:194_0": "Aññenevatānīti te kira sāyaṁ bodhisattassa upaṭṭhānaṁ āgantvā paṇṇasālaṁ parivāretvā nisinnā “ativikālo jāto,",
  "atk-s0102a0:194_1": "upadhārethā”ti vatvā paṇṇasālaṁ vivaritvā taṁ apassantāpi “kuhiṁ gato”ti nānubandhiṁsu,",
  "atk-s0102a0:194_2": "“gaṇavāse nibbinno eko viharitukāmo maññe mahāpuriso,",
  "atk-s0102a0:194_3": "buddhabhūtaṁyeva naṁ passissāmā”ti vatvā antojambudīpābhimukhā cārikaṁ pakkantā.",
  "atk-s0102a0:195_0": "Bodhisattaabhivesavaṇṇanā",
  "atk-s0102a0:196_0": "57.Vāsūpagatassāti bodhimaṇḍe ekarattivāsaṁ upagatassa.",
  "atk-s0102a0:196_1": "Rahogatassāti rahasi gatassa.",
  "atk-s0102a0:196_2": "Paṭisallīnassāti ekībhāvavasena nilīnassa.",
  "atk-s0102a0:196_3": "Kicchanti dukkhaṁ.",
  "atk-s0102a0:196_4": "Cavati ca upapajjati cāti idaṁ dvayaṁ pana aparāparaṁ cutipaṭisandhiṁ sandhāya vuttaṁ.",
  "atk-s0102a0:196_5": "Jarāmaraṇassāti ettha yasmā pabbajanto jiṇṇabyādhimatteyeva disvā pabbajito,",
  "atk-s0102a0:196_6": "tasmāssa jarāmaraṇameva upaṭṭhāti.",
  "atk-s0102a0:196_7": "Tenevāha –",
  "atk-s0102a0:196_8": "“jarāmaraṇassā”ti.",
  "atk-s0102a0:196_9": "Iti jarāmaraṇaṁ mūlaṁ katvā abhiniviṭṭhassa bhavaggato otarantassa viya – atha kho,",
  "atk-s0102a0:196_10": "bhikkhave,",
  "atk-s0102a0:196_11": "vipassissa bodhisattassa etadahosi.",
  "atk-s0102a0:197_0": "Yonisomanasikārāti upāyamanasikārā pathamanasikārā.",
  "atk-s0102a0:197_1": "Aniccādīni hi aniccāditova manasikaroto yonisomanasikāro nāma hoti. Ayañca –",
  "atk-s0102a0:197_2": "“kismiṁ nu kho satijātiādīni honti,",
  "atk-s0102a0:197_3": "kismiṁ asati na hontī”ti udayabbayānupassanāvasena pavattattā tesaṁ aññataro.",
  "atk-s0102a0:197_4": "Tasmāssa ito yonisomanasikārā iminā upāyamanasikārena ahu paññāya abhisamayo,",
  "atk-s0102a0:197_5": "bodhisattassa paññāya yasmiṁ sati jarāmaraṇaṁ hoti,",
  "atk-s0102a0:197_6": "tena jarāmaraṇakāraṇena saddhiṁ samāgamo ahosi.",
  "atk-s0102a0:197_7": "Kiṁ pana tanti? Jāti. Tenāha –",
  "atk-s0102a0:197_8": "“jātiyā kho sati jarāmaraṇaṁ hotī”ti.",
  "atk-s0102a0:197_9": "Yā cāyaṁ jarāmaraṇassa kāraṇapariggāhikā paññā,",
  "atk-s0102a0:197_10": "tāya saddhiṁ bodhisattassa samāgamo ahosīti ayamettha attho.",
  "atk-s0102a0:197_11": "Etenupāyena sabbapadāni veditabbāni.",
  "atk-s0102a0:198_0": "Nāmarūpe kho sati viññāṇanti ettha pana saṅkhāresu sati viññāṇanti ca,",
  "atk-s0102a0:198_1": "avijjāya sati saṅkhārāti ca vattabbaṁ bhaveyya,",
  "atk-s0102a0:198_2": "tadubhayampi na gahitaṁ. Kasmā?",
  "atk-s0102a0:198_3": "Avijjāsaṅkhārā hi atīto bhavo tehi saddhiṁ ayaṁ vipassanā na ghaṭiyati.",
  "atk-s0102a0:198_4": "Mahāpuriso hi paccuppannavasena abhiniviṭṭhoti.",
  "atk-s0102a0:198_5": "Nanu ca avijjāsaṅkhārehi adiṭṭhehi na sakkā buddhena bhavitunti.",
  "atk-s0102a0:198_6": "Saccaṁ na sakkā,",
  "atk-s0102a0:198_7": "iminā pana te bhavaupādānataṇhāvaseneva diṭṭhāti.",
  "atk-s0102a0:198_8": "Imasmiṁ ṭhāne vitthārato paṭiccasamuppādakathā kathetabbā.",
  "atk-s0102a0:198_9": "Sā panesā visuddhimagge kathitāva.",
  "atk-s0102a0:199_0": "58.Paccudāvattatīti paṭinivattati.",
  "atk-s0102a0:199_1": "Katamaṁ panettha viññāṇaṁ paccudāvattatīti?",
  "atk-s0102a0:199_2": "Paṭisandhiviññāṇampi vipassanāñāṇampi.",
  "atk-s0102a0:199_3": "Tattha paṭisandhiviññāṇaṁ paccayato paṭinivattati,",
  "atk-s0102a0:199_4": "vipassanāñāṇaṁ ārammaṇato.",
  "atk-s0102a0:199_5": "Ubhayampi nāmarūpaṁ nātikkamati,",
  "atk-s0102a0:199_6": "nāmarūpato paraṁ na gacchati.",
  "atk-s0102a0:199_7": "Ettāvatā jāyetha vātiādīsu viññāṇe nāmarūpassa paccaye honte,",
  "atk-s0102a0:199_8": "nāmarūpe ca viññāṇassa paccaye honte,",
  "atk-s0102a0:199_9": "dvīsupi aññamaññapaccayesu hontesu ettakena jāyetha vā…pe…",
  "atk-s0102a0:199_10": "upapajjetha vā,",
  "atk-s0102a0:199_11": "ito hi paraṁ kiṁ aññaṁ jāyeyya vā…pe…",
  "atk-s0102a0:199_12": "upapajjeyya vā.",
  "atk-s0102a0:199_13": "Nanu etadeva jāyati ca…pe…",
  "atk-s0102a0:199_14": "upapajjati cāti?",
  "atk-s0102a0:199_15": "Evaṁ saddhiṁ aparāparacutipaṭisandhīhi pañca padāni dassetvā puna taṁ ettāvatāti vuttamatthaṁ niyyātento –",
  "atk-s0102a0:199_16": "“yadidaṁ nāmarūpapaccayā viññāṇaṁ,",
  "atk-s0102a0:199_17": "viññāṇapaccayā nāmarūpa”nti vatvā tato paraṁ anulomapaccayākāravasena viññāṇapaccayā nāmarūpamūlaṁ āyatimpi",
  "atk-s0102a0:199_18": "jātijarāmaraṇaṁ dassetuṁ nāmarūpapaccayā saḷāyatanantiādimāha.",
  "atk-s0102a0:199_19": "Tattha kevalassa dukkhakkhandhassa samudayo hotīti sakalassa jātijarāmaraṇasokaparidevadukkhadomanassupāyāsādibhedassa dukkharāsissa nibbatti hoti.",
  "atk-s0102a0:199_20": "Iti mahāpuriso sakalassa vaṭṭadukkhassa nibbattiṁ addasa.",
  "atk-s0102a0:200_0": "59.Samudayosamudayoti khoti nibbatti nibbattīti kho.",
  "atk-s0102a0:200_1": "Pubbe ananussutesūti na anussutesu assutapubbesu.",
  "atk-s0102a0:200_2": "Cakkhuṁ udapādītiādīsu udayadassanapaññāvesā.",
  "atk-s0102a0:200_3": "Dassanaṭṭhena cakkhu,",
  "atk-s0102a0:200_4": "ñātakaraṇaṭṭhena ñāṇaṁ,",
  "atk-s0102a0:200_5": "pajānanaṭṭhena paññā,",
  "atk-s0102a0:200_6": "nibbijjhitvā paṭivijjhitvā uppannaṭṭhena vijjā,",
  "atk-s0102a0:200_7": "obhāsaṭṭhena ca ālokoti vuttā. Yathāha –",
  "atk-s0102a0:200_8": "“cakkhuṁ udapādīti dassanaṭṭhena.",
  "atk-s0102a0:200_9": "Ñāṇaṁ udapādīti ñātaṭṭhena.",
  "atk-s0102a0:200_10": "Paññā udapādīti pajānanaṭṭhena.",
  "atk-s0102a0:200_11": "Vijjā udapādīti paṭivedhaṭṭhena.",
  "atk-s0102a0:200_12": "Āloko udapādīti obhāsaṭṭhena.",
  "atk-s0102a0:200_13": "Cakkhudhammo dassanaṭṭho attho.",
  "atk-s0102a0:200_14": "Ñāṇadhammo ñātaṭṭho attho.",
  "atk-s0102a0:200_15": "Paññādhammo pajānanaṭṭho attho.",
  "atk-s0102a0:200_16": "Vijjādhammo paṭivedhaṭṭho attho.",
  "atk-s0102a0:200_17": "Āloko dhammo obhāsaṭṭho attho”ti.",
  "atk-s0102a0:200_18": "Ettakehi padehi kiṁ kathitanti?",
  "atk-s0102a0:200_19": "Imasmiṁ sati idaṁ hotīti paccayasañjānanamattaṁ kathitaṁ.",
  "atk-s0102a0:200_20": "Athavā vīthipaṭipannā taruṇavipassanā kathitāti.",
  "atk-s0102a0:201_0": "61.Adhigato kho myāyanti adhigato kho me ayaṁ.",
  "atk-s0102a0:201_1": "Maggoti vipassanāmaggo.",
  "atk-s0102a0:201_2": "Bodhāyāti catusaccabujjhanatthāya,",
  "atk-s0102a0:201_3": "nibbānabujjhanatthāya eva vā.",
  "atk-s0102a0:201_4": "Api ca bujjhatīti bodhi,",
  "atk-s0102a0:201_5": "ariyamaggassetaṁ nāmaṁ,",
  "atk-s0102a0:201_6": "tadatthāyātipi vuttaṁ hoti.",
  "atk-s0102a0:201_7": "Vipassanāmaggamūlako hi ariyamaggoti.",
  "atk-s0102a0:201_8": "Idāni taṁ maggaṁ niyyātento –",
  "atk-s0102a0:201_9": "“yadidaṁ nāmarūpanirodhātiādimāha.",
  "atk-s0102a0:201_10": "Ettha ca viññāṇanirodhotiādīhi paccattapadehi nibbānameva kathitaṁ.",
  "atk-s0102a0:201_11": "Iti mahāpuriso sakalassa vaṭṭadukkhassa anibbattinirodhaṁ addasa.",
  "atk-s0102a0:202_0": "62.Nirodho nirodhoti khoti anibbatti anibbattiti kho.",
  "atk-s0102a0:202_1": "Cakkhuntiādīni vuttatthāneva.",
  "atk-s0102a0:202_2": "Idha pana sabbeheva etehi padehi –",
  "atk-s0102a0:202_3": "“imasmiṁ asati idaṁ na hotī”ti nirodhasañjānanamattameva kathitaṁ,",
  "atk-s0102a0:202_4": "athavā vuṭṭhānagāminī balavavipassanā kathitāti.",
  "atk-s0102a0:203_0": "63.Aparena samayenāti evaṁ paccayañca paccayanirodhañca viditvā tato aparabhāge.",
  "atk-s0102a0:203_1": "Upādānakkhandhesūti upādānassa paccayabhūtesu khandhesu.",
  "atk-s0102a0:203_2": "Udayabbayānupassīti tameva paṭhamaṁ diṭṭhaṁ udayañca vayañca anupassamāno.",
  "atk-s0102a0:203_3": "Vihāsīti sikhāpattaṁ vuṭṭhānagāminivipassanaṁ vahanto vihari.",
  "atk-s0102a0:203_4": "Idaṁ kasmā vuttaṁ?",
  "atk-s0102a0:203_5": "Sabbeyeva hi pūritapāramino bodhisattā pacchimabhave puttassa jātadivase mahābhinikkhamanaṁ nikkhamitvā",
  "atk-s0102a0:203_6": "pabbajitvā padhānamanuyuñjitvā bodhipallaṅkamāruyha mārabalaṁ vidhamitvā paṭhamayāme pubbenivāsaṁ anussaranti,",
  "atk-s0102a0:203_7": "dutiyayāme dibbacakkhuṁ visodhenti,",
  "atk-s0102a0:203_8": "tatiyayāme paccayākāraṁ sammasitvā ānāpānacatutthajjhānato uṭṭhāya pañcasu khandhesu abhinivisitvā udayabbayavasena",
  "atk-s0102a0:203_9": "samapaññāsa lakkhaṇāni disvā yāva gotrabhuñāṇā vipassanaṁ vaḍḍhetvā ariyamaggena sakale buddhaguṇe paṭivijjhanti.",
  "atk-s0102a0:203_10": "Ayampi mahāpuriso pūritapāramī.",
  "atk-s0102a0:203_11": "So yathāvuttaṁ sabbaṁ anukkamaṁ katvā pacchimayāme ānāpānacatutthajjhānato uṭṭhāya pañcasu khandhesu",
  "atk-s0102a0:203_12": "abhinivisitvā vuttappakāraṁ udayabbayavipassanaṁ ārabhi.",
  "atk-s0102a0:203_13": "Taṁ dassetuṁ idaṁ vuttaṁ.",
  "atk-s0102a0:204_0": "Tattha iti rūpanti idaṁ rūpaṁ,",
  "atk-s0102a0:204_1": "ettakaṁ rūpaṁ,",
  "atk-s0102a0:204_2": "ito uddhaṁ rūpaṁ natthīti ruppanasabhāvañceva bhūtupādāyabhedañca ādiṁ katvā lakkhaṇarasapaccupaṭṭhānapadaṭṭhānavasena anavasesarūpapariggaho vutto.",
  "atk-s0102a0:204_3": "Iti rūpassa samudayoti iminā evaṁ pariggahitassa rūpassa samudayadassanaṁ vuttaṁ.",
  "atk-s0102a0:204_4": "Tattha itīti evaṁ samudayo hotīti attho.",
  "atk-s0102a0:204_5": "Tassa vitthāro –",
  "atk-s0102a0:204_6": "“avijjāsamudayā rūpasamudayo,",
  "atk-s0102a0:204_7": "taṇhāsamudayā rūpasamudayo,",
  "atk-s0102a0:204_8": "kammasamudayā rūpasamudayo,",
  "atk-s0102a0:204_9": "āhārasamudayā rūpasamudayoti,",
  "atk-s0102a0:204_10": "nibbattilakkhaṇaṁ passantopi rūpakkhandhassa udayaṁ passatī”ti evaṁ veditabbo.",
  "atk-s0102a0:204_11": "Atthaṅgamepi “avijjānirodhā rūpanirodho…pe…",
  "atk-s0102a0:204_12": "vipariṇāmalakkhaṇaṁ passantopi rūpakkhandhassa nirodhaṁ passatī”ti ayamassa vitthāro.",
  "atk-s0102a0:205_0": "Iti vedanātiādīsupi ayaṁ vedanā,",
  "atk-s0102a0:205_1": "ettakā vedanā,",
  "atk-s0102a0:205_2": "ito uddhaṁ vedanā natthi.",
  "atk-s0102a0:205_3": "Ayaṁ saññā,",
  "atk-s0102a0:205_4": "ime saṅkhārā,",
  "atk-s0102a0:205_5": "idaṁ viññāṇaṁ,",
  "atk-s0102a0:205_6": "ettakaṁ viññāṇaṁ,",
  "atk-s0102a0:205_7": "ito uddhaṁ viññāṇaṁ natthīti vedayitasañjānanaabhisaṅkharaṇavijānanasabhāvañceva sukhādirūpasaññādi phassādi",
  "atk-s0102a0:205_8": "cakkhuviññāṇādi bhedañca ādiṁ katvā lakkhaṇarasapaccupaṭṭhānapadaṭṭhānavasena anavasesavedanāsaññāsaṅkhāraviññāṇapariggaho vutto.",
  "atk-s0102a0:205_9": "Iti vedanāya samudayotiādīhi pana evaṁ pariggahitānaṁ vedanāsaññāsaṅkhāraviññāṇānaṁ samudayadassanaṁ vuttaṁ.",
  "atk-s0102a0:205_10": "Tatrāpi itīti evaṁ samudayo hotīti attho.",
  "atk-s0102a0:205_11": "Tesampi vitthāro –",
  "atk-s0102a0:205_12": "“avijjāsamudayā vedanāsamudayo”ti rūpe vuttanayeneva veditabbo.",
  "atk-s0102a0:205_13": "Ayaṁ pana viseso –",
  "atk-s0102a0:205_14": "tīsu khandhesu “āhārasamudayā”ti avatvā “phassasamudayā”ti vattabbaṁ.",
  "atk-s0102a0:205_15": "Viññāṇakkhandhe “nāmarūpasamudayā”ti atthaṅgamapadampi tesaṁyeva vasena yojetabbaṁ.",
  "atk-s0102a0:205_16": "Ayamettha saṅkhepo,",
  "atk-s0102a0:205_17": "vitthāro pana udayabbayavinicchayo sabbākāraparipūro visuddhimagge vutto.",
  "atk-s0102a0:205_18": "Tassa pañcasu upādānakkhandhesu udayabbayānupassino viharatoti tassa vipassissa bodhisattassa imesu rūpādīsu",
  "atk-s0102a0:205_19": "pañcasu upādānakkhandhesu samapaññāsalakkhaṇavasena udayabbayānupassino viharato yathānukkamena vaḍḍhite",
  "atk-s0102a0:205_20": "vipassanāñāṇe anuppādanirodhena nirujjhamānehi āsavasaṅkhātehi kilesehi anupādāya aggahetvāva cittaṁ",
  "atk-s0102a0:205_21": "vimuccati,",
  "atk-s0102a0:205_22": "tadetaṁ maggakkhaṇe vimuccati nāma,",
  "atk-s0102a0:205_23": "phalakkhaṇe vimuttaṁ nāma;",
  "atk-s0102a0:205_24": "maggakkhaṇe vā vimuttañceva vimuccati ca,",
  "atk-s0102a0:205_25": "phalakkhaṇe vimuttameva.",
  "atk-s0102a0:206_0": "Ettāvatā ca mahāpuriso sabbabandhanā vippamutto sūriyarasmisamphuṭṭhamiva padumaṁ suvikasitacittasantāno cattāri maggañāṇāni,",
  "atk-s0102a0:206_1": "cattāri phalañāṇāni,",
  "atk-s0102a0:206_2": "catasso paṭisambhidā,",
  "atk-s0102a0:206_3": "catuyoniparicchedakañāṇaṁ,",
  "atk-s0102a0:206_4": "pañcagatiparicchedakañāṇaṁ,",
  "atk-s0102a0:206_5": "cha asādhāraṇañāṇāni,",
  "atk-s0102a0:206_6": "sakale ca buddhaguṇe hatthagate katvā paripuṇṇasaṅkappo bodhipallaṅke nisinnova –",
  "atk-s0102a0:207_0": "“Anekajātisaṁsāraṁ, sandhāvissaṁ anibbisaṁ;",
  "atk-s0102a0:208_0": "Gahakāraṁ gavesanto, dukkhā jāti punappunaṁ.",
  "atk-s0102a0:209_0": "Gahakāraka diṭṭhosi, puna gehaṁ na kāhasi;",
  "atk-s0102a0:210_0": "Sabbā te phāsukā bhaggā, gahakūṭaṁ visaṅkhataṁ;",
  "atk-s0102a0:211_0": "Visaṅkhāragataṁ cittaṁ, taṇhānaṁ khayamajjhagā”ti. ;",
  "atk-s0102a0:212_0": "“Ayoghanahatasseva, jalato jātavedaso;",
  "atk-s0102a0:213_0": "Anupubbūpasantassa, yathā na ñāyate gati.",
  "atk-s0102a0:214_0": "Evaṁ sammāvimuttānaṁ, kāmabandhoghatārinaṁ;",
  "atk-s0102a0:215_0": "Paññāpetuṁ gati natthi, pattānaṁ acalaṁ sukha”nti. ;",
  "atk-s0102a0:216_0": "Evaṁ manasi karonto sarade sūriyo viya, puṇṇacando viya ca virocitthāti.",
  "atk-s0102a0:217_0": "Dutiyabhāṇavāravaṇṇanā niṭṭhitā.",
  "atk-s0102a0:218_0": "Brahmayācanakathāvaṇṇanā",
  "atk-s0102a0:219_0": "64.",
  "atk-s0102a0:219_1": "Tatiyabhāṇavāre yaṁnūnāhaṁ dhammaṁ deseyyanti yadi panāhaṁ dhammaṁ deseyyaṁ.",
  "atk-s0102a0:219_2": "Ayaṁ pana vitakko kadā uppannoti?",
  "atk-s0102a0:219_3": "Buddhabhūtassa aṭṭhame sattāhe.",
  "atk-s0102a0:219_4": "So kira buddho hutvā sattāhaṁ bodhipallaṅke nisīdi,",
  "atk-s0102a0:219_5": "sattāhaṁ bodhipallaṅkaṁ olokento aṭṭhāsi,",
  "atk-s0102a0:219_6": "sattāhaṁ ratanacaṅkame caṅkami,",
  "atk-s0102a0:219_7": "sattāhaṁ ratanagabbhe dhammaṁ vicinanto nisīdi,",
  "atk-s0102a0:219_8": "sattāhaṁ ajapālanigrodhe nisīdi,",
  "atk-s0102a0:219_9": "sattāhaṁ mucalinde nisīdi,",
  "atk-s0102a0:219_10": "sattāhaṁ rājāyatane nisīdi.",
  "atk-s0102a0:219_11": "Tato uṭṭhāya aṭṭhame sattāhe puna āgantvā ajapālanigrodhe nisinnamattasseva sabbabuddhānaṁ āciṇṇasamāciṇṇo ayañceva ito anantaro ca vitakko uppannoti.",
  "atk-s0102a0:220_0": "Tattha adhigatoti paṭividdho.",
  "atk-s0102a0:220_1": "Dhammoti catusaccadhammo.",
  "atk-s0102a0:220_2": "Gambhīroti uttānabhāvapaṭikkhepavacanametaṁ.",
  "atk-s0102a0:220_3": "Duddasoti gambhīrattāva duddaso dukkhena daṭṭhabbo,",
  "atk-s0102a0:220_4": "na sakkā sukhena daṭṭhuṁ.",
  "atk-s0102a0:220_5": "Duddasattāva duranubodho dukkhena avabujjhitabbo,",
  "atk-s0102a0:220_6": "na sakkā sukhena avabujjhituṁ.",
  "atk-s0102a0:220_7": "Santoti nibbuto.",
  "atk-s0102a0:220_8": "Paṇītoti atappako.",
  "atk-s0102a0:220_9": "Idaṁ dvayaṁ lokuttarameva sandhāya vuttaṁ.",
  "atk-s0102a0:220_10": "Atakkāvacaroti takkena avacaritabbo ogāhitabbo na hoti,",
  "atk-s0102a0:220_11": "ñāṇeneva avacaritabbo.",
  "atk-s0102a0:220_12": "Nipuṇoti saṇho.",
  "atk-s0102a0:220_13": "Paṇḍitavedanīyoti sammāpaṭipadaṁ paṭipannehi paṇḍitehi veditabbo.",
  "atk-s0102a0:220_14": "Ālayarāmāti sattā pañcasu kāmaguṇesu allīyanti,",
  "atk-s0102a0:220_15": "tasmā te ālayāti vuccanti.",
  "atk-s0102a0:220_16": "Aṭṭhasatataṇhāvicaritāni ālayanti,",
  "atk-s0102a0:220_17": "tasmā ālayāti vuccanti.",
  "atk-s0102a0:220_18": "Tehi ālayehi ramantīti ālayarāmā.",
  "atk-s0102a0:220_19": "Ālayesu ratāti ālayaratā.",
  "atk-s0102a0:220_20": "Ālayesu suṭṭhu muditāti ālayasammuditā.",
  "atk-s0102a0:220_21": "Yatheva hi susajjitaṁ pupphaphalabharitarukkhādisampannaṁ uyyānaṁ paviṭṭho rājā tāya tāya sampattiyā ramati,",
  "atk-s0102a0:220_22": "pamudito āmodito hoti,",
  "atk-s0102a0:220_23": "na ukkaṇṭhati,",
  "atk-s0102a0:220_24": "sāyaṁ nikkhamituṁ na icchati,",
  "atk-s0102a0:220_25": "evamimehipi kāmālayataṇhālayehi sattā ramanti,",
  "atk-s0102a0:220_26": "saṁsāravaṭṭe pamuditā anukkaṇṭhitā vasanti.",
  "atk-s0102a0:220_27": "Tena nesaṁ bhagavā duvidhampi ālayaṁ uyyānabhūmiṁ viya dassento –",
  "atk-s0102a0:220_28": "“ālayarāmā”tiādimāha.",
  "atk-s0102a0:221_0": "Yadidanti nipāto,",
  "atk-s0102a0:221_1": "tassa ṭhānaṁ sandhāya –",
  "atk-s0102a0:221_2": "“yaṁ ida”nti,",
  "atk-s0102a0:221_3": "paṭiccasamuppādaṁ sandhāya –",
  "atk-s0102a0:221_4": "“yo aya”nti evamattho daṭṭhabbo.",
  "atk-s0102a0:221_5": "Idappaccayatāpaṭiccasamuppādoti imesaṁ paccayā idappaccayā,",
  "atk-s0102a0:221_6": "idappaccayā eva idappaccayatā,",
  "atk-s0102a0:221_7": "idappaccayatā ca sā paṭiccasamuppādo cāti idappaccayatāpaṭiccasamuppādo.",
  "atk-s0102a0:221_8": "Saṅkhārādipaccayānaṁ avijjādīnaṁ etaṁ adhivacanaṁ.",
  "atk-s0102a0:221_9": "Sabbasaṅkhārasamathotiādi sabbaṁ nibbānameva.",
  "atk-s0102a0:221_10": "Yasmā hi taṁ āgamma sabbasaṅkhāravipphanditāni sammanti vūpasammanti tasmā –",
  "atk-s0102a0:221_11": "“sabbasaṅkhārasamatho”ti vuccati.",
  "atk-s0102a0:221_12": "Yasmā ca taṁ āgamma sabbe upadhayo paṭinissaṭṭhā honti,",
  "atk-s0102a0:221_13": "sabbā taṇhā khīyanti,",
  "atk-s0102a0:221_14": "sabbe kilesarāgā virajjanti,",
  "atk-s0102a0:221_15": "sabbaṁ dukkhaṁ nirujjhati,",
  "atk-s0102a0:221_16": "tasmā “sabbūpadhipaṭinissaggo taṇhākkhayo virāgo nirodho”ti vuccati.",
  "atk-s0102a0:221_17": "Sā panesā taṇhā bhavena bhavaṁ,",
  "atk-s0102a0:221_18": "phalena vā saddhiṁ kammaṁ vinati saṁsibbatīti katvā vānanti vuccati.",
  "atk-s0102a0:221_19": "Tato vānato nikkhantanti nibbānaṁ.",
  "atk-s0102a0:221_20": "So mamassa kilamathoti yā ajānantānaṁ desanā nāma,",
  "atk-s0102a0:221_21": "so mama kilamatho assa,",
  "atk-s0102a0:221_22": "sā mama vihesā assāti attho.",
  "atk-s0102a0:221_23": "Kāyakilamatho ceva kāyavihesā ca assāti vuttaṁ hoti,",
  "atk-s0102a0:221_24": "citte pana ubhayampetaṁ buddhānaṁ natthi.",
  "atk-s0102a0:222_0": "65.Apissūti anubrūhanatthe nipāto. So –",
  "atk-s0102a0:222_1": "“na kevalaṁ etadahosi,",
  "atk-s0102a0:222_2": "imāpi gāthā paṭibhaṁsū”ti dīpeti.",
  "atk-s0102a0:222_3": "Vipassintiādīsu vipassissa bhagavato arahato sammāsambuddhassāti attho.",
  "atk-s0102a0:222_4": "Anacchariyāti anuacchariyā.",
  "atk-s0102a0:222_5": "Paṭibhaṁsūti paṭibhānasaṅkhātassa ñāṇassa gocarā ahesuṁ,",
  "atk-s0102a0:222_6": "parivitakkayitabbataṁ pāpuṇiṁsu.",
  "atk-s0102a0:223_0": "Kicchenāti dukkhena,",
  "atk-s0102a0:223_1": "na dukkhāya paṭipadāya.",
  "atk-s0102a0:223_2": "Buddhānañhi cattāropi maggā sukhapaṭipadāva honti.",
  "atk-s0102a0:223_3": "Pāramīpūraṇakāle pana sarāgasadosasamohasseva sato āgatāgatānaṁ yācakānaṁ alaṅkatapaṭiyattaṁ sīsaṁ chinditvā",
  "atk-s0102a0:223_4": "galalohitaṁ nīharitvā suañjitāni akkhīni uppāṭetvā kulavaṁsapadīpakaṁ puttaṁ manāpacāriniṁ bhariyanti",
  "atk-s0102a0:223_5": "evamādīni dentassa aññāni ca khantivādisadisesu attabhāvesu chejjabhejjādīni pāpuṇantassa āgamanīyapaṭipadaṁ",
  "atk-s0102a0:223_6": "sandhāyetaṁ vuttaṁ.",
  "atk-s0102a0:223_7": "Halanti ettha hakāro nipātamatto,",
  "atk-s0102a0:223_8": "alanti attho.",
  "atk-s0102a0:223_9": "Pakāsitunti desetuṁ;",
  "atk-s0102a0:223_10": "evaṁ kicchena adhigatassa dhammassa alaṁ desetuṁ;",
  "atk-s0102a0:223_11": "ko attho desitenāti vuttaṁ hoti.",
  "atk-s0102a0:223_12": "Rāgadosaparetehīti rāgadosaphuṭṭhehi rāgadosānugatehi vā.",
  "atk-s0102a0:224_0": "Paṭisotagāminti niccādīnaṁ paṭisotaṁ aniccaṁ dukkhamanattāsubhanti evaṁ gataṁ catusaccadhammaṁ.",
  "atk-s0102a0:224_1": "Rāgarattāti kāmarāgena bhavarāgena diṭṭhirāgena ca rattā.",
  "atk-s0102a0:224_2": "Na dakkhantīti aniccaṁ dukkhamanattā asubhanti iminā sabhāvena na passissanti,",
  "atk-s0102a0:224_3": "te apassante ko sakkhissati evaṁ gāhāpetuṁ?",
  "atk-s0102a0:224_4": "Tamokhandhena āvuṭāti avijjārāsinā ajjhotthaṭā.",
  "atk-s0102a0:225_0": "Appossukkatāyāti nirussukkabhāvena,",
  "atk-s0102a0:225_1": "adesetukāmatāyāti attho.",
  "atk-s0102a0:225_2": "Kasmā panassa evaṁ cittaṁ nami?",
  "atk-s0102a0:225_3": "Nanu esa –",
  "atk-s0102a0:225_4": "“mutto mocessāmī,",
  "atk-s0102a0:225_5": "tiṇṇo tāressāmi”,",
  "atk-s0102a0:226_0": "“Kiṁ me aññātavesena, dhammaṁ sacchikatenidha;",
  "atk-s0102a0:227_0": "Sabbaññutaṁ pāpuṇitvā, santāressaṁ sadevaka”nti.",
  "atk-s0102a0:228_0": "Patthanaṁ katvā pāramiyo pūretvā sabbaññutaṁ pattoti.",
  "atk-s0102a0:228_1": "Saccametaṁ,",
  "atk-s0102a0:228_2": "paccavekkhaṇānubhāvena panassa evaṁ cittaṁ nami.",
  "atk-s0102a0:228_3": "Tassa hi sabbaññutaṁ patvā sattānaṁ kilesagahanataṁ dhammassa ca gambhīrataṁ paccavekkhantassa sattānaṁ",
  "atk-s0102a0:228_4": "kilesagahanatā ca dhammagambhīratā ca sabbākārena pākaṭā jātā. Athassa –",
  "atk-s0102a0:228_5": "“ime sattā kañjikapuṇṇalābu viya takkabharitacāṭi viya vasātelapītapilotikā viya añjanamakkhitahatthā",
  "atk-s0102a0:228_6": "viya kilesabharitā atisaṁkiliṭṭhā rāgarattā dosaduṭṭhā mohamūḷhā,",
  "atk-s0102a0:228_7": "te kiṁ nāma paṭivijjhissantī”ti cintayato kilesagahanapaccavekkhaṇānubhāvenāpi evaṁ cittaṁ nami.",
  "atk-s0102a0:229_0": "“Ayañca dhammo pathavīsandhārakaudakakkhandho viya gambhīro,",
  "atk-s0102a0:229_1": "pabbatena paṭicchādetvā ṭhapito sāsapo viya duddaso,",
  "atk-s0102a0:229_2": "satadhā bhinnassa vālassa koṭiyā koṭiṁ paṭipādanaṁ viya duranubodho,",
  "atk-s0102a0:229_3": "nanu mayā hi imaṁ dhammaṁ paṭivijjhituṁ vāyamantena adinnaṁ dānaṁ nāma natthi,",
  "atk-s0102a0:229_4": "arakkhitaṁ sīlaṁ nāma natthi,",
  "atk-s0102a0:229_5": "aparipūritā kāci pāramī nāma natthi.",
  "atk-s0102a0:229_6": "Tassa me nirussāhaṁ viya mārabalaṁ vidhamantassāpi pathavī na kampittha,",
  "atk-s0102a0:229_7": "paṭhamayāme pubbenivāsaṁ anussarantassāpi na kampittha,",
  "atk-s0102a0:229_8": "majjhimayāme dibbacakkhuṁ visodhentassāpi na kampittha,",
  "atk-s0102a0:229_9": "pacchimayāme pana paṭiccasamuppādaṁ paṭivijjhantasseva me dasasahassilokadhātu kampittha.",
  "atk-s0102a0:229_10": "Iti mādisenāpi tikkhañāṇena kicchenevāyaṁ dhammo paṭividdho taṁ lokiyamahājanā kathaṁ paṭivijjhissantī”ti",
  "atk-s0102a0:229_11": "dhammagambhīratāpaccavekkhaṇānubhāvenāpi evaṁ cittaṁ namīti veditabbaṁ.",
  "atk-s0102a0:230_0": "Apica brahmunā yācite desetukāmatāyapissa evaṁ cittaṁ nami.",
  "atk-s0102a0:230_1": "Jānāti hi bhagavā –",
  "atk-s0102a0:230_2": "“mama appossukkatāya citte namamāne maṁ mahābrahmā dhammadesanaṁ yācissati,",
  "atk-s0102a0:230_3": "ime ca sattā brahmagarukā,",
  "atk-s0102a0:230_4": "te ‘satthā kira dhammaṁ na desetukāmo ahosi,",
  "atk-s0102a0:230_5": "atha naṁ mahābrahmā yācitvā desāpesi,",
  "atk-s0102a0:230_6": "santo vata bho dhammo,",
  "atk-s0102a0:230_7": "paṇīto vata bho dhammo’ti maññamānā sussūsissantī”ti.",
  "atk-s0102a0:230_8": "Imampissa kāraṇaṁ paṭicca appossukkatāya cittaṁ nami,",
  "atk-s0102a0:230_9": "no dhammadesanāyāti veditabbaṁ.",
  "atk-s0102a0:231_0": "66.Aññatarassāti ettha kiñcāpi “aññataro”ti vuttaṁ,",
  "atk-s0102a0:231_1": "atha kho imasmiṁ cakkavāḷe jeṭṭhakamahābrahmā esoti veditabbo.",
  "atk-s0102a0:231_2": "Nassati vata bho lokoti so kira imaṁ saddaṁ tathā nicchāresi,",
  "atk-s0102a0:231_3": "yathā dasasahassilokadhātubrahmāno sutvā sabbe sannipatiṁsu.",
  "atk-s0102a0:231_4": "Yatra hi nāmāti yasmiṁ nāma loke.",
  "atk-s0102a0:231_5": "Purato pāturahosīti tehi dasahi brahmasahassehi saddhiṁ pāturahosi.",
  "atk-s0102a0:231_6": "Apparajakkhajātikāti paññāmaye akkhimhi appaṁ parittaṁ rāgadosamoharajaṁ etesaṁ,",
  "atk-s0102a0:231_7": "evaṁ sabhāvāti apparajakkhajātikā.",
  "atk-s0102a0:231_8": "Assavanatāti assavanatāya.",
  "atk-s0102a0:231_9": "Bhavissantīti purimabuddhesu dasapuññakiriyavatthuvasena katādhikārā paripākagatā padumāni viya sūriyarasmisamphassaṁ,",
  "atk-s0102a0:231_10": "dhammadesanaṁyeva ākaṅkhamānā catuppadikagāthāvasāne ariyabhūmiṁ okkamanārahā na eko, na dve,",
  "atk-s0102a0:231_11": "anekasatasahassā dhammassa aññātāro bhavissantīti dasseti.",
  "atk-s0102a0:232_0": "69.Ajjhesananti evaṁ tikkhattuṁ yācanaṁ.",
  "atk-s0102a0:232_1": "Buddhacakkhunāti indriyaparopariyattañāṇena ca āsayānusayañāṇena ca.",
  "atk-s0102a0:232_2": "Imesañhi dvinnaṁ ñāṇānaṁ “buddhacakkhū”ti nāmaṁ,",
  "atk-s0102a0:232_3": "sabbaññutaññāṇassa “samantacakkhū”ti,",
  "atk-s0102a0:232_4": "tiṇṇaṁ maggañāṇānaṁ “dhammacakkhū”ti.",
  "atk-s0102a0:232_5": "Apparajakkhetiādīsu yesaṁ vuttanayeneva paññācakkhumhi rāgādirajaṁ appaṁ,",
  "atk-s0102a0:232_6": "te apparajakkhā.",
  "atk-s0102a0:232_7": "Yesaṁ taṁ mahantaṁ,",
  "atk-s0102a0:232_8": "te mahārajakkhā.",
  "atk-s0102a0:232_9": "Yesaṁ saddhādīni indriyāni tikkhāni,",
  "atk-s0102a0:232_10": "te tikkhindriyā.",
  "atk-s0102a0:232_11": "Yesaṁ tāni mudūni,",
  "atk-s0102a0:232_12": "te mudindriyā.",
  "atk-s0102a0:232_13": "Yesaṁ teyeva saddhādayo ākārā sundarā,",
  "atk-s0102a0:232_14": "te svākārā.",
  "atk-s0102a0:232_15": "Ye kathitakāraṇaṁ sallakkhenti,",
  "atk-s0102a0:232_16": "sukhena sakkā honti viññāpetuṁ,",
  "atk-s0102a0:232_17": "te suviññāpayā.",
  "atk-s0102a0:232_18": "Ye paralokañceva vajjañca bhayato passanti,",
  "atk-s0102a0:232_19": "te paralokavajjabhayadassāvino nāma.",
  "atk-s0102a0:233_0": "Ayaṁ panettha pāḷi –",
  "atk-s0102a0:233_1": "“saddho puggalo apparajakkho,",
  "atk-s0102a0:233_2": "assaddho puggalo mahārajakkho.…",
  "atk-s0102a0:233_3": "Āraddhavīriyo…pe… kusīto…",
  "atk-s0102a0:233_4": "upaṭṭhitassati…",
  "atk-s0102a0:233_5": "muṭṭhassati… samāhito…",
  "atk-s0102a0:233_6": "asamāhito… paññavā…",
  "atk-s0102a0:233_7": "duppañño puggalo mahārajakkho.",
  "atk-s0102a0:233_8": "Tathā saddho puggalo tikkhindriyo…pe…",
  "atk-s0102a0:233_9": "paññavā puggalo paralokavajjabhayadassāvī,",
  "atk-s0102a0:233_10": "duppañño puggalo na paralokavajjabhayadassāvī.",
  "atk-s0102a0:233_11": "Lokoti khandhaloko,",
  "atk-s0102a0:233_12": "dhātuloko,",
  "atk-s0102a0:233_13": "āyatanaloko,",
  "atk-s0102a0:233_14": "sampattibhavaloko,",
  "atk-s0102a0:233_15": "vipattibhavaloko,",
  "atk-s0102a0:233_16": "sampattisambhavaloko,",
  "atk-s0102a0:233_17": "vipattisambhavaloko.",
  "atk-s0102a0:233_18": "Eko loko –",
  "atk-s0102a0:233_19": "sabbe sattā āhāraṭṭhitikā.",
  "atk-s0102a0:233_20": "Dve lokā –",
  "atk-s0102a0:233_21": "nāmañca rūpañca.",
  "atk-s0102a0:233_22": "Tayo lokā –",
  "atk-s0102a0:233_23": "tisso vedanā.",
  "atk-s0102a0:233_24": "Cattāro lokā –",
  "atk-s0102a0:233_25": "cattāro āhārā.",
  "atk-s0102a0:233_26": "Pañca lokā –",
  "atk-s0102a0:233_27": "pañcupādānakkhandhā.",
  "atk-s0102a0:233_28": "Cha lokā –",
  "atk-s0102a0:233_29": "cha ajjhattikāni āyatanāni.",
  "atk-s0102a0:233_30": "Satta lokā –",
  "atk-s0102a0:233_31": "satta viññāṇaṭṭhitiyo.",
  "atk-s0102a0:233_32": "Aṭṭha lokā –",
  "atk-s0102a0:233_33": "aṭṭha lokadhammā.",
  "atk-s0102a0:233_34": "Nava lokā –",
  "atk-s0102a0:233_35": "nava sattāvāsā.",
  "atk-s0102a0:233_36": "Dasa lokā –",
  "atk-s0102a0:233_37": "dasāyatanāni.",
  "atk-s0102a0:233_38": "Dvādasa lokā –",
  "atk-s0102a0:233_39": "dvādasāyatanāni.",
  "atk-s0102a0:233_40": "Aṭṭhārasa lokā –",
  "atk-s0102a0:233_41": "aṭṭhārasa dhātuyo.",
  "atk-s0102a0:233_42": "Vajjanti sabbe kilesā vajjaṁ,",
  "atk-s0102a0:233_43": "sabbe duccaritā vajjaṁ,",
  "atk-s0102a0:233_44": "sabbe abhisaṅkhārā vajjaṁ,",
  "atk-s0102a0:233_45": "sabbe bhavagāmikammā vajjaṁ.",
  "atk-s0102a0:233_46": "Iti imasmiñca loke imasmiñca vajje tibbā bhayasaññā paccupaṭṭhitā hoti,",
  "atk-s0102a0:233_47": "seyyathāpi ukkhittāsike vadhake.",
  "atk-s0102a0:233_48": "Imehi paññāsāya ākārehi imāni pañcindriyāni jānāti passati aññāti paṭivijjhati,",
  "atk-s0102a0:233_49": "idaṁ tathāgatassa indriyaparopariyatte ñāṇa”nti.",
  "atk-s0102a0:234_0": "Uppaliniyanti uppalavane.",
  "atk-s0102a0:234_1": "Itaresupi eseva nayo.",
  "atk-s0102a0:234_2": "Antonimuggaposīnīti yāni aññānipi padumāni antonimuggāneva posayanti.",
  "atk-s0102a0:234_3": "Udakaṁ accuggamma ṭhitānīti udakaṁ atikkamitvā ṭhitāni.",
  "atk-s0102a0:234_4": "Tattha yāni accuggamma ṭhitāni,",
  "atk-s0102a0:234_5": "tāni sūriyarasmisamphassaṁ āgamayamānāni ṭhitāni ajja pupphanakāni.",
  "atk-s0102a0:234_6": "Yāni samodakaṁ ṭhitāni,",
  "atk-s0102a0:234_7": "tāni sve pupphanakāni.",
  "atk-s0102a0:234_8": "Yāni udakānuggatāni antoudakaposīni,",
  "atk-s0102a0:234_9": "tāni tatiyadivase pupphanakāni.",
  "atk-s0102a0:234_10": "Udakā pana anuggatāni aññānipi sarojauppalādīni nāma atthi,",
  "atk-s0102a0:234_11": "yāni neva pupphissanti,",
  "atk-s0102a0:234_12": "macchakacchapabhakkhāneva bhavissanti,",
  "atk-s0102a0:234_13": "tāni pāḷiṁ nārūḷhāni.",
  "atk-s0102a0:234_14": "Āharitvā pana dīpetabbānīti dīpitāni.",
  "atk-s0102a0:234_15": "Yatheva hi tāni catubbidhāni pupphāni,",
  "atk-s0102a0:234_16": "evameva ugghaṭitaññū,",
  "atk-s0102a0:234_17": "vipañcitaññū, neyyo,",
  "atk-s0102a0:234_18": "padaparamoti cattāro puggalā.",
  "atk-s0102a0:234_19": "Tattha yassa puggalassa saha udāhaṭavelāya dhammābhisamayo hoti,",
  "atk-s0102a0:234_20": "ayaṁ vuccati puggalo ugghaṭitaññū.",
  "atk-s0102a0:234_21": "Yassa puggalassa saṅkhittena bhāsitassa vitthārena atthe vibhajiyamāne dhammābhisamayo hoti,",
  "atk-s0102a0:234_22": "ayaṁ vuccati puggalo vipañcitaññū.",
  "atk-s0102a0:234_23": "Yassa puggalassa uddesato paripucchato yonisomanasikaroto kalyāṇamitte sevato bhajato payirupāsato anupubbena dhammābhisamayo hoti,",
  "atk-s0102a0:234_24": "ayaṁ vuccati puggalo neyyo.",
  "atk-s0102a0:234_25": "Yassa puggalassa bahumpi suṇato bahumpi bhaṇato bahumpi gaṇhato bahumpi dhārayato bahumpi vācayato na tāya jātiyā dhammābhisamayo hoti,",
  "atk-s0102a0:234_26": "ayaṁ vuccati puggalo padaparamo.",
  "atk-s0102a0:235_0": "Tattha bhagavā uppalavanādisadisaṁ dasasahassilokadhātuṁ olokento –",
  "atk-s0102a0:235_1": "“ajja pupphanakāni viya ugghaṭitaññū,",
  "atk-s0102a0:235_2": "sve pupphanakāni viya vipañcitaññū,",
  "atk-s0102a0:235_3": "tatiyadivase pupphanakāni viya neyyo,",
  "atk-s0102a0:235_4": "macchakacchapabhakkhāni viya padaparamo”ti addasa.",
  "atk-s0102a0:235_5": "Passanto ca –",
  "atk-s0102a0:235_6": "“ettakā apparajakkhā,",
  "atk-s0102a0:235_7": "ettakā mahārajakkhā.",
  "atk-s0102a0:235_8": "Tatrāpi ettakā ugghaṭitaññū”ti evaṁ sabbākārato addasa.",
  "atk-s0102a0:235_9": "Tattha tiṇṇaṁ puggalānaṁ imasmiṁyeva attabhāve bhagavato dhammadesanā atthaṁ sādheti,",
  "atk-s0102a0:235_10": "padaparamānaṁ anāgate vāsanatthāya hoti.",
  "atk-s0102a0:236_0": "Atha bhagavā imesaṁ catunnaṁ puggalānaṁ atthāvahaṁ dhammadesanaṁ viditvā desetukamyataṁ uppādetvā puna",
  "atk-s0102a0:236_1": "te sabbesupi tīsu bhavesu sabbe satte bhabbābhabbavasena dve koṭṭhāse akāsi.",
  "atk-s0102a0:236_2": "Ye sandhāya vuttaṁ –",
  "atk-s0102a0:236_3": "“ye te sattā kammāvaraṇena samannāgatā,",
  "atk-s0102a0:236_4": "vipākāvaraṇena samannāgatā,",
  "atk-s0102a0:236_5": "kilesāvaraṇena samannāgatā,",
  "atk-s0102a0:236_6": "assaddhā acchandikā duppaññā abhabbā niyāmaṁ okkamituṁ kusalesu dhammesu sammattaṁ,",
  "atk-s0102a0:236_7": "ime te sattā abhabbā.",
  "atk-s0102a0:236_8": "Katame sattā bhabbā?",
  "atk-s0102a0:236_9": "Ye te sattā na kammāvaraṇena…pe…ime te sattā bhabbā”ti.",
  "atk-s0102a0:237_0": "Tattha sabbepi abhabbapuggale pahāya bhabbapuggaleyeva ñāṇena pariggahetvā –",
  "atk-s0102a0:237_1": "“ettakā rāgacaritā,",
  "atk-s0102a0:237_2": "ettakā dosamohavitakkasaddhābuddhicaritā”ti cha koṭṭhāse akāsi.",
  "atk-s0102a0:237_3": "Evaṁ katvā –",
  "atk-s0102a0:237_4": "“dhammaṁ desessāmī”ti cintesi.",
  "atk-s0102a0:237_5": "Brahmā taṁ ñatvā somanassajāto bhagavantaṁ gāthāhi ajjhabhāsi.",
  "atk-s0102a0:237_6": "Idaṁ sandhāya –",
  "atk-s0102a0:237_7": "“atha kho so,",
  "atk-s0102a0:237_8": "bhikkhave,",
  "atk-s0102a0:237_9": "mahābrahmā”tiādi vuttaṁ.",
  "atk-s0102a0:238_0": "70. Tattha ajjhabhāsīti adhiabhāsi, adhikicca ārabbha abhāsīti attho.",
  "atk-s0102a0:239_0": "Sele yathā pabbatamuddhaniṭṭhitoti selamaye ekagghane pabbatamuddhani yathāṭhitova,",
  "atk-s0102a0:239_1": "na hi tattha ṭhitassa dassanatthaṁ gīvukkhipanapasāraṇādikiccaṁ atthi.",
  "atk-s0102a0:239_2": "Tathūpamanti tappaṭibhāgaṁ selapabbatūpamaṁ.",
  "atk-s0102a0:239_3": "Ayaṁ panettha saṅkhepattho,",
  "atk-s0102a0:239_4": "yathā selapabbatamuddhani yathāṭhitova cakkhumā puriso samantato janataṁ passeyya,",
  "atk-s0102a0:239_5": "tathā tvampi sumedha,",
  "atk-s0102a0:239_6": "sundarapaññasabbaññutaññāṇena samantacakkhu bhagavā dhammamayaṁ paññāmayaṁ pāsādamāruyha sayaṁ apetasoko",
  "atk-s0102a0:239_7": "sokāvatiṇṇaṁ jātijarābhibhūtaṁ janataṁ apekkhassu,",
  "atk-s0102a0:239_8": "upadhāraya upaparikkha.",
  "atk-s0102a0:240_0": "Ayamettha adhippāyo –",
  "atk-s0102a0:240_1": "yathā hi pabbatapāde samantā mahantaṁ khettaṁ katvā tattha kedārapāḷīsu kuṭikāyo katvā rattiṁ aggiṁ jāleyyuṁ.",
  "atk-s0102a0:240_2": "Caturaṅgasamannāgatañca andhakāraṁ assa.",
  "atk-s0102a0:240_3": "Athassa pabbatassa matthake ṭhatvā cakkhumato purisassa bhūmiṁ olokayato neva khettaṁ,",
  "atk-s0102a0:240_4": "na kedārapāḷiyo,",
  "atk-s0102a0:240_5": "na kuṭiyo,",
  "atk-s0102a0:240_6": "na tattha sayitamanussā paññāyeyyuṁ,",
  "atk-s0102a0:240_7": "kuṭikāsu pana aggijālamattameva paññāyeyya.",
  "atk-s0102a0:240_8": "Evaṁ dhammapāsādamāruyha sattanikāyaṁ olokayato tathāgatassa ye te akatakalyāṇā sattā,",
  "atk-s0102a0:240_9": "te ekavihāre dakkhiṇajāṇupasse nisinnāpi buddhacakkhussa āpāthaṁ nāgacchanti,",
  "atk-s0102a0:240_10": "rattiṁ khittasarā viya honti.",
  "atk-s0102a0:240_11": "Ye pana katakalyāṇā veneyyapuggalā,",
  "atk-s0102a0:240_12": "te tassa dūre ṭhitāpi āpāthaṁ āgacchanti,",
  "atk-s0102a0:240_13": "so aggi viya himavantapabbato viya ca.",
  "atk-s0102a0:240_14": "Vuttampi cetaṁ –",
  "atk-s0102a0:241_0": "“Dūre santo pakāsenti, himavantova pabbato;",
  "atk-s0102a0:242_0": "Asantettha na dissanti, rattiṁ khittā yathā sarā”ti. ;",
  "atk-s0102a0:243_0": "Uṭṭhehīti bhagavato dhammadesanatthaṁ cārikacaraṇaṁ yācanto bhaṇati.",
  "atk-s0102a0:243_1": "Vīrātiādīsu bhagavā vīriyavantatāya vīro,",
  "atk-s0102a0:243_2": "devaputtamaccukilesamārānaṁ vijitattā vijitasaṅgāmo,",
  "atk-s0102a0:243_3": "jātikantarādinittharaṇatthāya veneyyasatthavāhanasamatthatāya satthavāho,",
  "atk-s0102a0:243_4": "kāmacchandaiṇassa abhāvato aṇaṇoti veditabbo.",
  "atk-s0102a0:244_0": "71.Apārutāti vivaṭā.",
  "atk-s0102a0:244_1": "Amatassa dvārāti ariyamaggo.",
  "atk-s0102a0:244_2": "So hi amatasaṅkhātassa nibbānassa dvāraṁ.",
  "atk-s0102a0:244_3": "So mayā vivaritvā ṭhapitoti dasseti.",
  "atk-s0102a0:244_4": "Pamuñcantu saddhanti sabbe attano saddhaṁ pamuñcantu vissajjentu.",
  "atk-s0102a0:244_5": "Pacchimapadadvaye ayamattho,",
  "atk-s0102a0:244_6": "ahañhi attano paguṇaṁ suppavattitampi imaṁ paṇītaṁ uttamaṁ dhammaṁ kāyavācākilamathasaññī hutvā na bhāsiṁ,",
  "atk-s0102a0:244_7": "idāni pana sabbe janā saddhābhājanaṁ upanentu,",
  "atk-s0102a0:244_8": "pūressāmi tesaṁ saṅkappanti.",
  "atk-s0102a0:245_0": "Aggasāvakayugavaṇṇanā",
  "atk-s0102a0:246_0": "73.Bodhirukkhamūleti bodhirukkhassa avidūre ajapālanigrodhe antarahitoti attho.",
  "atk-s0102a0:246_1": "Kheme migadāyeti isipatanaṁ tena samayena khemaṁ nāma uyyānaṁ hoti,",
  "atk-s0102a0:246_2": "migānaṁ pana abhayavāsatthāya dinnattā migadāyoti vuccati.",
  "atk-s0102a0:246_3": "Taṁ sandhāya vuttaṁ –",
  "atk-s0102a0:246_4": "“kheme migadāye”ti.",
  "atk-s0102a0:246_5": "Yathā ca vipassī bhagavā,",
  "atk-s0102a0:246_6": "evaṁ aññepi buddhā paṭhamaṁ dhammadesanatthāya gacchantā ākāsena gantvā tattheva otaranti.",
  "atk-s0102a0:246_7": "Amhākaṁ pana bhagavā upakassa ājīvakassa upanissayaṁ disvā –",
  "atk-s0102a0:246_8": "“upako imaṁ addhānaṁ paṭipanno,",
  "atk-s0102a0:246_9": "so maṁ disvā sallapitvā gamissati.",
  "atk-s0102a0:246_10": "Atha puna nibbindanto āgamma arahattaṁ sacchikarissatī”ti ñatvā aṭṭhārasayojanamaggaṁ padasāva agamāsi.",
  "atk-s0102a0:246_11": "Dāyapālaṁ āmantesīti disvāva punappunaṁ oloketvā – “ayyo no, bhante,",
  "atk-s0102a0:246_12": "āgato”ti vatvā upagataṁ āmantesi.",
  "atk-s0102a0:247_0": "75-6.Anupubbiṁ kathanti dānakathaṁ,",
  "atk-s0102a0:247_1": "dānānantaraṁ sīlaṁ,",
  "atk-s0102a0:247_2": "sīlānantaraṁ saggaṁ,",
  "atk-s0102a0:247_3": "saggānantaraṁ magganti evaṁ anupaṭipāṭikathaṁ kathesi.",
  "atk-s0102a0:247_4": "Tattha dānakathanti idaṁ dānaṁ nāma sukhānaṁ nidānaṁ,",
  "atk-s0102a0:247_5": "sampattīnaṁ mūlaṁ,",
  "atk-s0102a0:247_6": "bhogānaṁ patiṭṭhā,",
  "atk-s0102a0:247_7": "visamagatassa tāṇaṁ leṇaṁ gati parāyaṇaṁ,",
  "atk-s0102a0:247_8": "idhalokaparalokesu dānasadiso avassayo patiṭṭhā ārammaṇaṁ tāṇaṁ leṇaṁ gati parāyaṇaṁ natthi.",
  "atk-s0102a0:247_9": "Idañhi avassayaṭṭhena ratanamayasīhāsanasadisaṁ,",
  "atk-s0102a0:247_10": "patiṭṭhānaṭṭhena mahāpathavīsadisaṁ,",
  "atk-s0102a0:247_11": "ārammaṇaṭṭhena ālambanarajjusadisaṁ.",
  "atk-s0102a0:247_12": "Idañhi dukkhanittharaṇaṭṭhena nāvā,",
  "atk-s0102a0:247_13": "samassāsanaṭṭhena saṅgāmasūro,",
  "atk-s0102a0:247_14": "bhayaparittāṇaṭṭhena susaṅkhatanagaraṁ,",
  "atk-s0102a0:247_15": "maccheramalādīhi anupalittaṭṭhena padumaṁ,",
  "atk-s0102a0:247_16": "tesaṁ nidahanaṭṭhena aggi,",
  "atk-s0102a0:247_17": "durāsadaṭṭhena āsīviso,",
  "atk-s0102a0:247_18": "asantāsanaṭṭhena sīho,",
  "atk-s0102a0:247_19": "balavantaṭṭhena hatthī,",
  "atk-s0102a0:247_20": "abhimaṅgalasammataṭṭhena setausabho,",
  "atk-s0102a0:247_21": "khemantabhūmisampāpanaṭṭhena valāhakaassarājā.",
  "atk-s0102a0:247_22": "Dānañhi loke sakkasampattiṁ mārasampattiṁ brahmasampattiṁ cakkavattisampattiṁ sāvakapāramiñāṇaṁ paccekabodhiñāṇaṁ",
  "atk-s0102a0:247_23": "abhisambodhiñāṇaṁ detīti evamādidānaguṇapaṭisaṁyuttaṁ kathaṁ.",
  "atk-s0102a0:248_0": "Yasmā pana dānaṁ dadanto sīlaṁ samādātuṁ sakkoti,",
  "atk-s0102a0:248_1": "tasmā tadanantaraṁ sīlakathaṁ kathesi.",
  "atk-s0102a0:248_2": "Sīlakathanti sīlaṁ nāmetaṁ avassayo patiṭṭhā ārammaṇaṁ tāṇaṁ leṇaṁ gati parāyaṇaṁ.",
  "atk-s0102a0:248_3": "Idhalokaparalokasampattīnañhi sīlasadiso avassayo patiṭṭhā ārammaṇaṁ tāṇaṁ leṇaṁ gati parāyaṇaṁ natthi,",
  "atk-s0102a0:248_4": "sīlasadiso alaṅkāro natthi,",
  "atk-s0102a0:248_5": "sīlapupphasadisaṁ pupphaṁ natthi,",
  "atk-s0102a0:248_6": "sīlagandhasadiso gandho natthi,",
  "atk-s0102a0:248_7": "sīlālaṅkārena hi alaṅkataṁ sīlakusumapiḷandhanaṁ sīlagandhānulittaṁ sadevakopi loko olokento tittiṁ na gacchatīti evamādisīlaguṇapaṭisaṁyuttaṁ kathaṁ.",
  "atk-s0102a0:249_0": "Idaṁ pana sīlaṁ nissāya ayaṁ saggo labbhatīti dassetuṁ sīlānantaraṁ saggakathaṁ kathesi.",
  "atk-s0102a0:249_1": "Saggakathanti ayaṁ saggo nāma iṭṭho kanto manāpo,",
  "atk-s0102a0:249_2": "niccamettha kīḷā,",
  "atk-s0102a0:249_3": "niccaṁ sampattiyo labbhanti,",
  "atk-s0102a0:249_4": "cātumahārājikā devā navutivassasatasahassāni dibbasukhaṁ dibbasampattiṁ paṭilabhanti,",
  "atk-s0102a0:249_5": "tāvatiṁsā tisso ca vassakoṭiyo saṭṭhi ca vassasatasahassānīti evamādisaggaguṇapaṭisaṁyuttaṁ kathaṁ.",
  "atk-s0102a0:249_6": "Saggasampattiṁ kathayantānañhi buddhānaṁ mukhaṁ nappahoti.",
  "atk-s0102a0:249_7": "Vuttampi cetaṁ –",
  "atk-s0102a0:249_8": "“anekapariyāyena kho ahaṁ,",
  "atk-s0102a0:249_9": "bhikkhave,",
  "atk-s0102a0:249_10": "saggakathaṁ katheyya”ntiādi.",
  "atk-s0102a0:250_0": "Evaṁ saggakathāya palobhetvā puna hatthiṁ alaṅkaritvā tassa soṇḍaṁ chindanto viya –",
  "atk-s0102a0:250_1": "“ayampi saggo anicco addhuvo,",
  "atk-s0102a0:250_2": "na ettha chandarāgo kātabbo”ti dassanatthaṁ –",
  "atk-s0102a0:250_3": "“appassādā kāmā bahudukkhā bahupāyāsā,",
  "atk-s0102a0:250_4": "ādīnavo ettha bhiyyo”tiādinā nayena kāmānaṁ ādīnavaṁ okāraṁ saṁkilesaṁ kathesi.",
  "atk-s0102a0:250_5": "Tattha ādīnavoti doso.",
  "atk-s0102a0:250_6": "Okāroti avakāro lāmakabhāvo.",
  "atk-s0102a0:250_7": "Saṁkilesoti tehi sattānaṁ saṁsāre saṁkilissanaṁ. Yathāha –",
  "atk-s0102a0:250_8": "“kilissanti vata bho sattā”ti.",
  "atk-s0102a0:250_9": "Evaṁ kāmādīnavena tejjatvā nekkhamme ānisaṁsaṁ pakāsesi,",
  "atk-s0102a0:250_10": "pabbajjāya guṇaṁ pakāsesīti attho.",
  "atk-s0102a0:250_11": "Sesaṁ ambaṭṭhasuttavaṇṇanāyaṁ vuttanayañceva uttānatthañca.",
  "atk-s0102a0:251_0": "77.Alatthunti kathaṁ alatthuṁ?",
  "atk-s0102a0:251_1": "Ehibhikkhubhāvena.",
  "atk-s0102a0:251_2": "Bhagavā kira tesaṁ iddhimayapattacīvarassūpanissayaṁ olokento anekāsu jātīsu cīvaradānādīni disvā etha bhikkhavotiādimāha.",
  "atk-s0102a0:251_3": "Te tāvadeva bhaṇḍū kāsāyavasanā aṭṭhahi bhikkhuparikkhārehi sarīrapaṭimukkeheva vassasatikattherā viya bhagavantaṁ namassamānāva nisīdiṁsu.",
  "atk-s0102a0:252_0": "Sandassesītiādīsu idhalokatthaṁ sandassesi,",
  "atk-s0102a0:252_1": "paralokatthaṁ sandassesi.",
  "atk-s0102a0:252_2": "Idhalokatthaṁ dassento aniccanti dassesi,",
  "atk-s0102a0:252_3": "dukkhanti dassesi,",
  "atk-s0102a0:252_4": "anattāti dassesi,",
  "atk-s0102a0:252_5": "khandhe dassesi,",
  "atk-s0102a0:252_6": "dhātuyo dassesi,",
  "atk-s0102a0:252_7": "āyatanāni dassesi,",
  "atk-s0102a0:252_8": "paṭiccasamuppādaṁ dassesi,",
  "atk-s0102a0:252_9": "rūpakkhandhassa udayaṁ dassento pañca lakkhaṇāni dassesi,",
  "atk-s0102a0:252_10": "tathā vedanākkhandhādīnaṁ,",
  "atk-s0102a0:252_11": "tathā vayaṁ dassentopi udayabbayavasena paññāsalakkhaṇāni dassesi,",
  "atk-s0102a0:252_12": "paralokatthaṁ dassento nirayaṁ dassesi,",
  "atk-s0102a0:252_13": "tiracchānayoniṁ,",
  "atk-s0102a0:252_14": "pettivisayaṁ,",
  "atk-s0102a0:252_15": "asurakāyaṁ,",
  "atk-s0102a0:252_16": "tiṇṇaṁ kusalānaṁ vipākaṁ,",
  "atk-s0102a0:252_17": "channaṁ devalokānaṁ,",
  "atk-s0102a0:252_18": "navannaṁ brahmalokānaṁ sampattiṁ dassesi.",
  "atk-s0102a0:253_0": "Samādapesīti catupārisuddhisīlaterasadhutaṅgadasakathāvatthuādike kalyāṇadhamme gaṇhāpesi.",
  "atk-s0102a0:254_0": "Samuttejesīti suṭṭhu uttejesi,",
  "atk-s0102a0:254_1": "abbhussāhesi.",
  "atk-s0102a0:254_2": "Idhalokatthañceva paralokatthañca tāsetvā tāsetvā adhigataṁ viya katvā kathesi.",
  "atk-s0102a0:254_3": "Dvattiṁsakammakāraṇapañcavīsatimahābhayappabhedañhi idhalokatthaṁ buddhe bhagavati tāsetvā tāsetvā kathayante pacchābāhaṁ,",
  "atk-s0102a0:254_4": "gāḷhabandhanaṁ bandhitvā cātumahāpathe pahārasatena tāḷetvā dakkhiṇadvārena niyyamāno viya āghātanabhaṇḍikāya",
  "atk-s0102a0:254_5": "ṭhapitasīso viya sūle uttāsito viya mattahatthinā maddiyamāno viya ca saṁviggo hoti.",
  "atk-s0102a0:254_6": "Paralokatthañca kathayante nirayādīsu nibbatto viya devalokasampattiṁ anubhavamāno viya ca hoti.",
  "atk-s0102a0:255_0": "Sampahaṁsesīti paṭiladdhaguṇena codesi, mahānisaṁsaṁ katvā kathesīti attho.",
  "atk-s0102a0:256_0": "Saṅkhārānaṁ ādīnavanti heṭṭhā paṭhamamaggādhigamatthaṁ kāmānaṁ ādīnavaṁ kathesi,",
  "atk-s0102a0:256_1": "idha pana uparimaggādhigamatthaṁ – “aniccā,",
  "atk-s0102a0:256_2": "bhikkhave,",
  "atk-s0102a0:256_3": "saṅkhārā addhuvā anassāsikā,",
  "atk-s0102a0:256_4": "yāvañcidaṁ,",
  "atk-s0102a0:256_5": "bhikkhave,",
  "atk-s0102a0:256_6": "alameva sabbasaṅkhāresu nibbindituṁ alaṁ virajjituṁ alaṁ vimuccitu”ntiādinā nayena saṅkhārānaṁ ādīnavañca",
  "atk-s0102a0:256_7": "lāmakabhāvañca tappaccayañca kilamathaṁ pakāsesi.",
  "atk-s0102a0:256_8": "Yathā ca tattha nekkhamme,",
  "atk-s0102a0:256_9": "evamidha –",
  "atk-s0102a0:256_10": "“santamidaṁ,",
  "atk-s0102a0:256_11": "bhikkhave,",
  "atk-s0102a0:256_12": "nibbānaṁ nāma paṇītaṁ tāṇaṁ leṇa”ntiādinā nayena nibbāne ānisaṁsaṁ pakāsesi.",
  "atk-s0102a0:257_0": "Mahājanakāyapabbajjāvaṇṇanā",
  "atk-s0102a0:258_0": "78.Mahājanakāyoti tesaṁyeva dvinnaṁ kumārānaṁ upaṭṭhākajanakāyoti.",
  "atk-s0102a0:259_0": "80.Bhagavantaṁ saraṇaṁ gacchāma, dhammañcāti saṅghassa aparipuṇṇattā dvevācikameva saraṇamagamaṁsu.",
  "atk-s0102a0:260_0": "81.Alatthunti pubbe vuttanayeneva ehibhikkhubhāveneva alatthuṁ.",
  "atk-s0102a0:260_1": "Ito anantare pabbajitavārepi eseva nayo.",
  "atk-s0102a0:261_0": "Cārikāanujānanavaṇṇanā",
  "atk-s0102a0:262_0": "85.Parivitakko udapādīti kadā udapādi?",
  "atk-s0102a0:262_1": "Sambodhito satta saṁvaccharāni satta māse satta divase atikkamitvā udapādi.",
  "atk-s0102a0:262_2": "Bhagavā kira pitusaṅgahaṁ karonto vihāsi.",
  "atk-s0102a0:262_3": "Rājāpi cintesi –",
  "atk-s0102a0:262_4": "“mayhaṁ jeṭṭhaputto nikkhamitvā buddho jāto,",
  "atk-s0102a0:262_5": "dutiyaputto me nikkhamitvā aggasāvako jāto,",
  "atk-s0102a0:262_6": "purohitaputto dutiyaaggasāvako,",
  "atk-s0102a0:262_7": "ime ca avasesā bhikkhū gihikālepi mayhaṁ puttameva parivāretvā vicariṁsu.",
  "atk-s0102a0:262_8": "Ime sabbe idānipi mayhaṁyeva bhāro,",
  "atk-s0102a0:262_9": "ahameva ca ne catūhi paccayehi upaṭṭhahissāmi,",
  "atk-s0102a0:262_10": "aññesaṁ okāsaṁ na dassāmī”ti vihāradvārakoṭṭhakato paṭṭhāya yāva rājagehadvārā ubhayato khadirapākāraṁ",
  "atk-s0102a0:262_11": "kārāpetvā kilañjehi chādāpetvā vatthehi paṭicchādāpetvā upari ca chādāpetvā suvaṇṇatārakavicittaṁ samolambitatālakkhandhamattaṁ",
  "atk-s0102a0:262_12": "vividhapupphadāmavitānaṁ kārāpetvā heṭṭhā bhūmiyaṁ cittattharaṇehi santharāpetvā anto ubhosu passesu",
  "atk-s0102a0:262_13": "mālāvacchake puṇṇaghaṭe,",
  "atk-s0102a0:262_14": "sakalamaggavāsatthāya ca gandhantare pupphāni pupphantare gandhe ca ṭhapāpetvā bhagavato kālaṁ ārocāpesi.",
  "atk-s0102a0:263_0": "Bhagavā bhikkhusaṅghaparivuto antosāṇiyāva rājagehaṁgantvā bhattakiccaṁ katvā vihāraṁ paccāgacchati.",
  "atk-s0102a0:263_1": "Añño koci daṭṭhumpi na labhati,",
  "atk-s0102a0:263_2": "kuto pana bhikkhaṁ vā dātuṁ,",
  "atk-s0102a0:263_3": "pūjaṁ vā kātuṁ,",
  "atk-s0102a0:263_4": "dhammaṁ vā sotuṁ.",
  "atk-s0102a0:263_5": "Nāgarā cintesuṁ –",
  "atk-s0102a0:263_6": "“ajja satthu loke uppannassa sattamāsādhikāni sattasaṁvaccharāni,",
  "atk-s0102a0:263_7": "mayañca daṭṭhumpi na labhāma,",
  "atk-s0102a0:263_8": "pageva bhikkhaṁ vā dātuṁ,",
  "atk-s0102a0:263_9": "pūjaṁ vā kātuṁ,",
  "atk-s0102a0:263_10": "dhammaṁ vā sotuṁ. Rājā –",
  "atk-s0102a0:263_11": "‘mayhameva buddho,",
  "atk-s0102a0:263_12": "mayhameva dhammo,",
  "atk-s0102a0:263_13": "mayhameva saṅgho’ti mamāyitvā sayameva upaṭṭhahi.",
  "atk-s0102a0:263_14": "Satthā ca uppajjamāno sadevakassa lokassa atthāya hitāya uppanno.",
  "atk-s0102a0:263_15": "Na hi raññoyeva nirayo uṇho assa,",
  "atk-s0102a0:263_16": "aññesaṁ nīluppalavanasadiso.",
  "atk-s0102a0:263_17": "Tasmā rājānaṁ vadāma.",
  "atk-s0102a0:263_18": "Sace no satthāraṁ deti,",
  "atk-s0102a0:263_19": "iccetaṁ kusalaṁ.",
  "atk-s0102a0:263_20": "No ce deti,",
  "atk-s0102a0:263_21": "raññā saddhiṁ yujjhitvāpi saṅghaṁ gahetvā dānādīni puññāni karoma.",
  "atk-s0102a0:263_22": "Na sakkā kho pana suddhanāgareheva evaṁ kātuṁ,",
  "atk-s0102a0:263_23": "ekaṁ jeṭṭhapurisampi gaṇhāmā”ti.",
  "atk-s0102a0:264_0": "Te senāpatiṁ upasaṅkamitvā tassetamatthaṁ ārocetvā – “sāmi,",
  "atk-s0102a0:264_1": "kiṁ amhākaṁ pakkho hosi,",
  "atk-s0102a0:264_2": "udāhu rañño”ti āhaṁsu. So –",
  "atk-s0102a0:264_3": "“ahaṁ tumhākaṁ pakkho homi,",
  "atk-s0102a0:264_4": "api ca kho pana paṭhamadivaso mayhaṁ dātabbo”ti.",
  "atk-s0102a0:264_5": "Te sampaṭicchiṁsu.",
  "atk-s0102a0:264_6": "So rājānaṁ upasaṅkamitvā – “nāgarā, deva,",
  "atk-s0102a0:264_7": "tumhākaṁ kupitā”ti āha.",
  "atk-s0102a0:264_8": "Kimatthaṁ tātāti?",
  "atk-s0102a0:264_9": "Satthāraṁ kira tumheyeva upaṭṭhahatha,",
  "atk-s0102a0:264_10": "amhe na labhāmāti.",
  "atk-s0102a0:264_11": "Sace idānipi labhanti,",
  "atk-s0102a0:264_12": "na kuppanti,",
  "atk-s0102a0:264_13": "alabhantā tumhehi saddhiṁ yujjhitukāmā devāti. Yujjhāmi, tāta,",
  "atk-s0102a0:264_14": "nāhaṁ bhikkhusaṅghaṁ demīti.",
  "atk-s0102a0:264_15": "Deva tumhākaṁ dāsā tumhehi saddhiṁ yujjhāmāti vadanti,",
  "atk-s0102a0:264_16": "tumhe kaṁ gaṇhitvā yujjhissathāti?",
  "atk-s0102a0:264_17": "Nanu tvaṁ senāpatīti?",
  "atk-s0102a0:264_18": "Nāgarehi vinā na samattho ahaṁ devāti.",
  "atk-s0102a0:264_19": "Tato rājā –",
  "atk-s0102a0:264_20": "“balavanto nāgarā,",
  "atk-s0102a0:264_21": "senāpatipi tesaññeva pakkho”ti ñatvā “aññānipi sattamāsādhikāni sattasaṁvaccharāni mayhaṁ bhikkhusaṅghaṁ dadantū”ti āha.",
  "atk-s0102a0:264_22": "Nāgarā na sampaṭicchiṁsu. Rājā –",
  "atk-s0102a0:264_23": "“cha vassāni, pañca, cattāri, tīṇi, dve,",
  "atk-s0102a0:264_24": "ekavassa”nti hāpesi.",
  "atk-s0102a0:264_25": "Evaṁ hāpentepi na sampaṭicchiṁsu.",
  "atk-s0102a0:264_26": "Aññe satta divase yāci. Nāgarā –",
  "atk-s0102a0:264_27": "“atikakkhaḷaṁ dāni raññā saddhiṁ kātuṁ na vaṭṭatī”ti anujāniṁsu.",
  "atk-s0102a0:265_0": "Rājā sattamāsādhikānaṁ sattannaṁ saṁvaccharānaṁ sajjitaṁ dānamukhaṁ sattannameva divasānaṁ vissajjetvā",
  "atk-s0102a0:265_1": "cha divase kesañci apassantānaṁyeva dānaṁ datvā sattame divase nāgare pakkosāpetvā –",
  "atk-s0102a0:265_2": "“sakkhissatha, tāta,",
  "atk-s0102a0:265_3": "evarūpaṁ dānaṁ dātu”nti āha. Tepi –",
  "atk-s0102a0:265_4": "“nanu amheyeva nissāya taṁ devassa uppanna”nti vatvā –",
  "atk-s0102a0:265_5": "“sakkhissāmā”ti āhaṁsu.",
  "atk-s0102a0:265_6": "Rājā piṭṭhihatthena assūni puñchamāno bhagavantaṁ vanditvā – “bhante,",
  "atk-s0102a0:265_7": "ahaṁ aṭṭhasaṭṭhibhikkhusatasahassaṁ aññassa vāraṁ akatvā yāvajīvaṁ catūhi paccayehi upaṭṭhahissāmīti cintesiṁ.",
  "atk-s0102a0:265_8": "Nāgarā na dāni me anuññātā,",
  "atk-s0102a0:265_9": "nāgarā hi ‘mayaṁ dānaṁ dātuṁ na labhāmā’ti kuppanti.",
  "atk-s0102a0:265_10": "Bhagavā sve paṭṭhāya tesaṁ anuggahaṁ karothā”ti āha.",
  "atk-s0102a0:266_0": "Atha dutiyadivase senāpati mahādānaṁ sajjetvā –",
  "atk-s0102a0:266_1": "“ajja yathā añño koci ekabhikkhampi na deti,",
  "atk-s0102a0:266_2": "evaṁ rakkhathā”ti samantā purise ṭhapesi.",
  "atk-s0102a0:266_3": "Taṁ divasaṁ seṭṭhibhariyā rodamānā dhītaraṁ āha – “sace, amma,",
  "atk-s0102a0:266_4": "tava pitā jīveyya,",
  "atk-s0102a0:266_5": "ajjāhaṁ paṭhamaṁ dasabalaṁ bhojeyya”nti.",
  "atk-s0102a0:266_6": "Sā taṁ āha – “amma,",
  "atk-s0102a0:266_7": "mā cintayi,",
  "atk-s0102a0:266_8": "ahaṁ tathā karissāmi yathā buddhappamukho bhikkhusaṅgho paṭhamaṁ amhākaṁ bhikkhaṁ paribhuñjissatī”ti.",
  "atk-s0102a0:266_9": "Tato satasahassagghanikāya suvaṇṇapātiyā nirudakapāyāsassa pūretvā sappimadhusakkarādīhi abhisaṅkharitvā",
  "atk-s0102a0:266_10": "aññāya pātiyā paṭikujjitvā taṁ sumanamālāguḷehi parikkhipitvā mālāguḷasadisaṁ katvā bhagavato gāmaṁ pavisanavelāya",
  "atk-s0102a0:266_11": "sayameva ukkhipitvā dāsigaṇaparivutā nagarā nikkhami.",
  "atk-s0102a0:266_12": "Antarāmagge senāpatiupaṭṭhākā – “amma,",
  "atk-s0102a0:266_13": "mā ito agamā”ti vadanti.",
  "atk-s0102a0:266_14": "Mahāpuññā nāma manāpakathā honti,",
  "atk-s0102a0:266_15": "na ca tesaṁ punappunaṁ bhaṇantānaṁ kathā paṭikkhipituṁ sakkā hoti. Sā –",
  "atk-s0102a0:266_16": "“cūḷapitā mahāpitā mātulā kissa tumhe gantuṁ na dethā”ti āha.",
  "atk-s0102a0:266_17": "Senāpatinā –",
  "atk-s0102a0:266_18": "“aññassa kassaci khādanīyabhojanīyaṁ dātuṁ mā dethā”ti ṭhapitamha ammāti.",
  "atk-s0102a0:266_19": "Kiṁ pana me hatthe khādanīyaṁ bhojanīyaṁ passathāti?",
  "atk-s0102a0:266_20": "Mālāguḷaṁ passāmāti.",
  "atk-s0102a0:266_21": "Kiṁ tumhākaṁ senāpati mālāguḷapūjampi kātuṁ na detīti? Deti, ammāti. Tena hi, apetha,",
  "atk-s0102a0:266_22": "apethāti bhagavantaṁ upasaṅkamitvā mālāguḷaṁ gaṇhāpetha bhagavāti āha.",
  "atk-s0102a0:266_23": "Bhagavā ekaṁ senāpatissupaṭṭhākaṁ oloketvā mālāguḷaṁ gaṇhāpesi.",
  "atk-s0102a0:266_24": "Sā bhagavantaṁ vanditvā – “bhagavā,",
  "atk-s0102a0:266_25": "bhavābhave nibbattiyaṁ me sati paritassanajīvitaṁ nāma mā hotu,",
  "atk-s0102a0:266_26": "ayaṁ sumanamālā viya nibbattanibbattaṭṭhāne piyāva homi,",
  "atk-s0102a0:266_27": "nāmena ca sumanā yevā”ti patthanaṁ katvā satthārā –",
  "atk-s0102a0:266_28": "“sukhinī hohī”ti vuttā vanditvā padakkhiṇaṁ katvā pakkāmi.",
  "atk-s0102a0:267_0": "Bhagavā senāpatissa gehaṁ gantvā paññattāsane nisīdi.",
  "atk-s0102a0:267_1": "Senāpati yāguṁ gahetvā upagañchi,",
  "atk-s0102a0:267_2": "satthā pattaṁ pidahi. Nisinno, bhante,",
  "atk-s0102a0:267_3": "bhikkhusaṅghoti.",
  "atk-s0102a0:267_4": "Atthi no eko antarā piṇḍapāto laddhoti.",
  "atk-s0102a0:267_5": "So mālaṁ apanetvā piṇḍapātaṁ addasa.",
  "atk-s0102a0:267_6": "Cūḷupaṭṭhāko āha – “sāmi,",
  "atk-s0102a0:267_7": "mālāti maṁ vatvā mātugāmo vañcesī”ti.",
  "atk-s0102a0:267_8": "Pāyāso bhagavantaṁ ādiṁ katvā sabbesaṁ bhikkhūnaṁ pahoti.",
  "atk-s0102a0:267_9": "Senāpatipi attano deyyadhammaṁ adāsi.",
  "atk-s0102a0:267_10": "Satthā bhattakiccaṁ katvā maṅgalaṁ vatvā pakkāmi.",
  "atk-s0102a0:267_11": "Senāpati –",
  "atk-s0102a0:267_12": "“kā nāma sā piṇḍapātamadāsī”ti pucchi.",
  "atk-s0102a0:267_13": "Seṭṭhidhītā, sāmīti.",
  "atk-s0102a0:267_14": "Sappaññā sā itthī,",
  "atk-s0102a0:267_15": "evarūpāya ghare vasantiyā purisassa saggasampatti nāma na dullabhāti taṁ ānetvā jeṭṭhikaṭṭhāne ṭhapesi.",
  "atk-s0102a0:268_0": "Punadivase nāgarā dānamadaṁsu,",
  "atk-s0102a0:268_1": "punadivase rājāti ekantarikāya dānaṁ dātuṁ ārabhiṁsu.",
  "atk-s0102a0:268_2": "Rājāpi carapurise ṭhapetvā nāgarehi dinnadānato atirekataraṁ deti,",
  "atk-s0102a0:268_3": "nāgarāpi tatheva katvā raññā dinnadānato atirekataraṁ.",
  "atk-s0102a0:268_4": "Rājagehe nāṭakitthiyo daharasāmaṇere vadanti –",
  "atk-s0102a0:268_5": "“gaṇhatha, tātā,",
  "atk-s0102a0:268_6": "na gahapatikānaṁ gattavatthādīsu puñchitvā bāḷadārakānaṁ kheḷasiṅghāṇikādidhovanahatthehi kataṁ,",
  "atk-s0102a0:268_7": "suciṁ paṇītaṁ kata”nti.",
  "atk-s0102a0:268_8": "Punadivase nāgarāpi dadamānā vadanti –",
  "atk-s0102a0:268_9": "“gaṇhatha, tātā,",
  "atk-s0102a0:268_10": "na nagaragāmanigamādīsu saṅkaḍḍhitataṇḍulakhīradadhisappiādīhi,",
  "atk-s0102a0:268_11": "na aññesaṁ jaṅghasīsapiṭṭhiādīni bhañjitvā āharāpitehi kataṁ,",
  "atk-s0102a0:268_12": "jātisappikhīrādīhiyeva kata”nti.",
  "atk-s0102a0:268_13": "Evaṁ sattasu saṁvaccharesu sattasu māsesu sattasu divasesu ca atikkantesu atha bhagavato ayaṁ vitakko udapādi.",
  "atk-s0102a0:268_14": "Tena vuttaṁ –",
  "atk-s0102a0:268_15": "“sambodhito satta saṁvaccharāni satta māsāni satta divasāni atikkamitvā udapādī”ti.",
  "atk-s0102a0:269_0": "87.Aññataromahābrahmāti dhammadesanaṁ āyācitabrahmāva.",
  "atk-s0102a0:270_0": "89.Caturāsīti āvāsasahassānīti caturāsīti vihārasahassāni.",
  "atk-s0102a0:270_1": "Te sabbepi dvādasasahassabhikkhugaṇhanakā mahāvihārā abhayagiricetiyapabbatacittalapabbatamahāvihārasadisāva ahesuṁ.",
  "atk-s0102a0:271_0": "90.Khantī paramaṁ tapoti adhivāsanakhanti nāma paramaṁ tapo.",
  "atk-s0102a0:271_1": "Titikkhāti khantiyā eva vevacanaṁ.",
  "atk-s0102a0:271_2": "Titikkhā saṅkhātā adhivāsanakhanti uttamaṁ tapoti attho.",
  "atk-s0102a0:271_3": "Nibbānaṁ paramanti sabbākārena pana nibbānaṁ paramanti vadanti buddhā.",
  "atk-s0102a0:271_4": "Na hi pabbajito parūpaghātīti yo adhivāsanakhantivirahitattā paraṁ upaghāteti bādheti hiṁsati,",
  "atk-s0102a0:271_5": "so pabbajito nāma na hoti.",
  "atk-s0102a0:271_6": "Catutthapādo pana tasseva vevacanaṁ.",
  "atk-s0102a0:271_7": "“Na hi pabbajito”ti etassa hi na samaṇo hotīti vevacanaṁ.",
  "atk-s0102a0:271_8": "Parūpaghātīti etassa paraṁ viheṭhayantoti vevacanaṁ.",
  "atk-s0102a0:271_9": "Atha vā parūpaghātīti sīlūpaghātī.",
  "atk-s0102a0:271_10": "Sīlañhi uttamaṭṭhena paranti vuccati.",
  "atk-s0102a0:271_11": "Yo ca samaṇo paraṁ yaṁ kañci sattaṁ viheṭhayanto parūpaghātī hoti,",
  "atk-s0102a0:271_12": "attano sīlaṁ vināsako,",
  "atk-s0102a0:271_13": "so pabbajito nāma na hotīti attho.",
  "atk-s0102a0:271_14": "Athavā yo adhivāsanakhantiyā abhāvato parūpaghātī hoti,",
  "atk-s0102a0:271_15": "paraṁ antamaso ḍaṁsamakasampi sañcicca jīvitā voropeti,",
  "atk-s0102a0:271_16": "so na hi pabbajito.",
  "atk-s0102a0:271_17": "Kiṁ kāraṇā?",
  "atk-s0102a0:271_18": "Malassa apabbājitattā.",
  "atk-s0102a0:271_19": "“Pabbājayamattano malaṁ,",
  "atk-s0102a0:271_20": "tasmā pabbajitoti vuccatī”ti idañhi pabbajitalakkhaṇaṁ.",
  "atk-s0102a0:271_21": "Yopi na heva kho upaghāteti,",
  "atk-s0102a0:271_22": "na māreti,",
  "atk-s0102a0:271_23": "api ca daṇḍādīhi viheṭheti,",
  "atk-s0102a0:271_24": "so paraṁ viheṭhayanto samaṇo na hoti.",
  "atk-s0102a0:271_25": "Kiṁ kāraṇā?",
  "atk-s0102a0:271_26": "Vihesāya asamitattā.",
  "atk-s0102a0:271_27": "“Samitattā hi pāpānaṁ,",
  "atk-s0102a0:271_28": "samaṇoti pavuccatī”ti idañhi samaṇalakkhaṇaṁ.",
  "atk-s0102a0:272_0": "Dutiyagāthāya sabbapāpassāti sabbākusalassa.",
  "atk-s0102a0:272_1": "Akaraṇanti anuppādanaṁ.",
  "atk-s0102a0:272_2": "Kusalassāti catubhūmikakusalassa.",
  "atk-s0102a0:272_3": "Upasampadāti paṭilābho.",
  "atk-s0102a0:272_4": "Sacittapariyodapananti attano cittajotanaṁ,",
  "atk-s0102a0:272_5": "taṁ pana arahattena hoti.",
  "atk-s0102a0:272_6": "Iti sīlasaṁvarena sabbapāpaṁ pahāya samathavipassanāhi kusalaṁ sampādetvā arahattaphalena cittaṁ pariyodāpetabbanti",
  "atk-s0102a0:272_7": "etaṁ buddhānaṁ sāsanaṁ ovādo anusiṭṭhī ti.",
  "atk-s0102a0:273_0": "Tatiyagāthāya anūpavādoti vācāya kassaci anupavadanaṁ.",
  "atk-s0102a0:273_1": "Anūpaghātoti kāyena upaghātassa akaraṇaṁ.",
  "atk-s0102a0:273_2": "Pātimokkheti yaṁ taṁ paatimokkhaṁ,",
  "atk-s0102a0:273_3": "atipamokkhaṁ,",
  "atk-s0102a0:273_4": "uttamasīlaṁ,",
  "atk-s0102a0:273_5": "pāti vā agativisesehi mokkheti duggatibhayehi,",
  "atk-s0102a0:273_6": "yo vā naṁ pāti,",
  "atk-s0102a0:273_7": "taṁ mokkhetīti “pātimokkha”nti vuccati.",
  "atk-s0102a0:273_8": "Tasmiṁ pātimokkhe ca saṁvaro.",
  "atk-s0102a0:273_9": "Mattaññutāti paṭiggahaṇaparibhogavasena pamāṇaññutā.",
  "atk-s0102a0:273_10": "Pantañca sayanāsananti sayanāsanañca saṅghaṭṭanavirahitanti attho.",
  "atk-s0102a0:273_11": "Tattha dvīhiyeva paccayehi catupaccayasantoso dīpito hotīti veditabbo.",
  "atk-s0102a0:273_12": "Etaṁ buddhāna sāsananti etaṁ parassa anupavadanaṁ anupaghātanaṁ pātimokkhasaṁvaro paṭiggahaṇaparibhogesu",
  "atk-s0102a0:273_13": "mattaññutā aṭṭhasamāpattivasibhāvāya vivittasenāsanasevanañca buddhānaṁ sāsanaṁ ovādo anusiṭṭhīti.",
  "atk-s0102a0:273_14": "Imā pana sabbabuddhānaṁ pātimokkhuddesagāthā hontīti veditabbā.",
  "atk-s0102a0:274_0": "Devatārocanavaṇṇanā",
  "atk-s0102a0:275_0": "91.",
  "atk-s0102a0:275_1": "Ettāvatā ca iminā vipassissa bhagavato apadānānusārena vitthārakathanena –",
  "atk-s0102a0:275_2": "“tathāgatassevesā,",
  "atk-s0102a0:275_3": "bhikkhave,",
  "atk-s0102a0:275_4": "dhammadhātu suppaṭividdhā”ti evaṁ vuttāya dhammadhātuyā suppaṭividdhabhāvaṁ pakāsetvā idāni –",
  "atk-s0102a0:275_5": "“devatāpi tathāgatassa etamatthaṁ ārocesu”nti vuttaṁ devatārocanaṁ pakāsetuṁ ekamidāhantiādimāha.",
  "atk-s0102a0:276_0": "Tattha subhagavaneti evaṁnāmake vane.",
  "atk-s0102a0:276_1": "Sālarājamūleti vanappatijeṭṭhakassa mūle.",
  "atk-s0102a0:276_2": "Kāmacchandaṁ virājetvāti anāgāmimaggena mūlasamugghātavasena virājetvā.",
  "atk-s0102a0:276_3": "Yathā ca vipassissa,",
  "atk-s0102a0:276_4": "evaṁ sesabuddhānampi sāsane vutthabrahmacariyā devatā ārocayiṁsu,",
  "atk-s0102a0:276_5": "pāḷi pana vipassissa ceva amhākañca bhagavato vasena āgatā.",
  "atk-s0102a0:277_0": "Tattha attano sampattiyā na hāyanti,",
  "atk-s0102a0:277_1": "na vihāyantīti avihā.",
  "atk-s0102a0:277_2": "Na kañci sattaṁ tapantīti atappā.",
  "atk-s0102a0:277_3": "Sundaradassanā abhirūpā pāsādikāti sudassā.",
  "atk-s0102a0:277_4": "Suṭṭhu passanti,",
  "atk-s0102a0:277_5": "sundarametesaṁ vā dassananti sudassī.",
  "atk-s0102a0:277_6": "Sabbeheva ca saguṇehi bhavasampattiyā ca jeṭṭhā,",
  "atk-s0102a0:277_7": "natthettha kaniṭṭhāti akaniṭṭhā.",
  "atk-s0102a0:278_0": "Idha ṭhatvā bhāṇavārā samodhānetabbā.",
  "atk-s0102a0:278_1": "Imasmiñhi sutte vipassissa bhagavato apadānavasena tayo bhāṇavārā vuttā.",
  "atk-s0102a0:278_2": "Yathā ca vipassissa,",
  "atk-s0102a0:278_3": "evaṁ sikhīādīnampi apadānavasena vuttāva.",
  "atk-s0102a0:278_4": "Pāḷi pana saṅkhittā.",
  "atk-s0102a0:278_5": "Iti sattannaṁ buddhānaṁ vasena amhākaṁ bhagavatā ekavīsati bhāṇavārā kathitā.",
  "atk-s0102a0:278_6": "Tathā avihehi.",
  "atk-s0102a0:278_7": "Tathā atappehi.",
  "atk-s0102a0:278_8": "Tathā sudassehi.",
  "atk-s0102a0:278_9": "Tathā sudassīhi.",
  "atk-s0102a0:278_10": "Tathā akaniṭṭhehīti sabbampi chabbīsatibhāṇavārasataṁ hoti.",
  "atk-s0102a0:278_11": "Tepiṭake buddhavacane aññaṁ suttaṁ chabbīsatibhāṇavārasataparimāṇaṁ nāma natthi,",
  "atk-s0102a0:278_12": "suttantarājā nāma ayaṁ suttantoti veditabbo.",
  "atk-s0102a0:278_13": "Ito paraṁ anusandhidvayampi niyyātento iti kho bhikkhavetiādimāha.",
  "atk-s0102a0:278_14": "Taṁ sabbaṁ uttānamevāti.",
  "atk-s0102a0:279_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0102a0:280_0": "Mahāpadānasuttavaṇṇanā niṭṭhitā."
}