{
  "mil5.5.10:0.1_0": "Milindapañha",
  "mil5.5.10:0.2_0": "Meṇḍakapañha",
  "mil5.5.10:0.3_0": "Santhavavagga",
  "mil5.5.10:0.4_0": "10. Dhammadesanāyaappossukkapañha",
  "mil5.5.10:1.1_0": "“Bhante nāgasena, tumhe bhaṇatha—",
  "mil5.5.10:1.2_0": "‘tathāgatena catūhi ca asaṅkhyeyyehi kappānaṁ satasahassena ca etthantare sabbaññutañāṇaṁ paripācitaṁ mahato janakāyassa samuddharaṇāyā’ti.",
  "mil5.5.10:1.3_0": "Puna ca ‘sabbaññutaṁ pattassa appossukkatāya cittaṁ nami, no dhammadesanāyā’ti.",
  "mil5.5.10:2.1_0": "Yathā nāma,",
  "mil5.5.10:2.1_1": "bhante nāgasena,",
  "mil5.5.10:2.1_2": "issāso vā issāsantevāsī vā bahuke divase saṅgāmatthāya upāsanaṁ sikkhitvā sampatte mahāyuddhe osakkeyya;",
  "mil5.5.10:2.2_0": "evameva kho,",
  "mil5.5.10:2.2_1": "bhante nāgasena,",
  "mil5.5.10:2.2_2": "tathāgatena catūhi ca asaṅkhyeyyehi kappānaṁ satasahassena ca etthantare sabbaññutañāṇaṁ paripācetvā",
  "mil5.5.10:2.2_3": "mahato janakāyassa samuddharaṇāya sabbaññutaṁ pattena dhammadesanāya osakkitaṁ.",
  "mil5.5.10:3.1_0": "Yathā vā pana,",
  "mil5.5.10:3.1_1": "bhante nāgasena,",
  "mil5.5.10:3.1_2": "mallo vā mallantevāsī vā bahuke divase nibbuddhaṁ sikkhitvā sampatte mallayuddhe osakkeyya;",
  "mil5.5.10:3.2_0": "evameva kho,",
  "mil5.5.10:3.2_1": "bhante nāgasena,",
  "mil5.5.10:3.2_2": "tathāgatena catūhi ca asaṅkhyeyyehi kappānaṁ satasahassena ca etthantare sabbaññutañāṇaṁ paripācetvā",
  "mil5.5.10:3.2_3": "mahato janakāyassa samuddharaṇāya sabbaññutaṁ pattena dhammadesanāya osakkitaṁ.",
  "mil5.5.10:4.1_0": "Kiṁ nu kho,",
  "mil5.5.10:4.1_1": "bhante nāgasena,",
  "mil5.5.10:4.1_2": "tathāgatena bhayā osakkitaṁ,",
  "mil5.5.10:4.1_3": "udāhu apākaṭatāya osakkitaṁ,",
  "mil5.5.10:4.1_4": "udāhu dubbalatāya osakkitaṁ,",
  "mil5.5.10:4.1_5": "udāhu asabbaññutāya osakkitaṁ,",
  "mil5.5.10:4.1_6": "kiṁ tattha kāraṇaṁ,",
  "mil5.5.10:4.1_7": "iṅgha me tvaṁ kāraṇaṁ brūhi kaṅkhāvitaraṇāya.",
  "mil5.5.10:4.2_0": "Yadi,",
  "mil5.5.10:4.2_1": "bhante nāgasena,",
  "mil5.5.10:4.2_2": "tathāgatena catūhi ca asaṅkhyeyyehi kappānaṁ satasahassena ca etthantare sabbaññutañāṇaṁ paripācitaṁ mahato janakāyassa samuddharaṇāya,",
  "mil5.5.10:4.2_3": "tena hi ‘sabbaññutaṁ pattassa appossukkatāya cittaṁ nami,",
  "mil5.5.10:4.2_4": "no dhammadesanāyā’ti yaṁ vacanaṁ,",
  "mil5.5.10:4.2_5": "taṁ micchā.",
  "mil5.5.10:4.3_0": "Yadi sabbaññutaṁ pattassa appossukkatāya cittaṁ nami no dhammadesanāya,",
  "mil5.5.10:4.3_1": "tena hi ‘tathāgatena catūhi ca asaṅkhyeyyehi kappānaṁ satasahassena ca etthantare sabbaññutañāṇaṁ paripācitaṁ",
  "mil5.5.10:4.3_2": "mahato janakāyassa samuddharaṇāyā’ti tampi vacanaṁ micchā.",
  "mil5.5.10:4.4_0": "Ayampi ubhato koṭiko pañho gambhīro dunnibbeṭho tavānuppatto, so tayā nibbāhitabbo”ti.",
  "mil5.5.10:5.1_0": "“Paripācitañca, mahārāja,",
  "mil5.5.10:5.1_1": "tathāgatena catūhi ca asaṅkhyeyyehi kappānaṁ satasahassena ca etthantare sabbaññutañāṇaṁ mahato janakāyassa samuddharaṇāya,",
  "mil5.5.10:5.1_2": "pattasabbaññutassa ca appossukkatāya cittaṁ nami,",
  "mil5.5.10:5.1_3": "no dhammadesanāya.",
  "mil5.5.10:5.2_0": "Tañca pana dhammassa gambhīranipuṇaduddasaduranubodhasukhumaduppaṭivedhataṁ sattānañca ālayārāmataṁ sakkāyadiṭṭhiyā",
  "mil5.5.10:5.2_1": "daḷhasuggahitatañca disvā ‘kiṁ nu kho,",
  "mil5.5.10:5.2_2": "kathaṁ nu kho’ti appossukkatāya cittaṁ nami,",
  "mil5.5.10:5.2_3": "no dhammadesanāya,",
  "mil5.5.10:5.2_4": "sattānaṁ paṭivedhacintanamānasaṁ yevetaṁ.",
  "mil5.5.10:6.1_0": "Yathā, mahārāja,",
  "mil5.5.10:6.1_1": "bhisakko sallakatto anekabyādhiparipīḷitaṁ naraṁ upasaṅkamitvā evaṁ cintayati ‘kena nu kho upakkamena",
  "mil5.5.10:6.1_2": "katamena vā bhesajjena imassa byādhi vūpasameyyā’ti;",
  "mil5.5.10:6.2_0": "evameva kho, mahārāja,",
  "mil5.5.10:6.2_1": "tathāgatassa sabbakilesabyādhiparipīḷitaṁ janaṁ dhammassa ca gambhīranipuṇaduddasaduranubodhasukhumaduppaṭivedhataṁ disvā ‘kiṁ nu kho,",
  "mil5.5.10:6.2_2": "kathaṁ nu kho’ti appossukkatāya cittaṁ nami,",
  "mil5.5.10:6.2_3": "no dhammadesanāya,",
  "mil5.5.10:6.2_4": "sattānaṁ paṭivedhacintanamānasaṁ yevetaṁ.",
  "mil5.5.10:7.1_0": "Yathā, mahārāja,",
  "mil5.5.10:7.1_1": "rañño khattiyassa muddhāvasittassa dovārikaanīkaṭṭhapārisajjanegamabhaṭabalaamaccarājaññarājūpajīvine jane disvā evaṁ cittamuppajjeyya ‘kiṁ nu kho,",
  "mil5.5.10:7.1_2": "kathaṁ nu kho ime saṅgaṇhissāmī’ti;",
  "mil5.5.10:7.2_0": "evameva kho, mahārāja,",
  "mil5.5.10:7.2_1": "tathāgatassa dhammassa gambhīranipuṇaduddasaduranubodhasukhumaduppaṭivedhataṁ sattānañca ālayārāmataṁ",
  "mil5.5.10:7.2_2": "sakkāyadiṭṭhiyā daḷhasuggahitatañca disvā ‘kiṁ nu kho,",
  "mil5.5.10:7.2_3": "kathaṁ nu kho’ti appossukkatāya cittaṁ nami,",
  "mil5.5.10:7.2_4": "no dhammadesanāya,",
  "mil5.5.10:7.2_5": "sattānaṁ paṭivedhacintanamānasaṁ yevetaṁ.",
  "mil5.5.10:8.1_0": "Api ca, mahārāja, sabbesaṁ tathāgatānaṁ dhammatā esā, yaṁ brahmunā āyācitā dhammaṁ desenti.",
  "mil5.5.10:8.2_0": "Tattha pana kiṅkāraṇaṁ?",
  "mil5.5.10:8.3_0": "Ye tena samayena manussā tāpasaparibbājakā samaṇabrāhmaṇā,",
  "mil5.5.10:8.3_1": "sabbete brahmadevatā honti brahmagarukā brahmaparāyaṇā,",
  "mil5.5.10:8.3_2": "tasmā tassa balavato yasavato ñātassa paññātassa uttarassa accuggatassa onamanena sadevako loko onamissati okappessati adhimuccissatīti iminā ca, mahārāja,",
  "mil5.5.10:8.3_3": "kāraṇena tathāgatā brahmunā āyācitā dhammaṁ desenti.",
  "mil5.5.10:9.1_0": "Yathā, mahārāja,",
  "mil5.5.10:9.1_1": "koci rājā vā rājamahāmatto vā yassa onamati apacitiṁ karoti,",
  "mil5.5.10:9.1_2": "balavatarassa tassa onamanena avasesā janatā onamati apacitiṁ karoti;",
  "mil5.5.10:9.2_0": "evameva kho, mahārāja,",
  "mil5.5.10:9.2_1": "brahme onamite tathāgatānaṁ sadevako loko onamissati,",
  "mil5.5.10:9.2_2": "pūjitapūjako, mahārāja, loko,",
  "mil5.5.10:9.2_3": "tasmā so brahmā sabbesaṁ tathāgatānaṁ āyācati dhammadesanāya,",
  "mil5.5.10:9.2_4": "tena ca kāraṇena tathāgatā brahmunā āyācitā dhammaṁ desentī”ti.",
  "mil5.5.10:9.3_0": "“Sādhu,",
  "mil5.5.10:9.3_1": "bhante nāgasena,",
  "mil5.5.10:9.3_2": "sunibbeṭhito pañho,",
  "mil5.5.10:9.3_3": "atibhadrakaṁ veyyākaraṇaṁ,",
  "mil5.5.10:9.3_4": "evametaṁ tathā sampaṭicchāmī”ti.",
  "mil5.5.10:10.1_0": "Dhammadesanāya appossukkapañho dasamo."
}