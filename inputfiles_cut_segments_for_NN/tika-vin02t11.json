{
  "tika-vin02t11:0_0": "3. Vassūpanāyikakkhandhakaṁ",
  "tika-vin02t11:1_0": "Vassūpanāyikānujānanakathāvaṇṇanā",
  "tika-vin02t11:2_0": "184.",
  "tika-vin02t11:2_1": "Vassūpanāyikakkhandhake idha-saddo nipātamattoti okāsaparidīpanassapi asambhavato atthantarassa abodhanato vuttaṁ.",
  "tika-vin02t11:2_2": "Aparajjugatāya assāti iminā asamānādhikaraṇavisayo bāhiratthasamāsoyanti dasseti.",
  "tika-vin02t11:2_3": "Aparajjūti āsāḷhīpuṇṇamito aparaṁ dinaṁ,",
  "tika-vin02t11:2_4": "pāṭipadanti attho.",
  "tika-vin02t11:2_5": "Assāti āsāḷhīpuṇṇamiyā.",
  "tika-vin02t11:3_0": "Vassāne cārikāpaṭikkhepādikathāvaṇṇanā",
  "tika-vin02t11:4_0": "185.Anapekkhagamanena vā aññattha aruṇaṁ uṭṭhāpanena vā āpatti veditabbāti ettha anapekkhagamanena upacārātikkame āpatti veditabbā,",
  "tika-vin02t11:4_1": "sāpekkhagamanena aññattha aruṇuṭṭhāpanena āpatti veditabbā.",
  "tika-vin02t11:5_0": "Sattāhakaraṇīyānujānanakathāvaṇṇanā",
  "tika-vin02t11:6_0": "187-189.Tīṇi parihīnānīti bhikkhunīnaṁ vaccakuṭiādīnaṁ paṭikkhittattā pahīnāni.",
  "tika-vin02t11:6_1": "Vāreyyanti āvāhavivāhamaṅgalaṁ.",
  "tika-vin02t11:6_2": "Suttantoti attano paguṇasuttanto.",
  "tika-vin02t11:6_3": "Na palujjatīti na vinassati na antaradhāyati.",
  "tika-vin02t11:7_0": "Pahiteyeva anujānanakathāvaṇṇanā",
  "tika-vin02t11:8_0": "199.Bhikkhugatikoti bhikkhunissitako.",
  "tika-vin02t11:8_1": "So pana yasmā bhikkhūhi saddhiṁ vasati,",
  "tika-vin02t11:8_2": "tasmā vuttaṁ “bhikkhūhi saddhiṁ vasanakapuriso”ti.",
  "tika-vin02t11:8_3": "Sattāhakaraṇīyena gantvā bahiddhā aruṇuṭṭhāpanaṁ ratticchedo.",
  "tika-vin02t11:8_4": "Animantitena gantuṁ na vaṭṭatīti ettha animantitattā sattāhakiccaṁ adhiṭṭhahitvā gacchantassapi vassacchedo ceva dukkaṭañca hotīti veditabbaṁ.",
  "tika-vin02t11:8_5": "Yathāvuttañhi ratticchedakāraṇaṁ vinā tirovihāre vasitvā āgacchissāmīti gacchatopi vassacchedaṁ vadanti.",
  "tika-vin02t11:8_6": "Gantuṁ vaṭṭatīti sattāhakaraṇīyena gantuṁ vaṭṭati.",
  "tika-vin02t11:8_7": "Evaṁ gacchantena ca antoupacārasīmāyaṁ ṭhiteneva “antosattāhe āgacchissāmī”ti ābhogaṁ katvā gantabbaṁ.",
  "tika-vin02t11:8_8": "Sace ābhogaṁ akatvā upacārasīmaṁ atikkamati,",
  "tika-vin02t11:8_9": "chinnavassova hotīti vadanti.",
  "tika-vin02t11:8_10": "Bhaṇḍakanti cīvaraṁ sandhāya vuttaṁ.",
  "tika-vin02t11:8_11": "Pahiṇantīti cīvaradhovanādikammena pahiṇanti.",
  "tika-vin02t11:8_12": "Sampāpuṇituṁna sakkoti,",
  "tika-vin02t11:8_13": "vaṭṭatīti ettha “ajjeva āgamissāmī”ti sāmantavihāraṁ gantvā puna āgacchantassa antarāmagge sace aruṇuggamanaṁ hoti,",
  "tika-vin02t11:8_14": "vassacchedopi na hoti,",
  "tika-vin02t11:8_15": "ratticchedadukkaṭañca natthīti vadanti.",
  "tika-vin02t11:8_16": "“Ācariyaṁ passissāmī”ti pana gantuṁ labhatīti “agilānampi ācariyaṁ upajjhāyaṁ vā passissāmī”ti sattāhakaraṇīyena gantuṁ labhati.",
  "tika-vin02t11:8_17": "Sace pana naṁ ācariyo “ajja mā gacchā”ti vadati,",
  "tika-vin02t11:8_18": "vaṭṭatīti evaṁ sattāhakaraṇīyena gataṁ antosattāheyeva puna āgacchantaṁ sace ācariyo upajjhāyo vā “ajja mā gacchā”ti vadati, vaṭṭati,",
  "tika-vin02t11:8_19": "sattāhātikkamepi anāpattīti adhippāyo,",
  "tika-vin02t11:8_20": "vassacchedo pana hotiyevāti daṭṭhabbaṁ sattāhassa bahiddhā vītināmitattā.",
  "tika-vin02t11:9_0": "Antarāye anāpattivassacchedakathāvaṇṇanā",
  "tika-vin02t11:10_0": "201.Sace dūraṁ gato hoti,",
  "tika-vin02t11:10_1": "sattāhavārena aruṇo uṭṭhāpetabboti iminā vassacchedakāraṇe sati sattāhakaraṇīyena gantuṁ vaṭṭatīti dīpeti.",
  "tika-vin02t11:11_0": "Vajādīsu vassūpagamanakathāvaṇṇanā",
  "tika-vin02t11:12_0": "203.“Idha vassaṁ upemī”ti tikkhattuṁ vattabbanti satthassāvihārattā “imasmiṁ vihāre”ti avatvā “idha vassaṁ upemī”ti ettakameva vattabbaṁ.",
  "tika-vin02t11:12_1": "Satthe pana vassaṁ upagantuṁ na vaṭṭatīti kuṭikādīnaṁ abhāve “idha vassaṁ upemī”ti vacībhedaṁ katvā upagantuṁ na vaṭṭati,",
  "tika-vin02t11:12_2": "ālayakaraṇamatteneva vaṭṭatīti adhippāyo.",
  "tika-vin02t11:12_3": "Vippakiratīti visuṁ visuṁ gacchati.",
  "tika-vin02t11:12_4": "Tīsu ṭhānesu natthi vassacchede āpattīti tehi saddhiṁ gacchantasseva natthi āpatti,",
  "tika-vin02t11:12_5": "tehi viyujjitvā gamane pana āpattiyeva,",
  "tika-vin02t11:12_6": "pavāretuñca na labhati.",
  "tika-vin02t11:13_0": "Vassaṁ anupagantabbaṭṭhānakathāvaṇṇanā",
  "tika-vin02t11:14_0": "204.Seyyathāpipisācillikāti ettha pisācā eva pisācillikā,",
  "tika-vin02t11:14_1": "pisācadārakātipi vadanti.",
  "tika-vin02t11:14_2": "Pavisanadvāraṁ yojetvāti sakavāṭabaddhameva yojetvā.",
  "tika-vin02t11:14_3": "Pañcannaṁ chadanānanti tiṇapaṇṇaiṭṭhakasilāsudhāsaṅkhātānaṁ pañcannaṁ chadanānaṁ.",
  "tika-vin02t11:14_4": "Idañca yebhuyyena vuttanti veditabbaṁ rukkhādīsu padaracchadanāyapi kuṭikāya vassūpagamanassa vuttattā. Na,",
  "tika-vin02t11:14_5": "bhikkhave,",
  "tika-vin02t11:14_6": "asenāsanikena vassaṁ upagantabbanti vacībhedaṁ katvā vassūpagamanaṁ sandhāyeva paṭikkhepo,",
  "tika-vin02t11:14_7": "na ālayakaraṇavasena upagamanaṁ sandhāyāti vadanti.",
  "tika-vin02t11:14_8": "Pāḷiyaṁ pana avisesena vuttattā aṭṭhakathāyañca dutiyapārājikasaṁvaṇṇanāyaṁ “vassaṁ upagacchantena hi",
  "tika-vin02t11:14_9": "nālakapaṭipadaṁ paṭipannenapi pañcannaṁ chadanānaṁ aññatarena channeyeva sadvārabandhe senāsane upagantabbaṁ.",
  "tika-vin02t11:14_10": "Tasmā vassakāle sace senāsanaṁ labhati,",
  "tika-vin02t11:14_11": "iccetaṁ kusalaṁ.",
  "tika-vin02t11:14_12": "No ce labhati,",
  "tika-vin02t11:14_13": "hatthakammaṁ pariyesitvāpi kātabbaṁ.",
  "tika-vin02t11:14_14": "Hatthakammaṁ alabhantena sāmampi kātabbaṁ,",
  "tika-vin02t11:14_15": "na tveva asenāsanikena vassaṁ upagantabba”nti daḷhaṁ katvā vuttattā asenāsanikassa nāvādiṁ vinā aññattha ālayo na vaṭṭatīti amhākaṁ khanti.",
  "tika-vin02t11:14_16": "Nāvāsatthavajesuyeva hi “anujānāmi,",
  "tika-vin02t11:14_17": "bhikkhave,",
  "tika-vin02t11:14_18": "nāvāya vassaṁ upagantu”ntiādinā sati asati vā senāsane vassūpagamanassa visuṁ anuññātattā “na,",
  "tika-vin02t11:14_19": "bhikkhave,",
  "tika-vin02t11:14_20": "asenāsanikena vassaṁ upagantabba”nti ayaṁ paṭikkhepo tattha na labbhatīti asati senāsane ālayavasenapi nāvādīsu upagamanaṁ vuttaṁ.",
  "tika-vin02t11:14_21": "Ṭaṅkitamañco nāma dīghe mañcapāde majjhe vijjhitvā aṭaniyo pavesetvā kato mañco.",
  "tika-vin02t11:14_22": "Tassa idaṁ upari idaṁ heṭṭhāti natthi,",
  "tika-vin02t11:14_23": "parivattetvā atthatopi tādisova hoti,",
  "tika-vin02t11:14_24": "taṁ susāne devaṭṭhāne ca ṭhapenti,",
  "tika-vin02t11:14_25": "catunnaṁ pāsāṇānaṁ upari pāsāṇaṁ attharitvā kataṁ gehampi “ṭaṅkitamañco”ti vuccati.",
  "tika-vin02t11:15_0": "Vassaṁ anupagantabbaṭṭhānakathāvaṇṇanā niṭṭhitā.",
  "tika-vin02t11:16_0": "Adhammikakatikakathāvaṇṇanā",
  "tika-vin02t11:17_0": "205.Tassā lakkhaṇaṁ mahāvibhaṅge vuttanti catutthapārājikasaṁvaṇṇanāyaṁ “yo imamhā āvāsā paṭhamaṁ pakkamissati,",
  "tika-vin02t11:17_1": "taṁ mayaṁ arahāti jānissāmā”ti ettha dassitaṁ adhammikakatikavattalakkhaṇaṁ sandhāya vadati,",
  "tika-vin02t11:17_2": "paratopi senāsanakkhandhakavaṇṇanāyaṁ adhammikaṁ katikavattaṁ āvi bhavissatiyeva.",
  "tika-vin02t11:18_0": "Paṭissavadukkaṭāpattikathāvaṇṇanā",
  "tika-vin02t11:19_0": "207.",
  "tika-vin02t11:19_1": "Yasmā nānāsīmāyaṁ dvīsu āvāsesu vassaṁ vasantassa dutiye “vasāmī”ti citte uppanne paṭhamasenāsanaggāho paṭippassambhati,",
  "tika-vin02t11:19_2": "puna paṭhameyeva “vasāmī”ti citte uppanne dutiyo paṭippassambhati,",
  "tika-vin02t11:19_3": "tasmā “tassa,",
  "tika-vin02t11:19_4": "bhikkhave,",
  "tika-vin02t11:19_5": "bhikkhuno purimikā ca na paññāyatī”ti vuttaṁ.",
  "tika-vin02t11:19_6": "Paṭissavassa visaṁvādanapaccayā hontampi dukkaṭaṁ satiyeva paṭissave hotīti āha “tassa tassa paṭissave dukkaṭa”nti.",
  "tika-vin02t11:19_7": "Tenevāha “tañca kho…pe…",
  "tika-vin02t11:19_8": "pacchā visaṁvādanapaccayā”ti.",
  "tika-vin02t11:20_0": "Akaraṇīyoti sattāhakaraṇīyena akaraṇīyo.",
  "tika-vin02t11:20_1": "Sakaraṇīyoti sattāhakaraṇīyeneva sakaraṇīyo.",
  "tika-vin02t11:20_2": "Yadi evaṁ “sattāhakaraṇīyena akaraṇīyo sakaraṇīyo”ti ca kasmā na vuttanti?",
  "tika-vin02t11:20_3": "“Akaraṇīyo”ti vuttepi sattāhakaraṇīyena sakaraṇīyākaraṇīyatā viññāyatīti katvā na vuttaṁ.",
  "tika-vin02t11:20_4": "Yadi evaṁ parato “sattāhakaraṇīyena pakkamatī”ti vāradvayepi “sakaraṇīyo pakkamatī”ti ettakameva kasmā na vuttanti? Vuccate –",
  "tika-vin02t11:20_5": "tattha “sattāhakaraṇīyenā”ti avatvā “sakaraṇīyo pakkamatī”ti vutte so taṁ sattāhaṁ bahiddhā vītināmetīti",
  "tika-vin02t11:20_6": "na sakkā vattunti “sattāhakaraṇīyena pakkamatī”ti vuttaṁ.",
  "tika-vin02t11:20_7": "Evañhi vutte sattāhassa adhikatattā so taṁ sattāhaṁ bahi vītināmetīti sakkā vattuṁ.",
  "tika-vin02t11:21_0": "Ettha ca ādimhi cattāro vārā nirapekkhagamanaṁ sandhāya vuttā,",
  "tika-vin02t11:21_1": "tatthāpi purimā dve vārā vassaṁ anupagatassa vasena vuttā,",
  "tika-vin02t11:21_2": "pacchimā pana dve vārā vassaṁ upagatassa vasena,",
  "tika-vin02t11:21_3": "tato paraṁ dve vārā sāpekkhagamanaṁ sandhāya vuttā,",
  "tika-vin02t11:21_4": "tatthāpi paṭhamavāro sāpekkhassapi sattāhakaraṇīyena gantvā taṁ sattāhaṁ bahiddhā vītināmentassa vassacchedadassanatthaṁ vutto,",
  "tika-vin02t11:21_5": "itaro vuttanayeneva gantvā antosattāhe nivattantassa vassacchedābhāvadassanatthaṁ.",
  "tika-vin02t11:21_6": "“So sattāhaṁ anāgatāya pavāraṇāya sakaraṇīyo pakkamatī”ti ayaṁ pana vāro navamito paṭṭhāya gantvā sattāhaṁ",
  "tika-vin02t11:21_7": "bahiddhā vītināmentassapi vassacchedābhāvadassanatthaṁ vutto.",
  "tika-vin02t11:21_8": "Ettha ca “akaraṇīyo pakkamatī”ti dutiyavārassa anāgatattā navamito paṭṭhāya gacchantenapi satiyeva karaṇīye gantabbaṁ,",
  "tika-vin02t11:21_9": "nāsatīti daṭṭhabbaṁ.",
  "tika-vin02t11:21_10": "Ime ca satta vārā bahiddhā katauposathikassa vasena āgatā,",
  "tika-vin02t11:21_11": "apare satta antovihāraṁ gantvā katauposathassa vasenāti evaṁ purimikāya vasena cuddasa vārā vuttā,",
  "tika-vin02t11:21_12": "tato paraṁ pacchimikāya vasena teyeva cuddasa vārā vuttāti evametesaṁ nānākaraṇaṁ veditabbaṁ.",
  "tika-vin02t11:22_0": "Imehi pana sabbavārehi vuttamatthaṁ sampiṇḍetvā dassetuṁ “so tadaheva akaraṇīyotiādīsū”tiādi āraddhaṁ.",
  "tika-vin02t11:22_1": "Ko pana vādo dvīhatīhaṁ vasitvā antosattāhe nivattantassāti vassaṁ upagantvā dvīhatīhaṁ vasitvā sattāhakaraṇīyena",
  "tika-vin02t11:22_2": "gantvā antosattāhe nivattantassa ko pana vādo,",
  "tika-vin02t11:22_3": "kathā eva natthīti adhippāyo.",
  "tika-vin02t11:22_4": "Asatiyā pana vassaṁ na upetīti “imasmiṁ vihāre imaṁ temāsaṁ vassaṁ upemī”ti vacībhedaṁ katvā na upeti.",
  "tika-vin02t11:23_0": "Komudiyā cātumāsiniyāti pacchimakattikapuṇṇamāyaṁ.",
  "tika-vin02t11:23_1": "Sā hi kumudānaṁ atthitāya komudī,",
  "tika-vin02t11:23_2": "catunnaṁ vassikānaṁ māsānaṁ pariyosānattā “cātumāsinī”ti vuccati.",
  "tika-vin02t11:23_3": "Tadā hi kumudāni supupphitāni honti,",
  "tika-vin02t11:23_4": "tasmā kumudānaṁ samūho,",
  "tika-vin02t11:23_5": "kumudāni eva vā komudā,",
  "tika-vin02t11:23_6": "te ettha atthīti “komudī”ti vuccati,",
  "tika-vin02t11:23_7": "kumudavatīti vuttaṁ hoti.",
  "tika-vin02t11:23_8": "Sesamettha uttānameva.",
  "tika-vin02t11:24_0": "Paṭissavadukkaṭāpattikathāvaṇṇanā niṭṭhitā.",
  "tika-vin02t11:25_0": "Vassūpanāyikakkhandhakavaṇṇanā niṭṭhitā."
}