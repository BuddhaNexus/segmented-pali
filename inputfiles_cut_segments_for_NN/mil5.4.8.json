{
  "mil5.4.8:0.1_0": "Milindapañha",
  "mil5.4.8:0.2_0": "Meṇḍakapañha",
  "mil5.4.8:0.3_0": "Sabbaññutañāṇavagga",
  "mil5.4.8:0.4_0": "8. Amarādevīpañha",
  "mil5.4.8:1.1_0": "“Bhante nāgasena, bhāsitampetaṁ bhagavatā—",
  "mil5.4.8:2.1_0": "‘Sace labhetha khaṇaṁ vā raho vā,",
  "mil5.4.8:2.2_0": "Nimantakaṁ vāpi labhetha tādisaṁ;",
  "mil5.4.8:2.3_0": "Sabbāva itthī kayiruṁ nu pāpaṁ,",
  "mil5.4.8:2.4_0": "Aññaṁ aladdhā pīṭhasappinā saddhin’ti.",
  "mil5.4.8:3.1_0": "Puna ca kathīyati ‘mahosadhassa bhariyā amarā nāma itthī gāmake ṭhapitā pavutthapatikā raho nisinnā vivittā",
  "mil5.4.8:3.1_1": "rājappaṭisamaṁ sāmikaṁ karitvā sahassena nimantīyamānā pāpaṁ nākāsī’ti.",
  "mil5.4.8:3.2_0": "Yadi, bhante nāgasena, bhagavatā bhaṇitaṁ—",
  "mil5.4.8:3.3_0": "‘sace …pe…",
  "mil5.4.8:3.4_0": "saddhin’ti tena hi ‘mahosadhassa bhariyā …pe…",
  "mil5.4.8:3.5_0": "nākāsī’ti yaṁ vacanaṁ, taṁ micchā.",
  "mil5.4.8:3.6_0": "Yadi mahosadhassa bhariyā …pe…",
  "mil5.4.8:3.7_0": "nākāsi, tena hi ‘sace …pe…",
  "mil5.4.8:3.8_0": "saddhin’ti tampi vacanaṁ micchā.",
  "mil5.4.8:3.9_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.4.8:4.1_0": "“Bhāsitampetaṁ, mahārāja, bhagavatā—",
  "mil5.4.8:4.2_0": "‘sace …pe…",
  "mil5.4.8:4.3_0": "saddhin’ti.",
  "mil5.4.8:4.4_0": "Kathīyati ca ‘mahosadhassa bhariyā …pe…",
  "mil5.4.8:4.5_0": "nākāsī’ti.",
  "mil5.4.8:4.6_0": "Kareyya sā, mahārāja,",
  "mil5.4.8:4.6_1": "itthī sahassaṁ labhamānā tādisena purisena saddhiṁ pāpakammaṁ,",
  "mil5.4.8:4.6_2": "na sā kareyya sace khaṇaṁ vā raho vā nimantakaṁ vāpi tādisaṁ labheyya,",
  "mil5.4.8:4.6_3": "vicinantī sā, mahārāja,",
  "mil5.4.8:4.6_4": "amarā itthī na addasa khaṇaṁ vā raho vā nimantakaṁ vāpi tādisaṁ.",
  "mil5.4.8:5.1_0": "Idha loke garahabhayā khaṇaṁ na passi,",
  "mil5.4.8:5.1_1": "paraloke nirayabhayā khaṇaṁ na passi,",
  "mil5.4.8:5.1_2": "kaṭukavipākaṁ pāpanti khaṇaṁ na passi,",
  "mil5.4.8:5.1_3": "piyaṁ amuñcitukāmā khaṇaṁ na passi,",
  "mil5.4.8:5.1_4": "sāmikassa garukatāya khaṇaṁ na passi,",
  "mil5.4.8:5.1_5": "dhammaṁ apacāyantī khaṇaṁ na passi,",
  "mil5.4.8:5.1_6": "anariyaṁ garahantī khaṇaṁ na passi,",
  "mil5.4.8:5.1_7": "kiriyaṁ abhinditukāmā khaṇaṁ na passi.",
  "mil5.4.8:5.2_0": "Evarūpehi bahūhi kāraṇehi khaṇaṁ na passi.",
  "mil5.4.8:6.1_0": "Rahopi sā loke vicinitvā apassantī pāpaṁ nākāsi.",
  "mil5.4.8:6.2_0": "Sace sā manussehi raho labheyya, atha amanussehi raho na labheyya.",
  "mil5.4.8:6.3_0": "Sace amanussehi raho labheyya, atha paracittavidūhi pabbajitehi raho na labheyya.",
  "mil5.4.8:6.4_0": "Sace paracittavidūhi pabbajitehi raho labheyya, atha paracittavidūnīhi devatāhi raho na labheyya.",
  "mil5.4.8:6.5_0": "Sace paracittavidūnīhi devatāhi raho labheyya, attanāva pāpehi raho na labheyya.",
  "mil5.4.8:6.6_0": "Sace attanāva pāpehi raho labheyya, atha adhammena raho na labheyya.",
  "mil5.4.8:6.7_0": "Evarūpehi bahuvidhehi kāraṇehi raho alabhitvā pāpaṁ nākāsi.",
  "mil5.4.8:7.1_0": "Nimantakampi sā loke vicinitvā tādisaṁ alabhantī pāpaṁ nākāsi.",
  "mil5.4.8:7.2_0": "Mahosadho, mahārāja, paṇḍito aṭṭhavīsatiyā aṅgehi samannāgato.",
  "mil5.4.8:7.3_0": "Katamehi aṭṭhavīsatiyā aṅgehi samannāgato?",
  "mil5.4.8:7.4_0": "Mahosadho, mahārāja,",
  "mil5.4.8:7.4_1": "sūro hirimā ottappī sapakkho mittasampanno khamo sīlavā saccavādī soceyyasampanno akkodhano anatimānī",
  "mil5.4.8:7.4_2": "anusūyako vīriyavā āyūhako saṅgāhako saṁvibhāgī sakhilo nivātavutti saṇho asaṭho amāyāvī atibuddhisampanno",
  "mil5.4.8:7.4_3": "kittimā vijjāsampanno hitesī upanissitānaṁ patthito sabbajanassa dhanavā yasavā.",
  "mil5.4.8:7.5_0": "Mahosadho, mahārāja, paṇḍito imehi aṭṭhavīsatiyā aṅgehi samannāgato.",
  "mil5.4.8:7.6_0": "Sā aññaṁ tādisaṁ nimantakaṁ alabhitvā pāpaṁ nākāsī”ti.",
  "mil5.4.8:7.7_0": "“Sādhu, bhante nāgasena, evametaṁ tathā sampaṭicchāmī”ti.",
  "mil5.4.8:8.1_0": "Amarādevīpañho aṭṭhamo."
}