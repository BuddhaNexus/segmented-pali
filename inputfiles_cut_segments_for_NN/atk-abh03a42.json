{
  "atk-abh03a42:0_0": "3. Āyatanayamakaṁ",
  "atk-abh03a42:1_0": "1. Paṇṇattiuddesavāravaṇṇanā",
  "atk-abh03a42:2_0": "1-9.",
  "atk-abh03a42:2_1": "Idāni mūlayamake desiteyeva kusalādidhamme āyatanavasenāpi saṅgaṇhitvā khandhayamakānantaraṁ desitassa āyatanayamakassa vaṇṇanā hoti.",
  "atk-abh03a42:2_2": "Tattha khandhayamake vuttanayeneva pāḷivavatthānaṁ veditabbaṁ.",
  "atk-abh03a42:2_3": "Yatheva hi tattha paṇṇattivāro,",
  "atk-abh03a42:2_4": "pavattivāro,",
  "atk-abh03a42:2_5": "pariññāvāroti tayo mahāvārā honti,",
  "atk-abh03a42:2_6": "tathā idhāpi.",
  "atk-abh03a42:2_7": "Vacanatthopi nesaṁ tattha vuttanayeneva veditabbo.",
  "atk-abh03a42:2_8": "Idhāpi ca paṇṇattivāro uddesaniddesavasena dvidhā vavatthito.",
  "atk-abh03a42:2_9": "Itare niddesavaseneva.",
  "atk-abh03a42:2_10": "‘Tattha dvādasāyatanānī’ti padaṁ ādiṁ katvā yāva nāyatanā na manoti,",
  "atk-abh03a42:2_11": "tāva paṇṇattivārassa uddesavāro veditabbo.",
  "atk-abh03a42:2_12": "Tattha dvādasāyatanānīti ayaṁ yamakavasena pucchitabbānaṁ āyatanānaṁ uddeso.",
  "atk-abh03a42:2_13": "Cakkhāyatanaṁ…pe…",
  "atk-abh03a42:2_14": "dhammāyatananti tesaññeva pabhedato nāmavavatthānaṁ.",
  "atk-abh03a42:2_15": "Yamakavasena pucchāsukhatthañcettha paṭhamaṁ paṭipāṭiyā ajjhattarūpāyatanāni vuttāni.",
  "atk-abh03a42:2_16": "Pacchā bāhirarūpāyatanāni.",
  "atk-abh03a42:2_17": "Pariyosāne manāyatanadhammāyatanāni.",
  "atk-abh03a42:3_0": "Yathā pana heṭṭhā khandhavasena,",
  "atk-abh03a42:3_1": "evamidha imesaṁ āyatanānaṁ vasena padasodhanavāro,",
  "atk-abh03a42:3_2": "padasodhanamūlacakkavāro,",
  "atk-abh03a42:3_3": "suddhāyatanavāro,",
  "atk-abh03a42:3_4": "suddhāyatanamūlacakkavāroti,",
  "atk-abh03a42:3_5": "cattārova nayavārā honti.",
  "atk-abh03a42:3_6": "Ekeko cettha anulomapaṭilomavasena duvidhoyeva.",
  "atk-abh03a42:3_7": "Tesamattho tattha vuttanayeneva veditabbo.",
  "atk-abh03a42:3_8": "Yathā pana khandhayamake padasodhanavārassa anulomavāre ‘rūpaṁ rūpakkhandho,",
  "atk-abh03a42:3_9": "rūpakkhandho rūpa’ntiādīni pañca yamakāni,",
  "atk-abh03a42:3_10": "tathā idha ‘cakkhu,",
  "atk-abh03a42:3_11": "cakkhāyatanaṁ;",
  "atk-abh03a42:3_12": "cakkhāyatanaṁ;",
  "atk-abh03a42:3_13": "cakkhū’tiādīni dvādasa.",
  "atk-abh03a42:3_14": "Paṭilomavārepi ‘na cakkhu,",
  "atk-abh03a42:3_15": "na cakkhāyatanaṁ;",
  "atk-abh03a42:3_16": "na cakkhāyatanaṁ,",
  "atk-abh03a42:3_17": "na cakkhū’tiādīni dvādasa ,",
  "atk-abh03a42:3_18": "padasodhanamūlacakkavārassa panettha anulomavāre ekekāyatanamūlakāni ekādasa ekādasa katvā dvattiṁsasataṁ yamakāni.",
  "atk-abh03a42:3_19": "Paṭilomavārepi dvattiṁsasatameva.",
  "atk-abh03a42:3_20": "Suddhāyatanavārassāpi anulomavāre dvādasa,",
  "atk-abh03a42:3_21": "paṭilomavāre dvādasa,",
  "atk-abh03a42:3_22": "suddhāyatanamūlacakkavārassāpi anulomavāre ekekāyatanamūlakāni ekādasa ekādasa katvā dvattiṁsasataṁ yamakāni.",
  "atk-abh03a42:3_23": "Paṭilomavārepi dvattiṁsasatamevāti evamidha chasattatādhikehi pañcahi yamakasatehi,",
  "atk-abh03a42:3_24": "dvipaññāsādhikehi ekādasahi pucchāsatehi,",
  "atk-abh03a42:3_25": "caturādhikehi tevīsāya atthasatehi ca paṭimaṇḍito paṇṇattivārassa uddesavāro veditabbo.",
  "atk-abh03a42:4_0": "Paṇṇattiuddesavāravaṇṇanā.",
  "atk-abh03a42:5_0": "1. Paṇṇattiniddesavāravaṇṇanā",
  "atk-abh03a42:6_0": "10-17.",
  "atk-abh03a42:6_1": "Niddesavāre pana heṭṭhā khandhayamakassa paṇṇattivāraniddese vuttanayeneva attho veditabbo.",
  "atk-abh03a42:6_2": "Aññatra visesā.",
  "atk-abh03a42:6_3": "Tatrāyaṁ viseso –",
  "atk-abh03a42:6_4": "dibbacakkhūti dutiyavijjāñāṇaṁ.",
  "atk-abh03a42:6_5": "Paññācakkhūti tatiyavijjāñāṇaṁ.",
  "atk-abh03a42:6_6": "Dibbasotanti dutiyaabhiññāñāṇaṁ.",
  "atk-abh03a42:6_7": "Taṇhāsotanti taṇhāva.",
  "atk-abh03a42:6_8": "Avaseso kāyoti nāmakāyo, rūpakāyo,",
  "atk-abh03a42:6_9": "hatthikāyo,",
  "atk-abh03a42:6_10": "assakāyoti evamādi.",
  "atk-abh03a42:6_11": "Avasesaṁ rūpanti rūpāyatanato sesaṁ bhūtupādāyarūpañceva piyarūpasātarūpañca.",
  "atk-abh03a42:6_12": "Sīlagandhotiādīni vāyanaṭṭhena sīlādīnaṁyeva nāmāni.",
  "atk-abh03a42:6_13": "Attharasotiādīnipi sādhumadhuraṭṭhena atthādīnaññeva nāmāni.",
  "atk-abh03a42:6_14": "Avaseso dhammoti pariyattidhammādianekappabhedoti ayamettha viseso.",
  "atk-abh03a42:7_0": "Paṇṇattiniddesavāravaṇṇanā.",
  "atk-abh03a42:8_0": "2. Pavattivāravaṇṇanā",
  "atk-abh03a42:9_0": "18-21.",
  "atk-abh03a42:9_1": "Idhāpi ca pavattivārassa uppādavārādīsu tīsu antaravāresu ekekasmiṁ chaḷeva kālabhedā.",
  "atk-abh03a42:9_2": "Tesaṁ ekekasmiṁ kāle puggalavārādayo tayo vārā.",
  "atk-abh03a42:9_3": "Te sabbepi anulomapaṭilomanayavasena duvidhāva honti.",
  "atk-abh03a42:9_4": "Tattha paccuppannakāle puggalavārassa anulomanaye yathā khandhayamake rūpakkhandhamūlakāni cattāri,",
  "atk-abh03a42:9_5": "vedanākkhandhamūlakāni tīṇi,",
  "atk-abh03a42:9_6": "saññākkhandhamūlakāni dve,",
  "atk-abh03a42:9_7": "saṅkhārakkhandhamūlakaṁ ekanti aggahitaggahaṇena dasa yamakāni honti.",
  "atk-abh03a42:9_8": "Evaṁ ‘‘yassa cakkhāyatanaṁ uppajjati,",
  "atk-abh03a42:9_9": "tassa sotāyatanaṁ uppajjati;",
  "atk-abh03a42:9_10": "yassa vā pana sotāyatanaṁ uppajjati,",
  "atk-abh03a42:9_11": "tassa cakkhāyatanaṁ uppajjati;",
  "atk-abh03a42:9_12": "yassa cakkhāyatanaṁ uppajjati,",
  "atk-abh03a42:9_13": "tassa ghāṇāyatanaṁ,",
  "atk-abh03a42:9_14": "jivhāyatanaṁ,",
  "atk-abh03a42:9_15": "kāyāyatanaṁ,",
  "atk-abh03a42:9_16": "rūpāyatanaṁ,",
  "atk-abh03a42:9_17": "saddāyatanaṁ,",
  "atk-abh03a42:9_18": "gandhāyatanaṁ,",
  "atk-abh03a42:9_19": "rasāyatanaṁ,",
  "atk-abh03a42:9_20": "phoṭṭhabbāyatanaṁ,",
  "atk-abh03a42:9_21": "manāyatanaṁ,",
  "atk-abh03a42:9_22": "dhammāyatanaṁ,",
  "atk-abh03a42:9_23": "uppajjati;",
  "atk-abh03a42:9_24": "yassa vā pana dhammāyatanaṁ uppajjati,",
  "atk-abh03a42:9_25": "tassa cakkhāyatanaṁ uppajjatī’’ti evaṁ cakkhāyatanamūlakāni ekādasa.",
  "atk-abh03a42:9_26": "‘‘Yassa sotāyatanaṁ uppajjati,",
  "atk-abh03a42:9_27": "tassa ghānāyatanaṁ uppajjatī’’tiādinā nayena sotāyatanamūlakāni dasa;",
  "atk-abh03a42:9_28": "ghānāyatanamūlakāni nava,",
  "atk-abh03a42:9_29": "jivhāyatanamūlakāni aṭṭha;",
  "atk-abh03a42:9_30": "kāyāyatanamūlakāni satta;",
  "atk-abh03a42:9_31": "rūpāyatanamūlakāni cha;",
  "atk-abh03a42:9_32": "saddāyatanamūlakāni pañca;",
  "atk-abh03a42:9_33": "gandhāyatanamūlakāni cattāri;",
  "atk-abh03a42:9_34": "rasāyatanamūlakāni tīṇi;",
  "atk-abh03a42:9_35": "phoṭṭhabbāyatanamūlakāni dve;",
  "atk-abh03a42:9_36": "manāyatanamūlakaṁ ekanti aggahitaggahaṇena chasaṭṭhi yamakāni honti.",
  "atk-abh03a42:10_0": "Tattha cakkhāyatanamūlakesu ekādasasu ‘‘yassa cakkhāyatanaṁ uppajjati,",
  "atk-abh03a42:10_1": "tassa sotāyatanaṁ,",
  "atk-abh03a42:10_2": "ghānāyatanaṁ,",
  "atk-abh03a42:10_3": "rūpāyatanaṁ,",
  "atk-abh03a42:10_4": "manāyatanaṁ,",
  "atk-abh03a42:10_5": "dhammāyatanaṁ uppajjatī’’ti imāni pañceva vissajjitāni.",
  "atk-abh03a42:10_6": "Tesu paṭhamaṁ vissajjetabbaṁ tāva vissajjitaṁ.",
  "atk-abh03a42:10_7": "Dutiyaṁ kiñcāpi paṭhamena sadisavissajjanaṁ,",
  "atk-abh03a42:10_8": "cakkhusotāyatanānaṁ pavattiṭṭhāne pana ghānāyatanassa na ekantena pavattito ‘‘kathaṁ nu kho etaṁ vissajjetabba’’nti vimatinivāraṇatthaṁ vissajjitaṁ.",
  "atk-abh03a42:10_9": "Rūpāyatanamanāyatanadhammāyatanehi saddhiṁ tīṇi yamakāni asadisavissajjanattā vissajjitāni.",
  "atk-abh03a42:10_10": "Sesesu jivhāyatanakāyāyatanehi tāva saddhiṁ dve yamakāni purimehi dvīhi saddhiṁ sadisavissajjanāni.",
  "atk-abh03a42:10_11": "Saddāyatanassa paṭisandhikkhaṇe anuppattito tena saddhiṁ yamakassa vissajjanameva natthi.",
  "atk-abh03a42:10_12": "Gandharasaphoṭṭhabbāyatanehipi saddhiṁ tīṇi yamakāni purimehi dvīhi sadisavissajjanāneva hontīti tantiyā lahubhāvatthaṁ saṅkhittāni.",
  "atk-abh03a42:10_13": "Sotāyatanamūlakesu yaṁ labbhati ,",
  "atk-abh03a42:10_14": "taṁ purimehi sadisavissajjanamevāti ekampi pāḷiṁ nāruḷhaṁ.",
  "atk-abh03a42:10_15": "Ghānāyatanamūlakesu rūpāyatanena saddhiṁ ekaṁ,",
  "atk-abh03a42:10_16": "manāyatanadhammāyatanehi saddhiṁ dveti tīṇi yamakāni pāḷiṁ āruḷhāni.",
  "atk-abh03a42:10_17": "Sesāni ghānāyatanayamakena sadisavissajjanattā nāruḷhāni.",
  "atk-abh03a42:10_18": "Tathā jivhāyatanakāyāyatanamūlakāni.",
  "atk-abh03a42:10_19": "Rūpāyatanamūlakesu manāyatanadhammāyatanehi saddhiṁ dveyeva vissajjitāni.",
  "atk-abh03a42:10_20": "Gandharasaphoṭṭhabbehi pana saddhiṁ tīṇi rūpāyatanamanāyatanehi saddhiṁ sadisavissajjanāni.",
  "atk-abh03a42:10_21": "Yatheva hettha ‘‘sarūpakānaṁ acittakāna’’ntiādi vuttaṁ,",
  "atk-abh03a42:10_22": "tathā idhāpi ‘‘sarūpakānaṁ agandhakānaṁ,",
  "atk-abh03a42:10_23": "arasakānaṁ aphoṭṭhabbakāna’’nti yojanā veditabbā.",
  "atk-abh03a42:10_24": "Gandhādīni cettha āyatanabhūtāneva adhippetāni.",
  "atk-abh03a42:10_25": "Tasmā ‘‘sarūpakānaṁ sagandhāyatanāna’’nti āyatanavasenettha attho daṭṭhabbo.",
  "atk-abh03a42:11_0": "Saddāyatanamūlakāni atthābhāvato pāḷiṁ nāruḷhāneva.",
  "atk-abh03a42:11_1": "Gandharasaphoṭṭhabbamūlakāni cattāri tīṇi dve ca heṭṭhimehi sadisavissajjanattā pāḷiṁ nāruḷhāni.",
  "atk-abh03a42:11_2": "Manāyatanamūlakaṁ vissajjitamevāti evametāni paccuppannakāle puggalavārassa anulomanaye katipayayamakavissajjaneneva",
  "atk-abh03a42:11_3": "chasaṭṭhiyamakāni vissajjitāni nāma hontīti veditabbāni.",
  "atk-abh03a42:11_4": "Yathā ca puggalavāre,",
  "atk-abh03a42:11_5": "evaṁ okāsavārepi puggalokāsavārepi chasaṭṭhīti paccuppannakāle tīsu vāresu anulomanaye aṭṭhanavutisataṁ yamakāni honti.",
  "atk-abh03a42:11_6": "Yathā ca anulomanaye,",
  "atk-abh03a42:11_7": "evaṁ paṭilomanayepīti sabbānipi paccuppannakāle channavutādhikāni tīṇi yamakasatāni honti.",
  "atk-abh03a42:11_8": "Tesu dvānavutādhikāni satta pucchāsatāni,",
  "atk-abh03a42:11_9": "caturāsītādhikāni ca pannarasa atthasatāni hontīti veditabbāni.",
  "atk-abh03a42:11_10": "Evaṁ sesesupi pañcasu kālabhedesūti sabbānipi chasattatādhikāni tevīsati yamakasatāni.",
  "atk-abh03a42:11_11": "Tato diguṇā pucchā,",
  "atk-abh03a42:11_12": "tato diguṇā atthāti idamettha uppādavāre pāḷivavatthānaṁ.",
  "atk-abh03a42:11_13": "Nirodhavārauppādanirodhavāresupi eseva nayoti.",
  "atk-abh03a42:11_14": "Sabbasmimpi pavattivāre aṭṭhavīsāni ekasattati yamakasatāni.",
  "atk-abh03a42:11_15": "Tato diguṇā pucchā,",
  "atk-abh03a42:11_16": "tato diguṇā atthā veditabbā.",
  "atk-abh03a42:11_17": "Pāḷi pana manāyatanaṁ dhammāyatanañca ekasadisaṁ,",
  "atk-abh03a42:11_18": "nānaṁ natthi.",
  "atk-abh03a42:11_19": "Upari pana ‘‘vārasaṅkhepo hotī’’tiādīni vatvā tattha tattha saṅkhittā.",
  "atk-abh03a42:11_20": "Tasmā yaṁ tattha tattha saṅkhittaṁ,",
  "atk-abh03a42:11_21": "taṁ sabbaṁ asammuyhantehi sallakkhetabbaṁ.",
  "atk-abh03a42:12_0": "Atthavinicchaye panettha idaṁ nayamukhaṁ.",
  "atk-abh03a42:12_1": "Sacakkhukānaṁ asotakānanti apāye jātibadhiraopapātikaṁ sandhāya vuttaṁ.",
  "atk-abh03a42:12_2": "So hi sacakkhuko asotako hutvā upapajjati. Yathāha –",
  "atk-abh03a42:12_3": "‘‘kāmadhātuyā upapattikkhaṇe kassaci aparāni dasāyatanāni pātubhavanti.",
  "atk-abh03a42:12_4": "Opapātikānaṁ petānaṁ ,",
  "atk-abh03a42:12_5": "opapātikānaṁ asurānaṁ,",
  "atk-abh03a42:12_6": "opapātikānaṁ tiracchānagatānaṁ,",
  "atk-abh03a42:12_7": "opapātikānaṁ nerayikānaṁ;",
  "atk-abh03a42:12_8": "jaccabadhirānaṁ upapattikkhaṇe dasāyatanāni pātubhavanti,",
  "atk-abh03a42:12_9": "cakkhāyatanaṁ rūpaghānagandhajivhārasakāyaphoṭṭhabbāyatanaṁ manāyatanaṁ dhammāyatana’’nti.",
  "atk-abh03a42:12_10": "Sacakkhukānaṁ sasotakānanti sugatiduggatīsu paripuṇṇāyatane ca opapātike rūpībrahmāno ca sandhāya vuttaṁ.",
  "atk-abh03a42:12_11": "Te hi sacakkhukā sasotakā hutvā upapajjanti. Yathāha –",
  "atk-abh03a42:12_12": "‘‘kāmadhātuyā upapattikkhaṇe kassaci ekādasāyatanāni pātubhavanti;",
  "atk-abh03a42:12_13": "kāmāvacarānaṁ devānaṁ,",
  "atk-abh03a42:12_14": "paṭhamakappikānaṁ manussānaṁ,",
  "atk-abh03a42:12_15": "opapātikānaṁ petānaṁ,",
  "atk-abh03a42:12_16": "opapātikānaṁ asurānaṁ,",
  "atk-abh03a42:12_17": "opapātikānaṁ tiracchānagatānaṁ,",
  "atk-abh03a42:12_18": "opapātikānaṁ nerayikānaṁ,",
  "atk-abh03a42:12_19": "paripuṇṇāyatanānaṁ.",
  "atk-abh03a42:12_20": "Rūpadhātuyā upapattikkhaṇe pañcāyatanāni pātubhavanti,",
  "atk-abh03a42:12_21": "cakkhāyatanaṁ rūpasotamanāyatanaṁ dhammāyatana’’nti.",
  "atk-abh03a42:13_0": "Aghānakānanti brahmapārisajjādayo sandhāya vuttaṁ.",
  "atk-abh03a42:13_1": "Te hi sacakkhukā aghānakā hutvā upapajjanti.",
  "atk-abh03a42:13_2": "Kāmadhātuyaṁ pana aghānako opapātiko natthi.",
  "atk-abh03a42:13_3": "Yadi bhaveyya ‘‘kassaci aṭṭhāyatanāni pātubhavantī’’ti vedayya.",
  "atk-abh03a42:13_4": "Yo gabbhaseyyako pana aghānako siyā,",
  "atk-abh03a42:13_5": "so ‘‘sacakkhukāna’’nti vacanato idha anadhippeto.",
  "atk-abh03a42:13_6": "Sacakkhukānaṁ saghānakānanti jaccabadhirampi paripuṇṇāyatanampi opapātikaṁ sandhāya vuttaṁ.",
  "atk-abh03a42:13_7": "Saghānakānaṁ acakkhukānanti jaccandhampi jaccabadhirampi opapātikaṁ sandhāya vuttameva.",
  "atk-abh03a42:13_8": "Saghānakānaṁ sacakkhukānanti paripuṇṇāyatanameva opapātikaṁ sandhāya vuttaṁ.",
  "atk-abh03a42:14_0": "Sarūpakānaṁ acakkhukānanti ettha jaccandhajaccabadhiraopapātikesu aññataropi gabbhaseyyakopi labbhatiyeva.",
  "atk-abh03a42:14_1": "Sacittakānaṁ acakkhukānanti ettha heṭṭhā vuttehi jaccandhādīhi tīhi saddhiṁ arūpinopi labbhanti.",
  "atk-abh03a42:14_2": "Acakkhukānanti ettha purimapade vuttehi catūhi saddhiṁ asaññasattāpi labbhanti.",
  "atk-abh03a42:14_3": "Sarūpakānaṁ aghānakānanti ettha gabbhaseyyakā ca asaññasattā ca sesarūpībrahmāno ca labbhanti.",
  "atk-abh03a42:14_4": "Sacittakānaṁ aghānakānanti ettha gabbhaseyyakā ca rūpārūpabrahmāno ca labbhanti.",
  "atk-abh03a42:14_5": "Acittakānaṁ arūpakānantipadesu pana ekavokāracatuvokārasattāva labbhantīti iminā nayena sabbesu puggalavāresu puggalavibhāgo veditabbo.",
  "atk-abh03a42:15_0": "22-254.",
  "atk-abh03a42:15_1": "Okāsavāre yattha cakkhāyatananti rūpībrahmalokaṁ pucchati.",
  "atk-abh03a42:15_2": "Teneva āmantāti vuttaṁ .",
  "atk-abh03a42:15_3": "Tasmiñhi tale niyamato tāni āyatanāni paṭisandhiyaṁ uppajjanti.",
  "atk-abh03a42:15_4": "Idamettha nayamukhaṁ.",
  "atk-abh03a42:15_5": "Iminā nayamukhena sakalepi pavattivāre attho veditabbo.",
  "atk-abh03a42:15_6": "Pariññāvāro khandhayamake vuttanayoyevāti.",
  "atk-abh03a42:16_0": "Pavattivāravaṇṇanā.",
  "atk-abh03a42:17_0": "Āyatanayamakavaṇṇanā niṭṭhitā."
}