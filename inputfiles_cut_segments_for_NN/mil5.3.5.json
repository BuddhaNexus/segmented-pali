{
  "mil5.3.5:0.1_0": "Milindapañha",
  "mil5.3.5:0.2_0": "Meṇḍakapañha",
  "mil5.3.5:0.3_0": "Paṇāmitavagga",
  "mil5.3.5:0.4_0": "5. Rukkhaacetanābhāvapañha",
  "mil5.3.5:1.1_0": "“Bhante nāgasena, bhāsitampetaṁ tathāgatena—",
  "mil5.3.5:2.1_0": "‘Acetanaṁ brāhmaṇa assuṇantaṁ,",
  "mil5.3.5:2.2_0": "Jāno ajānantamimaṁ palāsaṁ;",
  "mil5.3.5:2.3_0": "Āraddhavīriyo dhuvaṁ appamatto,",
  "mil5.3.5:2.4_0": "Sukhaseyyaṁ pucchasi kissa hetūti.",
  "mil5.3.5:3.1_0": "Puna ca bhaṇitaṁ—",
  "mil5.3.5:4.1_0": "Iti phandanarukkhopi,",
  "mil5.3.5:4.2_0": "tāvade ajjhabhāsatha;",
  "mil5.3.5:4.3_0": "Mayhampi vacanaṁ atthi,",
  "mil5.3.5:4.4_0": "bhāradvāja suṇohi me’ti.",
  "mil5.3.5:5.1_0": "Yadi, bhante nāgasena, rukkho acetano,",
  "mil5.3.5:5.1_1": "tena hi phandanena rukkhena bhāradvājena saha sallapitanti yaṁ vacanaṁ, taṁ micchā.",
  "mil5.3.5:5.2_0": "Yadi phandanena rukkhena bhāradvājena saddhiṁ sallapitaṁ,",
  "mil5.3.5:5.2_1": "tena hi rukkho acetanoti tampi vacanaṁ micchā.",
  "mil5.3.5:5.3_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.3.5:6.1_0": "“Bhāsitampetaṁ, mahārāja,",
  "mil5.3.5:6.1_1": "bhagavatā ‘rukkho acetano’ti,",
  "mil5.3.5:6.1_2": "phandanena ca rukkhena bhāradvājena saddhiṁ sallapitaṁ,",
  "mil5.3.5:6.1_3": "tañca pana vacanaṁ lokasamaññāya bhaṇitaṁ.",
  "mil5.3.5:6.2_0": "Natthi, mahārāja,",
  "mil5.3.5:6.2_1": "acetanassa rukkhassa sallāpo nāma, api ca, mahārāja,",
  "mil5.3.5:6.2_2": "tasmiṁ rukkhe adhivatthāya devatāyetaṁ adhivacanaṁ rukkhoti,",
  "mil5.3.5:6.2_3": "rukkho sallapatīti cesā lokapaṇṇatti, yathā, mahārāja,",
  "mil5.3.5:6.2_4": "sakaṭaṁ dhaññassa paripūritaṁ dhaññasakaṭanti jano voharati,",
  "mil5.3.5:6.2_5": "na ca taṁ dhaññamayaṁ sakaṭaṁ, rukkhamayaṁ sakaṭaṁ,",
  "mil5.3.5:6.2_6": "tasmiṁ sakaṭe dhaññassa pana ākiritattā dhaññasakaṭanti jano voharati;",
  "mil5.3.5:6.3_0": "evameva kho, mahārāja, na rukkho sallapati, rukkho acetano,",
  "mil5.3.5:6.3_1": "yā pana tasmiṁ rukkhe adhivatthā devatā,",
  "mil5.3.5:6.3_2": "tassāyeva taṁ adhivacanaṁ rukkhoti,",
  "mil5.3.5:6.3_3": "rukkho sallapatīti cesā lokapaṇṇatti.",
  "mil5.3.5:7.1_0": "Yathā vā pana, mahārāja,",
  "mil5.3.5:7.1_1": "dadhiṁ manthayamāno takkaṁ manthemīti voharati, na taṁ takkaṁ, yaṁ so mantheti,",
  "mil5.3.5:7.1_2": "dadhiṁyeva so manthento takkaṁ manthemīti voharati;",
  "mil5.3.5:7.2_0": "evameva kho, mahārāja, na rukkho sallapati, rukkho acetano.",
  "mil5.3.5:7.3_0": "Yā pana tasmiṁ rukkhe adhivatthā devatā,",
  "mil5.3.5:7.3_1": "tassāyeva taṁ adhivacanaṁ rukkhoti,",
  "mil5.3.5:7.3_2": "rukkho sallapatīti cesā lokapaṇṇatti.",
  "mil5.3.5:8.1_0": "Yathā vā pana, mahārāja,",
  "mil5.3.5:8.1_1": "asantaṁ sādhetukāmo santaṁ sādhemīti voharati, asiddhaṁ siddhanti voharati, evamesā lokasamaññā;",
  "mil5.3.5:8.2_0": "evameva kho, mahārāja, na rukkho sallapati, rukkho acetano.",
  "mil5.3.5:8.3_0": "Yā pana tasmiṁ rukkhe adhivatthā devatā,",
  "mil5.3.5:8.3_1": "tassāyeva taṁ adhivacanaṁ rukkhoti,",
  "mil5.3.5:8.3_2": "rukkho sallapatīti cesā lokapaṇṇatti, yāya, mahārāja, lokasamaññāya jano voharati,",
  "mil5.3.5:8.3_3": "tathāgatopi tāyeva lokasamaññāya sattānaṁ dhammaṁ desetī”ti.",
  "mil5.3.5:8.4_0": "“Sādhu, bhante nāgasena,",
  "mil5.3.5:8.4_1": "evametaṁ tathā sampaṭicchāmī”ti.",
  "mil5.3.5:9.1_0": "Rukkhaacetanābhāvapañho pañcamo."
}