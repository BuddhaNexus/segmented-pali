{
  "tika-s0402t56:0_0": "(24) 4. Kammavaggo",
  "tika-s0402t56:1_0": "1. Saṁkhittasuttavaṇṇanā",
  "tika-s0402t56:2_0": "232.",
  "tika-s0402t56:2_1": "Catutthassa paṭhame kāḷakanti malīnaṁ,",
  "tika-s0402t56:2_2": "cittassa appabhassarabhāvakaranti attho.",
  "tika-s0402t56:2_3": "Taṁ panettha kammapathappattameva adhippetanti āha “dasaakusalakammapatha”nti.",
  "tika-s0402t56:2_4": "Kaṇhābhijātihetuto vā kaṇhaṁ.",
  "tika-s0402t56:2_5": "Tenāha “kaṇhavipāka”nti.",
  "tika-s0402t56:2_6": "Apāyūpapatti manussesu ca dobhaggiyaṁ kaṇhavipāko,",
  "tika-s0402t56:2_7": "yaṁ tassa tamabhāvo vutto.",
  "tika-s0402t56:2_8": "Nibbattanatoti nibbattāpanato.",
  "tika-s0402t56:2_9": "Paṇḍarakanti odātaṁ,",
  "tika-s0402t56:2_10": "cittassa pabhassarabhāvakaranti attho.",
  "tika-s0402t56:2_11": "Sukkābhijātihetuto vā sukkaṁ.",
  "tika-s0402t56:2_12": "Tenāha “sukkavipāka”nti.",
  "tika-s0402t56:2_13": "Saggūpapatti manussasobhaggiyañca sukkavipāko,",
  "tika-s0402t56:2_14": "yaṁ tassa jotibhāvo vutto.",
  "tika-s0402t56:2_15": "Ukkaṭṭhaniddesena pana “sagge nibbattanato”ti vuttaṁ,",
  "tika-s0402t56:2_16": "nibbattāpanatoti attho.",
  "tika-s0402t56:2_17": "Missakakammanti kālena kaṇhaṁ kālena sukkanti evaṁ missakavasena katakammaṁ.",
  "tika-s0402t56:2_18": "Sukhadukkhavipākanti vatvā tattha sukhadukkhānaṁ pavattiākāraṁ dassetuṁ “missakakammaṁ hī”tiādi vuttaṁ.",
  "tika-s0402t56:2_19": "Kammassa kaṇhasukkasamaññā kaṇhasukkābhijātihetutāyāti apacayagāmitāya tadubhayaviddhaṁsakassa kammakkhayakarakammassa",
  "tika-s0402t56:2_20": "idha sukkapariyāyopi icchitoti āha “ubhaya…pe…",
  "tika-s0402t56:2_21": "ayamettha attho”ti.",
  "tika-s0402t56:2_22": "Tattha ubhayavipākassāti yathādhigatassa ubhayavipākassa.",
  "tika-s0402t56:2_23": "Sampattibhavapariyāpanno hi vipāko idha sukkaṁ sukkavipākoti adhippeto,",
  "tika-s0402t56:2_24": "na accantaparisuddho ariyaphalavipāko.",
  "tika-s0402t56:3_0": "Saṁkhittasuttavaṇṇanā niṭṭhitā.",
  "tika-s0402t56:4_0": "2. Vitthārasuttavaṇṇanā",
  "tika-s0402t56:5_0": "233.",
  "tika-s0402t56:5_1": "Dutiye sabyābajjhanti vā sadukkhaṁ,",
  "tika-s0402t56:5_2": "attanā uppādetabbena dukkhena sadukkhanti attho,",
  "tika-s0402t56:5_3": "dukkhasaṁvattanikanti vuttaṁ hoti.",
  "tika-s0402t56:5_4": "Kāyasaṅkhārādīsu kāyadvāre gahaṇādivasena copanappattā dvādasa akusalacetanā abyābajjhakāyasaṅkhāro nāma.",
  "tika-s0402t56:5_5": "Vacīdvāre hanusaṁcopanavasena vacībhedappavattikā tāyeva dvādasa vacīsaṅkhāro nāma.",
  "tika-s0402t56:5_6": "Ubhayacopanaṁ appatvā raho cintentassa manodvāre pavattā manosaṅkhāro nāma.",
  "tika-s0402t56:5_7": "Iti tīsupi dvāresu kāyaduccaritādibhedā akusalā cetanāva saṅkhārāti veditabbā.",
  "tika-s0402t56:5_8": "Abhisaṅkharotīti āyūhati,",
  "tika-s0402t56:5_9": "taṁ pana āyūhanaṁ paccayasamavāyasiddhito saṅkaḍḍhitvā piṇḍanaṁ viya hoti.",
  "tika-s0402t56:5_10": "Sadukkhaṁ lokanti apāyalokamāha.",
  "tika-s0402t56:5_11": "Vipākaphassāti phassasīsena tattha vipākappavattamāha.",
  "tika-s0402t56:5_12": "Vemānikapetāti idaṁ bāhullato vuttaṁ,",
  "tika-s0402t56:5_13": "itaresampi vinipātikānaṁ kālena sukhaṁ,",
  "tika-s0402t56:5_14": "kālena dukkhaṁ hoti.",
  "tika-s0402t56:5_15": "Tassa pahānāyāti tassa yathāvuttassa kammassa anuppattidhammatāpādanāya.",
  "tika-s0402t56:5_16": "Yā cetanāti yā apacayagāminicetanā.",
  "tika-s0402t56:5_17": "Tenevāha “vivaṭṭagāminī maggacetanā veditabbā”ti.",
  "tika-s0402t56:6_0": "Vitthārasuttavaṇṇanā niṭṭhitā.",
  "tika-s0402t56:7_0": "3-9. Soṇakāyanasuttādivaṇṇanā",
  "tika-s0402t56:8_0": "234-240.",
  "tika-s0402t56:8_1": "Tatiye purimāni, bhante,",
  "tika-s0402t56:8_2": "divasāni purimatarānīti ettha hiyyo divasaṁ purimaṁ nāma,",
  "tika-s0402t56:8_3": "tato paraṁ purimataranti āha “atītānantaradivasato paṭṭhāyā”tiādi.",
  "tika-s0402t56:8_4": "Iti imesu dvīsu pavattito yathākkamaṁ purimapurimatarabhāvo dassito.",
  "tika-s0402t56:8_5": "Evaṁ santepi yadettha “purimatara”nti vuttaṁ,",
  "tika-s0402t56:8_6": "tato pabhuti yaṁ yaṁ oraṁ,",
  "tika-s0402t56:8_7": "taṁ taṁ purimaṁ.",
  "tika-s0402t56:8_8": "Yaṁ yaṁ paraṁ,",
  "tika-s0402t56:8_9": "taṁ taṁ purimataraṁ orapārabhāvassa viya purimatarabhāvassa ca apekkhāsiddhattā.",
  "tika-s0402t56:8_10": "Sesaṁ vuttanayameva.",
  "tika-s0402t56:8_11": "Catutthādīni uttānatthāneva.",
  "tika-s0402t56:9_0": "Soṇakāyanasuttādivaṇṇanā niṭṭhitā.",
  "tika-s0402t56:10_0": "10-11. Samaṇasuttādivaṇṇanā",
  "tika-s0402t56:11_0": "241-2.",
  "tika-s0402t56:11_1": "Dasame sesapadesupīti “idha dutiyo samaṇo”tiādīsu sesapadesupi.",
  "tika-s0402t56:11_2": "Yathā hi “vivicceva kāmehī”ti ettha kato niyamo “vivicca akusalehī”ti etthāpi katoyeva hoti sāvadhāraṇaatthassa icchitabbattā,",
  "tika-s0402t56:11_3": "evamidhāpīti.",
  "tika-s0402t56:11_4": "Tenāha “dutiyādayopi hī”tiādi.",
  "tika-s0402t56:11_5": "Sāmaññaphalādhigamavasena nippariyāyato samaṇabhāvoti tesaṁ vasenettha cattāro samaṇā desitā.",
  "tika-s0402t56:11_6": "Imasmiñhi ṭhāne cattāro phalaṭṭhakasamaṇāva adhippetā samitapāpasamaṇaggahaṇato.",
  "tika-s0402t56:11_7": "Kasmā panettha mahāparinibbāne viya maggaṭṭhā tadatthāya paṭipannāpi na gahitāti?",
  "tika-s0402t56:11_8": "Veneyyajjhāsayato.",
  "tika-s0402t56:11_9": "Tattha hi maggādhigamatthāya vipassanāpi ito bahiddhā natthi,",
  "tika-s0402t56:11_10": "kuto maggaphalānīti dassentena bhagavatā “ñāyassa dhammassa padesavattī,",
  "tika-s0402t56:11_11": "ito bahiddhā samaṇopi natthī”ti vuttaṁ.",
  "tika-s0402t56:11_12": "Idha pana niṭṭhānappattameva taṁtaṁsamaṇabhāvaṁ gaṇhantena phalaṭṭhakasamaṇāva gahitā,",
  "tika-s0402t56:11_13": "maggaṭṭhato phalaṭṭho savisesaṁ dakkhiṇeyyoti.",
  "tika-s0402t56:11_14": "Svāyamattho dvīsu suttesu desanābhedeneva viññāyatīti.",
  "tika-s0402t56:11_15": "Rittāti vivittā.",
  "tika-s0402t56:11_16": "Tucchāti nissārā paṭipannakasārābhāvato.",
  "tika-s0402t56:12_0": "Pavadanti etehīti pavādā.",
  "tika-s0402t56:12_1": "Diṭṭhigatikānaṁ nānādiṭṭhidīpakasamayāti āha “cattāro sassatavādā”tiādi.",
  "tika-s0402t56:12_2": "Tattha cattāro sassatavādāti lābhivasena tayo,",
  "tika-s0402t56:12_3": "takkivasena ekoti evaṁ cattāro sassatavādā.",
  "tika-s0402t56:12_4": "Pubbenivāsañāṇalābhī titthiyo mandapañño anekajātisatasahassamattaṁ anussarati,",
  "tika-s0402t56:12_5": "majjhapañño dasa saṁvaṭṭavivaṭṭakappāni,",
  "tika-s0402t56:12_6": "tikkhapañño cattālīsa saṁvaṭṭavivaṭṭakappāni,",
  "tika-s0402t56:12_7": "na tato paraṁ.",
  "tika-s0402t56:12_8": "So evaṁ anussaranto “sassato attā ca loko cā”ti abhivadati,",
  "tika-s0402t56:12_9": "takkī pana takkapariyāhataṁ vīmaṁsānucaritaṁ sayaṁpaṭibhānaṁ “sassato attā ca loko cā”ti abhivadati.",
  "tika-s0402t56:12_10": "Tena vuttaṁ “lābhivasena tayo,",
  "tika-s0402t56:12_11": "takkivasena ekoti evaṁ cattāro sassatavādā”ti.",
  "tika-s0402t56:13_0": "Sattesu saṅkhāresu ca ekaccaṁ sassatanti pavatto vādo ekaccasassatavādo.",
  "tika-s0402t56:13_1": "So pana brahmakāyikakhiḍḍāpadosikamanopadosikattabhāvato cavitvā idhāgatānaṁ takkino ca uppajjanavasena",
  "tika-s0402t56:13_2": "catubbidhoti āha “cattāro ekaccasassatavādā”ti.",
  "tika-s0402t56:14_0": "Cattāro antānantikāti ettha amati gacchati ettha vosānanti anto, mariyādā.",
  "tika-s0402t56:14_1": "Tappaṭisedhena ananto.",
  "tika-s0402t56:14_2": "Anto ca ananto ca antānanto sāmaññaniddesena,",
  "tika-s0402t56:14_3": "ekasesena vā “nāmarūpapaccayā saḷāyatana”ntiādīsu viya.",
  "tika-s0402t56:14_4": "Antānantasahacarito vādo antānanto yathā “kuntā carantī”ti.",
  "tika-s0402t56:14_5": "Antānantasannissayo vā yathā “mañcā ghosantī”ti.",
  "tika-s0402t56:14_6": "So etesaṁ atthīti antānantikā.",
  "tika-s0402t56:14_7": "“Antavā attā ca loko ca,",
  "tika-s0402t56:14_8": "anantavā attā ca loko ca,",
  "tika-s0402t56:14_9": "antavā ca anantavā ca attā ca loko ca,",
  "tika-s0402t56:14_10": "nevantavā nānantavā”ti evaṁ pavattavādā cattāro.",
  "tika-s0402t56:14_11": "Avaḍḍhitakasiṇassa taṁ kasiṇaṁ attāti ca lokoti ca gaṇhantassa vasena paṭhamo vutto,",
  "tika-s0402t56:14_12": "dutiyo vaḍḍhitakasiṇassa vasena vutto,",
  "tika-s0402t56:14_13": "tatiyo tiriyaṁ vaḍḍhetvā uddhamadho avaḍḍhitakasiṇassa,",
  "tika-s0402t56:14_14": "catuttho takkivasena vutto.",
  "tika-s0402t56:14_15": "Ettha ca yuttaṁ tāva purimānaṁ tiṇṇaṁ vādānaṁ antañca anantañca antānantañca ārabbha pavattavādattā antānantikattaṁ,",
  "tika-s0402t56:14_16": "pacchimassa pana tadubhayanisedhanavasena pavattavādattā kathamantānantikattanti?",
  "tika-s0402t56:14_17": "Tadubhayappaṭisedhanavasena pavattavādattā eva.",
  "tika-s0402t56:14_18": "Antānantikappaṭisedhavādopi hi antānantavisayo eva taṁ ārabbha pavattattā.",
  "tika-s0402t56:15_0": "Na maratīti amarā. Kā sā?",
  "tika-s0402t56:15_1": "“Evantipi me no”tiādinā nayena pariyantarahitā diṭṭhigatikassa diṭṭhi ceva vācā ca.",
  "tika-s0402t56:15_2": "Vividho khepoti vikkhepo,",
  "tika-s0402t56:15_3": "amarāya diṭṭhiyā,",
  "tika-s0402t56:15_4": "vācāya vā vikkhepoti amarāvikkhepo,",
  "tika-s0402t56:15_5": "so etassa atthīti amarāvikkhepiko.",
  "tika-s0402t56:15_6": "Atha vā amarā nāma macchajāti,",
  "tika-s0402t56:15_7": "sā ummujjanādivasena udake sandhāvamānā gāhaṁ na gacchati,",
  "tika-s0402t56:15_8": "evamevaṁ ayampi vādo ito cito ca sandhāvati,",
  "tika-s0402t56:15_9": "gāhaṁ na upagacchatīti amarāvikkhepoti vuccati,",
  "tika-s0402t56:15_10": "so etesaṁ atthīti amarāvikkhepikā.",
  "tika-s0402t56:15_11": "Svāyaṁ vādo musāvādānuyogachandarāgabhayamohabhāvahetukatāya catudhā pavattoti āha “cattāro amarāvikkhepikā”ti.",
  "tika-s0402t56:16_0": "Adhicca yathicchakaṁ yaṁ kiñci kāraṇaṁ kassaci buddhipubbaṁ vā vinā samuppannoti attalokasaññitānaṁ khandhānaṁ",
  "tika-s0402t56:16_1": "adhicca pavattiākārārammaṇaṁ dassanaṁ tadākārasannissayena pavattito tadākārasahacaritatāya ca “adhiccasamuppanna”nti",
  "tika-s0402t56:16_2": "vuccati yathā “mañcā ghosanti”,",
  "tika-s0402t56:16_3": "“kuntā carantī”ti ca.",
  "tika-s0402t56:16_4": "Taṁ etesaṁ atthīti adhiccasamuppannikā.",
  "tika-s0402t56:16_5": "Lābhivasena takkivasena ca “dve adhiccasamuppannikā”ti vuttaṁ.",
  "tika-s0402t56:17_0": "Saññīti pavatto vādo saññivādo,",
  "tika-s0402t56:17_1": "so etesaṁ atthīti saññivādā.",
  "tika-s0402t56:17_2": "Rūpicatukkaṁ ekantasukhacatukkanti imesaṁ catunnaṁ catukkānaṁ vasena soḷasa saññivādā.",
  "tika-s0402t56:17_3": "Imesuyeva purimānaṁ dvinnaṁ catukkānaṁ vasena aṭṭha saññivādā,",
  "tika-s0402t56:17_4": "aṭṭha nevasaññināsaññivādā veditabbā.",
  "tika-s0402t56:17_5": "Kevalañhi tattha “saññī attā”ti gaṇhantānaṁ tā diṭṭhiyo,",
  "tika-s0402t56:17_6": "idha asaññīti ca nevasaññīnāsaññīti ca.",
  "tika-s0402t56:18_0": "Satta ucchedavādāti manussattabhāve kāmāvacaradevattabhāve rūpāvacarattabhāve catubbidhārūpattabhāve",
  "tika-s0402t56:18_1": "ca ṭhatvā sattassa ucchedapaññāpanavasena satta ucchedavādā.",
  "tika-s0402t56:19_0": "Pañca diṭṭhadhammanibbānavādāti pañcakāmaguṇaupabhogavasena catubbidharūpajjhānasukhaparibhogavasena ca diṭṭhadhamme nibbūtipaññāpanavādā.",
  "tika-s0402t56:19_1": "Diṭṭhadhammoti paccakkhadhammo vuccati,",
  "tika-s0402t56:19_2": "tattha tattha paṭiladdhattabhāvassetaṁ adhivacanaṁ.",
  "tika-s0402t56:19_3": "Diṭṭhadhamme nibbānaṁ diṭṭhadhammanibbānaṁ,",
  "tika-s0402t56:19_4": "imasmiṁyeva attabhāve dukkhavūpasamanti attho.",
  "tika-s0402t56:19_5": "Taṁ vadantīti diṭṭhadhammanibbānavādā.",
  "tika-s0402t56:20_0": "Ñāyati kamati paṭivijjhatīti ñāyo,",
  "tika-s0402t56:20_1": "so eva nibbānasampāpakahetutāya dhammoti āha “ñāyassa dhammassā”ti.",
  "tika-s0402t56:20_2": "Ito bahiddhā samaṇopi natthītiādīsu kasmā panete aññattha natthīti?",
  "tika-s0402t56:20_3": "Akkhettatāya.",
  "tika-s0402t56:20_4": "Yathā hi na āragge sāsapo tiṭṭhati,",
  "tika-s0402t56:20_5": "na udakapiṭṭhe aggi jalati,",
  "tika-s0402t56:20_6": "na piṭṭhipāsāṇe bījāni viruhanti,",
  "tika-s0402t56:20_7": "evamevaṁ bāhiresu titthāyatanesu na ime samaṇā uppajjanti,",
  "tika-s0402t56:20_8": "imasmiṁyeva sāsane uppajjanti. Kasmā?",
  "tika-s0402t56:20_9": "Sukkhettatāya.",
  "tika-s0402t56:20_10": "Sā pana nesaṁ akkhettatā sukkhettatā ca ariyamaggassa abhāvato bhāvato ca veditabbā.",
  "tika-s0402t56:20_11": "Tenāha bhagavā –",
  "tika-s0402t56:21_0": "“Yasmiṁ kho, subhadda,",
  "tika-s0402t56:21_1": "dhammavinaye ariyo aṭṭhaṅgiko maggo na upalabbhati,",
  "tika-s0402t56:21_2": "samaṇopi tattha na upalabbhati,",
  "tika-s0402t56:21_3": "dutiyopi tattha samaṇo na upalabbhati,",
  "tika-s0402t56:21_4": "tatiyopi tattha samaṇo na upalabbhati,",
  "tika-s0402t56:21_5": "catutthopi tattha samaṇo na upalabbhati.",
  "tika-s0402t56:21_6": "Yasmiñca kho, subhadda,",
  "tika-s0402t56:21_7": "dhammavinaye ariyo aṭṭhaṅgiko maggo upalabbhati,",
  "tika-s0402t56:21_8": "samaṇopi tattha upalabbhati,",
  "tika-s0402t56:21_9": "dutiyopi tattha…",
  "tika-s0402t56:21_10": "tatiyopi tattha…",
  "tika-s0402t56:21_11": "catutthopi tattha samaṇo upalabbhati.",
  "tika-s0402t56:21_12": "Imasmiṁ kho, subhadda,",
  "tika-s0402t56:21_13": "dhammavinaye ariyo aṭṭhaṅgiko maggo upalabbhati. Idheva, subhadda, samaṇo,",
  "tika-s0402t56:21_14": "idha dutiyo samaṇo,",
  "tika-s0402t56:21_15": "idha tatiyo samaṇo,",
  "tika-s0402t56:21_16": "idha catuttho samaṇo,",
  "tika-s0402t56:21_17": "suññā parappavādā samaṇebhi aññehī”ti.",
  "tika-s0402t56:22_0": "Ariyamaggassa ca abhāvo bhāvo ca suparisuddhassa sīlassa suparisuddhāya samathavipassanābhāvanāya abhāvato bhāvato ca veditabbo.",
  "tika-s0402t56:22_1": "Tadubhayañca durakkhātasvākkhātabhāvahetukaṁ.",
  "tika-s0402t56:22_2": "So ca asammāsambuddhappaveditattā.",
  "tika-s0402t56:22_3": "Yasmā titthāyatanaṁ akkhettaṁ,",
  "tika-s0402t56:22_4": "sāsanaṁ khettaṁ,",
  "tika-s0402t56:22_5": "tasmā yathā surattahatthapādo bhāsurakesarabhāro sīho migarājā na susāne vā saṅkārakūṭe vā paṭivasati,",
  "tika-s0402t56:22_6": "tiyojanasahassavitthataṁ pana himavantaṁ ajjhogāhetvā maṇiguhāyameva vasati,",
  "tika-s0402t56:22_7": "yathā ca chaddanto nāgarājā na gocariyahatthikulādīsu navasu kulesu uppajjati,",
  "tika-s0402t56:22_8": "yathā ca valāhako assarājā na gadrabhakule vā ghoṭakakule vā uppajjati,",
  "tika-s0402t56:22_9": "sindhutīre pana sindhavakuleyeva uppajjati,",
  "tika-s0402t56:22_10": "yathā ca sabbakāmadadaṁ manoharaṁ maṇiratanaṁ na saṅkārakūṭe vā paṁsupabbatādīsu vā uppajjati,",
  "tika-s0402t56:22_11": "vipulapabbatabbhantareyeva uppajjati,",
  "tika-s0402t56:22_12": "yathā ca timirapiṅgalo maccharājā na khuddakapokkharaṇīsu uppajjati,",
  "tika-s0402t56:22_13": "caturāsītiyojanasahassagambhīre mahāsamuddeyeva uppajjati,",
  "tika-s0402t56:22_14": "yathā ca diyaḍḍhayojanasatiko supaṇṇarājā na gāmadvāre eraṇḍavanādīsu paṭivasati,",
  "tika-s0402t56:22_15": "mahāsamuddaṁ pana ajjhogāhetvā simbalidahavaneyeva paṭivasati,",
  "tika-s0402t56:22_16": "yathā ca dhataraṭṭho suvaṇṇahaṁso na gāmadvāre āvāṭakādīsu paṭivasati,",
  "tika-s0402t56:22_17": "navutihaṁsasahassaparivāro pana hutvā cittakūṭeyeva paṭivasati,",
  "tika-s0402t56:22_18": "yathā ca catuddīpissaro cakkavattirājā na nīcakule uppajjati,",
  "tika-s0402t56:22_19": "asambhinnajātiyakhattiyakuleyeva pana uppajjati,",
  "tika-s0402t56:22_20": "evamevaṁ imesu samaṇesu ekasamaṇopi na aññattha titthāyatane uppajjati,",
  "tika-s0402t56:22_21": "ariyamaggaparikkhate pana buddhasāsaneyeva uppajjati.",
  "tika-s0402t56:22_22": "Tenāha bhagavā – “idheva,",
  "tika-s0402t56:22_23": "bhikkhave,",
  "tika-s0402t56:22_24": "samaṇo…pe…",
  "tika-s0402t56:22_25": "suññā parappavādā samaṇebhi aññehī”ti.",
  "tika-s0402t56:22_26": "Ekādasame natthi vattabbaṁ.",
  "tika-s0402t56:23_0": "Samaṇasuttādivaṇṇanā niṭṭhitā.",
  "tika-s0402t56:24_0": "Kammavaggavaṇṇanā niṭṭhitā."
}