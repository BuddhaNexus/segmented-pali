{
  "tika-vin08t10:0_0": "10. Bhaṇḍapaṭisāmanavinicchayakathā",
  "tika-vin08t10:1_0": "53.",
  "tika-vin08t10:1_1": "Evaṁ cīvaravippavāsavinicchayaṁ kathetvā idāni bhaṇḍapaṭisāmanavinicchayaṁ kathetuṁ “bhaṇḍassapaṭisāmana”ntiādimāha.",
  "tika-vin08t10:1_2": "Tattha bhaḍitabbaṁ bhājetabbanti bhaṇḍaṁ,",
  "tika-vin08t10:1_3": "bhaḍitabbaṁ icchitabbanti vā bhaṇḍaṁ,",
  "tika-vin08t10:1_4": "bhaṇḍanti paribhaṇḍanti sattā etenāti vā bhaṇḍaṁ,",
  "tika-vin08t10:1_5": "mūladhanaṁ,",
  "tika-vin08t10:1_6": "parikkhāro vā.",
  "tika-vin08t10:1_7": "Vuttañhi abhidhānappadīpikāyaṁ –",
  "tika-vin08t10:2_0": "“Bhājanādiparikkhāre, bhaṇḍaṁ mūladhanepi cā”ti.",
  "tika-vin08t10:3_0": "Tassa bhaṇḍassa,",
  "tika-vin08t10:3_1": "paṭisāmiyate paṭisāmanaṁ,",
  "tika-vin08t10:3_2": "rakkhaṇaṁ gopananti attho.",
  "tika-vin08t10:3_3": "Tenāha “paresaṁ bhaṇḍassa gopana”nti.",
  "tika-vin08t10:3_4": "Mātu kaṇṇapiḷandhanaṁ tālapaṇṇampīti pi-saddo sambhāvanattho.",
  "tika-vin08t10:3_5": "Tena pageva aññātakānaṁ santakanti dasseti.",
  "tika-vin08t10:3_6": "Gihisantakanti iminā pañcannaṁ sahadhammikānaṁ santakaṁ paṭisāmetuṁ vaṭṭatīti dīpeti.",
  "tika-vin08t10:3_7": "Bhaṇḍāgārikasīsenāti etena vissāsaggāhādinā gahetvā paṭisāmentassa anāpattīti dasseti.",
  "tika-vin08t10:3_8": "Tena vakkhati “attano atthāya gahetvā paṭisāmetabba”nti.",
  "tika-vin08t10:3_9": "Chandenapi bhayenapīti vaḍḍhakīādīsu chandena,",
  "tika-vin08t10:3_10": "rājavallabhādīsu bhayena balakkārena pātetvā gatesu ca paṭisāmetuṁ vaṭṭatīti yojetabbaṁ.",
  "tika-vin08t10:4_0": "Saṅgopanatthāya attano hatthe nikkhittassa bhaṇḍassa guttaṭṭhāne paṭisāmanapayogaṁ vinā “nāhaṁ gaṇhāmī”tiādinā",
  "tika-vin08t10:4_1": "aññasmiṁ payoge akate rajjasaṅkhobhādikāle “na dāni tassa dassāmi,",
  "tika-vin08t10:4_2": "na mayhaṁ dāni dassatī”ti ubhohipi sakasakaṭṭhāne nisīditvā dhuranikkhepe katepi avahāro natthi.",
  "tika-vin08t10:4_3": "Keci panettha “pārājikameva paṭisāmanapayogassa katattā”ti vadanti,",
  "tika-vin08t10:4_4": "taṁ tesaṁ matimattaṁ,",
  "tika-vin08t10:4_5": "na sārato paccetabbaṁ.",
  "tika-vin08t10:4_6": "Paṭisāmanakāle hissa theyyacittaṁ natthi,",
  "tika-vin08t10:4_7": "“na dāni tassa dassāmī”ti theyyacittuppattikkhaṇe ca sāmino dhuranikkhepacittappavattiyā hetubhūto kāyavacīpayogo natthi,",
  "tika-vin08t10:4_8": "yena so āpattiṁ āpajjeyya.",
  "tika-vin08t10:4_9": "Na hi akiriyasamuṭṭhānā ayaṁ āpattīti.",
  "tika-vin08t10:4_10": "Dāne saussāho,",
  "tika-vin08t10:4_11": "rakkhati tāvāti avahāraṁ sandhāya avuttattā “nāhaṁ gaṇhāmī”tiādinā musāvādakaraṇe pācittiyameva hoti,",
  "tika-vin08t10:4_12": "na dukkaṭaṁ theyyacittābhāvena sahapayogassapi abhāvatoti gahetabbaṁ.",
  "tika-vin08t10:5_0": "Yadipi mukhena dassāmīti vadati…pe…",
  "tika-vin08t10:5_1": "pārājikanti ettha katarapayogena āpatti,",
  "tika-vin08t10:5_2": "na tāva paṭhamena bhaṇḍapaṭisāmanapayogena tadā theyyacittabhāvā,",
  "tika-vin08t10:5_3": "nāpi “dassāmī”ti kathanapayogena tadā theyyacitte vijjamānepi payogassa kappiyattāti? Vuccate –",
  "tika-vin08t10:5_4": "sāminā “dehī”ti bahuso yāciyamānopi adatvā yena payogena attano adātukāmataṁ sāmikassa ñāpesi,",
  "tika-vin08t10:5_5": "yena ca so adātukāmo ayaṁ vikkhipatīti ñatvā dhuraṁ nikkhipati,",
  "tika-vin08t10:5_6": "teneva payogenassa āpatti.",
  "tika-vin08t10:5_7": "Na hettha upanikkhittabhaṇḍe pariyāyena mutti atthi.",
  "tika-vin08t10:5_8": "Adātukāmatāya hi “kadā te dinnaṁ,",
  "tika-vin08t10:5_9": "kattha te dinna”ntiādipariyāyavacanenapi sāmikassa dhurenikkhipāpite āpattiyeva.",
  "tika-vin08t10:5_10": "Teneva aṭṭhakathāyaṁ vuttaṁ “kiṁ tumhe bhaṇatha…pe…",
  "tika-vin08t10:5_11": "ubhinnaṁ dhuranikkhepena bhikkhuno pārājika”nti.",
  "tika-vin08t10:5_12": "Parasantakassa parehi gaṇhāpane eva hi pariyāyato mutti,",
  "tika-vin08t10:5_13": "na sabbatthāti gahetabbaṁ.",
  "tika-vin08t10:5_14": "Attano hatthe nikkhittattāti ettha attano hatthe sāminā dinnatāya bhaṇḍāgārikaṭṭhāne ṭhitattā ca ṭhānācāvanepi natthi avahāro,",
  "tika-vin08t10:5_15": "theyyacittena pana gahaṇe dukkaṭato na muccatīti veditabbaṁ.",
  "tika-vin08t10:5_16": "Eseva nayoti avahāro natthi,",
  "tika-vin08t10:5_17": "bhaṇḍadeyyaṁ pana hotīti adhippāyo.",
  "tika-vin08t10:6_0": "54.Pañcannaṁ sahadhammikānanti bhikkhubhikkhunīsikkhamānasāmaṇerasāmaṇerīnaṁ.",
  "tika-vin08t10:6_1": "Etena na kevalaṁ gihīnaṁ eva,",
  "tika-vin08t10:6_2": "atha kho tāpasaparibbājakādīnampi santakaṁ paṭisāmetuṁ na vaṭṭatīti dasseti.",
  "tika-vin08t10:6_3": "Naṭṭhepi gīvā na hoti, kasmā?",
  "tika-vin08t10:6_4": "Asampaṭicchāpitattāti attho.",
  "tika-vin08t10:6_5": "Dutiye eseva nayoti gīvā na hoti, kasmā?",
  "tika-vin08t10:6_6": "Ajānitattā.",
  "tika-vin08t10:6_7": "Tatiye ca eseva nayoti gīvā na hoti, kasmā?",
  "tika-vin08t10:6_8": "Paṭikkhipitattā.",
  "tika-vin08t10:6_9": "Ettha ca kāyena vā vācāya vā cittena vā paṭikkhittopi paṭikkhittoyeva nāma hoti.",
  "tika-vin08t10:7_0": "Tasseva gīvā hoti,",
  "tika-vin08t10:7_1": "na sesabhikkhūnaṁ, kasmā?",
  "tika-vin08t10:7_2": "Tasseva bhaṇḍāgārikassa bhaṇḍāgāre issarabhāvato.",
  "tika-vin08t10:7_3": "Bhaṇḍāgārikassa gīvā na hoti alasajātikasseva pamādena haritattā.",
  "tika-vin08t10:7_4": "Dutiye bhaṇḍāgārikassa gīvā na hoti tassa anārocitattā.",
  "tika-vin08t10:7_5": "Naṭṭhe tassa gīvā tena ṭhapitattā.",
  "tika-vin08t10:7_6": "Tasseva gīvā,",
  "tika-vin08t10:7_7": "na aññesaṁ tena bhaṇḍāgārikena sampaṭicchitattā ṭhapitattā ca.",
  "tika-vin08t10:7_8": "Natthi gīvā tena paṭikkhipitattā.",
  "tika-vin08t10:7_9": "Naṭṭhaṁ sunaṭṭhameva bhaṇḍāgārikassa asampaṭicchāpanato.",
  "tika-vin08t10:7_10": "Naṭṭhe gīvā tena ṭhapitattā.",
  "tika-vin08t10:7_11": "Sabbaṁ tassa gīvā tassa bhaṇḍāgārikassa pamādena haraṇato.",
  "tika-vin08t10:7_12": "Tattheva upacāre vijjamāneti bhaṇḍāgārikassa samīpeyeva uccārapassāvaṭṭhāne vijjamāne.",
  "tika-vin08t10:8_0": "55.Mayica mate saṅghassa ca senāsane vinaṭṭheti ettha kevalaṁ saṅghassa senāsanaṁ mā vinassīti iminā adhippāyena vivaritumpi vaṭṭatiyevāti vadanti.",
  "tika-vin08t10:8_1": "“Taṁ māressāmī”ti ettake vuttepi vivarituṁ vaṭṭati “gilānapakkhe ṭhitattā avisayo”ti vuttattā.",
  "tika-vin08t10:8_2": "Maraṇato hi paraṁ gelaññaṁ avisayattañca natthi.",
  "tika-vin08t10:8_3": "“Dvāraṁ chinditvā harissāmā”ti ettake vuttepi vivarituṁ vaṭṭatiyeva.",
  "tika-vin08t10:8_4": "Sahāyehi bhavitabbanti tehipi bhikkhācārādīhi pariyesitvā attano santakampi kiñci kiñci dātabbanti vuttaṁ hoti.",
  "tika-vin08t10:8_5": "Ayañhi sāmīcīti bhaṇḍāgāre vasantānaṁ idaṁ vattaṁ.",
  "tika-vin08t10:8_6": "Lolamahātheroti mando momūho ākiṇṇavihārī sadā kīḷāpasuto vā mahāthero.",
  "tika-vin08t10:9_0": "56.Itarehīti tasmiṁyeva gabbhe vasantehi bhikkhūhi.",
  "tika-vin08t10:9_1": "Vihārarakkhaṇavāre niyutto vihāravāriko,",
  "tika-vin08t10:9_2": "vuḍḍhapaṭipāṭiyā attano vāre vihārarakkhaṇako.",
  "tika-vin08t10:9_3": "Nivāpanti bhattavetanaṁ.",
  "tika-vin08t10:9_4": "Corānaṁ paṭipathaṁ gatesūti corānaṁ āgamanaṁ ñatvā “paṭhamataraṁyeva gantvā saddaṁ karissāmā”ti corānaṁ abhimukhaṁ gatesu.",
  "tika-vin08t10:9_5": "“Corehi haṭabhaṇḍaṁ āharissāmā”ti tesaṁ anupathaṁ gatesupi eseva nayo.",
  "tika-vin08t10:9_6": "Nibaddhaṁ katvāti “asukakule yāgubhattaṁ vihāravārikānaṁyevā”ti evaṁ niyamanaṁ katvā.",
  "tika-vin08t10:9_7": "Dve tisso yāgusalākā ca cattāri pañca salākabhattāni ca labhamānovāti idaṁ nidassanamattaṁ,",
  "tika-vin08t10:9_8": "tato ūnaṁ vā hotu adhikaṁ vā,",
  "tika-vin08t10:9_9": "attano ca veyyāvaccakarassa ca yāpanamattaṁ labhanameva pamāṇanti gahetabbaṁ.",
  "tika-vin08t10:9_10": "Nissitake jaggāpentīti attano attano nissitake bhikkhācariyāya posentā nissitakehi vihāraṁ jaggāpenti.",
  "tika-vin08t10:9_11": "Asahāyassāti sahāyarahitassa.",
  "tika-vin08t10:9_12": "“Asahāyassa adutiyassā”ti pāṭho yutto.",
  "tika-vin08t10:9_13": "Pacchimaṁ purimasseva vevacanaṁ.",
  "tika-vin08t10:9_14": "Asahāyassa vā attadutiyassa vāti imasmiṁ pana pāṭhe ekena ānītaṁ dvinnaṁ nappahotīti attadutiyassapi vāro nivāritoti vadanti,",
  "tika-vin08t10:9_15": "taṁ “yassa sabhāgo bhikkhu bhattaṁ ānetvā dātā natthī”ti iminā na sameti,",
  "tika-vin08t10:9_16": "vīmaṁsitabbaṁ.",
  "tika-vin08t10:9_17": "Vimativinodaniyaṁ pana “attadutiyassāti appicchassa.",
  "tika-vin08t10:9_18": "Attāsarīrameva dutiyo,",
  "tika-vin08t10:9_19": "na aññoti hi attadutiyo,",
  "tika-vin08t10:9_20": "tadubhayassapi atthassa vibhāvanaṁ ‘yassā’tiādi.",
  "tika-vin08t10:9_21": "Etena sabbena ekekassa vāro na pāpetabboti dassetī”ti vuttaṁ.",
  "tika-vin08t10:10_0": "Pākavattatthāyāti niccaṁ pacitabbayāgubhattasaṅkhātavattatthāya.",
  "tika-vin08t10:10_1": "Ṭhapentīti dāyakā ṭhapenti.",
  "tika-vin08t10:10_2": "Taṁ gahetvāti taṁ ārāmikādīhi dīyamānaṁ bhāgaṁ gahetvā.",
  "tika-vin08t10:10_3": "Upajīvantena ṭhātabbanti abbhokāsikarukkhamūlikenapi pākavattaṁ upanissāya jīvantena attano pattacīvararakkhaṇatthāya vihāravāre sampatte ṭhātabbaṁ.",
  "tika-vin08t10:10_4": "Na gāhāpetabboti ettha yassa abbhokāsikassapi attano adhikaparikkhāro ce ṭhapito atthi,",
  "tika-vin08t10:10_5": "cīvarādisaṅghikabhāgepi ālayo atthi,",
  "tika-vin08t10:10_6": "sopi gāhāpetabbo.",
  "tika-vin08t10:10_7": "Paripucchanti pucchitapañhavissajjanaṁ,",
  "tika-vin08t10:10_8": "aṭṭhakathaṁ vā.",
  "tika-vin08t10:10_9": "Diguṇanti aññehi labbhamānato dviguṇaṁ.",
  "tika-vin08t10:10_10": "Pakkhavārenāti aḍḍhamāsavārena.",
  "tika-vin08t10:11_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t10:12_0": "Bhaṇḍapaṭisāmanavinicchayakathālaṅkāro nāma",
  "tika-vin08t10:13_0": "Dasamo paricchedo."
}