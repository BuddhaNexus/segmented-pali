{
  "atk-s0301a11:0_0": "11. Sakkasaṁyuttaṁ",
  "atk-s0301a11:1_0": "1. Paṭhamavaggo",
  "atk-s0301a11:2_0": "1. Suvīrasuttavaṇṇanā",
  "atk-s0301a11:3_0": "247.",
  "atk-s0301a11:3_1": "Sakkasaṁyuttassa paṭhame abhiyaṁsūti kadā abhiyaṁsu? Yadā balavanto ahesuṁ, tadā.",
  "atk-s0301a11:3_2": "Tatrāyaṁ anupubbikathā – sakko kira magadharaṭṭhe macalagāmake magho nāma māṇavo hutvā tettiṁsa purise gahetvā kalyāṇakammaṁ karonto satta vatapadāni pūretvā tattha kālaṅkato devaloke nibbatti.",
  "atk-s0301a11:3_3": "Taṁ balavakammānubhāvena saparisaṁ sesadevatā dasahi ṭhānehi adhigaṇhantaṁ disvā ‘‘āgantukadevaputtā āgatā’’ti nevāsikā gandhapānaṁ sajjayiṁsu.",
  "atk-s0301a11:3_4": "Sakko sakaparisāya saññaṁ adāsi – ‘‘mārisā mā gandhapānaṁ pivittha,",
  "atk-s0301a11:3_5": "pivanākāramattameva dassethā’’ti. Te tattha akaṁsu.",
  "atk-s0301a11:3_6": "Nevāsikadevatā suvaṇṇasarakehi upanītaṁ gandhapānaṁ yāvadatthaṁ pivitvā mattā tattha tattha suvaṇṇapathaviyaṁ patitvā sayiṁsu.",
  "atk-s0301a11:3_7": "Sakko ‘‘gaṇhatha puttahatāya putte’’ti te pādesu gahetvā sinerupāde khipāpesi.",
  "atk-s0301a11:3_8": "Sakkassa puññatejena tadanuvattakāpi sabbe tattheva patiṁsu.",
  "atk-s0301a11:3_9": "Te sineruvemajjhakāle saññaṁ labhitvā, ‘‘tātā na suraṁ pivimha, na suraṁ pivimhā’’ti āhaṁsu.",
  "atk-s0301a11:3_10": "Tato paṭṭhāya asurā nāma jātā.",
  "atk-s0301a11:3_11": "Atha nesaṁ kammapaccayautusamuṭṭhānaṁ sinerussa heṭṭhimatale dasayojanasahassaṁ asurabhavanaṁ nibbatti.",
  "atk-s0301a11:3_12": "Sakko tesaṁ nivattetvā anāgamanatthāya ārakkhaṁ ṭhapesi, yaṁ sandhāya vuttaṁ –",
  "atk-s0301a11:4_0": "‘‘Antarā dvinnaṁ ayujjhapurānaṁ,",
  "atk-s0301a11:5_0": "Pañcavidhā ṭhapitā abhirakkhā;",
  "atk-s0301a11:6_0": "Udakaṁ karoṭi-payassa ca hārī,",
  "atk-s0301a11:7_0": "Madanayutā caturo ca mahatthā’’ti.",
  "atk-s0301a11:8_0": "Dve nagarāni hi yuddhena gahetuṁ asakkuṇeyyatāya ayujjhapurāni nāma jātāni devanagarañca asuranagarañca.",
  "atk-s0301a11:8_1": "Yadā hi asurā balavanto honti,",
  "atk-s0301a11:8_2": "atha devehi palāyitvā devanagaraṁ pavisitvā dvāre pidahite asurānaṁ satasahassampi kiñci kātuṁ na sakkoti. Yadā devā balavanto honti,",
  "atk-s0301a11:8_3": "athāsurehi palāyitvā asuranagarassa dvāre pidahite sakkānaṁ satasahassampi kiñci kātuṁ na sakkoti.",
  "atk-s0301a11:8_4": "Iti imāni dve nagarāni ayujjhapurāni nāma.",
  "atk-s0301a11:8_5": "Nesaṁ antarā etesu udakādīsu pañcasu ṭhānesu sakkena ārakkhā ṭhapitā.",
  "atk-s0301a11:8_6": "Tattha udakasaddena nāgā gahitā. Te hi udake balavanto honti.",
  "atk-s0301a11:8_7": "Tasmā sinerussa paṭhamālinde tesaṁ ārakkhā. Karoṭisaddena supaṇṇā gahitā.",
  "atk-s0301a11:8_8": "Tesaṁ kira karoṭi nāma pānabhojanaṁ, tena taṁ nāmaṁ labhiṁsu. Dutiyālinde tesaṁ ārakkhā.",
  "atk-s0301a11:8_9": "Payassahārīsaddena kumbhaṇḍā gahitā. Dānavarakkhasā kira te. Tatiyālinde tesaṁ ārakkhā.",
  "atk-s0301a11:8_10": "Madanayutasaddena yakkhā gahitā.",
  "atk-s0301a11:8_11": "Visamacārino kirate yujjhasoṇḍā. Catutthālinde tesaṁ ārakkhā.",
  "atk-s0301a11:8_12": "Caturo ca mahantāti cattāro mahārājāno vuttā. Pañcamālinde tesaṁ ārakkhā.",
  "atk-s0301a11:8_13": "Tasmā yadi asurā kupitāvilacittā devapuraṁ upayanti yuddhesū,",
  "atk-s0301a11:8_14": "yaṁ girino paṭhamaṁ paribhaṇḍaṁ,",
  "atk-s0301a11:8_15": "taṁ uragā paṭibāhanti evaṁ sesesu sesā.",
  "atk-s0301a11:9_0": "Te pana asurā āyuvaṇṇarasaissariyasampattīhi tāvatiṁsasadisāva.",
  "atk-s0301a11:9_1": "Tasmā antarā attānaṁ ajānitvā pāṭaliyā pupphitāya, ‘‘na idaṁ devanagaraṁ,",
  "atk-s0301a11:9_2": "tattha pāricchattako pupphati, idha pana cittapāṭalī,",
  "atk-s0301a11:9_3": "jarasakkenāmhākaṁ suraṁ pāyetvā vañcitā, devanagarañca no gahitaṁ,",
  "atk-s0301a11:9_4": "gacchāma tena saddhiṁ yujjhissāmā’’ti hatthiassarathe āruyha suvaṇṇarajatamaṇiphalakāni gahetvā, yuddhasajjā hutvā,",
  "atk-s0301a11:9_5": "asurabheriyo vādentā mahāsamudde udakaṁ dvidhā bhetvā uṭṭhahanti.",
  "atk-s0301a11:9_6": "Te deve vuṭṭhe vammikamakkhikā vammikaṁ viya sineruṁ abhiruhitu ārabhanti.",
  "atk-s0301a11:9_7": "Atha nesaṁ paṭhamaṁ nāgehi saddhiṁ yuddhaṁ hoti.",
  "atk-s0301a11:9_8": "Tasmiṁ kho pana yuddhe na kassaci chavi vā cammaṁ vā chijjati, na lohitaṁ uppajjati,",
  "atk-s0301a11:9_9": "kevalaṁ kumārakānaṁ dārumeṇḍakayuddhaṁ viya aññamaññaṁ santāsanamattameva hoti.",
  "atk-s0301a11:9_10": "Koṭisatāpi koṭisahassāpi nāgā tehi saddhiṁ yujjhitvā te asurapuraṁyeva pavesetvā nivattanti.",
  "atk-s0301a11:10_0": "Yadā pana asurā balavanto honti,",
  "atk-s0301a11:10_1": "atha nāgā osakkitvā dutiye ālinde supaṇṇehi saddhiṁ ekatova hutvā yujjhanti. Esa nayo supaṇṇādīsūpi.",
  "atk-s0301a11:10_2": "Yadā pana tāni pañcapi ṭhānāni asurā maddanti,",
  "atk-s0301a11:10_3": "tadā ekato sampiṇḍitānipi pañca balāni osakkanti.",
  "atk-s0301a11:10_4": "Atha cattāro mahārājāno gantvā sakkassa taṁ pavattiṁ ārocenti.",
  "atk-s0301a11:10_5": "Sakko tesaṁ vacanaṁ sutvā diyaḍḍhayojanasatikaṁ vejayantarathaṁ āruyha sayaṁ vā nikkhamati, ekaṁ vā puttaṁ peseti.",
  "atk-s0301a11:10_6": "Imasmiṁ pana kāle puttaṁ pesetukāmo, tāta suvīrātiādimāha.",
  "atk-s0301a11:11_0": "Evaṁ bhaddantavāti khoti evaṁ hotu bhaddaṁ tava iti kho.",
  "atk-s0301a11:11_1": "Pamādaṁ āpādesīti pamādaṁ akāsi.",
  "atk-s0301a11:11_2": "Accharāsaṅghaparivuto saṭṭhiyojanaṁ vitthārena suvaṇṇamahāvīthiṁ otaritvā nakkhattaṁ kīḷanto nandanavanādīsu vicaratīti attho.",
  "atk-s0301a11:12_0": "Anuṭṭhahanti anuṭṭhahanto. Avāyāmanti avāyamanto. Alasvassāti alaso assa.",
  "atk-s0301a11:12_1": "Na ca kiccāni kārayeti kiñci kiccaṁ nāma na kareyya.",
  "atk-s0301a11:12_2": "Sabbakāmasamiddhassāti sabbakāmehi samiddho assa. Taṁ me, sakka, varaṁ disāti, sakka devaseṭṭha,",
  "atk-s0301a11:12_3": "taṁ me varaṁ uttamaṁ ṭhānaṁ okāsaṁ disaṁ ācikkha kathehīti vadati.",
  "atk-s0301a11:12_4": "Nibbānassa hi so maggoti kammaṁ akatvā jīvitaṭṭhānaṁ nāma nibbānassa maggo. Paṭhamaṁ.",
  "atk-s0301a11:13_0": "2. Susīmasuttavaṇṇanā",
  "atk-s0301a11:14_0": "248.",
  "atk-s0301a11:14_1": "Dutiye susīmanti attano puttasahassassa antare evaṁnāmakaṁ ekaṁ puttameva. Dutiyaṁ.",
  "atk-s0301a11:15_0": "3. Dhajaggasuttavaṇṇanā",
  "atk-s0301a11:16_0": "249.",
  "atk-s0301a11:16_1": "Tatiye samupabyūḷhoti sampiṇḍito rāsibhūto.",
  "atk-s0301a11:16_2": "Dhajaggaṁullokeyyathāti sakkassa kira diyaḍḍhayojanasatāyāmo ratho .",
  "atk-s0301a11:16_3": "Tassa hi pacchimanto paṇṇāsayojano,",
  "atk-s0301a11:16_4": "majjhe rathapañjaro paṇṇāsayojano,",
  "atk-s0301a11:16_5": "rathasandhito yāva rathasīsā paṇṇāsayojanāni.",
  "atk-s0301a11:16_6": "Tadeva pamāṇaṁ diguṇaṁ katvā tiyojanasatāyāmotipi vadantiyeva.",
  "atk-s0301a11:16_7": "Tasmiṁ yojanikapallaṅko atthato,",
  "atk-s0301a11:16_8": "tiyojanikaṁ setacchattaṁ matthake ṭhapitaṁ,",
  "atk-s0301a11:16_9": "ekasmiṁyeva yuge sahassaājaññā yuttā,",
  "atk-s0301a11:16_10": "sesālaṅkārassa pamāṇaṁ natthi.",
  "atk-s0301a11:16_11": "Dhajo panassa aḍḍhatiyāni yojanasatāni uggato,",
  "atk-s0301a11:16_12": "yassa vātāhatassa pañcaṅgikatūriyasseva saddo niccharati, taṁ ullokeyyāthāti vadati. Kasmā?",
  "atk-s0301a11:16_13": "Taṁ passantānañhi rājā no āgantvā parisapariyante nikhātathambho viya ṭhito,",
  "atk-s0301a11:16_14": "kassa mayaṁ bhāyāmāti bhayaṁ na hoti.",
  "atk-s0301a11:16_15": "Pajāpatissāti so kira sakkena samānavaṇṇo samānāyuko dutiyaṁ āsanaṁ labhati. Tathā varuṇo īsāno ca.",
  "atk-s0301a11:16_16": "Varuṇo pana tatiyaṁ āsanaṁ labhati, īsāno catutthaṁ.",
  "atk-s0301a11:16_17": "Palāyīti asurehi parājito tasmiṁ rathe ṭhito appamattakampi rajadhajaṁ disvā palāyanadhammo.",
  "atk-s0301a11:17_0": "Itipi so bhagavātiādīni visuddhimagge vitthāritāneva.",
  "atk-s0301a11:17_1": "Idamavocāti idaṁ dhajaggaparittaṁ nāma bhagavā avoca,",
  "atk-s0301a11:17_2": "yassa āṇākhette koṭisatasahassacakkavāḷe ānubhāvo vattati.",
  "atk-s0301a11:17_3": "Idaṁ āvajjetvā hi yakkhabhayacorabhayādīhi dukkhehi muttānaṁ anto natthi. Tiṭṭhatu aññadukkhavūpasamo,",
  "atk-s0301a11:17_4": "idaṁ āvajjamāno hi pasannacitto ākāsepi patiṭṭhaṁ labhati.",
  "atk-s0301a11:18_0": "Tatridaṁ vatthu – dīghavāpicetiyamhi kira sudhākamme kayiramāne eko daharo muddhavedikāpādato patitvā cetiyakucchiyā bhassati.",
  "atk-s0301a11:18_1": "Heṭṭhā ṭhito bhikkhusaṅgho ‘‘dhajaggaparittaṁ, āvuso, āvajjāhī’’ti āha.",
  "atk-s0301a11:18_2": "So maraṇabhayena tajjito ‘‘dhajaggaparittaṁ maṁ rakkhatū’’ti āha.",
  "atk-s0301a11:18_3": "Tāvadevassa cetiyakucchito dve iṭṭhakā nikkhamitvā sopānaṁ hutvā aṭṭhaṁsu,",
  "atk-s0301a11:18_4": "upariṭṭhito vallinisseṇiṁ otāresuṁ.",
  "atk-s0301a11:18_5": "Tasmiṁ nisseṇiyaṁ ṭhite iṭṭhakā yathāṭṭhāneyeva aṭṭhaṁsu. Tatiyaṁ.",
  "atk-s0301a11:19_0": "4. Vepacittisuttavaṇṇanā",
  "atk-s0301a11:20_0": "250.",
  "atk-s0301a11:20_1": "Catutthe vepacittīti so kira asurānaṁ sabbajeṭṭhako. Yenāti nipātamattaṁ nanti ca.",
  "atk-s0301a11:20_2": "Kaṇṭhapañcamehīti dvīsu hatthesu pādesu kaṇṭhe cāti evaṁ pañcahi bandhanehi.",
  "atk-s0301a11:20_3": "Tāni pana naḷinasuttaṁ viya makkaṭakasuttaṁ viya ca cakkhussāpāthaṁ āgacchanti, iriyāpathaṁ rujjhanti.",
  "atk-s0301a11:20_4": "Tehi pana citteneva bajjhati, citteneva muccati.",
  "atk-s0301a11:20_5": "Akkosatīti corosi bālosi mūḷhosi thenosi oṭṭhosi goṇosi gadrabhosi nerayikosi tiracchānagatosi, natthi tuyhaṁ sugati,",
  "atk-s0301a11:20_6": "duggatiyeva tuyhaṁ pāṭikaṅkhāti imehi dasahi akkosavatthūhi akkosati. Paribhāsatīti, jarasakka,",
  "atk-s0301a11:20_7": "na tvaṁ sabbakālaṁ jinissasi,",
  "atk-s0301a11:20_8": "yadā asurānaṁ jayo bhavissati,",
  "atk-s0301a11:20_9": "tadā tampi evaṁ bandhitvā asurabhavanassa dvāre nipajjāpetvā pothāpessāmīti ādīni vatvā tajjeti.",
  "atk-s0301a11:20_10": "Sakko vijitavijayo na taṁ manasi karoti,",
  "atk-s0301a11:20_11": "mahāpaṭiggahaṇaṁ panassa matthake vidhunanto sudhammadevasabhaṁ pavisati ceva nikkhamati ca.",
  "atk-s0301a11:20_12": "Ajjhabhāsīti ‘‘kiṁ nu kho esa sakko imāni pharusavacanāni bhayena titikkhati,",
  "atk-s0301a11:20_13": "udāhu adhivāsanakhantiyā samannāgatattā’’ti? Vīmaṁsanto abhāsi.",
  "atk-s0301a11:21_0": "Dubbalyā noti dubbalabhāvena nu.",
  "atk-s0301a11:21_1": "Paṭisaṁyujeti paṭisaṁyujeyya paṭipphareyya. Pabhijjeyyunti virajjeyyuṁ. Pakujjheyyuntipi pāṭho. Paranti paccatthikaṁ.",
  "atk-s0301a11:21_2": "Yo sato upasammatīti yo satimā hutvā upasammati,",
  "atk-s0301a11:21_3": "tassa upasamaṁyevāhaṁ bālassa paṭisedhanaṁ maññeti attho.",
  "atk-s0301a11:21_4": "Yadā naṁ maññatīti yasmā taṁ maññati. Ajjhāruhatīti ajjhottharati.",
  "atk-s0301a11:21_5": "Gova bhiyyo palāyinanti yathā goyuddhe tāvadeva dve gāvo yujjhante gogaṇo olokento tiṭṭhati, yadā pana eko palāyati,",
  "atk-s0301a11:21_6": "atha naṁ palāyantaṁ sabbo gogaṇo bhiyyo ajjhottharati.",
  "atk-s0301a11:21_7": "Evaṁ dummedho khamantaṁ bhiyyo ajjhottharatīti attho.",
  "atk-s0301a11:22_0": "Sadatthaparamāti sakatthaparamā.",
  "atk-s0301a11:22_1": "Khantyā bhiyyo na vijjatīti tesu sakaatthaparamesu atthesu khantito uttaritaro añño attho na vijjati.",
  "atk-s0301a11:22_2": "Tamāhu paramaṁ khantinti yo balavā titikkhati,",
  "atk-s0301a11:22_3": "tassa taṁ khantiṁ paramaṁ āhu. Bālabalaṁ nāma aññāṇabalaṁ. Taṁ yassa balaṁ,",
  "atk-s0301a11:22_4": "abalameva taṁ balanti āhu kathentīti dīpeti.",
  "atk-s0301a11:22_5": "Dhammaguttassāti dhammena rakkhitassa, dhammaṁ vā rakkhantassa.",
  "atk-s0301a11:22_6": "Paṭivattāti paṭippharitvā vattā,",
  "atk-s0301a11:22_7": "paṭippharitvā vā bālabalanti vadeyyāpi,",
  "atk-s0301a11:22_8": "dhammaṭṭhaṁ pana cāletuṁ samattho nāma natthi.",
  "atk-s0301a11:22_9": "Tasseva tena pāpiyoti tena kodhena tasseva puggalassa pāpaṁ. Katarassa? Yo kuddhaṁ paṭikujjhati.",
  "atk-s0301a11:22_10": "Tikicchantānanti ekavacane bahuvacanaṁ, tikicchantanti attho.",
  "atk-s0301a11:22_11": "Janā maññantīti evarūpaṁ attano ca parassa cāti ubhinnaṁ atthaṁ tikicchantaṁ nipphādentaṁ puggalaṁ ‘‘andhabālo aya’’nti andhabālaputhujjanāva evaṁ maññanti.",
  "atk-s0301a11:22_12": "Dhammassa akovidāti catusaccadhamme achekā. Idhāti imasmiṁ sāsane. Khoti nipātamattaṁ. Catutthaṁ.",
  "atk-s0301a11:23_0": "5. Subhāsitajayasuttavaṇṇanā",
  "atk-s0301a11:24_0": "251.",
  "atk-s0301a11:24_1": "Pañcame asurindaṁ etadavocāti chekatāya etaṁ avoca.",
  "atk-s0301a11:24_2": "Evaṁ kirassa ahosi ‘‘parassa nāma gāhaṁ mocetvā paṭhamaṁ vattuṁ garu.",
  "atk-s0301a11:24_3": "Parassa vacanaṁ anugantvā pana pacchā sukhaṁ vattu’’nti.",
  "atk-s0301a11:24_4": "Pubbadevāti devaloke ciranivāsino pubbasāmikā,",
  "atk-s0301a11:24_5": "tumhākaṁ tāva paveṇiāgataṁ bhaṇathāti .",
  "atk-s0301a11:24_6": "Adaṇḍāvacarāti daṇḍāvacaraṇarahitā,",
  "atk-s0301a11:24_7": "daṇḍaṁ vā satthaṁ vā gahetabbanti evamettha natthīti attho. Pañcamaṁ.",
  "atk-s0301a11:25_0": "6. Kulāvakasuttavaṇṇanā",
  "atk-s0301a11:26_0": "252.",
  "atk-s0301a11:26_1": "Chaṭṭhe ajjhabhāsīti tassa kira simbalivanābhimukhassa jātassa rathasaddo ca ājānīyasaddo dhajasaddo ca samantā asanipātasaddo viya ahosi.",
  "atk-s0301a11:26_2": "Taṁ sutvā simbalivane balavasupaṇṇā palāyiṁsu,",
  "atk-s0301a11:26_3": "jarājiṇṇā ceva rogadubbalā ca asañjātapakkhapotakā ca palāyituṁ asakkontā,",
  "atk-s0301a11:26_4": "maraṇabhayena tajjitā ekappahāreneva mahāviravaṁ viraviṁsu.",
  "atk-s0301a11:26_5": "Sakko taṁ sutvā ‘‘kassa saddo, tātā’’ti? Mātaliṁ pucchi. Rathasaddaṁ, te deva,",
  "atk-s0301a11:26_6": "sutvā supaṇṇā palāyituṁ asakkontā viravantīti.",
  "atk-s0301a11:26_7": "Taṁ sutvā karuṇāsamāvajjitahadayo abhāsi.",
  "atk-s0301a11:26_8": "Īsāmukhenāti rathassa īsāmukhena.",
  "atk-s0301a11:26_9": "Yathā kulāvake īsāmukhaṁ na sañcuṇṇeti,",
  "atk-s0301a11:26_10": "evaṁ iminā īsāmukhena te parivajjaya.",
  "atk-s0301a11:26_11": "So hi ratho puññapaccayanibbatto cakkavāḷapabbatepi sinerumhipi sammukhībhūte vinivijjhitvāva gacchati na sajjati, ākāsagatasadiseneva gacchati.",
  "atk-s0301a11:26_12": "Sace tena simbalivanena gato bhaveyya,",
  "atk-s0301a11:26_13": "yathā mahāsakaṭe kadalivanamajjhena vā eraṇḍavanamajjhena vā gacchante sabbavanaṁ vibhaggaṁ nimmathitaṁ hoti,",
  "atk-s0301a11:26_14": "evaṁ tampi simbalivanaṁ bhaveyya. Chaṭṭhaṁ.",
  "atk-s0301a11:27_0": "7. Nadubbhiyasuttavaṇṇanā",
  "atk-s0301a11:28_0": "253.",
  "atk-s0301a11:28_1": "Sattame upasaṅkamīti ‘‘ayaṁ sakko ‘yopi me assa supaccatthiko,",
  "atk-s0301a11:28_2": "tassa pāhaṁ na dubbheyya’nti cinteti,",
  "atk-s0301a11:28_3": "mayā tassa paccatthikataro nāma natthi, vīmaṁsissāmi tāva naṁ,",
  "atk-s0301a11:28_4": "kiṁ nu kho maṁ passitvā dubbhati,",
  "atk-s0301a11:28_5": "na dubbhatī’’ti cintetvā upasaṅkami.",
  "atk-s0301a11:28_6": "Tiṭṭha vepacitti gahitosīti vepacitti, ettheva tiṭṭha, gahito tvaṁ mayāti vadati.",
  "atk-s0301a11:28_7": "Saha vacanenevassa so kaṇṭhapañcamehi bandhanehi baddhova ahosi.",
  "atk-s0301a11:28_8": "Sapassu ca meti mayi adubbhatthāya sapathaṁ karohīti vadati.",
  "atk-s0301a11:28_9": "Yaṁ musābhaṇato pāpanti imasmiṁ kappe paṭhamakappikesu cetiyarañño pāpaṁ sandhāyāha.",
  "atk-s0301a11:28_10": "Ariyūpavādinoti kokalikassa viya pāpaṁ.",
  "atk-s0301a11:28_11": "Mittadduno ca yaṁ pāpanti mahākapijātake mahāsatte duṭṭhacittassa pāpaṁ.",
  "atk-s0301a11:28_12": "Akataññunoti devadattasadisassa akataññuno pāpaṁ.",
  "atk-s0301a11:28_13": "Imāni kira imasmiṁ kappe cattāri mahāpāpāni. Sattamaṁ.",
  "atk-s0301a11:29_0": "8. Verocanaasurindasuttavaṇṇanā",
  "atk-s0301a11:30_0": "254.",
  "atk-s0301a11:30_1": "Aṭṭhame aṭṭhaṁsūti dvārapālarūpakāni viya ṭhitā. Nipphadāti nipphatti, yāva attho nipphajjati, tāva vāyamethevāti vadati. Dutiyagāthā sakkassa.",
  "atk-s0301a11:30_2": "Tattha khantyā bhiyyoti nipphannasobhanesu atthesu khantito uttaritaro attho nāma natthi. Atthajātāti kiccajātā.",
  "atk-s0301a11:30_3": "Soṇasiṅgālādayopi hi upādāya akiccajāto satto nāma natthi.",
  "atk-s0301a11:30_4": "Ito etto gamanamattampi kiccameva hoti. Saṁyogaparamā tveva,",
  "atk-s0301a11:30_5": "sambhogā sabbapāṇinanti pārivāsikaodanādīni hi asambhogārahāni honti,",
  "atk-s0301a11:30_6": "tāni puna uṇhāpetvā bhajjitvā sappimadhuphāṇitādīhi saṁyojitāni sambhogārahāni honti.",
  "atk-s0301a11:30_7": "Tenāha ‘‘saṁyogaparamā tveva, sambhogā sabbapāṇina’’nti .",
  "atk-s0301a11:30_8": "Nipphannasobhano atthoti ime atthā nāma nipphannāva sobhanti. Puna catutthagāthā sakkassa.",
  "atk-s0301a11:30_9": "Tatthāpi vuttanayeneva attho veditabbo. Aṭṭhamaṁ.",
  "atk-s0301a11:31_0": "9. Araññāyatanaisisuttavaṇṇanā",
  "atk-s0301a11:32_0": "255.",
  "atk-s0301a11:32_1": "Navame paṇṇakuṭīsu sammantīti himavantapadese ramaṇīye araññāyatane rattiṭṭhānadivāṭṭhānacaṅkamanādīhi sampannāsu paṇṇasālāsu vasanti.",
  "atk-s0301a11:32_2": "Sakko ca devānamindo vepacitti cāti ime dve janā jāmātikasasurā kālena kalahaṁ karonti, kālena ekato caranti,",
  "atk-s0301a11:32_3": "imasmiṁ pana kāle ekato caranti. Paṭaliyoti gaṇaṅgaṇūpāhanā.",
  "atk-s0301a11:32_4": "Khaggaṁ olaggetvāti khaggaṁ aṁse olaggetvā.",
  "atk-s0301a11:32_5": "Chattenāti dibbasetacchattena matthake dhārayamānena.",
  "atk-s0301a11:32_6": "Apabyāmato karitvāti byāmato akatvā.",
  "atk-s0301a11:32_7": "Ciradikkhitānanti cirasamādiṇṇavatānaṁ.",
  "atk-s0301a11:32_8": "Ito paṭikkammāti ‘‘ito pakkama parivajjaya,",
  "atk-s0301a11:32_9": "mā uparivāte tiṭṭhā’’ti vadanti.",
  "atk-s0301a11:32_10": "Na hettha devāti etasmiṁ sīlavantānaṁ gandhe devā na paṭikkūlasaññino,",
  "atk-s0301a11:32_11": "iṭṭhakantamanāpasaññinoyevāti dīpeti. Navamaṁ.",
  "atk-s0301a11:33_0": "10. Samuddakasuttavaṇṇanā",
  "atk-s0301a11:34_0": "256.",
  "atk-s0301a11:34_1": "Dasame samuddatīre paṇṇakuṭīsūti cakkavāḷamahāsamuddapiṭṭhiyaṁ rajatapaṭṭavaṇṇe vālukapuḷine vuttappakārāsu paṇṇasālāsu vasanti. Siyāpi noti siyāpi amhākaṁ.",
  "atk-s0301a11:34_2": "Abhayadakkhiṇaṁ yāceyyāmāti abhayadānaṁ yāceyyāma.",
  "atk-s0301a11:34_3": "Yebhuyyena kira devāsurasaṅgāmo mahāsamuddapiṭṭhe hoti.",
  "atk-s0301a11:34_4": "Asurānaṁ na sabbakālaṁ jayo hoti, bahuvāre parājayova hoti.",
  "atk-s0301a11:34_5": "Te devehi parājitā palāyantā isīnaṁ assamapadena gacchantā ‘‘sakko imehi saddhiṁ mantetvā amhe nāseti,",
  "atk-s0301a11:34_6": "gaṇhatha puttahatāya putte’’ti kupitā assamapade pānīyaghaṭacaṅkamanasālādīni viddhaṁsenti.",
  "atk-s0301a11:34_7": "Isayo araññato phalāphalaṁ ādāya āgatā naṁ disvā puna dukkhena paṭipākatikaṁ karonti.",
  "atk-s0301a11:34_8": "Tepi punappunaṁ tatheva vināsenti.",
  "atk-s0301a11:34_9": "Tasmā ‘‘idāni tesaṁ saṅgāmo paccupaṭṭhito’’ti sutvā evaṁ cintayiṁsu.",
  "atk-s0301a11:35_0": "Kāmaṁkaroti icchitakaro.",
  "atk-s0301a11:35_1": "Bhayassa abhayassa vāti bhayaṁ vā abhayaṁ vā.",
  "atk-s0301a11:35_2": "Idaṁ vuttaṁ hoti – sace tvaṁ abhayaṁ dātukāmo, abhayaṁ dātuṁ pahosi. Sace bhayaṁ dātukāmo. Bhayaṁ dātuṁ pahosi.",
  "atk-s0301a11:35_3": "Amhākaṁ pana abhayadānaṁ dehīti. Duṭṭhānanti viruddhānaṁ.",
  "atk-s0301a11:35_4": "Pavuttanti khette patiṭṭhāpitaṁ.",
  "atk-s0301a11:36_0": "Tikkhattuṁ ubbijjīti sāyamāsabhattaṁ bhuñjitvā sayanaṁ abhiruyha nipanno niddāya okkantamattāya samantā ṭhatvā sattisatena pahaṭo viya viravanto uṭṭhahati,",
  "atk-s0301a11:36_1": "dasayojanasahassaṁ asurabhavanaṁ ‘‘kimida’’nti saṅkhobhaṁ āpajjati.",
  "atk-s0301a11:36_2": "Atha naṁ āgantvā ‘‘kimida’’nti pucchanti. So ‘‘na kiñcī’’ti vadati. Dutiyayāmādīsupi eseva nayo. Iti asurānaṁ ‘‘mā bhāyi,",
  "atk-s0301a11:36_3": "mahārājā’’ti taṁ assāsentānaṁyeva aruṇaṁ uggacchati.",
  "atk-s0301a11:36_4": "Evamassa tato paṭṭhāya gelaññajātaṁ cittaṁ vepati.",
  "atk-s0301a11:36_5": "Teneva cassa ‘‘vepacittī’’ti aparaṁ nāmaṁ udapādīti. Dasamaṁ.",
  "atk-s0301a11:37_0": "Paṭhamo vaggo.",
  "atk-s0301a11:38_0": "2. Dutiyavaggo",
  "atk-s0301a11:39_0": "1. Vatapadasuttavaṇṇanā",
  "atk-s0301a11:40_0": "257.",
  "atk-s0301a11:40_1": "Dutiyavaggassa paṭhame vatapadānīti vatakoṭṭhāsāni. Samattānīti paripuṇṇāni. Samādinnānīti gahitāni.",
  "atk-s0301a11:40_2": "Kule jeṭṭhāpacāyīti kulajeṭṭhakānaṁ mahāpitā mahāmātā cūḷapitā cūḷamātā mātulo mātulānītiādīnaṁ apacitikārako.",
  "atk-s0301a11:40_3": "Saṇhavācoti piyamudumadhuravāco. Muttacāgoti vissaṭṭhacāgo.",
  "atk-s0301a11:40_4": "Payatapāṇīti deyyadhammadānatthāya sadā dhotahattho.",
  "atk-s0301a11:40_5": "Vossaggaratoti vossajjane rato.",
  "atk-s0301a11:40_6": "Yācayogoti parehi yācitabbāraho,",
  "atk-s0301a11:40_7": "yācayogoti vā yācayogeneva yutto.",
  "atk-s0301a11:40_8": "Dānasaṁvibhāgaratoti dāne ca saṁvibhāge ca rato. Paṭhamaṁ.",
  "atk-s0301a11:41_0": "2. Sakkanāmasuttavaṇṇanā",
  "atk-s0301a11:42_0": "258.",
  "atk-s0301a11:42_1": "Dutiye manussabhūtoti magadharaṭṭhe macalagāme manussabhūto.",
  "atk-s0301a11:42_2": "Āvasathaṁ adāsīti catumahāpathe mahājanassa āvasathaṁ kāretvā adāsi.",
  "atk-s0301a11:42_3": "Sahassampi atthānanti sahassampi kāraṇānaṁ,",
  "atk-s0301a11:42_4": "janasahassena vā vacanasahassena vā osārite ‘‘ayaṁ imassa attho,",
  "atk-s0301a11:42_5": "ayaṁ imassa attho’’ti ekapade ṭhitova vinicchinati. Dutiyaṁ.",
  "atk-s0301a11:43_0": "3. Mahālisuttavaṇṇanā",
  "atk-s0301a11:44_0": "259.",
  "atk-s0301a11:44_1": "Tatiye upasaṅkamīti ‘‘sakko devarājāti kathenti, atthi nu kho so sakko,",
  "atk-s0301a11:44_2": "yena so diṭṭhapubboti imamatthaṁ dasabalaṁ pucchissāmī’’ti upasaṅkami.",
  "atk-s0301a11:44_3": "Tañca pajānāmīti bahuvacane ekavacanaṁ,",
  "atk-s0301a11:44_4": "te ca dhamme pajānāmīti attho.",
  "atk-s0301a11:44_5": "Sakko kira anantare attabhāve magadharaṭṭhe macalagāme magho nāma māṇavo ahosi paṇḍito byatto,",
  "atk-s0301a11:44_6": "bodhisattacariyā viya ca tassa cariyā ahosi.",
  "atk-s0301a11:44_7": "So tettiṁsa purise gahetvā kalyāṇamakāsi.",
  "atk-s0301a11:44_8": "Ekadivasaṁ attanova paññāya upaparikkhitvā gāmamajjhe mahājanassa sannipatitaṭṭhāne kacavaraṁ ubhatopassesu apabyūhitvā taṁ ṭhānaṁ ramaṇīyaṁ akāsi.",
  "atk-s0301a11:44_9": "Puna tattheva maṇḍapaṁ kāresi.",
  "atk-s0301a11:44_10": "Puna gacchante kāle sālaṁ kāresi.",
  "atk-s0301a11:44_11": "Gāmato ca nikkhamitvā gāvutampi aḍḍhayojanampi tigāvutampi yojanampi vicaritvā tehi sahāyehi saddhiṁ visamaṁ samaṁ akāsi.",
  "atk-s0301a11:44_12": "Te sabbeva ekacchandā tattha tattha setuyuttaṭṭhāne setuṁ,",
  "atk-s0301a11:44_13": "maṇḍapasālāpokkharaṇimālāvaccharopanapadīnaṁ yuttaṭṭhānesu maṇḍapasālāpokkharaṇimālāvaccharopanādīni karontā bahuṁ puññamakaṁsu.",
  "atk-s0301a11:44_14": "Magho satta vatapadāni pūretvā kāyassa bhedā saddhiṁ sahāyehi tāvatiṁsabhavane nibbatti. Taṁ sabbaṁ bhagavā jānāti.",
  "atk-s0301a11:44_15": "Tenāha – yesaṁ dhammānaṁ samādinnattā sakko sakkattaṁ ajjhagā, tañca pajānāmīti.",
  "atk-s0301a11:44_16": "Ayaṁ sakkassa sakkattādhigame saṅkhepakathā,",
  "atk-s0301a11:44_17": "vitthāro pana sumaṅgalavilāsiniyā dīghanikāyaṭṭhakathāya sakkapaṇhavaṇṇanāyaṁ vutto. Tatiyaṁ.",
  "atk-s0301a11:45_0": "4. Daliddasuttavaṇṇanā",
  "atk-s0301a11:46_0": "260.",
  "atk-s0301a11:46_1": "Catutthe manussadaliddoti manussaadhano.",
  "atk-s0301a11:46_2": "Manussakapaṇoti manussakāruññataṁ patto.",
  "atk-s0301a11:46_3": "Manussavarākoti manussalāmako. Tatrāti tasmiṁ ṭhāne, tasmiṁ vā atirocane.",
  "atk-s0301a11:46_4": "Ujjhāyantīti avajjhāyanti lāmakato cintenti.",
  "atk-s0301a11:46_5": "Khiyantīti kathenti pakāsenti.",
  "atk-s0301a11:46_6": "Vipācentīti tattha tattha kathenti vitthārenti.",
  "atk-s0301a11:46_7": "Eso kho mārisāti ettha ayamanupubbikathā – so kira anuppanne buddhe kāsiraṭṭhe bārāṇasirājā hutvā samussitaddhajapaṭākanānālaṅkārena suṭṭhu alaṅkataṁ nagaraṁ padakkhiṇaṁ akāsi attano sirisampattiyā samākaḍḍhitanettena janakāyena samullokiyamāno.",
  "atk-s0301a11:46_8": "Tasmiñca samaye eko paccekabuddho gandhamādanapabbatā āgamma tasmiṁ nagare piṇḍāya carati,",
  "atk-s0301a11:46_9": "santindriyo santamānaso uttamadamathasamannāgato.",
  "atk-s0301a11:46_10": "Mahājanopi rājagataṁ cittīkāraṁ pahāya paccekabuddhameva olokesi.",
  "atk-s0301a11:46_11": "Rājā – ‘‘idāni imasmiṁ janakāye ekopi maṁ na oloketi. Kiṁ nu kho eta’’nti?",
  "atk-s0301a11:46_12": "Olokento paccekabuddhaṁ addasa.",
  "atk-s0301a11:46_13": "Sopi paccekabuddho mahallako hoti pacchimavaye ṭhito. Cīvarānipissa jiṇṇāni, tato tato suttāni gaḷanti.",
  "atk-s0301a11:46_14": "Rañño satasahassādhikāni dve asaṅkhyeyyāni pūritapāramiṁ paccekabuddhaṁ disvā cittapasādamattaṁ vā hatthaṁ pasāretvā vandanamattaṁ vā nāhosi.",
  "atk-s0301a11:46_15": "So rājā ‘‘pabbajito maññe esa usūyāya maṁ na oloketī’’ti kujjhitvā ‘‘kvāyaṁ kuṭṭhicīvarāni pāruto’’ti niṭṭhubhitvā pakkāmi.",
  "atk-s0301a11:46_16": "Tassa kammassa vipākena mahāniraye nibbattitvā vipākāvasesena manussalokaṁ āgacchanto rājagahe paramakapaṇāya itthiyā kucchimhi paṭisandhiṁ gaṇhi.",
  "atk-s0301a11:46_17": "Gahitakālato paṭṭhāya sā itthī kañjikamattampi udarapūraṁ nālattha.",
  "atk-s0301a11:46_18": "Tassa kucchigatasseva kaṇṇanāsā vilīnā,",
  "atk-s0301a11:46_19": "saṅkhapalitakuṭṭhī hutvā mātukucchito nikkhanto.",
  "atk-s0301a11:46_20": "Mātāpitaro nāma dukkarakārikā honti,",
  "atk-s0301a11:46_21": "tenassa mātā yāva kapālaṁ gahetvā carituṁ na sakkoti,",
  "atk-s0301a11:46_22": "tāvassa kañjikampi udakampi āharitvā adāsi.",
  "atk-s0301a11:46_23": "Bhikkhāya carituṁ samatthakāle panassa kapālaṁ hatthe datvā ‘‘paññāyissasi sakena kammenā’’ti pakkāmi.",
  "atk-s0301a11:47_0": "Athassa tato paṭṭhāya sakalasarīrato maṁsāni chijjitvā chijjitvā patanti, yūsaṁ paggharati, mahāvedanā vattanti.",
  "atk-s0301a11:47_1": "Yaṁ yaṁ racchaṁ nissāya sayati,",
  "atk-s0301a11:47_2": "sabbarattiṁ mahāravena ravati.",
  "atk-s0301a11:47_3": "Tassa kāruññaparidevitasaddena sakalavīthiyaṁ manussā sabbarattiṁ niddaṁ na labhanti.",
  "atk-s0301a11:47_4": "Tassa tato paṭṭhāya sukhasayite pabodhetīti suppabuddhotveva nāmaṁ udapādi.",
  "atk-s0301a11:47_5": "Athāparena samayena bhagavati rājagahaṁ sampatte nāgarā satthāraṁ nimantetvā nagaramajjhe mahāmaṇḍapaṁ katvā dānaṁ adaṁsu.",
  "atk-s0301a11:47_6": "Suppabuddhopi kuṭṭhī gantvā dānaggamaṇḍapassa avidūre nisīdi.",
  "atk-s0301a11:47_7": "Nāgarā buddhappamukhaṁ bhikkhusaṅghaṁ paṇītena khādanīyena bhojanīyena parivisantā tassāpi yāgubhattaṁ adaṁsu.",
  "atk-s0301a11:47_8": "Tassa paṇītabhojanaṁ bhuttassa cittaṁ ekaggaṁ ahosi.",
  "atk-s0301a11:47_9": "Satthā bhattakiccāvasāne anumodanaṁ katvā saccāni dīpesi,",
  "atk-s0301a11:47_10": "suppabuddho nisinnaṭṭhāne nisinnova desanānusārena ñāṇaṁ pesetvā sotāpattiphale patiṭṭhito. Satthā uṭṭhāya vihāraṁ gato.",
  "atk-s0301a11:47_11": "Sopi cumbaṭaṁ āruyha kapālamādāya daṇḍamolubbha attano vasanaṭṭhānaṁ gacchanto vibbhantāya gāviyā jīvitā voropito mattikapātiṁ bhinditvā suvaṇṇapātiṁ paṭilabhanto viya dutiyacittavāre devaloke nibbatto attano puññaṁ nissāya aññe deve atikkamma virocittha.",
  "atk-s0301a11:47_12": "Taṁ kāraṇaṁ dassento sakko devānamindo eso kho mārisātiādimāha.",
  "atk-s0301a11:48_0": "Saddhāti maggenāgatasaddhā.",
  "atk-s0301a11:48_1": "Sīlañca yassa kalyāṇanti kalyāṇasīlaṁ nāma ariyasāvakassa ariyakantasīlaṁ vuccati.",
  "atk-s0301a11:48_2": "Tattha kiñcāpi ariyasāvakassa ekasīlampi akantaṁ nāma natthi,",
  "atk-s0301a11:48_3": "imasmiṁ panatthe bhavantarepi appahīnaṁ pañcasīlaṁ adhippetaṁ. Catutthaṁ.",
  "atk-s0301a11:49_0": "5. Rāmaṇeyyakasuttavaṇṇanā",
  "atk-s0301a11:50_0": "261.",
  "atk-s0301a11:50_1": "Pañcame ārāmacetyāti ārāmacetiyāni. Vanacetyāti vanacetiyāni.",
  "atk-s0301a11:50_2": "Ubhayatthāpi cittīkataṭṭhena cetyaṁ veditabbaṁ.",
  "atk-s0301a11:50_3": "Manussarāmaṇeyyassāti manussaramaṇīyabhāvassa.",
  "atk-s0301a11:50_4": "Idāni manussaramaṇīyakavasena bhūmiramaṇīyakaṁ dassento gāme vātiādimāha. Pañcamaṁ.",
  "atk-s0301a11:51_0": "6. Yajamānasuttavaṇṇanā",
  "atk-s0301a11:52_0": "262.",
  "atk-s0301a11:52_1": "Chaṭṭhe yajamānānanti yajantānaṁ.",
  "atk-s0301a11:52_2": "Tadā kira aṅgamagadhavāsikā manussā anusaṁvaccharaṁ sappimadhuphāṇitādīsu aggaṁ gahetvā ekasmiṁ ṭhāne dārūnaṁ saṭṭhimatte sakaṭabhāre rāsiṁ katvā aggiṁ datvā pajjalitakāle ‘‘mahābrahmuno yajāmā’’ti taṁ sabbaṁ pakkhipanti.",
  "atk-s0301a11:52_3": "‘‘Ekavāraṁ pakkhittaṁ sahassaguṇaphalaṁ detī’’ti nesaṁ laddhi.",
  "atk-s0301a11:52_4": "Sakko devarājā ‘‘sabbepime sabbaaggāni gahetvā ‘mahābrahmuno yajāmā’ti aggimhi jhāpenti. Aphalaṁ karonti, mayi passante mā nassantu,",
  "atk-s0301a11:52_5": "yathā buddhassa ceva saṅghassa ca datvā bahuṁ puññaṁ pasavanti,",
  "atk-s0301a11:52_6": "evaṁ karissāmī’’ti dārurāsiṁ jalāpetvā olokentesu manussesu puṇṇamadivase brahmattabhāvaṁ māpetvā mahājanassa passantasseva candamaṇḍalaṁ bhinditvā nikkhanto viya ahosi.",
  "atk-s0301a11:52_7": "Mahājano disvā ‘‘imaṁ yaññaṁ paṭiggahetuṁ mahābrahmā āgacchatī’’ti jaṇṇukehi bhūmiyaṁ patiṭṭhāya,",
  "atk-s0301a11:52_8": "añjaliṁ paggayha namassamāno aṭṭhāsi.",
  "atk-s0301a11:52_9": "Brāhmaṇā āhaṁsu ‘‘tumhe ‘mayaṁ takkena kathemā’ti maññatha, idāni passatha,",
  "atk-s0301a11:52_10": "ayaṁ vo brahmā sahatthā yaññaṁ paṭiggahetuṁ āgacchatī’’ti.",
  "atk-s0301a11:52_11": "Sakko āgantvā dārucitakamatthake ākāse ṭhatvā ‘‘kassāyaṁ sakkāro’’ti pucchi? Tumhākaṁ, bhante, paṭiggaṇhatha no yaññanti. Tena hi āgacchatha,",
  "atk-s0301a11:52_12": "mā tulaṁ chaḍḍetvā hatthena tulayittha,",
  "atk-s0301a11:52_13": "ayaṁ satthā dhuravihāre vasati,",
  "atk-s0301a11:52_14": "taṁ pucchissāma ‘‘kassa dinnaṁ mahapphalaṁ hotī’’ti ?",
  "atk-s0301a11:52_15": "Ubhayaraṭṭhavāsino gahetvā satthu santikaṁ gantvā pucchanto evamāha.",
  "atk-s0301a11:53_0": "Tattha puññapekkhānanti puññaṁ icchantānaṁ puññatthikānaṁ.",
  "atk-s0301a11:53_1": "Opadhikaṁ puññanti upadhivipākaṁ puññaṁ.",
  "atk-s0301a11:53_2": "Saṅghe dinnaṁ mahapphalanti ariyasaṅghe dinnaṁ vipphāravantaṁ hoti.",
  "atk-s0301a11:53_3": "Desanāvasāne caturāsītipāṇasahassāni amatapānaṁ piviṁsu.",
  "atk-s0301a11:53_4": "Tato paṭṭhāya manussā sabbāni aggadānāni bhikkhusaṅghassa adaṁsu. Chaṭṭhaṁ.",
  "atk-s0301a11:54_0": "7. Buddhavandanāsuttavaṇṇanā",
  "atk-s0301a11:55_0": "263. Sattame uṭṭhehīti uṭṭhaha, ghaṭa, vāyama.",
  "atk-s0301a11:55_1": "Vijitasaṅgāmāti rāgādīnañceva dvādasayojanikassa ca mārabalassa jitattā bhagavantaṁ evaṁ ālapati .",
  "atk-s0301a11:55_2": "Pannabhārāti oropitakhandhakilesābhisaṅkhārabhāra.",
  "atk-s0301a11:55_3": "Pannarasāya rattinti pannarasāya puṇṇamāya rattiṁ. Sattamaṁ.",
  "atk-s0301a11:56_0": "8. Gahaṭṭhavandanāsuttavaṇṇanā",
  "atk-s0301a11:57_0": "264.",
  "atk-s0301a11:57_1": "Aṭṭhame puthuddisāti catasso disā catasso anudisā ca. Bhummāti bhūmivāsino.",
  "atk-s0301a11:57_2": "Cirarattasamāhiteti upacārappanāhi cirarattasamāhitacitte. Vandeti vandāmi.",
  "atk-s0301a11:57_3": "Brahmacariyaparāyaṇeti dasapi vassāni vīsatipi vassāni…pe… saṭṭhipi vassāni āpāṇakoṭikaṁ ekaseyyaṁ ekabhattantiādikaṁ seṭṭhacariyaṁ brahmacariyaṁ caramāneti attho.",
  "atk-s0301a11:57_4": "Puññakarāti catupaccayadānaṁ kusumbhasumanapūjā dīpasahassajālanti evamādipuññakārakā.",
  "atk-s0301a11:57_5": "Sīlavantoti upāsakatte patiṭṭhāya pañcahipi dasahipi sīlehi samannāgatā.",
  "atk-s0301a11:57_6": "Dhammena dāraṁ posentīti umaṅgabhindanādīni akatvā dhammikehi kasigorakkhavaṇijjādīhi puttadāraṁ posenti.",
  "atk-s0301a11:57_7": "Pamukho rathamāruhīti devānaṁ pamukho seṭṭho rathaṁ āruhi. Aṭṭhamaṁ.",
  "atk-s0301a11:58_0": "9. Satthāravandanāsuttavaṇṇanā",
  "atk-s0301a11:59_0": "265.",
  "atk-s0301a11:59_1": "Navame bhagavantaṁ namassatīti ekaṁsaṁ uttariyaṁ dukulaṁ katvā,",
  "atk-s0301a11:59_2": "brahmajāṇuko hutvā sirasi añjaliṁ ṭhapetvā namassati. So yakkhoti so sakko.",
  "atk-s0301a11:59_3": "Anomanāmanti sabbaguṇehi omakabhāvassa natthitāya sabbaguṇanemittakehi nāmehi anomanāmaṁ.",
  "atk-s0301a11:59_4": "Avijjāsamatikkamāti catusaccapaṭicchādikāya vaṭṭamūlakaavijjāya samatikkamena. Sekkhāti satta sekkhā.",
  "atk-s0301a11:59_5": "Apacayārāmāti vaṭṭaviddhaṁsane ratā. Sikkhareti sikkhanti. Navamaṁ.",
  "atk-s0301a11:60_0": "10. Saṅghavandanāsuttavaṇṇanā",
  "atk-s0301a11:61_0": "266.",
  "atk-s0301a11:61_1": "Dasame ajjhabhāsīti kasmā esa punappunaṁ evaṁ bhāsatīti?",
  "atk-s0301a11:61_2": "Sakkassa kira devarañño saddo madhuro, suphasitaṁ dantāvaraṇaṁ,",
  "atk-s0301a11:61_3": "kathanakāle suvaṇṇakiṅkiṇikasaddo viya niccharati.",
  "atk-s0301a11:61_4": "Taṁ punappunaṁ sotuṁ labhissāmīti bhāsati.",
  "atk-s0301a11:61_5": "Pūtidehasayāti pūtimhi mātusarīre vā,",
  "atk-s0301a11:61_6": "attanoyeva vā sarīraṁ avattharitvā sayanato pūtidehasayā.",
  "atk-s0301a11:61_7": "Nimuggākuṇapamheteti dasamāse mātukucchisaṅkhāte kuṇapasmiṁ ete nimuggā.",
  "atk-s0301a11:61_8": "Etaṁ tesaṁ pihayāmīti etesaṁ etaṁ pihayāmi patthayāmi.",
  "atk-s0301a11:61_9": "Na te saṁ koṭṭhe opentīti na te saṁ santakaṁ dhaññaṁ koṭṭhe pakkhipanti. Na hi etesaṁ dhaññaṁ atthi. Na kumbhīti na kumbhiyaṁ. Na kaḷopiyanti na pacchiyaṁ.",
  "atk-s0301a11:61_10": "Paraniṭṭhitamesānāti paresaṁ niṭṭhitaṁ paraghare pakkaṁ bhikkhācāravattena esamānā gavesamānā. Tenāti evaṁ pariyiṭṭhena.",
  "atk-s0301a11:61_11": "Subbatāti dasapi…pe… saṭṭhipi vassāni susamādinnasundaravatā.",
  "atk-s0301a11:62_0": "Sumantamantinoti dhammaṁ sajjhāyissāma, dhutaṅgaṁ samādiyissāma, amataṁ paribhuñjissāma,",
  "atk-s0301a11:62_1": "samaṇadhammaṁ karissāmāti evaṁ subhāsitabhāsino.",
  "atk-s0301a11:62_2": "Tuṇhībhūtā samañcarāti tiyāmarattiṁ asanighosena ghositā viya dhammaṁ kathentāpi tuṇhībhūtā samaṁ carantiyeva nāma. Kasmā? Niratthakavacanassābhāvā.",
  "atk-s0301a11:62_3": "Puthumaccā cāti bahusattā ca aññamaññaṁ viruddhā.",
  "atk-s0301a11:62_4": "Attadaṇḍesu nibbutāti paraviheṭhanatthaṁ gahitadaṇḍesu sattesu nibbutā vissaṭṭhadaṇḍā.",
  "atk-s0301a11:62_5": "Sādānesu anādānāti sagahaṇesu sattesu ca bhavayoniādīnaṁ ekakoṭṭhāsassāpi agahitattā agahaṇā. Dasamaṁ.",
  "atk-s0301a11:63_0": "Dutiyo vaggo.",
  "atk-s0301a11:64_0": "3. Tatiyavaggo",
  "atk-s0301a11:65_0": "1. Chetvāsuttavaṇṇanā",
  "atk-s0301a11:66_0": "267.",
  "atk-s0301a11:66_1": "Tatiyavaggassa paṭhamaṁ vuttatthameva. Paṭhamaṁ.",
  "atk-s0301a11:67_0": "2. Dubbaṇṇiyasuttavaṇṇanā",
  "atk-s0301a11:68_0": "268.",
  "atk-s0301a11:68_1": "Dutiye dubbaṇṇoti jhāmakhāṇuvaṇṇo.",
  "atk-s0301a11:68_2": "Okoṭimakoti lakuṇḍako mahodaro. Āsaneti paṇḍukambalasilāyaṁ.",
  "atk-s0301a11:68_3": "Kodhabhakkhoti sakkena gahitanāmamevetaṁ.",
  "atk-s0301a11:68_4": "So pana eko rūpāvacarabrahmā,",
  "atk-s0301a11:68_5": "‘‘sakko kira khantibalena samannāgato’’ti sutvā vīmaṁsanatthaṁ āgato .",
  "atk-s0301a11:68_6": "Avaruddhakayakkhā pana evarūpaṁ saṁvihitārakkhaṁ ṭhānaṁ pavisituṁ na sakkonti.",
  "atk-s0301a11:68_7": "Upasaṅkamīti devānaṁ sutvā ‘‘na sakkā esa pharusena cāletuṁ,",
  "atk-s0301a11:68_8": "nīcavuttinā pana khantiyaṁ ṭhitena sakkā palāpetu’’nti tathā palāpetukāmo upasaṅkami.",
  "atk-s0301a11:68_9": "Antaradhāyīti khantiyaṁ ṭhatvā balavacittīkāraṁ paccupaṭṭhapetvā nīcavuttiyā dassiyamānāya sakkāsane ṭhātuṁ asakkonto antaradhāyi.",
  "atk-s0301a11:68_10": "Na sūpahatacittomhīti ettha sūti nipātamattaṁ, upahatacittomhīti āha.",
  "atk-s0301a11:68_11": "Nāvattena suvānayoti na kodhāvattena suānayo,",
  "atk-s0301a11:68_12": "kodhavase vattetuṁ na sukaromhīti vadati.",
  "atk-s0301a11:68_13": "Na vo cirāhanti voti nipātamattaṁ,",
  "atk-s0301a11:68_14": "ahaṁ ciraṁ na kujjhāmīti vadati. Dutiyaṁ.",
  "atk-s0301a11:69_0": "3. Sambarimāyāsuttavaṇṇanā",
  "atk-s0301a11:70_0": "269.",
  "atk-s0301a11:70_1": "Tatiye ābādhikoti isigaṇena abhisapakāle uppannābādhena ābādhiko.",
  "atk-s0301a11:70_2": "Vācehi manti sace maṁ sambarimāyaṁ vācesi,",
  "atk-s0301a11:70_3": "evamahaṁ tampi tikicchissāmīti vadati. Mā kho tvaṁ, mārisa,",
  "atk-s0301a11:70_4": "vācesīti vināpi tāva sambarimāyaṁ sakko amhe bādhati, yadi pana taṁ jānissati, naṭṭhā mayaṁ,",
  "atk-s0301a11:70_5": "mā attano ekassa atthāya amhe nāsehīti vatvā nivārayiṁsu.",
  "atk-s0301a11:70_6": "Sambarova sataṁ samanti yathā sambaro asurindo māyāvī māyaṁ payojetvā vassasataṁ niraye pakko, evaṁ paccati. Tumhe dhammikāva, alaṁ vo māyāyāti vadati.",
  "atk-s0301a11:70_7": "Kiṁ pana sakko tassa kodhaṁ tikicchituṁ sakkuṇeyyāti? Āma sakkuṇeyya. Kathaṁ?",
  "atk-s0301a11:70_8": "Tadā kira so isigaṇo dharatiyeva,",
  "atk-s0301a11:70_9": "tasmā naṁ isīnaṁ santikaṁ netvā khamāpeyya, evamassa phāsu bhaveyya.",
  "atk-s0301a11:70_10": "Tena pana vañcitattā tathā akatvā pakkantova. Tatiyaṁ.",
  "atk-s0301a11:71_0": "4. Accayasuttavaṇṇanā",
  "atk-s0301a11:72_0": "270.",
  "atk-s0301a11:72_1": "Catutthe sampayojesunti kalahaṁ akaṁsu. Accasarāti atikkami,",
  "atk-s0301a11:72_2": "eko bhikkhu ekaṁ bhikkhuṁ atikkamma vacanaṁ avocāti attho.",
  "atk-s0301a11:72_3": "Yathādhammaṁnappaṭiggaṇhātīti na khamati.",
  "atk-s0301a11:72_4": "Kodho vo vasamāyātūti kodho tumhākaṁ vasaṁ āgacchatu,",
  "atk-s0301a11:72_5": "mā tumhe kodhavasaṁ gamitthāti dīpeti.",
  "atk-s0301a11:72_6": "Mā ca mitte hi vo jarāti ettha hīti nipātamattaṁ,",
  "atk-s0301a11:72_7": "tumhākaṁ mittadhamme jarā nāma mā nibbatti. Bhummatthe vā karaṇavacanaṁ, mittesu vo jarā mā nibbatti,",
  "atk-s0301a11:72_8": "mittabhāvato aññathābhāvo mā hotūti attho.",
  "atk-s0301a11:72_9": "Agarahiyaṁ mā garahitthāti agārayhaṁ khīṇāsavapuggalaṁ mā garahittha. Catutthaṁ.",
  "atk-s0301a11:73_0": "5. Akkodhasuttavaṇṇanā",
  "atk-s0301a11:74_0": "271.",
  "atk-s0301a11:74_1": "Pañcame mā vo kodho ajjhabhavīti kodho tumhe mā abhibhavi, tumheva kodhaṁ abhibhavatha.",
  "atk-s0301a11:74_2": "Mā ca kujjhittha kujjhitanti kujjhantānaṁ mā paṭikujjhittha.",
  "atk-s0301a11:74_3": "Akkodhoti mettā ca mettāpubbabhāgo ca.",
  "atk-s0301a11:74_4": "Avihiṁsāti karuṇā ca karuṇāpubbabhāgo ca. Atha pāpajanaṁ kodho,",
  "atk-s0301a11:74_5": "pabbatovābhimaddatīti lāmakajanaṁ pabbato viya kodho abhimaddatīti. Pañcamaṁ.",
  "atk-s0301a11:75_0": "Tatiyo vaggo.",
  "atk-s0301a11:76_0": "Sakkasaṁyuttavaṇṇanā niṭṭhitā.",
  "atk-s0301a11:77_0": "Iti sāratthappakāsiniyā saṁyuttanikāya-aṭṭhakathāya",
  "atk-s0301a11:78_0": "Sagāthāvaggavaṇṇanā niṭṭhitā.",
  "atk-s0301a11:79_0": "Saṁyuttanikāya-aṭṭhakathāya paṭhamo bhāgo."
}