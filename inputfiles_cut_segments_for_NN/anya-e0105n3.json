{
  "anya-e0105n3:0_0": "Patañjalivādavicāraṇā",
  "anya-e0105n3:1_0": "3. Atha tena “pātañjalīmataṁ parivattetī”ti vacanampi evaṁ vicāritaṁ.",
  "anya-e0105n3:2_0": "(Ka) “buddhaghoso patañjalissa vā aññesaṁ vā uttaraindiyaraṭṭhikānaṁ vādaṁ appakameva aññāsi.",
  "anya-e0105n3:2_1": "Patañjalivādesu hi aṇimā laghimāti idameva dvayaṁ dassesi visuddhi.",
  "anya-e0105n3:2_2": "1.144 tatuttari yogasuttaṁ ajānanto,",
  "anya-e0105n3:2_3": "patañjalivādassa ca tuletvā dīpanā tassa ganthesu na dissati,",
  "anya-e0105n3:2_4": "patañjalinā katapakaraṇañca patañjalīti nāmamattampi ca tattha dīpitaṁ natthi.",
  "anya-e0105n3:2_5": "Visuddhimagge pana paññābhūminiddese ‘pakativādīnaṁ pakati viyā’ti visuddhi.",
  "anya-e0105n3:2_6": "2.584 pakativāda (saṁkhyāvāda) nāmamattaṁ pakāsitaṁ,",
  "anya-e0105n3:2_7": "tattheva ca ‘paṭiññā hetūtiādīsu hi loke vacanāvayavo hetūti vuccatī’ti visuddhi.",
  "anya-e0105n3:2_8": "2.595 udāharitaṁ,",
  "anya-e0105n3:2_9": "tena ñāyati ‘buddhaghoso indiyatakkanayadīpake ñāyaganthasmiṁ kiñci mūlabhāgamattaṁ aparipuṇṇaṁ jānātī’ti”.",
  "anya-e0105n3:3_0": "Taṁ pana sabbampi kevalaṁ ācariyassa abbhācikkhaṇamattameva.",
  "anya-e0105n3:3_1": "Atigambhīrassa hi atigarukātabbassa suparisuddhassa piṭakattayassa atthasaṁvaṇṇanaṁ karontena suparisuddhoyeva",
  "anya-e0105n3:3_2": "pāḷinayo ca aṭṭhakathānayo ca porāṇatheravādā cāti īdisāyeva atthā pakāsetabbā,",
  "anya-e0105n3:3_3": "yaṁ vā pana atthasaṁvaṇṇanāya upakārakaṁ saddavinicchayapaṭisaṁyuttaṁ lokiyaganthavacanaṁ,",
  "anya-e0105n3:3_4": "tadeva ca yathārahaṁ pakāsetabbaṁ,",
  "anya-e0105n3:3_5": "na pana anupakārānipi taṁtaṁganthatakkattunāmāni ca,",
  "anya-e0105n3:3_6": "tehi vuttavacanāni ca bahūni,",
  "anya-e0105n3:3_7": "na ca tesaṁ appakāsanena “na te aṭṭhakathācariyo jānātī”ti vattabbo.",
  "anya-e0105n3:3_8": "Yadi hi yaṁ yaṁ lokiyaganthaṁ attanā jānāti,",
  "anya-e0105n3:3_9": "taṁ sabbaṁ anupakārampi attano aṭṭhakathāyamānetvā pakāseyya,",
  "anya-e0105n3:3_10": "ativitthārā ca sā bhaveyya aparisuddhā ca asammānitā ca sāsanikaviññūhīti ācariyena patañjalivādādayo na vitthārena pakāsitāti ñātabbaṁ,",
  "anya-e0105n3:3_11": "aññadatthu yehi yehi lokiyaganthehi kiñci kiñci ācariyena ānetvā pakāsitaṁ,",
  "anya-e0105n3:3_12": "te te ca ganthā,",
  "anya-e0105n3:3_13": "aññepi ca tādisā ācariyena ñātātveva jānitabbā viññūhi,",
  "anya-e0105n3:3_14": "yathā samuddassa ekadesaṁ disvā sabbopi samuddo edisoti ñāyati.",
  "anya-e0105n3:3_15": "Ācariyo pana yattha yattha vedapaṭisaṁyuttavacanāni āgatāni,",
  "anya-e0105n3:3_16": "tattha tattha vedaganthehipi kiñci kiñci ānetvā pakāsesiyeva.",
  "anya-e0105n3:3_17": "Tathā hi ācariyena sumaṅgalavilāsiniyaṁ nāma dīghanikāyaṭṭhakathāyaṁ –",
  "anya-e0105n3:4_0": "“Tiṇṇaṁ vedānanti iruvedayajuvedasāmavedāna”nti dī. ni. aṭṭha. 1.256 ca,",
  "anya-e0105n3:5_0": "“Itihāsapañcamānanti athabbaṇavedaṁ catutthaṁ katvā itiha āsa itiha āsāti īdisavacanapaṭisaṁyutto purāṇakathāsaṅkhāto",
  "anya-e0105n3:5_1": "itihāso pañcamo etesanti itihāsapañcamā,",
  "anya-e0105n3:5_2": "tesaṁ itihāsapañcamānaṁ vedāna”nti dī. ni. aṭṭha. 1.256 ca,",
  "anya-e0105n3:6_0": "“Yiṭṭhaṁ vuccati mahāyāgo”ti dī. ni. aṭṭha. 1.170-172 ca,",
  "anya-e0105n3:7_0": "“Aggihomanti evarūpena dārunā evaṁ hute idaṁ nāma hotīti aggijuhanaṁ.",
  "anya-e0105n3:7_1": "Dabbihomādīnipi aggihomāneva,",
  "anya-e0105n3:7_2": "evarūpāya dabbiyā īdisehi kaṇādīhi hute idaṁ nāma hotīti evaṁ pavattivasena pana visuṁ vuttānī”ti dī. ni. aṭṭha. 1.21 ca,",
  "anya-e0105n3:8_0": "“Sāsapādīni pana mukhena gahetvā aggimhi pakkhipanaṁ,",
  "anya-e0105n3:8_1": "vijjaṁ parijappitvā juhanaṁ vā mukhahoma”nti dī. ni. aṭṭha. 1.21 ca –",
  "anya-e0105n3:9_0": "Evamādinā vedapaṭisaṁyuttavacanāni vedaganthānurūpato vaṇṇitāni.",
  "anya-e0105n3:9_1": "Tāni ca porāṇaṭṭhakathāto bhāsāparivattanavasena vuttānipi bhaveyyuṁ,",
  "anya-e0105n3:9_2": "vedaganthesu pana akovidena yāthāvato bhāsāparivattanaṁ kātumpi na sukarameva,",
  "anya-e0105n3:9_3": "tasmā ācariyassa vedaganthesu kovidabhāvopi pākaṭoyeva.",
  "anya-e0105n3:9_4": "Evaṁ vedaganthesu ca tadaññalokiyaganthesu ca sukovidasseva samānassa tesaṁ vitthārato appakāsanaṁ yathāvuttakāraṇenevāti veditabbaṁ.",
  "anya-e0105n3:10_0": "Api ca ācariyo attano ganthārambheyeva –",
  "anya-e0105n3:11_0": "“Tato ca bhāsantarameva hitvā,",
  "anya-e0105n3:12_0": "Vitthāramaggañca samāsayitvā;",
  "anya-e0105n3:13_0": "Vinicchayaṁ sabbamasesayitvā…pe…",
  "anya-e0105n3:14_0": "Yasmā ayaṁ hessati vaṇṇanāpī”ti pārā. aṭṭha. 1.ganthārambhakathā ca.",
  "anya-e0105n3:15_0": "“Apanetvāna tatohaṁ, sīhaḷabhāsaṁ manoramaṁ bhāsaṁ;",
  "anya-e0105n3:16_0": "Tantinayānucchavikaṁ, āropetvā vigatadosaṁ.",
  "anya-e0105n3:17_0": "Samayaṁ avilomento, therānaṁ theravaṁsapadīpānaṁ;",
  "anya-e0105n3:18_0": "Sunipuṇavinicchayānaṁ, mahāvihāre nivāsinaṁ;",
  "anya-e0105n3:19_0": "Hitvā punappunāgata-matthaṁ atthaṁ pakāsayissāmī”ti dī. ni. aṭṭha. 1.ganthārambhakathā ca–",
  "anya-e0105n3:20_0": "Evaṁ porāṇaṭṭhakathānaṁ bhāsāparivattanasaṁkhipanavaseneva visesetvā abhinavaṭṭhakathāyo karissāmīti paṭiññaṁ katvā yathāpaṭiññātameva akāsi,",
  "anya-e0105n3:20_1": "na attano ñāṇappabhāvena visesetvātipi veditabbaṁ.",
  "anya-e0105n3:20_2": "Tasmā aṭṭhakathāsu patañjalivādādīnaṁ vitthārato appakāsanamārabbha “buddhaghoso patañjalivādādīni paripuṇṇaṁ",
  "anya-e0105n3:20_3": "na jānātī”ti vacanaṁ kevalaṁ ācariyassa abbhācikkhaṇamattamevāti."
}