{
  "atk-abh02a3:0_0": "4. Saccavibhaṅgo",
  "atk-abh02a3:1_0": "1. Suttantabhājanīyavaṇṇanā",
  "atk-abh02a3:2_0": "189.",
  "atk-abh02a3:2_1": "Idāni tadanantare saccavibhaṅge cattārīti gaṇanaparicchedo.",
  "atk-abh02a3:2_2": "Ariyasaccānīti paricchinnadhammanidassanaṁ.",
  "atk-abh02a3:2_3": "Dukkhaṁ ariyasaccantiādimhi pana uddesavāre –",
  "atk-abh02a3:3_0": "Vibhāgato nibbacana-lakkhaṇādippabhedato;",
  "atk-abh02a3:4_0": "Atthatthuddhārato ceva, anūnādhikato tathā.",
  "atk-abh02a3:5_0": "Kamato ariyasaccesu, yaṁ ñāṇaṁ tassa kiccato;",
  "atk-abh02a3:6_0": "Antogadhānaṁ pabhedo, upamāto catukkato.",
  "atk-abh02a3:7_0": "Suññatekavidhādīhi, sabhāgavisabhāgato;",
  "atk-abh02a3:8_0": "Vinicchayo veditabbo, viññunā sāsanakkame.",
  "atk-abh02a3:9_0": "Tattha ‘vibhāgato’ti dukkhādīnañhi cattāro cattāro atthā vibhattā tathā avitathā anaññathā,",
  "atk-abh02a3:9_1": "ye dukkhādīni abhisamentehi abhisametabbā. Yathāha, ‘‘dukkhassa pīḷanaṭṭho, saṅkhataṭṭho, santāpaṭṭho,",
  "atk-abh02a3:9_2": "vipariṇāmaṭṭho – ime cattāro dukkhassa dukkhaṭṭhā tathā avitathā anaññathā. Samudayassa āyūhanaṭṭho, nidānaṭṭho, saṁyogaṭṭho,",
  "atk-abh02a3:9_3": "palibodhaṭṭho…pe… nirodhassa nissaraṇaṭṭho, vivekaṭṭho, asaṅkhataṭṭho,",
  "atk-abh02a3:9_4": "amataṭṭho…pe… maggassa niyyānaṭṭho, hetvaṭṭho, dassanaṭṭho,",
  "atk-abh02a3:9_5": "ādhipateyyaṭṭho – ime cattāro maggassa maggaṭṭhā tathā avitathā anaññathā’’ti (paṭi. ma. 2.8).",
  "atk-abh02a3:9_6": "Tathā ‘‘dukkhassa pīḷanaṭṭho, saṅkhataṭṭho, santāpaṭṭho, viparināmaṭṭho, abhisamayaṭṭho’’ti (paṭi. ma. 2.11) evamādi.",
  "atk-abh02a3:9_7": "Iti evaṁ vibhattānaṁ catunnaṁ catunnaṁ atthānaṁ vasena dukkhādīni veditabbānīti.",
  "atk-abh02a3:9_8": "Ayaṁ tāvettha vibhāgato vinicchayo veditabbo.",
  "atk-abh02a3:10_0": "‘Nibbacanalakkhaṇādippabhedato’ti ettha pana ‘nibbacanato’ tāva idha ‘du’iti ayaṁ saddo kucchite dissati;",
  "atk-abh02a3:10_1": "kucchitañhi puttaṁ duputtoti vadanti. ‘Khaṁ’saddo pana tucche;",
  "atk-abh02a3:10_2": "tucchañhi ākāsaṁ khanti vuccati.",
  "atk-abh02a3:10_3": "Idañca paṭhamasaccaṁ kucchitaṁ anekaupaddavādhiṭṭhānato,",
  "atk-abh02a3:10_4": "tucchaṁ bālajanaparikappitadhuvasubhasukhattabhāvavirahitato.",
  "atk-abh02a3:10_5": "Tasmā kucchitattā tucchattā ca dukkhanti vuccati.",
  "atk-abh02a3:10_6": "‘Saṁ’iti ca ayaṁ saddo ‘‘samāgamo sameta’’ntiādīsu (vibha. 199; dī. ni. 2.396) saṁyogaṁ dīpeti;",
  "atk-abh02a3:10_7": "‘u’iti ayaṁ saddo ‘‘uppannaṁ udita’’ntiādīsu (pārā. 172; cūḷani.",
  "atk-abh02a3:10_8": "khaggavisāṇasuttaniddesa 141) uppattiṁ.",
  "atk-abh02a3:10_9": "‘Aya’saddo pana kāraṇaṁ dīpeti.",
  "atk-abh02a3:10_10": "Idañcāpi dutiyasaccaṁ avasesapaccayasamāyoge sati dukkhassuppattikāraṇaṁ.",
  "atk-abh02a3:10_11": "Iti dukkhassa saṁyoge uppattikāraṇattā dukkhasamudayanti vuccati.",
  "atk-abh02a3:11_0": "Tatiyasaccaṁ pana yasmā ‘ni’saddo abhāvaṁ ‘rodha’saddo ca cārakaṁ dīpeti,",
  "atk-abh02a3:11_1": "tasmā abhāvo ettha saṁsāracārakasaṅkhātassa dukkharodhassa sabbagatisuññattā,",
  "atk-abh02a3:11_2": "samadhigate vā tasmiṁ saṁsāracārakasaṅkhātassa dukkharodhassa abhāvo hoti tappaṭipakkhattātipi dukkhanirodhanti vuccati,",
  "atk-abh02a3:11_3": "dukkhassa vā anuppādanirodhapaccayattā dukkhanirodhanti.",
  "atk-abh02a3:11_4": "Catutthasaccaṁ pana yasmā etaṁ dukkhanirodhaṁ gacchati ārammaṇavasena tadabhimukhībhūtattā,",
  "atk-abh02a3:11_5": "paṭipadā ca hoti dukkhanirodhappattiyā,",
  "atk-abh02a3:11_6": "tasmā dukkhanirodhagāminī paṭipadāti vuccati.",
  "atk-abh02a3:12_0": "Yasmā panetāni buddhādayo ariyā paṭivijjhanti,",
  "atk-abh02a3:12_1": "tasmā ariyasaccānīti vuccanti. Yathāha – ‘‘catārimāni, bhikkhave, ariyasaccāni (saṁ. ni. 5.1097). Katamāni…pe… imāni kho, bhikkhave, cattāri ariyasaccāni. Ariyā imāni paṭivijjhanti,",
  "atk-abh02a3:12_2": "tasmā ariyasaccānīti vuccantī’’ti.",
  "atk-abh02a3:12_3": "Apica ariyassa saccānītipi ariyasaccāni. Yathāha – ‘‘sadevake, bhikkhave,",
  "atk-abh02a3:12_4": "loke…pe… sadevamanussāya tathāgato ariyo,",
  "atk-abh02a3:12_5": "tasmā ariyasaccānīti vuccantī’’ti.",
  "atk-abh02a3:12_6": "Atha vā etesaṁ abhisambuddhattā ariyabhāvasiddhitopi ariyasaccāni. Yathāha – ‘‘imesaṁ kho, bhikkhave,",
  "atk-abh02a3:12_7": "catunnaṁ ariyasaccānaṁ yathābhūtaṁ abhisambuddhattā tathāgato arahaṁ sammāsambuddho ‘ariyo’ti vuccatī’’ti.",
  "atk-abh02a3:12_8": "Apica kho pana ariyāni saccānītipi ariyasaccāni;",
  "atk-abh02a3:12_9": "ariyānīti tathāni avitathāni avisaṁvādakānīti attho. Yathāha – ‘‘imāni kho, bhikkhave,",
  "atk-abh02a3:12_10": "cattāri ariyasaccāni tathāni avitathāni anaññathāni,",
  "atk-abh02a3:12_11": "tasmā ariyasaccānīti vuccantī’’ti.",
  "atk-abh02a3:12_12": "Evamettha nibbacanato vinicchayo veditabbo.",
  "atk-abh02a3:13_0": "Kathaṁ ‘lakkhaṇādippabhedato’?",
  "atk-abh02a3:13_1": "Ettha hi bādhanalakkhaṇaṁ dukkhasaccaṁ, santāpanarasaṁ, pavattipaccupaṭṭhānaṁ.",
  "atk-abh02a3:13_2": "Pabhavalakkhaṇaṁ samudayasaccaṁ, anupacchedakaraṇarasaṁ, palibodhapaccupaṭṭhānaṁ.",
  "atk-abh02a3:13_3": "Santilakkhaṇaṁ nirodhasaccaṁ, accutirasaṁ, animittapaccupaṭṭhānaṁ .",
  "atk-abh02a3:13_4": "Niyyānalakkhaṇaṁ maggasaccaṁ, kilesappahānakaraṇarasaṁ, vuṭṭhānapaccupaṭṭhānaṁ.",
  "atk-abh02a3:13_5": "Apica pavattipavattakanivattinivattakalakkhaṇāni paṭipāṭiyā.",
  "atk-abh02a3:13_6": "Tathā saṅkhatataṇhāasaṅkhatadassanalakkhaṇāni cāti evamettha ‘lakkhaṇādippabhedato’ vinicchayo veditabbo.",
  "atk-abh02a3:14_0": "‘Atthatthuddhārato cevā’ti ettha pana atthato tāva ko saccaṭṭhoti ce?",
  "atk-abh02a3:14_1": "Yo paññācakkhunā upaparikkhamānānaṁ māyāva viparītako, marīcīva visaṁvādako,",
  "atk-abh02a3:14_2": "titthiyānaṁ attāva anupalabbhasabhāvo ca na hoti;",
  "atk-abh02a3:14_3": "atha kho bādhanapabhavasantiniyyānappakārena tacchāviparītabhūtabhāvena ariyañāṇassa gocaro hotiyeva; esa aggilakkhaṇaṁ viya,",
  "atk-abh02a3:14_4": "lokapakati viya ca tacchāviparītabhūtabhāvo saccaṭṭhoti veditabbo.",
  "atk-abh02a3:14_5": "Yathāha – ‘‘idaṁ dukkhanti kho, bhikkhave,",
  "atk-abh02a3:14_6": "tathametaṁ avitathametaṁ anaññathameta’’nti (saṁ. ni. 5.1090) vitthāro. Apica –",
  "atk-abh02a3:15_0": "Nābādhakaṁ yato dukkhaṁ, dukkhā aññaṁ na bādhakaṁ;",
  "atk-abh02a3:16_0": "Bādhakattaniyāmena, tato saccamidaṁ mataṁ.",
  "atk-abh02a3:17_0": "Taṁ vinā nāññato dukkhaṁ, na hoti na ca taṁ tato;",
  "atk-abh02a3:18_0": "Dukkhahetuniyāmena, iti saccaṁ visattikā.",
  "atk-abh02a3:19_0": "Nāññā nibbānato santi, santaṁ na ca na taṁ yato;",
  "atk-abh02a3:20_0": "Santabhāvaniyāmena, tato saccamidaṁ mataṁ.",
  "atk-abh02a3:21_0": "Maggā aññaṁ na niyyānaṁ, aniyyāno na cāpi so;",
  "atk-abh02a3:22_0": "Tacchaniyyānabhāvattā, iti so saccasammato.",
  "atk-abh02a3:23_0": "Iti tacchāvipallāsa-bhūtabhāvaṁ catūsupi;",
  "atk-abh02a3:24_0": "Dukkhādīsvavisesena, saccaṭṭhaṁ āhu paṇḍitāti.",
  "atk-abh02a3:25_0": "Evaṁ ‘atthato’ vinicchayo veditabbo.",
  "atk-abh02a3:26_0": "Kathaṁ ‘atthuddhārato’?",
  "atk-abh02a3:26_1": "Idhāyaṁ ‘sacca’saddo anekesu atthesu dissati,",
  "atk-abh02a3:26_2": "seyyathidaṁ – ‘‘saccaṁ bhaṇe, na kujjheyyā’’tiādīsu (dha. pa. 224) vācāsacce.",
  "atk-abh02a3:26_3": "‘‘Sacce ṭhitā samaṇabrāhmaṇā cā’’tiādīsu (jā. 2.21.433) viratisacce.",
  "atk-abh02a3:26_4": "‘‘Kasmā nu saccāni vadanti nānā,",
  "atk-abh02a3:26_5": "pavādiyāse kusalāvadānā’’tiādīsu (su. ni. 891) diṭṭhisacce.",
  "atk-abh02a3:26_6": "‘‘Ekañhi saccaṁ na dutiyamatthī’’tiādīsu (su. ni.",
  "atk-abh02a3:26_7": "890) paramatthasacce nibbāne ceva magge ca.",
  "atk-abh02a3:26_8": "‘‘Catunnaṁ ariyasaccānaṁ kati kusalā’’tiādīsu (vibha. 216) ariyasacce.",
  "atk-abh02a3:26_9": "Svāyamidhāpi ariyasacce vattatīti evamettha ‘atthuddhārato’pi vinicchayo veditabbo.",
  "atk-abh02a3:27_0": "‘Anūnādhikato’ti kasmā pana cattāreva ariyasaccāni vuttāni, anūnāni anadhikānīti ce? Aññassāsambhavato,",
  "atk-abh02a3:27_1": "aññatarassa ca anapaneyyabhāvato;",
  "atk-abh02a3:27_2": "na hi etehi aññaṁ adhikaṁ vā etesaṁ vā ekampi apanetabbaṁ sambhoti. Yathāha – ‘‘idha, bhikkhave,",
  "atk-abh02a3:27_3": "āgaccheyya samaṇo vā brāhmaṇo vā ‘netaṁ dukkhaṁ ariyasaccaṁ,",
  "atk-abh02a3:27_4": "aññaṁ dukkhaṁ ariyasaccaṁ yaṁ samaṇena gotamena desitaṁ.",
  "atk-abh02a3:27_5": "Ahametaṁ dukkhaṁ ariyasaccaṁ ṭhapetvā aññaṁ dukkhaṁ ariyasaccaṁ paññapessāmī’ti netaṁ ṭhānaṁ vijjatī’’tiādi. Yathā cāha – ‘‘yo hi koci, bhikkhave,",
  "atk-abh02a3:27_6": "samaṇo vā brāhmaṇo vā evaṁ vadeyya ‘netaṁ dukkhaṁ paṭhamaṁ ariyasaccaṁ,",
  "atk-abh02a3:27_7": "yaṁ samaṇena gotamena desitaṁ.",
  "atk-abh02a3:27_8": "Ahametaṁ dukkhaṁ paṭhamaṁ ariyasaccaṁ paccakkhāya aññaṁ dukkhaṁ paṭhamaṁ ariyasaccaṁ paññapessāmī’ti netaṁ ṭhānaṁ vijjatī’’tiādi (saṁ. ni. 5.1086).",
  "atk-abh02a3:28_0": "Apica pavattimācikkhanto bhagavā sahetukaṁ ācikkhi, nivattiñca saupāyaṁ.",
  "atk-abh02a3:28_1": "Iti pavattinivattitadubhayahetūnaṁ etapparamato cattāreva vuttāni.",
  "atk-abh02a3:28_2": "Tathā pariññeyya pahātabba sacchikātabba bhāvetabbānaṁ,",
  "atk-abh02a3:28_3": "taṇhāvatthutaṇhātaṇhānirodhataṇhānirodhupāyānaṁ,",
  "atk-abh02a3:28_4": "ālayālayarāmatāālayasamugghātaālayasamugghātūpāyānañca vasenāpi cattāreva vuttānīti.",
  "atk-abh02a3:28_5": "Evamettha ‘anūnādhikato’ vinicchayo veditabbo.",
  "atk-abh02a3:29_0": "‘Kamato’ti ayampi desanākkamova.",
  "atk-abh02a3:29_1": "Ettha ca oḷārikattā sabbasattasādhāraṇattā ca suviññeyyanti dukkhasaccaṁ paṭhamaṁ vuttaṁ,",
  "atk-abh02a3:29_2": "tasseva hetudassanatthaṁ tadanantaraṁ samudayasaccaṁ,",
  "atk-abh02a3:29_3": "hetunirodhā phalanirodhoti ñāpanatthaṁ tato nirodhasaccaṁ,",
  "atk-abh02a3:29_4": "tadadhigamupāyadassanatthaṁ ante maggasaccaṁ.",
  "atk-abh02a3:29_5": "Bhavasukhassādagadhitānaṁ vā sattānaṁ saṁvegajananatthaṁ paṭhamaṁ dukkhamāha. Taṁ neva akataṁ āgacchati, na issaranimmānādito hoti,",
  "atk-abh02a3:29_6": "ito pana hotīti ñāpanatthaṁ tadanantaraṁ samudayaṁ.",
  "atk-abh02a3:29_7": "Tato sahetukena dukkhena abhibhūtattā saṁviggamānasānaṁ dukkhanissaraṇagavesīnaṁ nissaraṇadassanena assāsajananatthaṁ nirodhaṁ.",
  "atk-abh02a3:29_8": "Tato nirodhādhigamatthaṁ nirodhasampāpakaṁ magganti evamettha ‘kamato’ vinicchayo veditabbo.",
  "atk-abh02a3:30_0": "‘Ariyasaccesu yaṁ ñāṇaṁ tassa kiccato’ti saccañāṇakiccatopi vinicchayo veditabboti attho.",
  "atk-abh02a3:30_1": "Duvidhañhi saccañāṇaṁ – anubodhañāṇañca paṭivedhañāṇañca.",
  "atk-abh02a3:30_2": "Tattha anubodhañāṇaṁ lokiyaṁ anussavādivasena nirodhe magge ca pavattati.",
  "atk-abh02a3:30_3": "Paṭivedhañāṇaṁ lokuttaraṁ nirodhārammaṇaṁ katvā kiccato cattāripi saccāni paṭivijjhati. Yathāha – ‘‘yo, bhikkhave,",
  "atk-abh02a3:30_4": "dukkhaṁ passati dukkhasamudayampi so passati, dukkhanirodhampi passati,",
  "atk-abh02a3:30_5": "dukkhanirodhagāminiṁ paṭipadampi passatī’’ti (saṁ. ni. 5.1100) sabbaṁ vattabbaṁ. Yaṁ panetaṁ lokiyaṁ,",
  "atk-abh02a3:30_6": "tattha dukkhañāṇaṁ pariyuṭṭhānābhibhavanavasena pavattamānaṁ sakkāyadiṭṭhiṁ nivatteti,",
  "atk-abh02a3:30_7": "samudayañāṇaṁ ucchedadiṭṭhiṁ, nirodhañāṇaṁ sassatadiṭṭhiṁ, maggañāṇaṁ akiriyadiṭṭhiṁ;",
  "atk-abh02a3:30_8": "dukkhañāṇaṁ vā dhuvasubhasukhattabhāvarahitesu khandhesu dhuvasubhasukhattabhāvasaññāsaṅkhātaṁ phale vippaṭipattiṁ,",
  "atk-abh02a3:30_9": "samudayañāṇaṁ issarappadhānakālasabhāvādīhi loko pavattatīti akāraṇe kāraṇābhimānappavattaṁ hetumhi vippaṭipattiṁ,",
  "atk-abh02a3:30_10": "nirodhañāṇaṁ arūpalokalokathūpikādīsu apavaggaggāhabhūtaṁ nirodhe vippaṭipattiṁ,",
  "atk-abh02a3:30_11": "maggañāṇaṁ kāmasukhallikaattakilamathānuyogappabhede avisuddhimagge visuddhimaggaggāhavasena pavattaṁ upāye vippaṭipattiṁ nivatteti. Tenetaṁ vuccati –",
  "atk-abh02a3:31_0": "Loke lokappabhave, lokatthagame sive ca tadupāye;",
  "atk-abh02a3:32_0": "Sammuyhati tāva naro, na vijānāti yāva saccānīti.",
  "atk-abh02a3:33_0": "Evamettha ‘ñāṇakiccato’pi vinicchayo veditabbo.",
  "atk-abh02a3:34_0": "‘Antogadhānaṁ pabhedā’ti dukkhasaccasmiñhi,",
  "atk-abh02a3:34_1": "ṭhapetvā taṇhañceva anāsavadhamme ca, sesā sabbadhammā antogadhā;",
  "atk-abh02a3:34_2": "samudayasacce chattiṁsa taṇhāvicaritāni; nirodhasaccaṁ asammissaṁ;",
  "atk-abh02a3:34_3": "maggasacce sammādiṭṭhimukhena vīmaṁsiddhipādapaññindriyapaññābaladhammavicayasambojjhaṅgāni.",
  "atk-abh02a3:34_4": "Sammāsaṅkappāpadesena tayo nekkhammavitakkādayo,",
  "atk-abh02a3:34_5": "sammāvācāpadesena cattāri vacīsucaritāni,",
  "atk-abh02a3:34_6": "sammākammantāpadesena tīṇi kāyasucaritāni,",
  "atk-abh02a3:34_7": "sammāājīvamukhena appicchatā santuṭṭhitā ca,",
  "atk-abh02a3:34_8": "sabbesaṁyeva vā etesaṁ sammāvācākammantājīvānaṁ ariyakantasīlattā sīlassa ca saddhāhatthena paṭiggahetabbattā tesaṁ atthitāya ca atthibhāvato saddhindriyasaddhābalachandiddhipādā,",
  "atk-abh02a3:34_9": "sammāvāyāmāpadesena catubbidhasammappadhānavīriyindriyavīriyabalavīriyasambojjhaṅgāni,",
  "atk-abh02a3:34_10": "sammāsatiapadesena catubbidhasatipaṭṭhānasatindriyasatibalasatisambojjhaṅgāni,",
  "atk-abh02a3:34_11": "sammāsamādhiapadesena savitakkasavicārādayo tayo tayo samādhī,",
  "atk-abh02a3:34_12": "cittasamādhisamādhindriyasamādhibalapītipassaddhisamādhiupekkhāsambojjhaṅgāni antogadhānīti.",
  "atk-abh02a3:34_13": "Evamettha ‘antogadhānaṁ pabhedā’pi vinicchayo veditabbo.",
  "atk-abh02a3:35_0": "‘Upamāto’ti bhāro viya hi dukkhasaccaṁ daṭṭhabbaṁ,",
  "atk-abh02a3:35_1": "bhārādānamiva samudayasaccaṁ,",
  "atk-abh02a3:35_2": "bhāranikkhepanamiva nirodhasaccaṁ,",
  "atk-abh02a3:35_3": "bhāranikkhepanūpāyo viya maggasaccaṁ; rogo viya ca dukkhasaccaṁ,",
  "atk-abh02a3:35_4": "roganidānamiva samudayasaccaṁ,",
  "atk-abh02a3:35_5": "rogavūpasamo viya nirodhasaccaṁ, bhesajjamiva maggasaccaṁ;",
  "atk-abh02a3:35_6": "dubbhikkhamiva vā dukkhasaccaṁ,",
  "atk-abh02a3:35_7": "dubbuṭṭhi viya samudayasaccaṁ,",
  "atk-abh02a3:35_8": "subhikkhamiva nirodhasaccaṁ , suvuṭṭhi viya maggasaccaṁ.",
  "atk-abh02a3:35_9": "Apica verīveramūlaverasamugghātaverasamugghātupāyehi,",
  "atk-abh02a3:35_10": "visarukkharukkhamūlamūlupacchedatadupacchedupāyehi,",
  "atk-abh02a3:35_11": "bhayabhayamūlanibbhayatadadhigamupāyehi,",
  "atk-abh02a3:35_12": "orimatīramahoghapārimatīrataṁsampāpakavāyāmehi ca yojetvāpetāni upamāto veditabbānīti.",
  "atk-abh02a3:35_13": "Evamettha ‘upamāto’ vinicchayo veditabbo.",
  "atk-abh02a3:36_0": "‘Catukkato’ti atthi cettha dukkhaṁ na ariyasaccaṁ,",
  "atk-abh02a3:36_1": "atthi ariyasaccaṁ na dukkhaṁ,",
  "atk-abh02a3:36_2": "atthi dukkhañceva ariyasaccañca,",
  "atk-abh02a3:36_3": "atthi neva dukkhaṁ na ariyasaccaṁ. Esa nayo samudayādīsu.",
  "atk-abh02a3:36_4": "Tattha maggasampayuttā dhammā sāmaññaphalāni ca ‘‘yadaniccaṁ taṁ dukkha’’nti (saṁ. ni.",
  "atk-abh02a3:36_5": "3.15) vacanato saṅkhāradukkhatāya dukkhaṁ na ariyasaccaṁ.",
  "atk-abh02a3:36_6": "Nirodho ariyasaccaṁ na dukkhaṁ.",
  "atk-abh02a3:36_7": "Itaraṁ pana ariyasaccadvayaṁ siyā dukkhaṁ aniccato,",
  "atk-abh02a3:36_8": "na pana yassa pariññāya bhagavati brahmacariyaṁ vussati tathatthena.",
  "atk-abh02a3:36_9": "Sabbākārena pana upādānakkhandhapañcakaṁ dukkhañceva ariyasaccañca aññatra taṇhāya.",
  "atk-abh02a3:36_10": "Maggasampayuttā dhammā sāmaññaphalāni ca yassa pariññatthaṁ bhagavati brahmacariyaṁ vussati tathatthena neva dukkhaṁ na ariyasaccaṁ.",
  "atk-abh02a3:36_11": "Evaṁ samudayādīsupi yathāyogaṁ yojetvā ‘catukkato’pettha vinicchayo veditabbo.",
  "atk-abh02a3:37_0": "‘Suññatekavidhādīhī’ti ettha suññato tāva paramatthena hi sabbāneva saccāni vedakakārakanibbutagamakābhāvato suññānīti veditabbāni. Tenetaṁ vuccati –",
  "atk-abh02a3:38_0": "Dukkhameva hi na koci dukkhito, kārako na kiriyāva vijjati;",
  "atk-abh02a3:39_0": "Atthi nibbuti na nibbuto pumā,",
  "atk-abh02a3:39_1": "maggamatthi gamako na vijjatīti.",
  "atk-abh02a3:40_0": "Atha vā –",
  "atk-abh02a3:41_0": "Dhuvasubhasukhattasuññaṁ,",
  "atk-abh02a3:41_1": "purimadvayamattasuññamamatapadaṁ;",
  "atk-abh02a3:42_0": "Dhuvasukhaattavirahito, maggo iti suññato tesu.",
  "atk-abh02a3:43_0": "Nirodhasuññāni vā tīṇi, nirodho ca sesattayasuñño.",
  "atk-abh02a3:43_1": "Phalasuñño vā ettha hetu samudaye dukkhassābhāvato magge ca nirodhassa,",
  "atk-abh02a3:43_2": "na phalena sagabbho pakativādīnaṁ pakati viya.",
  "atk-abh02a3:43_3": "Hetusuññañca phalaṁ dukkhasamudayānaṁ nirodhamaggānañca asamavāyā,",
  "atk-abh02a3:43_4": "na hetusamavetaṁ hetuphalaṁ hetuphalasamavāyavādīnaṁ dviaṇukādīni viya. Tenetaṁ vuccati –",
  "atk-abh02a3:44_0": "Tayamidha nirodhasuññaṁ, tayena tenāpi nibbuti suññā;",
  "atk-abh02a3:45_0": "Suñño phalena hetu, phalampi taṁ hetunā suññanti.",
  "atk-abh02a3:46_0": "Evaṁ tāva ‘suññato’ vinicchayo veditabbo.",
  "atk-abh02a3:47_0": "‘Ekavidhādīhī’ti sabbameva cettha dukkhaṁ ekavidhaṁ pavattibhāvato, duvidhaṁ nāmarūpato,",
  "atk-abh02a3:47_1": "tividhaṁ kāmarūpārūpūpapatibhavabhedato,",
  "atk-abh02a3:47_2": "catubbidhaṁ catuāhārabhedato,",
  "atk-abh02a3:47_3": "pañcavidhaṁ pañcupādānakkhandhabhedato.",
  "atk-abh02a3:47_4": "Samudayopi ekavidho pavattakabhāvato,",
  "atk-abh02a3:47_5": "duvidho diṭṭhisampayuttāsampayuttato,",
  "atk-abh02a3:47_6": "tividho kāmabhavavibhavataṇhābhedato,",
  "atk-abh02a3:47_7": "catubbidho catumaggappaheyyato,",
  "atk-abh02a3:47_8": "pañcavidho rūpābhinandanādibhedato,",
  "atk-abh02a3:47_9": "chabbidho chataṇhākāyabhedato.",
  "atk-abh02a3:47_10": "Nirodhopi ekavidho asaṅkhatadhātubhāvato,",
  "atk-abh02a3:47_11": "pariyāyena pana duvidho saupādisesaanupādisesato,",
  "atk-abh02a3:47_12": "tividho bhavattayavūpasamato,",
  "atk-abh02a3:47_13": "catubbidho catumaggādhigamanīyato,",
  "atk-abh02a3:47_14": "pañcavidho pañcābhinandanavūpasamato,",
  "atk-abh02a3:47_15": "chabbidho chataṇhākāyakkhayabhedato.",
  "atk-abh02a3:47_16": "Maggopi ekavidho bhāvetabbato,",
  "atk-abh02a3:47_17": "duvidho samathavipassanābhedato dassanabhāvanābhedato vā , tividho khandhattayabhedato.",
  "atk-abh02a3:47_18": "Ayañhi sappadesattā nagaraṁ viya rajjena nippadesehi tīhi khandhehi saṅgahito. Yathāha –",
  "atk-abh02a3:48_0": "‘‘Na kho, āvuso visākha,",
  "atk-abh02a3:48_1": "ariyena aṭṭhaṅgikena maggena tayo khandhā saṅgahitā. Tīhi ca kho, āvuso visākha,",
  "atk-abh02a3:48_2": "khandhehi ariyo aṭṭhaṅgiko maggo saṅgahito. Yā cāvuso visākha, sammāvācā, yo ca sammākammanto,",
  "atk-abh02a3:48_3": "yo ca sammāājīvo – ime dhammā sīlakkhandhe saṅgahitā; yo ca sammāvāyāmo, yā ca sammāsati,",
  "atk-abh02a3:48_4": "yo ca sammāsamādhi – ime dhammā samādhikkhandhe saṅgahitā; yā ca sammādiṭṭhi,",
  "atk-abh02a3:48_5": "yo ca sammāsaṅkappo – ime dhammā paññākkhandhe saṅgahitā’’ti (ma. ni. 1.462).",
  "atk-abh02a3:49_0": "Ettha hi sammāvācādayo tayo sīlameva.",
  "atk-abh02a3:49_1": "Tasmā te sajātito sīlakkhandhena saṅgahitā.",
  "atk-abh02a3:49_2": "Kiñcāpi hi pāḷiyaṁ sīlakkhandheti bhummena niddeso kato,",
  "atk-abh02a3:49_3": "attho pana karaṇavaseneva veditabbo.",
  "atk-abh02a3:49_4": "Sammāvāyāmādīsu pana tīsu samādhi attano dhammatāya ārammaṇe ekaggabhāvena appetuṁ na sakkoti,",
  "atk-abh02a3:49_5": "vīriye pana paggahakiccaṁ sādhente satiyā ca apilāpanakiccaṁ sādhentiyā laddhūpakāro hutvā sakkoti.",
  "atk-abh02a3:50_0": "Tatrāyaṁ upamā – yathā hi nakkhattaṁ kīḷissāmāti uyyānaṁ paviṭṭhesu tīsu sahāyesu eko supupphitaṁ campakarukkhaṁ disvā hatthaṁ ukkhipitvāpi gahetuṁ na sakkuṇeyya.",
  "atk-abh02a3:50_1": "Athassa dutiyo onamitvā piṭṭhiṁ dadeyya.",
  "atk-abh02a3:50_2": "So tassa piṭṭhiyaṁ ṭhatvāpi kampamāno gahetuṁ na sakkuṇeyya.",
  "atk-abh02a3:50_3": "Athassa itaro aṁsakūṭaṁ upanāmeyya.",
  "atk-abh02a3:50_4": "So ekassa piṭṭhiyaṁ ṭhatvā ekassa aṁsakūṭaṁ olubbha yathāruci pupphāni ocinitvā piḷandhitvā nakkhattaṁ kīḷeyya. Evaṁsampadamidaṁ daṭṭhabbaṁ.",
  "atk-abh02a3:51_0": "Ekato uyyānaṁ paviṭṭhā tayo sahāyā viya hi ekato jātā sammāvāyāmādayo tayo dhammā,",
  "atk-abh02a3:51_1": "supupphitacampakarukkho viya ārammaṇaṁ,",
  "atk-abh02a3:51_2": "hatthaṁ ukkhipitvāpi gahetuṁ asakkonto viya attano dhammatāya ārammaṇe ekaggabhāvena appetuṁ asakkonto samādhi,",
  "atk-abh02a3:51_3": "piṭṭhiṁ datvā onatasahāyo viya vāyāmo,",
  "atk-abh02a3:51_4": "aṁsakūṭaṁ datvā ṭhitasahāyo viya sati.",
  "atk-abh02a3:51_5": "Yathā tesu ekassa piṭṭhiyaṁ ṭhatvā ekassa aṁsakūṭaṁ olubbha itaro yathāruci pupphaṁ gahetuṁ sakkoti,",
  "atk-abh02a3:51_6": "evameva vīriye paggahakiccaṁ sādhente satiyā ca apilāpanakiccaṁ sādhentiyā laddhūpakāro samādhi sakkoti ārammaṇe ekaggabhāvena appetuṁ.",
  "atk-abh02a3:51_7": "Tasmā samādhiyevettha sajātito samādhikkhandhena saṅgahito.",
  "atk-abh02a3:51_8": "Vāyāmasatiyo pana kiriyato saṅgahitā honti.",
  "atk-abh02a3:52_0": "Sammādiṭṭhisammāsaṅkappesupi paññā attano dhammatāya ‘aniccaṁ dukkhaṁ anattā’ti ārammaṇaṁ nicchetuṁ na sakkoti,",
  "atk-abh02a3:52_1": "vitakke pana ākoṭetvā ākoṭetvā dente sakkoti. Kathaṁ?",
  "atk-abh02a3:52_2": "Yathā hi heraññiko kahāpaṇaṁ hatthe ṭhapetvā sabbabhāgesu oloketukāmo samānopi na cakkhutaleneva parivattetuṁ sakkoti,",
  "atk-abh02a3:52_3": "aṅgulipabbehi pana parivattetvā parivattetvā ito cito ca oloketuṁ sakkoti;",
  "atk-abh02a3:52_4": "evameva na paññā attano dhammatāya aniccādivasena ārammaṇaṁ nicchetuṁ sakkoti,",
  "atk-abh02a3:52_5": "abhiniropanalakkhaṇena pana āhananapariyāhananarasena vitakkena ākoṭentena viya parivattentena viya ca ādāya ādāya dinnameva nicchetuṁ sakkoti.",
  "atk-abh02a3:52_6": "Tasmā idhāpi sammādiṭṭhiyeva sajātito paññākkhandhena saṅgahitā,",
  "atk-abh02a3:52_7": "sammāsaṅkappo pana kiriyato saṅgahito hoti.",
  "atk-abh02a3:52_8": "Iti imehi tīhi khandhehi maggo saṅgahaṁ gacchati.",
  "atk-abh02a3:52_9": "Tena vuttaṁ – ‘‘tividho khandhattayabhedato’’ti.",
  "atk-abh02a3:52_10": "Catubbidho sotāpattimaggādivasena.",
  "atk-abh02a3:53_0": "Apica sabbāneva saccāni ekavidhāni avitathattā abhiññeyyattā vā,",
  "atk-abh02a3:53_1": "duvidhāni lokiyalokuttarato saṅkhatāsaṅkhatato ca,",
  "atk-abh02a3:53_2": "tividhāni dassanabhāvanāhi pahātabbato appahātabbato nevapahātabbanāpahātabbato ca,",
  "atk-abh02a3:53_3": "catubbidhāni pariññeyyādibhedatoti.",
  "atk-abh02a3:53_4": "Evamettha ‘ekavidhādīhi’ vinicchayo veditabbo.",
  "atk-abh02a3:54_0": "‘Sabhāgavisabhāgato’ti sabbāneva ca saccāni aññamaññaṁ sabhāgāni avitathato attasuññato dukkarapaṭivedhato ca. Yathāha –",
  "atk-abh02a3:55_0": "‘‘Taṁ kiṁ maññasi, ānanda,",
  "atk-abh02a3:55_1": "katamaṁ nu kho dukkarataraṁ vā durabhisambhavataraṁ vā – yo dūratova sukhumena tālacchiggaḷena asanaṁ atipāteyya poṅkhānupoṅkhaṁ avirādhitaṁ,",
  "atk-abh02a3:55_2": "yo vā sattadhā bhinnassa vālassa koṭiyā koṭiṁ paṭivijjheyyā’’ti? ‘‘Etadeva, bhante,",
  "atk-abh02a3:55_3": "dukkaratarañceva durabhisambhavatarañca – yo sattadhā bhinnassa vālassa koṭiyā koṭiṁ paṭivijjheyyā’’ti. ‘‘Tato kho te, ānanda,",
  "atk-abh02a3:55_4": "duppaṭivijjhataraṁ paṭivijjhanti ye idaṁ dukkhanti yathābhūtaṁ paṭivijjhanti…pe… ayaṁ dukkhanirodhagāminī paṭipadāti yathābhūtaṁ paṭivijjhantī’’ti (saṁ. ni. 5.1115).",
  "atk-abh02a3:56_0": "Visabhāgāni salakkhaṇavavatthānato.",
  "atk-abh02a3:56_1": "Purimāni ca dve sabhāgāni duravagāhatthena gambhīrattā lokiyattā sāsavattā ca,",
  "atk-abh02a3:56_2": "visabhāgāni phalahetubhedato pariññeyyappahātabbato ca.",
  "atk-abh02a3:56_3": "Pacchimānipi dve sabhāgāni gambhīratthena duravagāhattā lokuttarattā anāsavattā ca,",
  "atk-abh02a3:56_4": "visabhāgāni visayavisayībhedato sacchikātabbabhāvetabbato ca.",
  "atk-abh02a3:56_5": "Paṭhamatatiyāni cāpi sabhāgāni phalāpadesato,",
  "atk-abh02a3:56_6": "visabhāgāni saṅkhatāsaṅkhatato.",
  "atk-abh02a3:56_7": "Dutiyacatutthāni cāpi sabhāgāni hetuapadesato,",
  "atk-abh02a3:56_8": "visabhāgāni ekantakusalākusalato.",
  "atk-abh02a3:56_9": "Paṭhamacatutthāni cāpi sabhāgāni saṅkhatato,",
  "atk-abh02a3:56_10": "visabhāgāni lokiyalokuttarato.",
  "atk-abh02a3:56_11": "Dutiyatatiyāni cāpi sabhāgāni nevasekkhānāsekkhabhāvato,",
  "atk-abh02a3:56_12": "visabhāgāni sārammaṇānārammaṇato.",
  "atk-abh02a3:57_0": "Iti evaṁ pakārehi, nayehi ca vicakkhaṇo;",
  "atk-abh02a3:58_0": "Vijaññā ariyasaccānaṁ, sabhāgavisabhāgatanti.",
  "atk-abh02a3:59_0": "Suttantabhājanīyauddesavaṇṇanā niṭṭhitā.",
  "atk-abh02a3:60_0": "1. Dukkhasaccaniddesavaṇṇanā",
  "atk-abh02a3:61_0": "Jātiniddeso",
  "atk-abh02a3:62_0": "190.",
  "atk-abh02a3:62_1": "Idāni saṅkhepato uddiṭṭhāni dukkhādīni vibhajitvā dassetuṁ ayaṁ tattha katamaṁ dukkhaṁ ariyasaccaṁ jātipi dukkhāti niddesavāro āraddho. Tattha jāti veditabbā, jātiyā dukkhaṭṭho veditabbo; jarā, maraṇaṁ, soko , paridevo, dukkhaṁ, domanassaṁ, upāyāso, appiyasampayogo, piyavippayogo veditabbo;",
  "atk-abh02a3:62_2": "appiyasampayogassa piyavippayogassa dukkhaṭṭho veditabbo; icchā veditabbā, icchāya dukkhaṭṭho veditabbo; khandhā veditabbā,",
  "atk-abh02a3:62_3": "khandhānaṁ dukkhaṭṭho veditabbo.",
  "atk-abh02a3:63_0": "Tattha dukkhassa ariyasaccassa kathanatthāya ayaṁ mātikā – idañhi dukkhaṁ nāma anekaṁ nānappakāraṁ, seyyathidaṁ – dukkhadukkhaṁ, vipariṇāmadukkhaṁ, saṅkhāradukkhaṁ, paṭicchannadukkhaṁ, appaṭicchannadukkhaṁ, pariyāyadukkhaṁ, nippariyāyadukkhanti.",
  "atk-abh02a3:64_0": "Tattha kāyikacetasikā dukkhavedanā sabhāvato ca nāmato ca dukkhattā ‘dukkhadukkhaṁ’ nāma.",
  "atk-abh02a3:64_1": "Sukhavedanā vipariṇāmena dukkhuppattihetuto ‘vipariṇāmadukkhaṁ’ nāma.",
  "atk-abh02a3:64_2": "Upekkhāvedanā ceva avasesā ca tebhūmakā saṅkhārā udayabbayapīḷitattā ‘saṅkhāradukkhaṁ’ nāma.",
  "atk-abh02a3:64_3": "Tathā pīḷanaṁ pana maggaphalānampi atthi.",
  "atk-abh02a3:64_4": "Tasmā ete dhammā dukkhasaccapariyāpannattena saṅkhāradukkhaṁ nāmāti veditabbā.",
  "atk-abh02a3:64_5": "Kaṇṇasūladantasūlarāgajapariḷāhadosajapariḷāhādi kāyikacetasiko ābādho pucchitvā jānitabbato upakkamassa ca apākaṭabhāvato ‘paṭicchannadukkhaṁ’ nāma, apākaṭadukkhantipi vuccati.",
  "atk-abh02a3:64_6": "Dvattiṁsakammakāraṇādisamuṭṭhāno ābādho apucchitvāva jānitabbato upakkamassa ca pākaṭabhāvato ‘appaṭicchannadukkhaṁ’ nāma, pākaṭadukkhantipi vuccati.",
  "atk-abh02a3:64_7": "Ṭhapetvā dukkhadukkhaṁ sesaṁ dukkhasaccavibhaṅge āgataṁ jātiādi sabbampi tassa tassa dukkhassa vatthubhāvato ‘pariyāyadukkhaṁ’ nāma.",
  "atk-abh02a3:64_8": "Dukkhadukkhaṁ ‘nippariyāyadukkhaṁ’ nāma.",
  "atk-abh02a3:65_0": "Tattha pariyāyadukkhaṁ nippariyāyadukkhanti imasmiṁ padadvaye ṭhatvā dukkhaṁ ariyasaccaṁ kathetabbaṁ.",
  "atk-abh02a3:65_1": "Ariyasaccañca nāmetaṁ pāḷiyaṁ saṅkhepatopi āgacchati vitthāratopi.",
  "atk-abh02a3:65_2": "Saṅkhepato āgataṭṭhāne saṅkhepenapi vitthārenapi kathetuṁ vaṭṭati .",
  "atk-abh02a3:65_3": "Vitthārato āgataṭṭhāne pana vitthāreneva kathetuṁ vaṭṭati, na saṅkhepena.",
  "atk-abh02a3:65_4": "Taṁ idaṁ imasmiṁ ṭhāne vitthārena āgatanti vitthāreneva kathetabbaṁ.",
  "atk-abh02a3:65_5": "Tasmā yaṁ taṁ niddesavāre ‘‘tattha katamaṁ dukkhaṁ ariyasaccaṁ?",
  "atk-abh02a3:65_6": "Jātipi dukkhā’’tiādīni padāni gahetvā ‘‘jāti veditabbā,",
  "atk-abh02a3:65_7": "jātiyā dukkhaṭṭho veditabbo’’tiādi vuttaṁ.",
  "atk-abh02a3:65_8": "Tattha jātiādīni tāva ‘‘tattha katamā jāti?",
  "atk-abh02a3:65_9": "Yā tesaṁ tesaṁ sattānaṁ tamhi tamhi sattanikāye jāti sañjātī’’ti imassa pana padabhājanīyassa vasena veditabbāni.",
  "atk-abh02a3:66_0": "191.",
  "atk-abh02a3:66_1": "Tatrāyaṁ atthavaṇṇanā – tesaṁ tesaṁ sattānanti ayaṁ saṅkhepato anekesaṁ sattānaṁ sādhāraṇaniddeso. Yā devadattassa jāti,",
  "atk-abh02a3:66_2": "yā somadattassa jātīti evañhi divasampi kathiyamāne neva sattā pariyādānaṁ gacchanti,",
  "atk-abh02a3:66_3": "na sabbaṁ aparatthadīpanaṁ sijjhati.",
  "atk-abh02a3:66_4": "Imehi pana dvīhi padehi na koci satto apariyādinno hoti,",
  "atk-abh02a3:66_5": "na kiñci aparatthadīpanaṁ na sijjhati.",
  "atk-abh02a3:66_6": "Tena vuttaṁ – ‘‘yā tesaṁ tesaṁ sattāna’’nti.",
  "atk-abh02a3:66_7": "Tamhi tamhīti ayaṁ jātigativasena anekesaṁ sattanikāyānaṁ sādhāraṇaniddeso.",
  "atk-abh02a3:66_8": "Sattanikāyeti sattānaṁ nikāye,",
  "atk-abh02a3:66_9": "sattaghaṭāyaṁ sattasamūheti attho.",
  "atk-abh02a3:67_0": "Jātīti ayaṁ jātisaddo anekattho. Tathā hesa ‘‘ekampi jātiṁ, dvepi jātiyo’’ti (pārā. 12; ma. ni. 2.257) ettha bhave āgato. ‘‘Atthi visākhe ,",
  "atk-abh02a3:67_1": "nigaṇṭhā nāma samaṇajātikā’’ti (a. ni. 3.71) ettha nikāye.",
  "atk-abh02a3:67_2": "‘‘Tiriyā nāma tiṇajāti nābhiyā uggantvā nabhaṁ āhacca ṭhitā ahosī’’ti (a. ni. 5.196) ettha paññattiyaṁ.",
  "atk-abh02a3:67_3": "‘‘Jāti dvīhi khandhehi saṅgahitā’’ti (dhātu. 71) ettha saṅkhatalakkhaṇe. ‘‘Yaṁ, bhikkhave,",
  "atk-abh02a3:67_4": "mātukucchimhi paṭhamaṁ cittaṁ uppannaṁ,",
  "atk-abh02a3:67_5": "paṭhamaṁ viññāṇaṁ pātubhūtaṁ,",
  "atk-abh02a3:67_6": "tadupādāya sāvassa jātī’’ti (mahāva. 124) ettha paṭisandhiyaṁ. ‘‘Sampatijāto, ānanda, bodhisatto’’ti (ma. ni. 3.207) ettha pasūtiyaṁ.",
  "atk-abh02a3:67_7": "‘‘Anupakkuṭṭho jātivādenā’’ti (dī. ni. 1.331) ettha kule. ‘‘Yatohaṁ, bhagini, ariyāya jātiyā jāto’’ti (ma. ni. 2.351) ettha ariyasīle.",
  "atk-abh02a3:67_8": "Idha panāyaṁ savikāresu paṭhamābhinibbattakkhandhesu vattati.",
  "atk-abh02a3:67_9": "Tasmā jāyamānakavasena jātīti idamettha sabhāvapaccattaṁ.",
  "atk-abh02a3:67_10": "Sañjāyanavasena sañjātīti upasaggena padaṁ vaḍḍhitaṁ. Okkamanavasena okkanti. Jāyanaṭṭhena vā jāti,",
  "atk-abh02a3:67_11": "sā aparipuṇṇāyatanavasena yuttā. Sañjāyanaṭṭhena sañjāti,",
  "atk-abh02a3:67_12": "sā paripuṇṇāyatanavasena yuttā. Okkamanaṭṭhena okkanti,",
  "atk-abh02a3:67_13": "sā aṇḍajajalābujavasena yuttā.",
  "atk-abh02a3:67_14": "Te hi aṇḍakosañca vatthikosañca okkamanti,",
  "atk-abh02a3:67_15": "okkamantāpi pavisantā viya paṭisandhiṁ gaṇhanti.",
  "atk-abh02a3:67_16": "Abhinibbattanaṭṭhena abhinibbatti.",
  "atk-abh02a3:67_17": "Sā saṁsedajaopapātikavasena yuttā.",
  "atk-abh02a3:67_18": "Te hi pākaṭā eva hutvā nibbattanti. Ayaṁ tāva sammutikathā.",
  "atk-abh02a3:68_0": "Idāni paramatthakathā hoti.",
  "atk-abh02a3:68_1": "Khandhā eva hi paramatthato pātubhavanti, na sattā.",
  "atk-abh02a3:68_2": "Tattha ca khandhānanti ekavokārabhave ekassa, catuvokārabhave catunnaṁ,",
  "atk-abh02a3:68_3": "pañcavokārabhave pañcannaṁ gahaṇaṁ veditabbaṁ. Pātubhāvoti uppatti.",
  "atk-abh02a3:68_4": "Āyatanānanti ettha tatra tatra uppajjamānāyatanavasena saṅgaho veditabbo.",
  "atk-abh02a3:68_5": "Paṭilābhoti santatiyaṁ pātubhāvoyeva;",
  "atk-abh02a3:68_6": "pātubhavantāneva hi tāni paṭiladdhāni nāma honti.",
  "atk-abh02a3:68_7": "Ayaṁ vuccati jātīti ayaṁ jāti nāma kathiyati.",
  "atk-abh02a3:68_8": "Sā panesā tattha tattha bhave paṭhamābhinibbattilakkhaṇā, nīyyātanarasā,",
  "atk-abh02a3:68_9": "atītabhavato idha ummujjanapaccupaṭṭhānā,",
  "atk-abh02a3:68_10": "phalavasena dukkhavicittatāpaccupaṭṭhānā vā.",
  "atk-abh02a3:69_0": "Idāni ‘jātiyā dukkhaṭṭho veditabbo’ti ayañhi jāti sayaṁ na dukkhā,",
  "atk-abh02a3:69_1": "dukkhuppattiyā pana vatthubhāvena dukkhāti vuttā.",
  "atk-abh02a3:69_2": "Kataradukkhassa panāyaṁ vatthūti?",
  "atk-abh02a3:69_3": "Yaṁ taṁ bālapaṇḍitasuttādīsu (ma. ni.",
  "atk-abh02a3:69_4": "3.246 ādayo) bhagavatāpi upamāvasena pakāsitaṁ āpāyikaṁdukkhaṁ,",
  "atk-abh02a3:69_5": "yañca sugatiyaṁ manussaloke gabbhokkantimūlakādibhedaṁ dukkhaṁ uppajjati, tassa sabbassāpi esā vatthu.",
  "atk-abh02a3:69_6": "Tatridaṁ gabbhokkantimūlakādibhedaṁ dukkhaṁ – ayañhi satto mātukucchimhi nibbattamāno na uppalapadumapuṇḍarīkādīsu nibbattati.",
  "atk-abh02a3:69_7": "Atha kho heṭṭhā āmāsayassa upari pakkāsayassa udarapaṭalapiṭṭhikaṇḍakānaṁ vemajjhe paramasambādhe tibbandhakāre nānākuṇapagandhaparibhāvite asuciparamaduggandhapavanavicarite adhimattajegucche kucchippadese pūtimacchapūtikummāsacandanikādīsu kimi viya nibbattati.",
  "atk-abh02a3:69_8": "So tattha nibbatto dasa māse mātukucchisambhavena usmanā puṭapākaṁ viya paccamāno piṭṭhapiṇḍi viya sediyamāno samiñjanapasāraṇādirahito adhimattaṁ dukkhaṁ paccanubhotīti.",
  "atk-abh02a3:69_9": "Idaṁ tāva ‘gabbhokkantimūlakaṁ’ dukkhaṁ.",
  "atk-abh02a3:70_0": "Yaṁ pana so mātu sahasā upakkhalanagamananisīdanauṭṭhānaparivattanādīsu surādhuttahatthagato eḷako viya ahiguṇṭhikahatthagato sappapotako viya ca ākaḍḍhanaparikaḍḍhanaodhunananiddhunanādinā upakkamena adhimattaṁ dukkhamanubhavati,",
  "atk-abh02a3:70_1": "yañca mātu sītudakapānakāle sītanarakūpapanno viya,",
  "atk-abh02a3:70_2": "uṇhayāgubhattādiajjhoharaṇakāle aṅgāravuṭṭhisamparikiṇṇo viya,",
  "atk-abh02a3:70_3": "loṇambilādiajjhoharaṇakāle khārāpaṭicchakādikammakāraṇappatto viya tibbaṁ dukkhamanubhoti – idaṁ ‘gabbhapariharaṇamūlakaṁ’ dukkhaṁ.",
  "atk-abh02a3:71_0": "Yaṁ panassa mūḷhagabbhāya mātuyā mittāmaccasuhajjādīhipi adassanārahe dukkhuppattiṭṭhāne chedanaphālanādīhi dukkhaṁ uppajjati – idaṁ ‘gabbhavipattimūlakaṁ’ dukkhaṁ.",
  "atk-abh02a3:71_1": "Yaṁ vijāyamānāya mātuyā kammajehi vātehi parivattetvā narakapapātaṁ viya atibhayānakaṁ yonimaggaṁ paṭipātiyamānassa paramasambādhena yonimukhena tāḷacchiggaḷena viya nikkaḍḍhiyamānassa mahānāgassa narakasattassa viya ca saṅghāṭapabbatehi vicuṇṇiyamānassa dukkhaṁ uppajjati – idaṁ ‘vijāyanamūlakaṁ’ dukkhaṁ.",
  "atk-abh02a3:71_2": "Yaṁ pana jātassa taruṇavaṇasadisassa sukumārasarīrassa hatthaggahaṇanhāpanadhovanacoḷaparimajjanādikāle sūcimukhakhuradhāravijjhanaphālanasadisaṁ dukkhaṁ uppajjati – idaṁ mātukucchito ‘bahi nikkhamanamūlakaṁ’ dukkhaṁ.",
  "atk-abh02a3:71_3": "Yaṁ tato paraṁ pavattiyaṁ attanāva attānaṁ vadhantassa,",
  "atk-abh02a3:71_4": "acelakavatādivasena ātāpanaparitāpanānuyogamanuyuttassa, kodhavasena abhuñjantassa,",
  "atk-abh02a3:71_5": "ubbandhantassa ca dukkhaṁ hoti – idaṁ ‘attūpakkamamūlakaṁ’ dukkhaṁ.",
  "atk-abh02a3:72_0": "Yaṁ pana parato vadhabandhanādīni anubhavantassa dukkhaṁ uppajjati – idaṁ ‘parūpakkamamūlakaṁ’ dukkhanti.",
  "atk-abh02a3:72_1": "Iti imassa sabbassāpi dukkhassa ayaṁ jāti vatthumeva hotīti. Tenetaṁ vuccati –",
  "atk-abh02a3:73_0": "Jāyetha no ce narakesu satto,",
  "atk-abh02a3:74_0": "Tatthaggidāhādikamappasayhaṁ;",
  "atk-abh02a3:75_0": "Labhetha dukkhaṁ nu kuhiṁ patiṭṭhaṁ,",
  "atk-abh02a3:76_0": "Iccāha dukkhāti munīdha jāti.",
  "atk-abh02a3:77_0": "Dukkhaṁ tiracchesu kasāpatoda-",
  "atk-abh02a3:78_0": "Daṇḍābhighātādibhavaṁ anekaṁ;",
  "atk-abh02a3:79_0": "Yaṁ taṁ kathaṁ tattha bhaveyya jātiṁ,",
  "atk-abh02a3:80_0": "Vinā tahiṁ jāti tatopi dukkhā.",
  "atk-abh02a3:81_0": "Petesu dukkhaṁ pana khuppipāsā-",
  "atk-abh02a3:82_0": "Vātātapādippabhavaṁ vicittaṁ;",
  "atk-abh02a3:83_0": "Yasmā ajātassa na tattha atthi,",
  "atk-abh02a3:84_0": "Tasmāpi dukkhaṁ muni jātimāha.",
  "atk-abh02a3:85_0": "Tibbandhakāre ca asayhasīte,",
  "atk-abh02a3:86_0": "Lokantare yaṁ asuresu dukkhaṁ;",
  "atk-abh02a3:87_0": "Na taṁ bhave tattha na cassa jāti,",
  "atk-abh02a3:88_0": "Yato ayaṁ jāti tatopi dukkhā.",
  "atk-abh02a3:89_0": "Yañcāpi gūthanarake viya mātugabbhe,",
  "atk-abh02a3:90_0": "Satto vasaṁ ciramato bahi nikkhamanañca;",
  "atk-abh02a3:91_0": "Pappoti dukkhamatighoramidampi natthi,",
  "atk-abh02a3:92_0": "Jātiṁ vinā itipi jātirayañhi dukkhā.",
  "atk-abh02a3:93_0": "Kiṁ bhāsitena bahunā nanu yaṁ kuhiñci,",
  "atk-abh02a3:94_0": "Atthīdha kiñcidapi dukkhamidaṁ kadāci;",
  "atk-abh02a3:95_0": "Nevatthi jātivirahe yadato mahesī,",
  "atk-abh02a3:96_0": "Dukkhāti sabbapaṭhamaṁ imamāha jātinti.",
  "atk-abh02a3:97_0": "Jarāniddeso",
  "atk-abh02a3:98_0": "192.Jarāniddese jarāti sabhāvapaccattaṁ. Jīraṇatāti ākāraniddeso.",
  "atk-abh02a3:98_1": "Khaṇḍiccantiādayo tayo kālātikkame kiccaniddesā. Pacchimā dve pakatiniddesā.",
  "atk-abh02a3:98_2": "Ayañhi jarāti iminā padena sabhāvato dīpitā,",
  "atk-abh02a3:98_3": "tenassā idaṁ sabhāvapaccattaṁ. Jīraṇatāti iminā ākārato , tenassāyaṁ ākāraniddeso.",
  "atk-abh02a3:98_4": "Khaṇḍiccanti iminā kālātikkame dantanakhānaṁ khaṇḍitabhāvakaraṇakiccato.",
  "atk-abh02a3:98_5": "Pāliccanti iminā kesalomānaṁ palitabhāvakaraṇakiccato.",
  "atk-abh02a3:98_6": "Valittacatāti iminā maṁsaṁ milāpetvā tace valittabhāvakaraṇakiccato dīpitā.",
  "atk-abh02a3:98_7": "Tenassā ime khaṇḍiccanti ādayo tayo kālātikkame kiccaniddesā.",
  "atk-abh02a3:98_8": "Tehi imesaṁ vikārānaṁ dassanavasena pākaṭībhūtāti pākaṭajarā dassitā.",
  "atk-abh02a3:98_9": "Yatheva hi udakassa vā vātassa vā aggino vā tiṇarukkhādīnaṁ saṁsaggapalibhaggatāya vā jhāmatāya vā gatamaggo pākaṭo hoti,",
  "atk-abh02a3:98_10": "na ca so gatamaggo tāneva udakādīni,",
  "atk-abh02a3:98_11": "evameva jarāya dantādīsu khaṇḍiccādivasena gatamaggo pākaṭo, cakkhuṁ ummīletvāpi gayhati. Na ca khaṇḍiccādīneva jarā;",
  "atk-abh02a3:98_12": "na hi jarā cakkhuviññeyyā hoti.",
  "atk-abh02a3:99_0": "Āyunosaṁhāni indriyānaṁ paripākoti imehi pana padehi kālātikkameyeva abhibyattāya āyukkhayacakkhādiindriyaparipākasaṅkhātāya pakatiyā dīpitā.",
  "atk-abh02a3:99_1": "Tenassime pacchimā dve pakatiniddesāti veditabbā.",
  "atk-abh02a3:99_2": "Tattha yasmā jaraṁ pattassa āyu hāyati tasmā jarā ‘‘āyuno saṁhānī’’ti phalūpacārena vuttā.",
  "atk-abh02a3:99_3": "Yasmā daharakāle suppasannāni sukhumampi attano visayaṁ sukheneva gaṇhanasamatthāni cakkhādīni indriyāni jaraṁ pattassa paripakkāni āluḷitāni avisadāni oḷārikampi attano visayaṁ gahetuṁ asamatthāni honti,",
  "atk-abh02a3:99_4": "tasmā ‘‘indriyānaṁ paripāko’’ti phalūpacāreneva vuttā.",
  "atk-abh02a3:100_0": "Sā panesā evaṁ niddiṭṭhā sabbāpi jarā pākaṭā paṭicchannāti duvidhā hoti.",
  "atk-abh02a3:100_1": "Tattha dantādīsu khaṇḍādibhāvadassanato rūpadhammesu jarā ‘pākaṭajarā’ nāma.",
  "atk-abh02a3:100_2": "Arūpadhammesu pana jarā tādisassa vikārassa adassanato ‘paṭicchannajarā’ nāma.",
  "atk-abh02a3:100_3": "Tattha yvāyaṁ khaṇḍādibhāvo dissati,",
  "atk-abh02a3:100_4": "so tādisānaṁ dantādīnaṁ suviññeyyattā vaṇṇoyeva.",
  "atk-abh02a3:100_5": "Taṁ cakkhunā disvā manodvārena cintetvā ‘‘ime dantā jarāya pahaṭā’’ti jaraṁ jānāti,",
  "atk-abh02a3:100_6": "udakaṭṭhāne baddhāni gosiṅgādīni oloketvā heṭṭhā udakassa atthibhāvaṁ jānanaṁ viya.",
  "atk-abh02a3:100_7": "Puna avīci savīcīti evampi ayaṁ jarā duvidhā hoti.",
  "atk-abh02a3:100_8": "Tattha maṇikanakarajatapavāḷacandasūriyādīnaṁ mandadasakādīsu pāṇīnaṁ viya ca pupphaphalapallavādīsu apāṇīnaṁ viya ca antarantarā vaṇṇavisesādīnaṁ dubbiññeyyattā jarā ‘avīcijarā’ nāma, nirantarajarāti attho.",
  "atk-abh02a3:100_9": "Tato aññesu pana yathāvuttesu antarantarā vaṇṇavisesādīnaṁ suviññeyyattā jarā ‘savīcijarā’ nāma.",
  "atk-abh02a3:101_0": "Tattha savīcijarā upādinnānupādinnakavasena evaṁ dīpetabbā – daharakumārakānañhi paṭhamameva khīradantā nāma uṭṭhahanti, na te thirā.",
  "atk-abh02a3:101_1": "Tesu pana patitesu puna dantā uṭṭhahanti. Te paṭhamameva setā honti,",
  "atk-abh02a3:101_2": "jarāvātena pana pahaṭakāle kāḷakā honti.",
  "atk-abh02a3:101_3": "Kesā pana paṭhamameva tambāpi honti kāḷakāpi setāpi. Chavi pana salohitikā hoti.",
  "atk-abh02a3:101_4": "Vaḍḍhantānaṁ vaḍḍhantānaṁ odātānaṁ odātabhāvo,",
  "atk-abh02a3:101_5": "kāḷakānaṁ kāḷakabhāvo paññāyati,",
  "atk-abh02a3:101_6": "jarāvātena pana pahaṭakāle vaḷiṁ gaṇhāti.",
  "atk-abh02a3:101_7": "Sabbampi sassaṁ vapitakāle setaṁ hoti, pacchā nīlaṁ,",
  "atk-abh02a3:101_8": "jarāvātena pana pahaṭakāle paṇḍukaṁ hoti.",
  "atk-abh02a3:101_9": "Ambaṅkurenāpi dīpetuṁ vaṭṭati eva.",
  "atk-abh02a3:101_10": "Ayaṁ vuccati jarāti ayaṁ jarā nāma kathiyati.",
  "atk-abh02a3:101_11": "Sā panesā khandhaparipākalakkhaṇā, maraṇūpanayanarasā, yobbanavināsapaccupaṭṭhānā.",
  "atk-abh02a3:102_0": "‘Jarāya dukkhaṭṭho veditabbo’ti ettha pana ayampi sayaṁ na dukkhā,",
  "atk-abh02a3:102_1": "dukkhassa pana vatthubhāvena dukkhāti vuttā. Katarassa dukkhassa?",
  "atk-abh02a3:102_2": "Kāyadukkhassa ceva domanassadukkhassa ca.",
  "atk-abh02a3:102_3": "Jiṇṇassa hi attabhāvo jarasakaṭaṁ viya dubbalo hoti,",
  "atk-abh02a3:102_4": "ṭhātuṁ vā gantuṁ vā nisīdituṁ vā vāyamantassa balavaṁ kāyadukkhaṁ uppajjati;",
  "atk-abh02a3:102_5": "puttadāre yathāpure asallakkhente domanassaṁ uppajjati.",
  "atk-abh02a3:102_6": "Iti imesaṁ dvinnampi dukkhānaṁ vatthubhāvena dukkhāti veditabbā. Apica –",
  "atk-abh02a3:103_0": "Aṅgānaṁ sithilabhāvā, indriyānaṁ vikārato;",
  "atk-abh02a3:104_0": "Yobbanassa vināsena, balassa upaghātato.",
  "atk-abh02a3:105_0": "Vippavāsā satādīnaṁ, puttadārehi attano;",
  "atk-abh02a3:106_0": "Apasādanīyato ceva, bhīyyo bālattapattiyā.",
  "atk-abh02a3:107_0": "Pappoti dukkhaṁ yaṁ macco, kāyikaṁ mānasaṁ tathā;",
  "atk-abh02a3:108_0": "Sabbametaṁ jarāhetu, yasmā tasmā jarā dukhāti.",
  "atk-abh02a3:109_0": "Maraṇaniddeso",
  "atk-abh02a3:110_0": "193.Maraṇaniddese cavanakavasena cuti;",
  "atk-abh02a3:110_1": "ekacatupañcakkhandhāya cutiyā sāmaññavacanametaṁ.",
  "atk-abh02a3:110_2": "Cavanatāti bhāvavacanena lakkhaṇanidassanaṁ.",
  "atk-abh02a3:110_3": "Bhedoti cutikhandhānaṁ bhaṅguppattiparidīpanaṁ .",
  "atk-abh02a3:110_4": "Antaradhānanti ghaṭassa viya bhinnassa bhinnānaṁ cutikhandhānaṁ yena kenaci pariyāyena ṭhānābhāvaparidīpanaṁ.",
  "atk-abh02a3:110_5": "Maccu maraṇanti maccusaṅkhātaṁ maraṇaṁ. Kālo nāma antako, tassa kiriyā kālakiriyā.",
  "atk-abh02a3:110_6": "Ettāvatā sammutiyā maraṇaṁ dīpitaṁ hoti.",
  "atk-abh02a3:111_0": "Idāni paramatthena dīpetuṁ khandhānaṁ bhedotiādimāha.",
  "atk-abh02a3:111_1": "Paramatthena hi khandhāyeva bhijjanti, na satto nāma koci marati.",
  "atk-abh02a3:111_2": "Khandhesu pana bhijjamānesu satto marati bhinnesu matoti vohāro hoti.",
  "atk-abh02a3:111_3": "Ettha ca catupañcavokāravasena khandhānaṁ bhedo,",
  "atk-abh02a3:111_4": "ekavokāravasena kaḷevarassa nikkhepo;",
  "atk-abh02a3:111_5": "catuvokāravasena vā khandhānaṁ bhedo,",
  "atk-abh02a3:111_6": "sesadvayavasena kaḷevarassa nikkhepo veditabbo. Kasmā?",
  "atk-abh02a3:111_7": "Bhavadvayepi rūpakāyasaṅkhātassa kaḷevarassa sambhavato.",
  "atk-abh02a3:111_8": "Yasmā vā cātumahārājikādīsu khandhā bhijjanteva, na kiñci nikkhipati,",
  "atk-abh02a3:111_9": "tasmā tesaṁ vasena khandhānaṁ bhedo.",
  "atk-abh02a3:111_10": "Manussādīsu kaḷevarassa nikkhepo.",
  "atk-abh02a3:111_11": "Ettha ca kaḷevarassa nikkhepakaraṇato maraṇaṁ ‘‘kaḷevarassa nikkhepo’’ti vuttaṁ.",
  "atk-abh02a3:112_0": "Jīvitindriyassa upacchedoti iminā indriyabaddhasseva maraṇaṁ nāma hoti,",
  "atk-abh02a3:112_1": "anindriyabaddhassa maraṇaṁ nāma natthīti dasseti. ‘Sassaṁ mataṁ,",
  "atk-abh02a3:112_2": "rukkho mato’ti idaṁ pana vohāramattameva.",
  "atk-abh02a3:112_3": "Atthato pana evarūpāni vacanāni sassādīnaṁ khayavayabhāvameva dīpenti.",
  "atk-abh02a3:112_4": "Idaṁ vuccati maraṇanti idaṁ sabbampi maraṇaṁ nāma kathiyati.",
  "atk-abh02a3:113_0": "Apicettha khaṇikamaraṇaṁ, sammutimaraṇaṁ,",
  "atk-abh02a3:113_1": "samucchedamaraṇanti ayampi bhedo veditabbo.",
  "atk-abh02a3:113_2": "Tattha ‘khaṇikamaraṇaṁ’ nāma pavatte rūpārūpadhammānaṁ bhedo. ‘Tisso mato,",
  "atk-abh02a3:113_3": "phusso mato’ti idaṁ ‘sammutimaraṇaṁ’ nāma.",
  "atk-abh02a3:113_4": "Khīṇāsavassa appaṭisandhikā kālakiriyā ‘samucchedamaraṇaṁ’ nāma.",
  "atk-abh02a3:113_5": "Imasmiṁ panatthe sammutimaraṇaṁ adhippetaṁ. Jātikkhayamaraṇaṁ, upakkamamaraṇaṁ, sarasamaraṇaṁ, āyukkhayamaraṇaṁ,",
  "atk-abh02a3:113_6": "puññakkhayamaraṇantipi tasseva nāmaṁ. Tayidaṁ cutilakkhaṇaṁ, viyogarasaṁ, vippavāsapaccupaṭṭhānaṁ.",
  "atk-abh02a3:114_0": "‘Maraṇassa dukkhaṭṭho veditabbo’ti ettha pana idampi sayaṁ na dukkhaṁ,",
  "atk-abh02a3:114_1": "dukkhassa pana vatthubhāvena dukkhanti vuttaṁ.",
  "atk-abh02a3:114_2": "Maraṇantikāpi hi sārīrikā vedanā,",
  "atk-abh02a3:114_3": "paṭivāte gahitā ādittatiṇukkā viya, sarīraṁ nidahanti.",
  "atk-abh02a3:114_4": "Narakanimittādīnaṁ upaṭṭhānakāle balavadomanassaṁ uppajjati.",
  "atk-abh02a3:114_5": "Iti imesaṁ dvinnampi dukkhānaṁ vatthubhāvena dukkhanti veditabbaṁ. Api ca –",
  "atk-abh02a3:115_0": "Pāpassa pāpakammādi, nimittamanupassato;",
  "atk-abh02a3:116_0": "Bhaddassāpasahantassa, viyogaṁ piyavatthukaṁ.",
  "atk-abh02a3:117_0": "Mīyamānassa yaṁ dukkhaṁ, mānasaṁ avisesato;",
  "atk-abh02a3:118_0": "Sabbesañcāpi yaṁ sandhi-bandhanacchedanādikaṁ.",
  "atk-abh02a3:119_0": "Vitujjamānamammānaṁ, hoti dukkhaṁ sarīrajaṁ;",
  "atk-abh02a3:120_0": "Asayhamappaṭikāraṁ, dukkhassetassidaṁ yato;",
  "atk-abh02a3:121_0": "Maraṇaṁ vatthu tenetaṁ, dukkhamicceva bhāsitanti.",
  "atk-abh02a3:122_0": "Apica imāni jātijarāmaraṇāni nāma imesaṁ sattānaṁ vadhakapaccāmittā viya otāraṁ gavesantāni vicaranti.",
  "atk-abh02a3:122_1": "Yathā hi purisassa tīsu paccāmittesu otārāpekkhesu vicarantesu eko vadeyya – ‘‘ahaṁ asukaaraññassa nāma vaṇṇaṁ kathetvā etaṁ ādāya tattha gamissāmi,",
  "atk-abh02a3:122_2": "ettha mayhaṁ dukkaraṁ natthī’’ti.",
  "atk-abh02a3:122_3": "Dutiyo vadeyya ‘‘ahaṁ tava etaṁ gahetvā gatakāle pothetvā dubbalaṁ karissāmi,",
  "atk-abh02a3:122_4": "ettha mayhaṁ dukkaraṁ natthī’’ti.",
  "atk-abh02a3:122_5": "Tatiyo vadeyya – ‘‘tayā etasmiṁ pothetvā dubbale kate tiṇhena asinā sīsacchedanaṁ nāma mayhaṁ bhāro hotū’’ti. Te evaṁ vatvā tathā kareyyuṁ.",
  "atk-abh02a3:123_0": "Tattha paṭhamapaccāmittassa araññassa vaṇṇaṁ kathetvā taṁ ādāya tattha gatakālo viya suhajjañātimaṇḍalato nikkaḍḍhitvā yattha katthaci nibbattāpanaṁ nāma jātiyā kiccaṁ.",
  "atk-abh02a3:123_1": "Dutiyassa pothetvā dubbalakaraṇaṁ viya nibbattakkhandhesu nipatitvā parādhīnamañcaparāyaṇabhāvakaraṇaṁ jarāya kiccaṁ.",
  "atk-abh02a3:123_2": "Tatiyassa tiṇhena asinā sīsacchedanaṁ viya jīvitakkhayapāpanaṁ maraṇassa kiccanti veditabbaṁ.",
  "atk-abh02a3:124_0": "Apicettha jātidukkhaṁ sādīnavamahākantārappaveso viya daṭṭhabbaṁ.",
  "atk-abh02a3:124_1": "Jarādukkhaṁ tattha annapānarahitassa dubbalyaṁ viya daṭṭhabbaṁ.",
  "atk-abh02a3:124_2": "Maraṇadukkhaṁ dubbalassa iriyāpathapavattane vihataparakkamassa vāḷādīhi anayabyasanāpādanaṁ viya daṭṭhabbanti.",
  "atk-abh02a3:125_0": "Sokaniddeso",
  "atk-abh02a3:126_0": "194.Sokaniddese byasatīti byasanaṁ;",
  "atk-abh02a3:126_1": "hitasukhaṁ khipati viddhaṁsetīti attho.",
  "atk-abh02a3:126_2": "Ñātīnaṁ byasanaṁ ñātibyasanaṁ;",
  "atk-abh02a3:126_3": "corarogabhayādīhi ñātikkhayo ñātivināsoti attho.",
  "atk-abh02a3:126_4": "Tena ñātibyasanena phuṭṭhassāti ajjhotthaṭassa abhibhūtassa samannāgatassāti attho. Sesesupi eseva nayo.",
  "atk-abh02a3:126_5": "Ayaṁ pana viseso – bhogānaṁ byasanaṁ bhogabyasanaṁ;",
  "atk-abh02a3:126_6": "rājacorādivasena bhogakkhayo bhogavināsoti attho.",
  "atk-abh02a3:126_7": "Rogoyeva byasanaṁ rogabyasanaṁ;",
  "atk-abh02a3:126_8": "rogo hi ārogyaṁ byasati vināsetīti byasanaṁ.",
  "atk-abh02a3:126_9": "Sīlassa byasanaṁ sīlabyasanaṁ; dussīlyassetaṁ nāmaṁ.",
  "atk-abh02a3:126_10": "Sammādiṭṭhiṁ vināsayamānā uppannā diṭṭhiyeva byasanaṁ diṭṭhibyasanaṁ.",
  "atk-abh02a3:126_11": "Ettha ca purimāni dve anipphannāni,",
  "atk-abh02a3:126_12": "pacchimāni tīṇi nipphannāni tilakkhaṇabbhāhatāni.",
  "atk-abh02a3:126_13": "Purimāni ca tīṇi neva kusalāni na akusalāni.",
  "atk-abh02a3:126_14": "Sīladiṭṭhibyasanadvayaṁ akusalaṁ.",
  "atk-abh02a3:127_0": "Aññataraññatarenāti gahitesu vā yena kenaci aggahitesu vā mittāmaccabyasanādīsu yena kenaci.",
  "atk-abh02a3:127_1": "Samannāgatassāti samanubandhassa aparimuccamānassa.",
  "atk-abh02a3:127_2": "Aññataraññatarena dukkhadhammenāti yena kenaci sokadukkhassa uppattihetunā. Sokoti socanakavasena soko;",
  "atk-abh02a3:127_3": "idaṁ tehi kāraṇehi upajjanakasokassa sabhāvapaccattaṁ. Socanāti socanākaro. Socitattanti socitabhāvo. Antosokoti abbhantare soko.",
  "atk-abh02a3:127_4": "Dutiyapadaṁ upasaggavasena vaḍḍhitaṁ.",
  "atk-abh02a3:127_5": "So hi abbhantare sukkhāpento viya parisukkhāpento viya uppajjatīti ‘‘antosoko antoparisoko’’ti vuccati.",
  "atk-abh02a3:128_0": "Cetaso parijjhāyanāti cittassa jhāyanākāro.",
  "atk-abh02a3:128_1": "Soko hi uppajjamāno aggi viya cittaṁ jhāpeti paridahati, ‘‘cittaṁ me jhāmaṁ,",
  "atk-abh02a3:128_2": "na me kiñci paṭibhātī’’ti vadāpeti. Dukkhito mano dummano, tassa bhāvo domanassaṁ.",
  "atk-abh02a3:128_3": "Anupaviṭṭhaṭṭhena sokova sallanti sokasallaṁ.",
  "atk-abh02a3:128_4": "Ayaṁ vuccati sokoti ayaṁ soko nāma kathiyati.",
  "atk-abh02a3:128_5": "So panāyaṁ kiñcāpi atthato domanassavedanāva hoti,",
  "atk-abh02a3:128_6": "evaṁ santepi antonijjhānalakkhaṇo, cetaso parinijjhāyanaraso, anusocanapaccupaṭṭhāno.",
  "atk-abh02a3:129_0": "‘Sokassa dukkhaṭṭho veditabbo’ti ettha pana ayaṁ sabhāvadukkhattā ceva dukkhassa ca vatthubhāvena dukkhoti vutto. Kataradukkhassāti?",
  "atk-abh02a3:129_1": "Kāyikadukkhassa ceva javanakkhaṇe ca domanassadukkhassa.",
  "atk-abh02a3:129_2": "Sokavegena hi hadaye mahāgaṇḍo uṭṭhahitvā paripaccitvā bhijjati,",
  "atk-abh02a3:129_3": "mukhato vā kāḷalohitaṁ nikkhamati,",
  "atk-abh02a3:129_4": "balavaṁ kāyadukkhaṁ uppajjati.",
  "atk-abh02a3:129_5": "‘‘Ettakā me ñātayo khayaṁ gatā,",
  "atk-abh02a3:129_6": "ettakā me bhogā’’ti cintentassa ca balavaṁ domanassaṁ uppajjati.",
  "atk-abh02a3:129_7": "Iti imesaṁ dvinnaṁ dukkhānaṁ vatthubhāvenapesa dukkhoti veditabbo. Apica –",
  "atk-abh02a3:130_0": "Sattānaṁ hadayaṁ soko, sallaṁ viya vitujjati;",
  "atk-abh02a3:131_0": "Aggitattova nārāco, bhusañca ḍahate puna.",
  "atk-abh02a3:132_0": "Samāvahati ca byādhi-jarāmaraṇabhedanaṁ;",
  "atk-abh02a3:133_0": "Dukkhampi vividhaṁ yasmā, tasmā dukkhoti vuccatīti.",
  "atk-abh02a3:134_0": "Paridevaniddeso",
  "atk-abh02a3:135_0": "195.Paridevaniddese ‘mayhaṁ dhītā,",
  "atk-abh02a3:135_1": "mayhaṁ putto’ti evaṁ ādissa ādissa devanti rodanti etenāti ādevo.",
  "atk-abh02a3:135_2": "Taṁ taṁ vaṇṇaṁ parikittetvā parikittetvā devanti etenāti paridevo.",
  "atk-abh02a3:135_3": "Tato parāni dve dve padāni purimadvayasseva ākārabhāvaniddesavasena vuttāni. Vācāti vacanaṁ.",
  "atk-abh02a3:135_4": "Palāpoti tucchaṁ niratthakavacanaṁ.",
  "atk-abh02a3:135_5": "Upaḍḍhabhaṇitaaññabhaṇitādivasena virūpo palāpo vippalāpo. Lālappoti punappunaṁ lapanaṁ. Lālappanākāro lālappanā.",
  "atk-abh02a3:135_6": "Lālappitassa bhāvo lālappitattaṁ.",
  "atk-abh02a3:135_7": "Ayaṁ vuccati paridevoti ayaṁ paridevo nāma kathiyati. So lālappanalakkhaṇo, guṇadosaparikittanaraso, sambhamapaccupaṭṭhāno.",
  "atk-abh02a3:136_0": "‘Paridevassa dukkhaṭṭho veditabbo’ti ettha pana ayampi sayaṁ na dukkho,",
  "atk-abh02a3:136_1": "kāyadukkhadomanassadukkhānaṁ pana vatthubhāvena dukkhoti vutto.",
  "atk-abh02a3:136_2": "Paridevanto hi attano khandhaṁ muṭṭhīhi potheti,",
  "atk-abh02a3:136_3": "ubhohi hatthehi uraṁ paharati piṁsati,",
  "atk-abh02a3:136_4": "sīsena bhittiyā saddhiṁ yujjhati.",
  "atk-abh02a3:136_5": "Tenassa balavaṁ kāyadukkhaṁ uppajjati.",
  "atk-abh02a3:136_6": "‘Ettakā me ñātayo khayaṁ vayaṁ abbhatthaṁ gatā’tiādīni cinteti.",
  "atk-abh02a3:136_7": "Tenassa balavaṁ domanassaṁ uppajjati.",
  "atk-abh02a3:136_8": "Iti imesaṁ dvinnampi dukkhānaṁ vatthubhāvena dukkhoti veditabbo. Apica –",
  "atk-abh02a3:137_0": "Yaṁ sokasallavihato paridevamāno,",
  "atk-abh02a3:138_0": "Kaṇṭhoṭṭhatālutalasosajamappasayhaṁ;",
  "atk-abh02a3:139_0": "Bhiyyodhimattamadhigacchatiyeva dukkhaṁ,",
  "atk-abh02a3:140_0": "Dukkhoti tena bhagavā paridevamāhāti.",
  "atk-abh02a3:141_0": "Dukkhadomanassaniddeso",
  "atk-abh02a3:142_0": "196-7.Dukkhadomanassaniddesā heṭṭhā dhammasaṅgahaṭṭhakathāyaṁ vaṇṇitattā pākaṭā eva.",
  "atk-abh02a3:142_1": "Lakkhaṇādīni pana tesaṁ tattha vuttāneva.",
  "atk-abh02a3:143_0": "‘Dukkhassa dukkhaṭṭho veditabbo,",
  "atk-abh02a3:143_1": "domanassassa dukkhaṭṭho veditabbo’ti ettha pana ubhayampetaṁ sayañca dukkhattā kāyikacetasikadukkhānañca vatthubhāvena dukkhanti vuttaṁ.",
  "atk-abh02a3:143_2": "Hatthapādānañhi kaṇṇanāsikānañca chedanadukkhena dukkhitassa ,",
  "atk-abh02a3:143_3": "anāthasālāyaṁ ucchiṭṭhakapālaṁ purato katvā nipannassa,",
  "atk-abh02a3:143_4": "vaṇamukhehi puḷuvakesu nikkhamantesu balavaṁ kāyadukkhaṁ uppajjati;",
  "atk-abh02a3:143_5": "nānāraṅgarattavatthamanuññālaṅkāraṁ nakkhattaṁ kīḷantaṁ mahājanaṁ disvā balavadomanassaṁ uppajjati.",
  "atk-abh02a3:143_6": "Evaṁ tāva dukkhassa dvinnampi dukkhānaṁ vatthubhāvo veditabbo. Apica –",
  "atk-abh02a3:144_0": "Pīḷeti kāyikamidaṁ,",
  "atk-abh02a3:144_1": "dukkhaṁ dukkhañca mānasaṁ bhiyyo;",
  "atk-abh02a3:145_0": "Janayati yasmā tasmā, dukkhanti visesato vuttanti.",
  "atk-abh02a3:146_0": "Cetodukkhasamappitā pana kese pakiriya urāni patipisenti, āvaṭṭanti, vivaṭṭanti, chinnapapātaṁ papatanti, satthaṁ āharanti, visaṁ khādanti, rajjuyā ubbandhanti, aggiṁ pavisanti .",
  "atk-abh02a3:146_1": "Taṁ taṁ viparītaṁ vatthuṁ tathā tathā vippaṭisārino pariḍayhamānacittā cintenti.",
  "atk-abh02a3:146_2": "Evaṁ domanassassa ubhinnampi dukkhānaṁ vatthubhāvo veditabbo. Apica –",
  "atk-abh02a3:147_0": "Pīḷeti yato cittaṁ, kāyassa ca pīḷanaṁ samāvahati;",
  "atk-abh02a3:148_0": "Dukkhanti domanassampi, domanassaṁ tato ahūti.",
  "atk-abh02a3:149_0": "Upāyāsaniddeso",
  "atk-abh02a3:150_0": "198.Upāyāsaniddese āyāsanaṭṭhena āyāso;",
  "atk-abh02a3:150_1": "saṁsīdanavisīdanākārappavattassa cittakilamathassetaṁ nāmaṁ. Balavaṁ āyāso upāyāso. Āyāsitabhāvo āyāsitattaṁ. Upāyāsitabhāvo upāyāsitattaṁ.",
  "atk-abh02a3:150_2": "Ayaṁ vuccati upāyāsoti ayaṁ upāyāso nāma kathiyati. So panesa byāsattilakkhaṇo, nitthunanaraso, visādapaccupaṭṭhāno.",
  "atk-abh02a3:151_0": "‘Upāyāsassa dukkhaṭṭho veditabbo’ti ettha pana ayampi sayaṁ na dukkho,",
  "atk-abh02a3:151_1": "ubhinnampi dukkhānaṁ vatthubhāvena dukkhoti vutto.",
  "atk-abh02a3:151_2": "Kupitena hi raññā issariyaṁ acchinditvā hataputtabhātikānaṁ āṇattavadhānaṁ bhayena aṭaviṁ pavisitvā nilīnānaṁ mahāvisādappattānaṁ dukkhaṭṭhānena dukkhaseyyāya dukkhanisajjāya balavaṁ kāyadukkhaṁ uppajjati. ‘Ettakā no ñātakā,",
  "atk-abh02a3:151_3": "ettakā bhogā naṭṭhā’ti cintentānaṁ balavadomanassaṁ uppajjati.",
  "atk-abh02a3:151_4": "Iti imesaṁ dvinnampi dukkhānaṁ vatthubhāvena dukkhoti veditabboti. Apica –",
  "atk-abh02a3:152_0": "Cittassa paridahanā,",
  "atk-abh02a3:152_1": "kāyassa visādanā ca adhimattaṁ;",
  "atk-abh02a3:153_0": "Yaṁ dukkhamupāyāso, janeti dukkho tato vutto.",
  "atk-abh02a3:154_0": "Ettha ca mandagginā antobhājaneyeva telādīnaṁ pāko viya soko.",
  "atk-abh02a3:154_1": "Tikkhagginā paccamānassa bhājanato bahinikkhamanaṁ viya paridevo.",
  "atk-abh02a3:154_2": "Bahinikkhantāvasesassa nikkhamitumpi appahontassa antobhājaneyeva yāva parikkhayā pāko viya upāyāso daṭṭhabbo.",
  "atk-abh02a3:155_0": "Appiyasampayoganiddeso",
  "atk-abh02a3:156_0": "199.Appiyasampayoganiddese yassāti ye assa. Aniṭṭhāti apariyesitā.",
  "atk-abh02a3:156_1": "Pariyesitā vā hontu apariyesitā vā,",
  "atk-abh02a3:156_2": "nāmamevetaṁ amanāpārammaṇānaṁ. Manasmiṁ na kamanti, na pavisantīti akantā. Manasmiṁ na appiyanti,",
  "atk-abh02a3:156_3": "na vā manaṁ vaḍḍhentīti amanāpā.",
  "atk-abh02a3:156_4": "Rūpātiādi tesaṁ sabhāvanidassanaṁ.",
  "atk-abh02a3:156_5": "Anatthaṁ kāmenti icchantīti anatthakāmā.",
  "atk-abh02a3:156_6": "Ahitaṁ kāmenti icchantīti ahitakāmā.",
  "atk-abh02a3:156_7": "Aphāsukaṁ dukkhavihāraṁ kāmenti icchantīti aphāsukakāmā.",
  "atk-abh02a3:156_8": "Catūhi yogehi khemaṁ nibbhayaṁ vivaṭṭaṁ na icchanti,",
  "atk-abh02a3:156_9": "sabhayaṁ vaṭṭameva nesaṁ kāmenti icchantīti āyogakkhemakāmā.",
  "atk-abh02a3:157_0": "Apica saddhādīnaṁ vuddhisaṅkhātassa atthassa akāmanato tesaṁyeva hānisaṅkhātassa anatthassa ca kāmanato anatthakāmā.",
  "atk-abh02a3:157_1": "Saddhādīnaṁyeva upāyabhūtassa hitassa akāmanato saddhāhāniādīnaṁ upāyabhūtassa ahitassa ca kāmanato ahitakāmā.",
  "atk-abh02a3:157_2": "Phāsukavihārassa akāmanato aphāsukavihārassa ca kāmanato aphāsukakāmā.",
  "atk-abh02a3:157_3": "Yassa kassaci nibbhayassa akāmanato bhayassa ca kāmanato ayogakkhemakāmāti evampettha attho daṭṭhabbo.",
  "atk-abh02a3:158_0": "Saṅgatīti gantvā saṁyogo. Samāgamoti āgatehi saṁyogo.",
  "atk-abh02a3:158_1": "Samodhānanti ṭhānanisajjādīsu sahabhāvo.",
  "atk-abh02a3:158_2": "Missībhāvoti sabbakiccānaṁ sahakaraṇaṁ. Ayaṁ sattavasena yojanā.",
  "atk-abh02a3:158_3": "Saṅkhāravasena pana yaṁ labbhati taṁ gahetabbaṁ.",
  "atk-abh02a3:158_4": "Ayaṁ vuccatīti ayaṁ appiyasampayogo nāma kathiyati. So aniṭṭhasamodhānalakkhaṇo, cittavighātakaraṇaraso, anatthabhāvapaccupaṭṭhāno.",
  "atk-abh02a3:159_0": "So atthato eko dhammo nāma natthi.",
  "atk-abh02a3:159_1": "Kevalaṁ appiyasampayuttānaṁ duvidhassāpi dukkhassa vatthubhāvato dukkhoti vutto.",
  "atk-abh02a3:159_2": "Aniṭṭhāni hi vatthūni samodhānagatāni vijjhanachedanaphālanādīhi kāyikampi dukkhaṁ uppādenti, ubbegajananato mānasampi. Tenetaṁ vuccati –",
  "atk-abh02a3:160_0": "Disvāva appiye dukkhaṁ, paṭhamaṁ hoti cetasi;",
  "atk-abh02a3:161_0": "Tadupakkamasambhūta-matha kāye yato idha.",
  "atk-abh02a3:162_0": "Tato dukkhadvayassāpi, vatthuto so mahesinā;",
  "atk-abh02a3:163_0": "Dukkho vuttoti viññeyyo, appiyehi samāgamoti.",
  "atk-abh02a3:164_0": "Piyavippayoganiddeso",
  "atk-abh02a3:165_0": "200.Piyavippayoganiddeso vuttapaṭipakkhanayena veditabbo.",
  "atk-abh02a3:165_1": "Mātā vātiādi panettha atthakāme sarūpena dassetuṁ vuttaṁ. Tattha mamāyatīti mātā. Piyāyatīti pitā. Bhajatīti bhātā. Tathā bhaginī. Mettāyantīti mittā, minantīti vā mittā;",
  "atk-abh02a3:165_2": "sabbaguyhesu anto pakkhipantīti attho.",
  "atk-abh02a3:165_3": "Kiccakaraṇīyesu sahabhāvaṭṭhena amā hontīti amaccā.",
  "atk-abh02a3:165_4": "Ayaṁ amhākaṁ ajjhattikoti evaṁ jānanti ñāyantīti vā ñātī.",
  "atk-abh02a3:165_5": "Lohitena sambandhāti sālohitā.",
  "atk-abh02a3:165_6": "Evametāni padāni atthato veditabbāni.",
  "atk-abh02a3:165_7": "Ayaṁ vuccatīti ayaṁ piyehi vippayogo nāma kathiyati.",
  "atk-abh02a3:165_8": "So iṭṭhavatthuviyogalakkhaṇo, sokuppādanaraso, byasanapaccupaṭṭhāno.",
  "atk-abh02a3:166_0": "So atthato eko dhammo nāma natthi.",
  "atk-abh02a3:166_1": "Kevalaṁ piyavippayuttānaṁ duvidhassāpi dukkhassa vatthubhāvato dukkhoti vutto.",
  "atk-abh02a3:166_2": "Iṭṭhāni hi vatthūni viyujjamānāni sarīrassa sosanamilāpanādibhāvena kāyikampi dukkhaṁ uppādenti, ‘yampi no ahosi,",
  "atk-abh02a3:166_3": "tampi no natthī’ti anusocāpanato mānasampi. Tenetaṁ vuccati –",
  "atk-abh02a3:167_0": "Ñātidhanādiviyogā, sokasarasamappitā vitujjanti;",
  "atk-abh02a3:168_0": "Bālā yato tato yaṁ, dukkhoti mato piyaviyogoti.",
  "atk-abh02a3:169_0": "Icchāniddeso",
  "atk-abh02a3:170_0": "201.Icchāniddese jātidhammānanti jātisabhāvānaṁ jātipakatikānaṁ.",
  "atk-abh02a3:170_1": "Icchā uppajjatīti taṇhā uppajjati. Aho vatāti patthanā.",
  "atk-abh02a3:170_2": "Nakho panetaṁ icchāya pattabbanti yaṁ etaṁ ‘‘aho vata mayaṁ na jātidhammā assāma,",
  "atk-abh02a3:170_3": "na ca vata no jāti āgaccheyyā’’ti evaṁ pahīnasamudayesu sādhūsu vijjamānaṁ ajātidhammattaṁ,",
  "atk-abh02a3:170_4": "parinibbutesu ca vijjamānaṁ jātiyā anāgamanaṁ icchitaṁ,",
  "atk-abh02a3:170_5": "taṁ icchantassāpi maggabhāvanāya vinā apattabbato anicchantassa ca bhāvanāya pattabbato na icchāya pattabbaṁ nāma hoti. Idampīti etampi; upari sesāni upādāya pikāro.",
  "atk-abh02a3:170_6": "Yampicchanti yenapi dhammena alabbhaneyyaṁ vatthuṁ icchanto na labhati,",
  "atk-abh02a3:170_7": "taṁ alabbhaneyyavatthuicchanaṁ dukkhanti veditabbaṁ.",
  "atk-abh02a3:170_8": "Jarādhammānantiādīsupi eseva nayo.",
  "atk-abh02a3:170_9": "Evamettha alabbhaneyyavatthūsu icchāva ‘‘yampicchaṁ na labhati tampi dukkha’’nti vuttā.",
  "atk-abh02a3:170_10": "Sā alabbhaneyyavatthuicchanalakkhaṇā, tappariyesanarasā, tesaṁ appattipaccupaṭṭhānā.",
  "atk-abh02a3:171_0": "Dvinnaṁ pana dukkhānaṁ vatthubhāvato dukkhāti vuttā.",
  "atk-abh02a3:171_1": "Ekacco hi rājā bhavissatīti sambhāvito hoti.",
  "atk-abh02a3:171_2": "So chinnabhinnagaṇena parivārito pabbatavisamaṁ vā vanagahanaṁ vā pavisati.",
  "atk-abh02a3:171_3": "Atha rājā taṁ pavattiṁ ñatvā balakāyaṁ peseti.",
  "atk-abh02a3:171_4": "So rājapurisehi nihataparivāro sayampi laddhappahāro palāyamāno rukkhantaraṁ vā pāsāṇantaraṁ vā pavisati.",
  "atk-abh02a3:171_5": "Tasmiṁ samaye mahāmegho uṭṭhahati,",
  "atk-abh02a3:171_6": "tibbandhakārā kāḷavaddalikā hoti.",
  "atk-abh02a3:171_7": "Atha naṁ samantato kāḷakipillikādayo pāṇā parivāretvā gaṇhanti.",
  "atk-abh02a3:171_8": "Tenassa balavakāyadukkhaṁ uppajjati.",
  "atk-abh02a3:171_9": "‘Maṁ ekaṁ nissāya ettakā ñātī ca bhogā ca vinaṭṭhā’ti cintentassa balavadomanassaṁ uppajjati.",
  "atk-abh02a3:171_10": "Iti ayaṁ icchā imesaṁ dvinnampi dukkhānaṁ vatthubhāvena dukkhāti veditabbā. Apica –",
  "atk-abh02a3:172_0": "Taṁ taṁ patthayamānānaṁ, tassa tassa alābhato;",
  "atk-abh02a3:173_0": "Yaṁ vighātamayaṁ dukkhaṁ, sattānaṁ idha jāyati.",
  "atk-abh02a3:174_0": "Alabbhaneyyavatthūnaṁ, patthanā tassa kāraṇaṁ;",
  "atk-abh02a3:175_0": "Yasmā tasmā jino dukkhaṁ, icchitālābhamabravīti.",
  "atk-abh02a3:176_0": "Upādānakkhandhaniddeso",
  "atk-abh02a3:177_0": "202.Upādānakkhandhaniddese saṁkhittenāti desanaṁ sandhāya vuttaṁ.",
  "atk-abh02a3:177_1": "Dukkhañhi ettakāni dukkhasatānīti vā ettakāni dukkhasahassānīti vā ettakāni dukkhasatasahassānīti vā saṁkhipituṁ na sakkā, desanā pana sakkā,",
  "atk-abh02a3:177_2": "tasmā ‘‘dukkhaṁ nāma aññaṁ kiñci natthi,",
  "atk-abh02a3:177_3": "saṁkhittena pañcupādānakkhandhā dukkhā’’ti desanaṁ saṅkhipento evamāha. Seyyathidanti nipāto; tassa te katameti ceti attho.",
  "atk-abh02a3:177_4": "Rūpūpādānakkhandhotiādīnaṁ attho khandhavibhaṅge vaṇṇitoyeva.",
  "atk-abh02a3:178_0": "‘Khandhānaṁdukkhaṭṭho veditabbo’ti ettha pana –",
  "atk-abh02a3:179_0": "Jātippabhutikaṁ dukkhaṁ, yaṁ vuttaṁ idha tādinā;",
  "atk-abh02a3:180_0": "Avuttaṁ yañca taṁ sabbaṁ, vinā ete na vijjati.",
  "atk-abh02a3:181_0": "Yasmā tasmā upādāna-kkhandhā saṅkhepato ime;",
  "atk-abh02a3:182_0": "Dukkhāti vuttā dukkhanta-desakena mahesinā.",
  "atk-abh02a3:183_0": "Tathā hi indhanamiva pāvako, lakkhamiva paharaṇāni, gorūpamiva ḍaṁsamakasādayo, khettamiva lāvakā, gāmaṁ viya gāmaghātakā,",
  "atk-abh02a3:183_1": "upādānakkhandhapañcakameva jātiādayo nānappakārehi bādhayamānā, tiṇalatādīni viya bhūmiyaṁ,",
  "atk-abh02a3:183_2": "pupphaphalapallavādīni viya rukkhesu,",
  "atk-abh02a3:183_3": "upādānakkhandhesuyeva nibbattanti.",
  "atk-abh02a3:183_4": "Upādānakkhandhānañca ādidukkhaṁ jāti, majjhedukkhaṁ jarā, pariyosānadukkhaṁ maraṇaṁ.",
  "atk-abh02a3:183_5": "Māraṇantikadukkhābhighātena pariḍayhamānadukkhaṁ soko,",
  "atk-abh02a3:183_6": "tadasahanato lālappanadukkhaṁ paridevo.",
  "atk-abh02a3:183_7": "Tato dhātukkhobhasaṅkhātaaniṭṭhaphoṭṭhabbasamāyogato kāyassa ābādhanadukkhaṁ dukkhaṁ.",
  "atk-abh02a3:183_8": "Tena bādhiyamānānaṁ puthujjanānaṁ tattha paṭighuppattito cetobādhanadukkhaṁ domanassaṁ.",
  "atk-abh02a3:183_9": "Sokādivuḍḍhiyā janitavisādānaṁ anutthunanadukkhaṁ upāyāso.",
  "atk-abh02a3:183_10": "Manorathavighātappattānaṁ icchāvighātadukkhaṁ icchitālābhoti evaṁ nānappakārato upaparikkhiyamānā upādānakkhandhāva dukkhāti yadetaṁ ekamekaṁ dassetvā vuccamānaṁ anekehi kappehi na sakkā asesato vattuṁ,",
  "atk-abh02a3:183_11": "taṁ sabbampi dukkhaṁ ekajalabindumhi sakalasamuddajalarasaṁ viya yesu kesuci pañcasu upādānakkhandhesu saṅkhipitvā dassetuṁ ‘‘saṁkhittena pañcupādānakkhandhā dukkhā’’ti bhagavā avocāti.",
  "atk-abh02a3:184_0": "Dukkhasaccaniddesavaṇṇanā niṭṭhitā.",
  "atk-abh02a3:185_0": "2. Samudayasaccaniddesavaṇṇanā",
  "atk-abh02a3:186_0": "203.Samudayasaccaniddese yāyaṁ taṇhāti yā ayaṁ taṇhā.",
  "atk-abh02a3:186_1": "Ponobbhavikāti punabbhavakaraṇaṁ punobbhavo,",
  "atk-abh02a3:186_2": "punobbhavo sīlamassāti ponobbhavikā. Apica punabbhavaṁ deti, punabbhavāya saṁvattati,",
  "atk-abh02a3:186_3": "punappunaṁ bhave nibbattetīti ponobbhavikā.",
  "atk-abh02a3:186_4": "Sā panesā punabbhavassa dāyikāpi atthi adāyikāpi,",
  "atk-abh02a3:186_5": "punabbhavāya saṁvattanikāpi atthi asaṁvattanikāpi,",
  "atk-abh02a3:186_6": "dinnāya paṭisandhiyā upadhivepakkamattāpi.",
  "atk-abh02a3:186_7": "Sā punabbhavaṁ dadamānāpi adadamānāpi,",
  "atk-abh02a3:186_8": "punabbhavāya saṁvattamānāpi asaṁvattamānāpi,",
  "atk-abh02a3:186_9": "dinnāya paṭisandhiyā upadhivepakkamattāpi ponobbhavikā evāti nāmaṁ labhati.",
  "atk-abh02a3:186_10": "Abhinandanasaṅkhātena nandirāgena sahagatāti nandirāgasahagatā,",
  "atk-abh02a3:186_11": "nandirāgena saddhiṁ atthato ekattameva gatāti vuttaṁ hoti.",
  "atk-abh02a3:186_12": "Tatratatrābhinandinīti yatra yatra attabhāvo tatratatrābhinandinī,",
  "atk-abh02a3:186_13": "rūpādīsu vā ārammaṇesu tatratatrābhinandinī;",
  "atk-abh02a3:186_14": "rūpābhinandinī saddagandharasaphoṭṭhabbadhammābhinandinīti attho. Seyyathidanti nipāto; tassa sā katamāti ceti attho.",
  "atk-abh02a3:186_15": "Kāmataṇhāti kāme taṇhā kāmataṇhā;",
  "atk-abh02a3:186_16": "pañcakāmaguṇikarāgassetaṁ adhivacanaṁ. Bhave taṇhā bhavataṇhā;",
  "atk-abh02a3:186_17": "bhavapatthanāvasena uppannassa sassatadiṭṭhisahagatassa rūpārūpabhavarāgassa ca jhānanikantiyā cetaṁ adhivacanaṁ. Vibhave taṇhā vibhavataṇhā;",
  "atk-abh02a3:186_18": "ucchedadiṭṭhisahagatassa rāgassetaṁ adhivacanaṁ.",
  "atk-abh02a3:187_0": "Idāni tassā taṇhāya vatthuṁ vitthārato dassetuṁ sā kho panesātiādimāha. Tattha uppajjatīti jāyati.",
  "atk-abh02a3:187_1": "Nivisatīti punappunaṁ pavattivasena patiṭṭhahati.",
  "atk-abh02a3:187_2": "Yaṁ loke piyarūpaṁ sātarūpanti yaṁ lokasmiṁ piyasabhāvañceva madhurasabhāvañca.",
  "atk-abh02a3:187_3": "Cakkhuṁ loketiādīsu lokasmiñhi cakkhādīsu mamattena abhiniviṭṭhā sattā sampattiyaṁ patiṭṭhitā attano cakkhuṁ ādāsādīsu nimittaggahaṇānusārena vippasannapañcapasādaṁ suvaṇṇavimāne ugghāṭitamaṇisīhapañjaraṁ viya maññanti,",
  "atk-abh02a3:187_4": "sotaṁ rajatapanāḷikaṁ viya pāmaṅgasuttakaṁ viya ca maññanti,",
  "atk-abh02a3:187_5": "tuṅganāsāti laddhavohāraṁ ghānaṁ vaṭṭetvā ṭhapitaharitālavaṭṭiṁ viya maññanti,",
  "atk-abh02a3:187_6": "jivhaṁ rattakambalapaṭalaṁ viya mudusiniddhamadhurarasadaṁ maññanti,",
  "atk-abh02a3:187_7": "kāyaṁ sālalaṭṭhiṁ viya suvaṇṇatoraṇaṁ viya ca maññanti,",
  "atk-abh02a3:187_8": "manaṁ aññesaṁ manena asadisaṁ uḷāraṁ maññanti,",
  "atk-abh02a3:187_9": "rūpaṁ suvaṇṇakaṇikārapupphādivaṇṇaṁ viya ,",
  "atk-abh02a3:187_10": "saddaṁ mattakaravīkakokilamandadhamitamaṇivaṁsanigghosaṁ viya,",
  "atk-abh02a3:187_11": "attanā paṭiladdhāni catusamuṭṭhānikagandhārammaṇādīni ‘kassa aññassa evarūpāni atthī’ti maññanti.",
  "atk-abh02a3:187_12": "Tesaṁ evaṁ maññamānānaṁ tāni cakkhādīni piyarūpāni ceva honti sātarūpāni ca.",
  "atk-abh02a3:187_13": "Atha nesaṁ tattha anuppannā ceva taṇhā uppajjati,",
  "atk-abh02a3:187_14": "uppannā ca punappunaṁ pavattivasena nivisati.",
  "atk-abh02a3:187_15": "Tasmā bhagavā – ‘‘cakkhuṁ loke piyarūpaṁ sātarūpaṁ.",
  "atk-abh02a3:187_16": "Etthesā taṇhā uppajjamānā uppajjatī’’tiādimāha.",
  "atk-abh02a3:187_17": "Tattha uppajjamānāti yadā uppajjati tadā ettha uppajjatīti attho. Esa nayo sabbatthāpīti.",
  "atk-abh02a3:188_0": "Samudayasaccaniddesavaṇṇanā niṭṭhitā.",
  "atk-abh02a3:189_0": "3. Nirodhasaccaniddesavaṇṇanā",
  "atk-abh02a3:190_0": "204.Nirodhasaccaniddese yo tassāyeva taṇhāyāti ettha ‘yo tasseva dukkhassā’ti vattabbe yasmā samudayanirodheneva dukkhaṁ nirujjhati no aññathā, yathāha –",
  "atk-abh02a3:191_0": "‘‘Yathāpi mūle anupaddave daḷhe,",
  "atk-abh02a3:192_0": "Chinnopi rukkho punareva rūhati;",
  "atk-abh02a3:193_0": "Evampi taṇhānusaye anūhate,",
  "atk-abh02a3:194_0": "Nibbattati dukkhamidaṁ punappuna’’nti. (dha. pa. 338);",
  "atk-abh02a3:195_0": "Tasmā taṁ dukkhanirodhaṁ dassento samudayanirodhena dassetuṁ evamāha.",
  "atk-abh02a3:195_1": "Sīhasamānavuttino hi tathāgatā.",
  "atk-abh02a3:195_2": "Te dukkhaṁ nirodhentā dukkhanirodhañca dassentā hetumhi paṭipajjanti, na phale.",
  "atk-abh02a3:195_3": "Suvānavuttino pana aññatitthiyā.",
  "atk-abh02a3:195_4": "Te dukkhaṁ nirodhentā dukkhanirodhañca dassentā attakilamathānuyogena ceva tasseva ca desanāya phale paṭipajjanti, na hetumhīti.",
  "atk-abh02a3:195_5": "Sīhasamānavuttitāya satthā hetumhi paṭipajjanto yo tassāyevātiādimāha.",
  "atk-abh02a3:196_0": "Tattha tassāyevāti yā sā uppatti nivesavasena heṭṭhā pakāsitā tassāyeva.",
  "atk-abh02a3:196_1": "Asesavirāganirodhotiādīni sabbāni nibbānavevacanāneva .",
  "atk-abh02a3:196_2": "Nibbānañhi āgamma taṇhā asesā virajjati nirujjhati.",
  "atk-abh02a3:196_3": "Tasmā taṁ ‘‘tassāyeva taṇhāya asesavirāganirodho’’ti vuccati.",
  "atk-abh02a3:196_4": "Nibbānañca āgamma taṇhā cajiyati, paṭinissajjiyati, muccati, na alliyati.",
  "atk-abh02a3:196_5": "Tasmā nibbānaṁ ‘‘cāgo paṭinissaggo mutti anālayo’’ti vuccati. Ekameva hi nibbānaṁ.",
  "atk-abh02a3:196_6": "Nāmāni panassa sabbasaṅkhatānaṁ nāmapaṭipakkhavasena anekāni nibbānavevacanāneva honti,",
  "atk-abh02a3:196_7": "seyyathidaṁ – asesavirāganirodho, cāgo, paṭinissaggo, mutti, anālayo, rāgakkhayo, dosakkhayo, mohakkhayo, taṇhākkhayo, anuppādo, appavattaṁ, animittaṁ, appaṇihitaṁ, anāyūhanaṁ, appaṭisandhi, anupapatti, agati, ajātaṁ, ajaraṁ, abyādhi, amataṁ, asokaṁ, aparidevaṁ, anupāyāsaṁ, asaṁkiliṭṭhantiādīni.",
  "atk-abh02a3:197_0": "Idāni maggena chinnāya nibbānaṁ āgamma appavattipattāyapi ca taṇhāya yesu vatthūsu tassā uppatti dassitā,",
  "atk-abh02a3:197_1": "tattheva abhāvaṁ dassetuṁ sā kho panesātiādimāha.",
  "atk-abh02a3:197_2": "Tattha yathā puriso khette jātaṁ tittaalābuvalliṁ disvā aggato paṭṭhāya mūlaṁ pariyesitvā chindeyya,",
  "atk-abh02a3:197_3": "sā anupubbena milāyitvā appavattiṁ gaccheyya.",
  "atk-abh02a3:197_4": "Tato tasmiṁ khette tittaalābu niruddhā pahīnāti vucceyya.",
  "atk-abh02a3:197_5": "Evameva khette tittaalābu viya cakkhādīsu taṇhā.",
  "atk-abh02a3:197_6": "Sā ariyamaggena mūlacchinnā nibbānaṁ āgamma appavattiṁ gacchati.",
  "atk-abh02a3:197_7": "Evaṁ gatā pana tesu vatthūsu khette tittaalābu viya na paññāyati.",
  "atk-abh02a3:197_8": "Yathā ca aṭavito core ānetvā nagarassa dakkhiṇadvāre ghāteyyuṁ,",
  "atk-abh02a3:197_9": "tato aṭaviyaṁ corā matāti vā māritāti vā vucceyyuṁ;",
  "atk-abh02a3:197_10": "evameva aṭaviyaṁ corā viya yā cakkhādīsu taṇhā,",
  "atk-abh02a3:197_11": "sā dakkhiṇadvāre corā viya nibbānaṁ āgamma niruddhattā nibbāne niruddhā.",
  "atk-abh02a3:197_12": "Evaṁ niruddhā pana tesu vatthūsu aṭaviyaṁ corā viya na paññāyati.",
  "atk-abh02a3:197_13": "Tenassā tattheva nirodhaṁ dassento ‘‘cakkhuṁ loke piyarūpaṁ sātarūpaṁ,",
  "atk-abh02a3:197_14": "etthesā taṇhā pahīyamānā pahīyati,",
  "atk-abh02a3:197_15": "ettha nirujjhamānā nirujjhatī’’tiādimāha. Sesamettha uttānatthamevāti.",
  "atk-abh02a3:198_0": "Nirodhasaccaniddesavaṇṇanā niṭṭhitā.",
  "atk-abh02a3:199_0": "4. Maggasaccaniddesavaṇṇanā",
  "atk-abh02a3:200_0": "205.Maggasaccaniddese ayamevāti aññamaggapaṭikkhepanatthaṁ niyamanaṁ.",
  "atk-abh02a3:200_1": "Ariyoti taṁtaṁmaggavajjhehi kilesehi ārakattā ariyabhāvakarattā ariyaphalapaṭilābhakarattā ca ariyo. Aṭṭhaṅgāni assāti aṭṭhaṅgiko.",
  "atk-abh02a3:200_2": "Svāyaṁ caturaṅgikā viya senā,",
  "atk-abh02a3:200_3": "pañcaṅgikaṁ viya tūriyaṁ aṅgamattameva hoti, aṅgavinimutto natthi. Nibbānatthikehi maggīyati, nibbānaṁ vā maggati,",
  "atk-abh02a3:200_4": "kilese vā mārento gacchatīti maggo.",
  "atk-abh02a3:200_5": "Seyyathidanti so katamoti ceti attho.",
  "atk-abh02a3:201_0": "Idāni aṅgamattameva maggo hoti,",
  "atk-abh02a3:201_1": "aṅgavinimmutto natthīti dassento sammādiṭṭhi…pe… sammāsamādhīti āha.",
  "atk-abh02a3:201_2": "Tattha sammā dassanalakkhaṇā sammādiṭṭhi.",
  "atk-abh02a3:201_3": "Sammā abhiniropanalakkhaṇo sammāsaṅkappo.",
  "atk-abh02a3:201_4": "Sammā pariggahalakkhaṇā sammāvācā.",
  "atk-abh02a3:201_5": "Sammā samuṭṭhāpanalakkhaṇo sammākammanto.",
  "atk-abh02a3:201_6": "Sammā vodānalakkhaṇo sammāājīvo.",
  "atk-abh02a3:201_7": "Sammā paggahalakkhaṇo sammāvāyāmo.",
  "atk-abh02a3:201_8": "Sammā upaṭṭhānalakkhaṇā sammāsati.",
  "atk-abh02a3:201_9": "Sammā samādhānalakkhaṇo sammāsamādhi.",
  "atk-abh02a3:202_0": "Tesu ca ekekassa tīṇi tīṇi kiccāni honti,",
  "atk-abh02a3:202_1": "seyyathidaṁ – sammādiṭṭhi tāva aññehipi attano paccanīkakilesehi saddhiṁ micchādiṭṭhiṁ pajahati, nirodhaṁ ārammaṇaṁ karoti,",
  "atk-abh02a3:202_2": "sampayuttadhamme ca passati tappaṭicchādakamohavidhamanavasena asammohato.",
  "atk-abh02a3:202_3": "Sammāsaṅkappādayopi tatheva micchāsaṅkappādīni ca pajahanti, nirodhañca ārammaṇaṁ karonti.",
  "atk-abh02a3:202_4": "Visesato panettha sammāsaṅkappo sahajātadhamme abhiniropeti,",
  "atk-abh02a3:202_5": "sammāvācā sammā pariggaṇhāti,",
  "atk-abh02a3:202_6": "sammākammanto sammā samuṭṭhāpeti, sammāājīvo sammā vodāpeti,",
  "atk-abh02a3:202_7": "sammāvāyāmo sammā paggaṇhāti, sammāsati sammā upaṭṭhāti, sammāsamādhi sammā padahati.",
  "atk-abh02a3:203_0": "Apicesā sammādiṭṭhi nāma pubbabhāge nānākkhaṇā nānārammaṇā hoti,",
  "atk-abh02a3:203_1": "maggakāle ekakkhaṇā ekārammaṇā,",
  "atk-abh02a3:203_2": "kiccato pana dukkhe ñāṇantiādīni cattāri nāmāni labhati.",
  "atk-abh02a3:203_3": "Sammāsaṅkappādayopi pubbabhāge nānākkhaṇā nānārammaṇā honti,",
  "atk-abh02a3:203_4": "maggakāle ekakkhaṇā ekārammaṇā.",
  "atk-abh02a3:203_5": "Tesu sammāsaṅkappo kiccato nekkhammasaṅkappotiādīni tīṇi nāmāni labhati.",
  "atk-abh02a3:203_6": "Sammāvācādayo tayo pubbabhāge nānākkhaṇā nānārammaṇā viratiyopi honti cetanāyopi, maggakkhaṇe pana viratiyova.",
  "atk-abh02a3:203_7": "Sammāvāyāmo sammāsatīti idampi dvayaṁ kiccato sammappadhānasatipaṭṭhānavasena cattāri nāmāni labhati.",
  "atk-abh02a3:203_8": "Sammāsamādhi pana pubbabhāgepi maggakkhaṇepi sammāsamādhiyeva.",
  "atk-abh02a3:204_0": "Iti imesu aṭṭhasu dhammesu bhagavatā nibbānādhigamāya paṭipannassa yogino bahūpakārattā paṭhamaṁ sammādiṭṭhi desitā.",
  "atk-abh02a3:204_1": "Ayañhi ‘‘paññāpajjoto paññāsattha’’nti (dha. sa. 16, 20, 29, 34) ca vuttā.",
  "atk-abh02a3:204_2": "Tasmā etāya pubbabhāge vipassanāñāṇasaṅkhātāya sammādiṭṭhiyā avijjandhakāraṁ viddhaṁsetvā kilesacore ghātento khemena yogāvacaro nibbānaṁ pāpuṇāti.",
  "atk-abh02a3:204_3": "Tena vuttaṁ ‘‘nibbānādhigamāya paṭipannassa yogino bahūpakārattā paṭhamaṁ sammādiṭṭhi desitā’’ti.",
  "atk-abh02a3:205_0": "Sammāsaṅkappo pana tassā bahūpakāro, tasmā tadanantaraṁ vutto.",
  "atk-abh02a3:205_1": "Yathā hi heraññiko hatthena parivattetvā parivattetvā cakkhunā kahāpaṇaṁ olokento ‘ayaṁ kūṭo, ayaṁ cheko’ti jānāti,",
  "atk-abh02a3:205_2": "evaṁ yogāvacaropi pubbabhāge vitakkena vitakketvā vipassanāpaññāya olokayamāno ‘ime dhammā kāmāvacarā,",
  "atk-abh02a3:205_3": "ime dhammā rūpāvacarādayo’ti jānāti.",
  "atk-abh02a3:205_4": "Yathā vā pana purisena koṭiyaṁ gahetvā parivattetvā parivattetvā dinnaṁ mahārukkhaṁ tacchako vāsiyā tacchetvā kamme upaneti,",
  "atk-abh02a3:205_5": "evaṁ vitakkena vitakketvā vitakkatvā dinnadhamme yogāvacaro paññāya ‘ime dhammā kāmāvacarā,",
  "atk-abh02a3:205_6": "ime dhammā rūpāvacarā’tiādinā nayena paricchinditvā kamme upaneti.",
  "atk-abh02a3:205_7": "Tena vuttaṁ ‘sammāsaṅkappo pana tassā bahūpakāro, tasmā tadanantaraṁ vutto’’ti.",
  "atk-abh02a3:206_0": "Svāyaṁ yathā sammādiṭṭhiyā, evaṁ sammāvācāyapi upakārako. Yathāha – ‘‘pubbe kho, gahapati,",
  "atk-abh02a3:206_1": "vitakketvā vicāretvā pacchā vācaṁ bhindatī’’ti (ma. ni. 1.463).",
  "atk-abh02a3:206_2": "Tasmā tadanantaraṁ sammāvācā vuttā.",
  "atk-abh02a3:207_0": "Yasmā pana ‘idañcidañca karissāmā’ti paṭhamaṁ vācāya saṁvidahitvā loke kammante payojenti,",
  "atk-abh02a3:207_1": "tasmā vācā kāyakammassa upakārikāti sammāvācāya anantaraṁ sammākammanto vutto.",
  "atk-abh02a3:208_0": "Catubbidhaṁ pana vacīduccaritaṁ,",
  "atk-abh02a3:208_1": "tividhaṁ kāyaduccaritaṁ pahāya ubhayaṁ sucaritaṁ pūrentasseva yasmā ājīvaṭṭhamakasīlaṁ pūrati, na itarassa,",
  "atk-abh02a3:208_2": "tasmā tadubhayānantaraṁ sammāājīvo vutto.",
  "atk-abh02a3:209_0": "Evaṁ suddhājīvena ‘parisuddho me ājīvo’ti ettāvatā paritosaṁ akatvā suttappamattena viharituṁ na yuttaṁ,",
  "atk-abh02a3:209_1": "atha kho sabbairiyāpathesu idaṁ vīriyamārabhitabbanti dassetuṁ tadanantaraṁ sammāvāyāmo vutto.",
  "atk-abh02a3:210_0": "Tato āraddhavīriyenāpi kāyādīsu catūsu vatthūsu sati suppatiṭṭhitā kātabbāti dassanatthaṁ tadanantaraṁ sammāsati desitā.",
  "atk-abh02a3:211_0": "Yasmā pana evaṁ suppatiṭṭhitā sati samādhissa upakārānupakārānaṁ dhammānaṁ gatiyo samanvesitvā pahoti ekattārammaṇe cittaṁ samādhātuṁ,",
  "atk-abh02a3:211_1": "tasmā sammāsatianantaraṁ sammāsamādhi desitoti veditabbo.",
  "atk-abh02a3:212_0": "Sammādiṭṭhiniddese ‘‘dukkhe ñāṇa’’ntiādinā catusaccakammaṭṭhānaṁ dassitaṁ.",
  "atk-abh02a3:212_1": "Tattha purimāni dve saccāni vaṭṭaṁ, pacchimāni vivaṭṭaṁ.",
  "atk-abh02a3:212_2": "Tesu bhikkhuno vaṭṭe kammaṭṭhānābhiniveso hoti, vivaṭṭe natthi abhiniveso.",
  "atk-abh02a3:212_3": "Purimāni hi dve saccāni ‘‘pañcakkhandhā dukkhaṁ,",
  "atk-abh02a3:212_4": "taṇhā samudayo’’ti evaṁ saṅkhepena ca ‘‘katame pañcakkhandhā?",
  "atk-abh02a3:212_5": "Rūpakkhandho’’tiādinā nayena vitthārena ca ācariyassa santike uggaṇhitvā vācāya punappunaṁ parivattento yogāvacaro kammaṁ karoti;",
  "atk-abh02a3:212_6": "itaresu pana dvīsu saccesu ‘‘nirodhasaccaṁ iṭṭhaṁ kantaṁ manāpaṁ,",
  "atk-abh02a3:212_7": "maggasaccaṁ iṭṭhaṁ kantaṁ manāpa’’nti evaṁ savaneneva kammaṁ karoti.",
  "atk-abh02a3:212_8": "So evaṁ kammaṁ karonto cattāri saccāni ekena paṭivedhena paṭivijjhati, ekābhisamayena abhisameti;",
  "atk-abh02a3:212_9": "dukkhaṁ pariññāpaṭivedhena paṭivijjhati, samudayaṁ pahānapaṭivedhena,",
  "atk-abh02a3:212_10": "nirodhaṁ sacchikiriyapaṭivedhena,",
  "atk-abh02a3:212_11": "maggaṁ bhāvanāpaṭivedhena paṭivijjhati;",
  "atk-abh02a3:212_12": "dukkhaṁ pariññābhisamayena…pe… maggaṁ bhāvanābhisamayena abhisameti.",
  "atk-abh02a3:213_0": "Evamassa pubbabhāge dvīsu saccesu uggahaparipucchāsavanadhāraṇasammasanapaṭivedho hoti, dvīsu savanapaṭivedhoyeva;",
  "atk-abh02a3:213_1": "aparabhāge tīsu kiccato paṭivedho hoti, nirodhe ārammaṇapaṭivedho.",
  "atk-abh02a3:213_2": "Tattha sabbampi paṭivedhañāṇaṁ lokuttaraṁ,",
  "atk-abh02a3:213_3": "savanadhāraṇasammasanañāṇaṁ lokiyaṁ kāmāvacaraṁ,",
  "atk-abh02a3:213_4": "paccavekkhaṇā pana pattasaccassa hoti. Ayañca ādikammiko. Tasmā sā idha na vuttā.",
  "atk-abh02a3:213_5": "Imassa ca bhikkhuno pubbe pariggahato ‘dukkhaṁ parijānāmi , samudayaṁ pajahāmi, nirodhaṁ sacchikaromi,",
  "atk-abh02a3:213_6": "maggaṁ bhāvemī’ti ābhogasamannāhāramanasikārapaccavekkhaṇā natthi, pariggahato paṭṭhāya hoti;",
  "atk-abh02a3:213_7": "aparabhāge pana dukkhaṁ pariññātameva hoti…pe… maggo bhāvitova hoti.",
  "atk-abh02a3:214_0": "Tattha dve saccāni duddasattā gambhīrāni, dve gambhīrattā duddasāni.",
  "atk-abh02a3:214_1": "Dukkhasaccañhi uppattito pākaṭaṁ;",
  "atk-abh02a3:214_2": "khāṇukaṇṭakappahārādīsu ‘aho dukkha’nti vattabbatampi āpajjati.",
  "atk-abh02a3:214_3": "Samudayampi khāditukāmatābhuñjitukāmatādivasena uppattito pākaṭaṁ.",
  "atk-abh02a3:214_4": "Lakkhaṇapaṭivedhato pana ubhayampi gambhīraṁ.",
  "atk-abh02a3:214_5": "Iti tāni duddasattā gambhīrāni.",
  "atk-abh02a3:214_6": "Itaresaṁ pana dvinnaṁ dassanatthāya payogo bhavaggagahaṇatthaṁ hatthappasāraṇaṁ viya,",
  "atk-abh02a3:214_7": "avīciphusanatthaṁ pādappasāraṇaṁ viya,",
  "atk-abh02a3:214_8": "satadhā bhinnavālassa koṭiyā koṭiṁ paṭipādanaṁ viya ca hoti.",
  "atk-abh02a3:214_9": "Iti tāni gambhīrattā duddasāni.",
  "atk-abh02a3:214_10": "Evaṁ duddasattā gambhīresu gambhīrattā ca duddasesu catūsu saccesu uggahādivasena pubbabhāgañāṇuppattiṁ sandhāya idaṁ ‘‘dukkhe ñāṇa’’ntiādi vuttaṁ.",
  "atk-abh02a3:214_11": "Paṭivedhakkhaṇe pana ekameva ñāṇaṁ hoti.",
  "atk-abh02a3:215_0": "Sammāsaṅkappaniddese kāmato nissaṭoti nekkhammasaṅkappo.",
  "atk-abh02a3:215_1": "Byāpādato nissaṭoti abyāpādasaṅkappo.",
  "atk-abh02a3:215_2": "Vihiṁsāya nissaṭoti avihiṁsāsaṅkappo.",
  "atk-abh02a3:215_3": "Tattha nekkhammavitakko kāmavitakkassa padaghātaṁ padacchedaṁ karonto uppajjati,",
  "atk-abh02a3:215_4": "abyāpādavitakko byāpādavitakkassa,",
  "atk-abh02a3:215_5": "avihiṁsāvitakko vihiṁsāvitakkassa.",
  "atk-abh02a3:215_6": "Nekkhammavitakko ca kāmavitakkassa paccanīko hutvā uppajjati,",
  "atk-abh02a3:215_7": "abyāpādaavihiṁsāvitakkā byāpādavihiṁsāvitakkānaṁ.",
  "atk-abh02a3:216_0": "Tattha yogāvacaro kāmavitakkassa padaghātanatthaṁ kāmavitakkaṁ vā sammasati aññaṁ vā pana kiñci saṅkhāraṁ.",
  "atk-abh02a3:216_1": "Athassa vipassanākkhaṇe vipassanāsampayutto saṅkappo tadaṅgavasena kāmavitakkassa padaghātaṁ padacchedaṁ karonto uppajjati,",
  "atk-abh02a3:216_2": "vipassanaṁ ussukkāpetvā maggaṁ pāpeti.",
  "atk-abh02a3:216_3": "Athassa maggakkhaṇe maggasampayutto saṅkappo samucchedavasena kāmavitakkassa padaghātaṁ padacchedaṁ karonto uppajjati;",
  "atk-abh02a3:216_4": "byāpādavitakkassāpi padaghātanatthaṁ byāpādavitakkaṁ vā aññaṁ vā saṅkhāraṁ sammasati;",
  "atk-abh02a3:216_5": "vihiṁsāvitakkassa padaghātanatthaṁ vihiṁsāvitakkaṁ vā aññaṁ vā saṅkhāraṁ sammasati.",
  "atk-abh02a3:216_6": "Athassa vipassanākkhaṇeti sabbaṁ purimanayeneva yojetabbaṁ.",
  "atk-abh02a3:217_0": "Kāmavitakkādīnaṁ pana tiṇṇaṁ pāḷiyaṁ vibhattesu aṭṭhatiṁsārammaṇesu ekakammaṭṭhānampi apaccanīkaṁ nāma natthi.",
  "atk-abh02a3:217_1": "Ekantato pana kāmavitakkassa tāva asubhesu paṭhamajjhānameva paccanīkaṁ,",
  "atk-abh02a3:217_2": "byāpādavitakkassa mettāya tikacatukkajjhānāni,",
  "atk-abh02a3:217_3": "vihiṁsāvitakkassa karuṇāya tikacatukkajjhānāni.",
  "atk-abh02a3:217_4": "Tasmā asubhe parikammaṁ katvā jhānaṁ samāpannassa samāpattikkhaṇe jhānasampayutto saṅkappo vikkhambhanavasena kāmavitakkassa paccanīko hutvā uppajjati.",
  "atk-abh02a3:217_5": "Jhānaṁ pādakaṁ katvā vipassanaṁ paṭṭhapentassa vipassanākkhaṇe vipassanāsampayutto saṅkappo tadaṅgavasena kāmavitakkassa paccanīko hutvā uppajjati.",
  "atk-abh02a3:217_6": "Vipassanaṁ ussukkāpetvā maggaṁ pāpentassa maggakkhaṇe maggasampayutto saṅkappo samucchedavasena kāmavitakkassa paccanīko hutvā uppajjati.",
  "atk-abh02a3:217_7": "Evaṁ uppanno nekkhammasaṅkappoti vuccatīti veditabbo.",
  "atk-abh02a3:218_0": "Mettāya pana parikammaṁ katvā,",
  "atk-abh02a3:218_1": "karuṇāya parikammaṁ katvā jhānaṁ samāpajjatīti sabbaṁ purimanayeneva yojetabbaṁ.",
  "atk-abh02a3:218_2": "Evaṁ uppanno abyāpādasaṅkappoti vuccati,",
  "atk-abh02a3:218_3": "avihiṁsāsaṅkappoti ca vuccatīti veditabbo.",
  "atk-abh02a3:218_4": "Evamete nekkhammasaṅkappādayo vipassanājhānavasena uppattīnaṁ nānattā pubbabhāge nānā;",
  "atk-abh02a3:218_5": "maggakkhaṇe pana imesu tīsu ṭhānesu uppannassa akusalasaṅkappassa padacchedato anuppattisādhanavasena maggaṅgaṁ pūrayamāno ekova kusalasaṅkappo uppajjati. Ayaṁ sammāsaṅkappo nāma.",
  "atk-abh02a3:219_0": "Sammāvācāniddesepi yasmā aññeneva cittena musāvādā viramati, aññenaññena pisuṇavācādīhi,",
  "atk-abh02a3:219_1": "tasmā catassopetā veramaṇiyo pubbabhāge nānā;",
  "atk-abh02a3:219_2": "maggakkhaṇe pana micchāvācāsaṅkhātāya catubbidhāya akusaladussīlyacetanāya padacchedato anuppattisādhanavasena maggaṅgaṁ pūrayamānā ekāva sammāvācāsaṅkhātā kusalaveramaṇī uppajjati. Ayaṁ sammāvācā nāma.",
  "atk-abh02a3:220_0": "Sammākammantaniddesepi yasmā aññeneva cittena pāṇātipātā viramati, aññena adinnādānā, aññena kāmesumicchācārā,",
  "atk-abh02a3:220_1": "tasmā tissopetā veramaṇiyo pubbabhāge nānā;",
  "atk-abh02a3:220_2": "maggakkhaṇe pana micchākammantasaṅkhātāya tividhāya akusaladussīlyacetanāya padacchedato anuppattisādhanavasena maggaṅgaṁ pūrayamānā ekāva sammākammantasaṅkhātā akusalaveramaṇī uppajjati. Ayaṁ sammākammanto nāma.",
  "atk-abh02a3:221_0": "Sammāājīvaniddese idhāti imasmiṁ sāsane.",
  "atk-abh02a3:221_1": "Ariyasāvakoti ariyassa buddhassa sāvako.",
  "atk-abh02a3:221_2": "Micchāājīvaṁ pahāyāti pāpakaṁ ājīvaṁ pajahitvā.",
  "atk-abh02a3:221_3": "Sammāājīvenāti buddhapasatthena kusalaājīvena.",
  "atk-abh02a3:221_4": "Jīvikaṁ kappetīti jīvitappavattiṁ pavatteti.",
  "atk-abh02a3:221_5": "Idhāpi yasmā aññeneva cittena kāyadvāravītikkamā viramati; aññena vacīdvāravītikkamā,",
  "atk-abh02a3:221_6": "tasmā pubbabhāge nānākkhaṇesu uppajjati;",
  "atk-abh02a3:221_7": "maggakkhaṇe pana dvīsu dvāresu sattannaṁ kammapathānaṁ vasena uppannāya micchāājīvadussīlyacetanāya padacchedato anuppattisādhanavasena maggaṅgaṁ pūrayamānā ekāva sammāājīvasaṅkhātā kusalaveramaṇī uppajjati. Ayaṁ sammāājīvo nāma.",
  "atk-abh02a3:222_0": "Sammāvāyāmaniddeso sammappadhānavibhaṅge anupadavaṇṇanāvasena āvibhavissati.",
  "atk-abh02a3:222_1": "Ayaṁ pana pubbabhāge nānācittesu labhati.",
  "atk-abh02a3:222_2": "Aññeneva hi cittena anuppannānaṁ pāpakānaṁ akusalānaṁ dhammānaṁ anuppādāya vāyāmaṁ karoti, aññena uppannānaṁ pahānāya;",
  "atk-abh02a3:222_3": "aññeneva ca anuppannānaṁ kusalānaṁ dhammānaṁ uppādāya, aññena uppannānaṁ ṭhitiyā;",
  "atk-abh02a3:222_4": "maggakkhaṇe pana ekacitteyeva labbhati.",
  "atk-abh02a3:222_5": "Ekameva hi maggasampayuttaṁ vīriyaṁ catukiccasādhanaṭṭhena cattāri nāmāni labbhati.",
  "atk-abh02a3:223_0": "Sammāsatiniddesopi satipaṭṭhānavibhaṅge anupadavaṇṇanāvasena āvibhavissati.",
  "atk-abh02a3:223_1": "Ayampi ca pubbabhāge nānācittesu labbhati.",
  "atk-abh02a3:223_2": "Aññeneva hi cittena kāyaṁ pariggaṇhāti, aññenaññena vedanādīni;",
  "atk-abh02a3:223_3": "maggakkhaṇe pana ekacitteyeva labbhati.",
  "atk-abh02a3:223_4": "Ekāyeva hi maggasampayuttā sati catukiccasādhanaṭṭhena cattāri nāmāni labhati.",
  "atk-abh02a3:224_0": "Sammāsamādhiniddese cattāri jhānāni pubbabhāgepi nānā, maggakkhaṇepi.",
  "atk-abh02a3:224_1": "Pubbabhāge samāpattivasena nānā, maggakkhaṇe nānāmaggavasena.",
  "atk-abh02a3:224_2": "Ekassa hi paṭhamamaggo paṭhamajjhāniko hoti,",
  "atk-abh02a3:224_3": "dutiyamaggādayopi paṭhamajjhānikā,",
  "atk-abh02a3:224_4": "dutiyādīsu aññatarajjhānikā vā.",
  "atk-abh02a3:224_5": "Ekassa paṭhamamaggo dutiyādīnaṁ aññatarajjhāniko hoti,",
  "atk-abh02a3:224_6": "dutiyādayopi dutiyādīnaṁ aññatarajjhānikā vā paṭhamajjhānikā vā.",
  "atk-abh02a3:224_7": "Evaṁ cattāropi maggā jhānavasena sadisā vā asadisā vā ekaccasadisā vā honti.",
  "atk-abh02a3:225_0": "Ayaṁ panassa viseso pādakajjhānaniyāmena hoti.",
  "atk-abh02a3:225_1": "Pādakajjhānaniyāmena tāva paṭhamajjhānalābhino paṭhamajjhānā vuṭṭhāya vipassantassa uppannamaggo paṭhamajjhāniko hoti;",
  "atk-abh02a3:225_2": "maggaṅgabojjhaṅgāni panettha paripuṇṇāneva honti.",
  "atk-abh02a3:225_3": "Dutiyajjhānato uṭṭhāya vipassantassa uppanno maggo dutiyajjhāniko hoti;",
  "atk-abh02a3:225_4": "maggaṅgāni panettha satta honti.",
  "atk-abh02a3:225_5": "Tatiyajjhānato uṭṭhāya vipassantassa uppanno maggo tatiyajjhāniko hoti; maggaṅgāni panettha satta, bojjhaṅgāni cha honti.",
  "atk-abh02a3:225_6": "Esa nayo catutthajjhānato paṭṭhāya yāva nevasaññānāsaññāyatanā.",
  "atk-abh02a3:226_0": "Āruppe catukkapañcakajjhānaṁ uppajjati.",
  "atk-abh02a3:226_1": "Tañca kho lokuttaraṁ no lokiyanti vuttaṁ. Ettha kathanti?",
  "atk-abh02a3:226_2": "Etthāpi paṭhamajjhānādīsu yato uṭṭhāya sotāpattimaggaṁ paṭilabhitvā āruppasamāpattiṁ bhāvetvā yo āruppe uppanno,",
  "atk-abh02a3:226_3": "taṁjhānikāva tassa tattha tayo maggā uppajjanti .",
  "atk-abh02a3:226_4": "Evaṁ pādakajjhānameva niyāmeti.",
  "atk-abh02a3:226_5": "Keci pana therā ‘‘vipassanāya ārammaṇabhūtā khandhā niyāmentī’’ti vadanti.",
  "atk-abh02a3:226_6": "Keci ‘‘puggalajjhāsayo niyāmetī’’ti vadanti.",
  "atk-abh02a3:226_7": "Keci ‘‘vuṭṭhānagāminīvipassanā niyāmetī’’ti vadanti.",
  "atk-abh02a3:226_8": "Tesaṁ vādavinicchayo heṭṭhā cittuppādakaṇḍe lokuttarapadabhājanīyavaṇṇanāyaṁ (dha. sa. aṭṭha. 350) vuttanayeneva veditabbo.",
  "atk-abh02a3:226_9": "Ayaṁ vuccati sammāsamādhīti yā imesu catūsu jhānesu ekaggatā, ayaṁ pubbabhāge lokiyo,",
  "atk-abh02a3:226_10": "aparabhāge lokuttaro sammāsamādhi nāma vuccatīti.",
  "atk-abh02a3:226_11": "Evaṁ lokiyalokuttaravasena bhagavā maggasaccaṁ desesi.",
  "atk-abh02a3:227_0": "Tattha lokiyamagge sabbāneva maggaṅgāni yathānurūpaṁ chasu ārammaṇesu aññatarārammaṇāni honti.",
  "atk-abh02a3:227_1": "Lokuttaramagge pana catusaccapaṭivedhāya pavattassa ariyassa nibbānārammaṇaṁ avijjānusayasamugghātakaṁ paññācakkhu sammādiṭṭhi.",
  "atk-abh02a3:227_2": "Tathā sampannadiṭṭhissa taṁsampayuttaṁ tividhamicchāsaṅkappasamugghātakaṁ cetaso nibbānapadābhiniropanaṁ sammāsaṅkappo.",
  "atk-abh02a3:227_3": "Tathā passantassa vitakkentassa ca taṁsampayuttāva catubbidhavacīduccaritasamugghātikāya micchāvācāya virati sammāvācā.",
  "atk-abh02a3:227_4": "Tathā viramantassa taṁsampayuttāva micchākammantasamucchedikā tividhakāyaduccaritavirati sammākammanto.",
  "atk-abh02a3:227_5": "Tesaṁyeva sammāvācākammantānaṁ vodānabhūtā taṁsampayuttāva kuhanādisamucchedikā micchāājīvavirati sammāājīvo.",
  "atk-abh02a3:227_6": "Imissā sammāvācākammantājīvasaṁkhātāya sīlabhūmiyaṁ patiṭṭhamānassa tadanurūpo taṁsampayuttova kosajjasamucchedako anuppannuppannānaṁ akusalakusalānaṁ anuppādapahānuppādaṭṭhitisādhako ca vīriyārambho sammāvāyāmo.",
  "atk-abh02a3:227_7": "Evaṁ vāyamantassa taṁsampayuttova micchāsativiniddhunanako kāyādīsu kāyānupassanādisādhako ca cetaso asammoso sammāsati.",
  "atk-abh02a3:227_8": "Iti anuttarāya satiyā suvihitacittārakkhassa taṁsampayuttāva micchāsamādhisamugghātikā cittekaggatā sammāsamādhīti.",
  "atk-abh02a3:227_9": "Esa lokuttaro ariyo aṭṭhaṅgiko maggo yo saha lokiyena maggena dukkhanirodhagāminī paṭipadāti saṅkhaṁ gato.",
  "atk-abh02a3:228_0": "So kho panesa maggo sammādiṭṭhisaṅkappānaṁ vijjāya,",
  "atk-abh02a3:228_1": "sesadhammānaṁ caraṇena saṅgahitattā vijjā ceva caraṇañca.",
  "atk-abh02a3:228_2": "Tathā tesaṁ dvinnaṁ vipassanāyānena,",
  "atk-abh02a3:228_3": "itaresaṁ samathayānena saṅgahitattā samatho ceva vipassanā ca.",
  "atk-abh02a3:228_4": "Tesaṁ vā dvinnaṁ paññākkhandhena,",
  "atk-abh02a3:228_5": "tadanantarānaṁ tiṇṇaṁ sīlakkhandhena,",
  "atk-abh02a3:228_6": "avasesānaṁ samādhikkhandhena adhipaññāadhisīlaadhicittasikkhāhi ca saṅgahitattā khandhattayañceva sikkhāttayañca hoti;",
  "atk-abh02a3:228_7": "yena samannāgato ariyasāvako dassanasamatthehi cakkhūhi gamanasamatthehi ca pādehi samannāgato addhiko viya vijjācaraṇasampanno hutvā vipassanāyānena kāmasukhallikānuyogaṁ,",
  "atk-abh02a3:228_8": "samathayānena attakilamathānuyoganti antadvayaṁ parivajjetvā majjhimapaṭipadaṁ paṭipanno paññākkhandhena mohakkhandhaṁ,",
  "atk-abh02a3:228_9": "sīlakkhandhena dosakkhandhaṁ,",
  "atk-abh02a3:228_10": "samādhikkhandhena ca lobhakkhandhaṁ padālento adhipaññāsikkhāya paññāsampadaṁ,",
  "atk-abh02a3:228_11": "adhisīlasikkhāya sīlasampadaṁ,",
  "atk-abh02a3:228_12": "adhicittasikkhāya samādhisampadanti tisso sampattiyo patvā amataṁ nibbānaṁ sacchikaroti,",
  "atk-abh02a3:228_13": "ādimajjhapariyosānakalyāṇaṁ sattatiṁsabodhipakkhiyadhammaratanavicittaṁ sammattaniyāmasaṅkhātaṁ ariyabhūmiñca okkanto hotīti.",
  "atk-abh02a3:229_0": "Suttantabhājanīyavaṇṇanā.",
  "atk-abh02a3:230_0": "2. Abhidhammabhājanīyavaṇṇanā",
  "atk-abh02a3:231_0": "206-214.",
  "atk-abh02a3:231_1": "Idāni abhidhammabhājanīyaṁ hoti.",
  "atk-abh02a3:231_2": "Tattha ‘‘ariyasaccānī’’ti avatvā nippadesato paccayasaṅkhātaṁ samudayaṁ dassetuṁ ‘‘cattāri saccānī’’ti vuttaṁ .",
  "atk-abh02a3:231_3": "Ariyasaccānīti hi vutte avasesā ca kilesā, avasesā ca akusalā dhammā,",
  "atk-abh02a3:231_4": "tīṇi ca kusalamūlāni sāsavāni,",
  "atk-abh02a3:231_5": "avasesā ca sāsavā kusalā dhammā na saṅgayhanti.",
  "atk-abh02a3:231_6": "Na ca kevalaṁ taṇhāva dukkhaṁ samudāneti,",
  "atk-abh02a3:231_7": "imepi avasesā ca kilesādayo paccayā samudānentiyeva.",
  "atk-abh02a3:231_8": "Iti imepi paccayā dukkhaṁ samudānentiyevāti nippadesato paccayasaṅkhātaṁ samudayaṁ dassetuṁ ‘‘ariyasaccānī’’ti avatvā ‘‘cattāri saccānī’’ti vuttaṁ.",
  "atk-abh02a3:232_0": "Niddesavāre ca nesaṁ paṭhamaṁ dukkhaṁ aniddisitvā tasseva dukkhassa sukhaniddesatthaṁ dukkhasamudayo niddiṭṭho.",
  "atk-abh02a3:232_1": "Tasmiñhi niddiṭṭhe ‘‘avasesā ca kilesā’’tiādinā nayena dukkhasaccaṁ sukhaniddesaṁ hoti.",
  "atk-abh02a3:232_2": "Nirodhasaccampettha taṇhāya pahānaṁ ‘‘taṇhāya ca avasesānañca kilesānaṁ pahāna’’nti evaṁ yathāvuttassa samudayassa pahānavasena pañcahākārehi niddiṭṭhaṁ.",
  "atk-abh02a3:232_3": "Maggasaccaṁ panettha paṭhamajjhānikasotāpattimaggavasena dhammasaṅgaṇiyaṁ vibhattassa desanānayassa mukhamattameva dassentena niddiṭṭhaṁ. Tattha nayabhedo veditabbo. Taṁ upari pakāsayissāma.",
  "atk-abh02a3:233_0": "Yasmā pana na kevalaṁ aṭṭhaṅgiko maggova paṭipadā ‘‘pubbeva kho panassa kāyakammaṁ vacīkammaṁ ājīvo suparisuddho hotī’’ti (ma. ni.",
  "atk-abh02a3:233_1": "3.433) vacanato pana puggalajjhāsayavasena pañcaṅgikopi maggo paṭipadā evāti desito,",
  "atk-abh02a3:233_2": "tasmā taṁ nayaṁ dassetuṁ pañcaṅgikavāropi niddiṭṭho.",
  "atk-abh02a3:233_3": "Yasmā ca na kevalaṁ aṭṭhaṅgikapañcaṅgikamaggāva paṭipadā,",
  "atk-abh02a3:233_4": "sampayuttakā pana atirekapaññāsadhammāpi paṭipadā eva,",
  "atk-abh02a3:233_5": "tasmā taṁ nayaṁ dassetuṁ tatiyo sabbasaṅgāhikavāropi niddiṭṭho.",
  "atk-abh02a3:233_6": "Tattha ‘‘avasesā dhammā dukkhanirodhagāminiyā paṭipadāya sampayuttā’’ti idaṁ parihāyati. Sesaṁ sabbattha sadisameva.",
  "atk-abh02a3:234_0": "Tattha aṭṭhaṅgikavārassa ‘‘taṇhāya avasesānañca kilesānaṁ pahāna’’ntiādīsu pañcasu koṭṭhāsesu paṭhamakoṭṭhāse tāva sotāpattimagge jhānābhinivese suddhikapaṭipadā, suddhikasuññatā, suññatapaṭipadā, suddhikaappaṇihitaṁ,",
  "atk-abh02a3:234_1": "appaṇihitapaṭipadāti imesu pañcasu vāresu dvinnaṁ dvinnaṁ catukkapañcakanayānaṁ vasena dasa nayā honti.",
  "atk-abh02a3:234_2": "Evaṁ sesesupīti vīsatiyā abhinivesesu dve nayasatāni.",
  "atk-abh02a3:234_3": "Tāni catūhi adhipatīhi catugguṇitāni aṭṭha .",
  "atk-abh02a3:234_4": "Iti suddhikāni dve sādhipatī aṭṭhāti sabbampi nayasahassaṁ hoti. Yathā ca sotāpattimagge,",
  "atk-abh02a3:234_5": "evaṁ sesamaggesupīti cattāri nayasahassāni honti.",
  "atk-abh02a3:234_6": "Yathā ca paṭhamakoṭṭhāse cattāri,",
  "atk-abh02a3:234_7": "evaṁ sesesupīti aṭṭhaṅgikavāre pañcasu koṭṭhāsesu vīsati nayasahassāni honti.",
  "atk-abh02a3:234_8": "Tathā pañcaṅgikavāre sabbasaṅgāhikavāre cāti sabbānipi saṭṭhinayasahassāni satthārā vibhattāni. Pāḷi pana saṅkhepena āgatā.",
  "atk-abh02a3:234_9": "Evamidaṁ tividhamahāvāraṁ pañcadasakoṭṭhāsaṁ saṭṭhinayasahassapaṭimaṇḍitaṁ abhidhammabhājanīyaṁ nāma niddiṭṭhanti veditabbaṁ.",
  "atk-abh02a3:235_0": "Abhidhammabhājanīyavaṇṇanā.",
  "atk-abh02a3:236_0": "3. Pañhāpucchakavaṇṇanā",
  "atk-abh02a3:237_0": "215.",
  "atk-abh02a3:237_1": "Pañhāpucchake catunnampi saccānaṁ khandhavibhaṅge vuttanayānusāreneva kusalādibhāvo veditabbo.",
  "atk-abh02a3:237_2": "Ārammaṇattikesu pana samudayasaccaṁ kāmāvacaradhamme assādentassa parittārammaṇaṁ hoti,",
  "atk-abh02a3:237_3": "mahaggatadhamme assādentassa mahaggatārammaṇaṁ,",
  "atk-abh02a3:237_4": "paññattiṁ assādentassa navattabbārammaṇaṁ.",
  "atk-abh02a3:237_5": "Dukkhasaccaṁ kāmāvacaradhamme ārabbha uppannaṁ parittārammaṇaṁ,",
  "atk-abh02a3:237_6": "rūpārūpāvacaradhamme ārabbha uppattikāle mahaggatārammaṇaṁ,",
  "atk-abh02a3:237_7": "nava lokuttaradhamme paccavekkhaṇakāle appamāṇārammaṇaṁ,",
  "atk-abh02a3:237_8": "paṇṇattiṁ paccavekkhaṇakāle navattabbārammaṇaṁ.",
  "atk-abh02a3:237_9": "Maggasaccaṁ sahajātahetuvasena sabbadāpi maggahetukaṁ vīriyaṁ vā vīmaṁsaṁ vā jeṭṭhakaṁ katvā maggabhāvanākāle maggādhipati,",
  "atk-abh02a3:237_10": "chandacittesu aññatarādhipatikāle navattabbaṁ nāma hoti.",
  "atk-abh02a3:237_11": "Dukkhasaccaṁ ariyānaṁ maggapaccavekkhaṇakāle maggārammaṇaṁ,",
  "atk-abh02a3:237_12": "tesaṁyeva maggaṁ garuṁ katvā paccavekkhaṇakāle maggādhipati,",
  "atk-abh02a3:237_13": "sesadhammapaccavekkhaṇakāle navattabbaṁ hoti.",
  "atk-abh02a3:238_0": "Dve saccānīti dukkhasamudayasaccāni.",
  "atk-abh02a3:238_1": "Etāni hi atītādibhede dhamme ārabbha uppattikāle atītādiārammaṇāni honti.",
  "atk-abh02a3:238_2": "Samudayasaccaṁ ajjhattādibhede dhamme assādentassa ajjhattādiārammaṇaṁ hoti,",
  "atk-abh02a3:238_3": "dukkhasaccaṁ ākiñcaññāyatanakāle navattabbārammaṇampīti veditabbaṁ.",
  "atk-abh02a3:238_4": "Iti imasmiṁ pañhāpucchake dve saccāni lokiyāni honti, dve lokuttarāni. Yathā ca imasmiṁ, evaṁ purimesupi dvīsu.",
  "atk-abh02a3:238_5": "Sammāsambuddhena hi tīsupi suttantabhājanīyādīsu lokiyalokuttarāneva saccāni kathitāni.",
  "atk-abh02a3:238_6": "Evamayaṁ saccavibhaṅgopi teparivaṭṭaṁ nīharitvāva bhājetvā dassitoti.",
  "atk-abh02a3:239_0": "Sammohavinodanīyā vibhaṅgaṭṭhakathāya",
  "atk-abh02a3:240_0": "Saccavibhaṅgavaṇṇanā niṭṭhitā."
}