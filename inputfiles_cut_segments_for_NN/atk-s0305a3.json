{
  "atk-s0305a3:0_0": "4. Indriyasaṁyuttaṁ",
  "atk-s0305a3:1_0": "1. Suddhikavaggo",
  "atk-s0305a3:2_0": "1. Suddhikasuttavaṇṇanā",
  "atk-s0305a3:3_0": "471.",
  "atk-s0305a3:3_1": "Indriyasaṁyuttassa paṭhame saddhindriyaṁ satindriyaṁ paññindriyanti imāni tīṇi catubhūmakakusalavipākesu ceva kiriyāsu ca labbhanti.",
  "atk-s0305a3:3_2": "Vīriyindriyasamādhindriyāni catubhūmakakusale akusale vipāke kiriyāyāti sabbattha labbhanti.",
  "atk-s0305a3:3_3": "Iti idaṁ suttaṁ catubhūmakasabbasaṅgāhakadhammaparicchedavasena vuttanti veditabbaṁ.",
  "atk-s0305a3:4_0": "7. Dutiyasamaṇabrāhmaṇasuttavaṇṇanā",
  "atk-s0305a3:5_0": "477.",
  "atk-s0305a3:5_1": "Sattame saddhindriyaṁ nappajānantīti dukkhasaccavasena na pajānanti.",
  "atk-s0305a3:5_2": "Saddhindriyasamudayaṁ nappajānantīti samudayasaccavasena na pajānanti.",
  "atk-s0305a3:5_3": "Evaṁ nirodhaṁ nirodhasaccavasena,",
  "atk-s0305a3:5_4": "paṭipadaṁ maggasaccavasenāti.",
  "atk-s0305a3:5_5": "Sesesupi eseva nayo.",
  "atk-s0305a3:6_0": "Sukkapakkhe pana adhimokkhavasena āvajjanasamudayā saddhindriyasamudayo hoti,",
  "atk-s0305a3:6_1": "paggahavasena āvajjanasamudayā vīriyindriyasamudayo,",
  "atk-s0305a3:6_2": "upaṭṭhānavasena āvajjanasamudayā satindriyasamudayo,",
  "atk-s0305a3:6_3": "avikkhepavasena āvajjanasamudayā samādhindriyasamudayo,",
  "atk-s0305a3:6_4": "dassanavasena āvajjanasamudayā paññindriyasamudayo hoti.",
  "atk-s0305a3:6_5": "Tathā chandavasena āvajjanasamudayā saddhindriyasamudayo hoti,",
  "atk-s0305a3:6_6": "chandavasena āvajjanasamudayā vīriyasatisamādhipaññindriyasamudayo hoti.",
  "atk-s0305a3:6_7": "Manasikāravasena āvajjanasamudayā saddhindriyasamudayo hoti.",
  "atk-s0305a3:6_8": "Manasikāravasena āvajjanasamudayā vīriyasatisamādhipaññindriyasamudayo hotīti evampi attho veditabbo.",
  "atk-s0305a3:6_9": "Imesu paṭipāṭiyā chasu suttesu catusaccameva kathitaṁ.",
  "atk-s0305a3:7_0": "8. Daṭṭhabbasuttavaṇṇanā",
  "atk-s0305a3:8_0": "478.",
  "atk-s0305a3:8_1": "Aṭṭhame kattha ca,",
  "atk-s0305a3:8_2": "bhikkhave,",
  "atk-s0305a3:8_3": "saddhindriyaṁ daṭṭhabbaṁ,",
  "atk-s0305a3:8_4": "catūsu sotāpattiyaṅgesūtiādi imesaṁ indriyānaṁ savisaye jeṭṭhakabhāvadassanatthaṁ vuttaṁ.",
  "atk-s0305a3:8_5": "Yathā hi cattāro seṭṭhiputtā rājāti rājapañcamesu sahāyesu ‘‘nakkhattaṁ kīḷissāmā’’ti vīthiṁ otiṇṇesu",
  "atk-s0305a3:8_6": "ekassa seṭṭhiputtassa gehaṁ gatakāle itare cattāro tuṇhī nisīdanti,",
  "atk-s0305a3:8_7": "gehasāmikova –",
  "atk-s0305a3:8_8": "‘‘imesaṁ khādanīyaṁ bhojanīyaṁ detha,",
  "atk-s0305a3:8_9": "gandhamālālaṅkārādīni dethā’’ti gehe vicāreti.",
  "atk-s0305a3:8_10": "Dutiyassa,",
  "atk-s0305a3:8_11": "tatiyassa,",
  "atk-s0305a3:8_12": "catutthassa gehaṁ gatakāle itare cattāro tuṇhī nisīdanti,",
  "atk-s0305a3:8_13": "gehasāmikova –",
  "atk-s0305a3:8_14": "‘‘imesaṁ khādanīyaṁ bhojanīyaṁ detha,",
  "atk-s0305a3:8_15": "gandhamālālaṅkārādīni dethā’’ti gehe vicāreti.",
  "atk-s0305a3:8_16": "Atha sabbapacchā rañño gehaṁ gatakāle kiñcāpi rājā sabbattha issaro,",
  "atk-s0305a3:8_17": "imasmiṁ pana kāle attano geheyeva –",
  "atk-s0305a3:8_18": "‘‘imesaṁ khādanīyaṁ bhojanīyaṁ detha,",
  "atk-s0305a3:8_19": "gandhamālālaṅkārādīni dethā’’ti gehe vicāreti.",
  "atk-s0305a3:8_20": "Evameva saddhāpañcamakesu indriyesu tesu sahāyesu ekato vīthiṁ otarantesu viya ekārammaṇe uppajjamānesupi",
  "atk-s0305a3:8_21": "yathā paṭhamassa gehe itare cattāro tuṇhī nisīdanti,",
  "atk-s0305a3:8_22": "gehasāmikova vicāreti,",
  "atk-s0305a3:8_23": "evaṁ sotāpattiyaṅgāni patvā adhimokkhalakkhaṇaṁ saddhindriyameva jeṭṭhakaṁ hoti pubbaṅgamaṁ,",
  "atk-s0305a3:8_24": "sesāni tadanvayāni honti.",
  "atk-s0305a3:8_25": "Yathā dutiyassa gehe itare cattāro tuṇhī nisīdanti,",
  "atk-s0305a3:8_26": "gehasāmikova vicāreti,",
  "atk-s0305a3:8_27": "evaṁ sammappadhānāni patvā paggahalakkhaṇaṁ vīriyindriyameva jeṭṭhakaṁ hoti pubbaṅgamaṁ,",
  "atk-s0305a3:8_28": "sesāni tadanvayāni honti.",
  "atk-s0305a3:8_29": "Yathā tatiyassa gehe itare cattāro tuṇhī nisīdanti,",
  "atk-s0305a3:8_30": "gehasāmikova vicāreti,",
  "atk-s0305a3:8_31": "evaṁ satipaṭṭhānāni patvā upaṭṭhānalakkhaṇaṁ satindriyameva jeṭṭhakaṁ hoti pubbaṅgamaṁ,",
  "atk-s0305a3:8_32": "sesāni tadanvayāni honti.",
  "atk-s0305a3:8_33": "Yathā catutthassa gehe itare cattāro tuṇhī nisīdanti,",
  "atk-s0305a3:8_34": "gehasāmikova vicāreti,",
  "atk-s0305a3:8_35": "evaṁ jhānavimokkhe patvā avikkhepalakkhaṇaṁ samādhindriyameva jeṭṭhakaṁ hoti pubbaṅgamaṁ,",
  "atk-s0305a3:8_36": "sesāni tadanvayāni honti.",
  "atk-s0305a3:8_37": "Sabbapacchā rañño gehaṁ gatakāle pana yathā itare cattāro tuṇhī nisīdanti,",
  "atk-s0305a3:8_38": "rājāva gehe vicāreti,",
  "atk-s0305a3:8_39": "evameva ariyasaccāni patvā pajānanalakkhaṇaṁ paññindriyameva jeṭṭhakaṁ hoti pubbaṅgamaṁ,",
  "atk-s0305a3:8_40": "sesāni tadanvayāni hontīti.",
  "atk-s0305a3:9_0": "9-10. Paṭhamavibhaṅgasuttādivaṇṇanā",
  "atk-s0305a3:10_0": "479-480.",
  "atk-s0305a3:10_1": "Navame satinepakkenāti ettha nipakassa bhāvo nepakkaṁ,",
  "atk-s0305a3:10_2": "paññāyetaṁ nāmaṁ.",
  "atk-s0305a3:10_3": "Kasmā pana satibhājane paññā vuttāti?",
  "atk-s0305a3:10_4": "Satiyā balavabhāvadassanatthaṁ.",
  "atk-s0305a3:10_5": "Balavasati hi idha adhippetā.",
  "atk-s0305a3:10_6": "Sā ca paññāsampayuttāva balavatī hoti,",
  "atk-s0305a3:10_7": "na vippayuttāti paññāsampayuttasatiṁ dassento evamāha.",
  "atk-s0305a3:10_8": "Cirakatanti cirakālaṁ kataṁ dānaṁ vā sīlaṁ vā uposathakammaṁ vā.",
  "atk-s0305a3:10_9": "Cirabhāsitanti ‘‘asukasmiṁ ṭhāne asukaṁ nāma bhāsita’’nti evaṁ cirakāle bhāsitaṁ.",
  "atk-s0305a3:10_10": "Vossaggārammaṇaṁ katvāti nibbānārammaṇaṁ katvā.",
  "atk-s0305a3:10_11": "Udayatthagāminiyāti udayañca atthañca gacchantiyā,",
  "atk-s0305a3:10_12": "udayabbayapariggahikāyāti attho.",
  "atk-s0305a3:10_13": "Imasmiṁ sutte saddhāsatipaññindriyāni pubbabhāgāni,",
  "atk-s0305a3:10_14": "vīriyindriyaṁ missakaṁ,",
  "atk-s0305a3:10_15": "samādhindriyaṁ nibbattitalokuttarameva kathitaṁ.",
  "atk-s0305a3:10_16": "Dasamepi ayameva dhammaparicchedoti.",
  "atk-s0305a3:11_0": "Suddhikavaggo paṭhamo.",
  "atk-s0305a3:12_0": "2. Mudutaravaggo",
  "atk-s0305a3:13_0": "1. Paṭilābhasuttavaṇṇanā",
  "atk-s0305a3:14_0": "481.",
  "atk-s0305a3:14_1": "Dutiyavaggassa paṭhame sammappadhāne ārabbhāti sammappadhāne paṭicca,",
  "atk-s0305a3:14_2": "sammappadhāne bhāventoti attho.",
  "atk-s0305a3:14_3": "Satindriyepi eseva nayo.",
  "atk-s0305a3:15_0": "2. Paṭhamasaṁkhittasuttavaṇṇanā",
  "atk-s0305a3:16_0": "482.",
  "atk-s0305a3:16_1": "Dutiye tatoti vipassanāmaggaphalavasena nissakkaṁ veditabbaṁ.",
  "atk-s0305a3:16_2": "Samattāni hi paripuṇṇāni pañcindriyāni arahattamaggassa vipassanindriyāni nāma honti.",
  "atk-s0305a3:16_3": "Tato mudutarehīti tehi arahattamaggassa vipassanindriyehi mudutarāni anāgāmimaggassa vipassanindriyāni nāma honti,",
  "atk-s0305a3:16_4": "tato mudutarāni sakadāgāmimaggassa,",
  "atk-s0305a3:16_5": "tato mudutarāni sotāpattimaggassa vipassanindriyāni nāma honti,",
  "atk-s0305a3:16_6": "tato mudutarāni dhammānusārimaggassa,",
  "atk-s0305a3:16_7": "tato mudutarāni saddhānusārimaggassa vipassanindriyāni nāma honti.",
  "atk-s0305a3:17_0": "Tathā samattāni paripuṇṇāni pañcindriyāni arahattamaggindriyāni nāma honti,",
  "atk-s0305a3:17_1": "tato mudutarāni anāgāmimaggindriyāni nāma honti,",
  "atk-s0305a3:17_2": "tato mudutarāni sakadāgāmimaggindriyāni nāma honti,",
  "atk-s0305a3:17_3": "tato mudutarāni sotāpattimaggindriyāni nāma honti,",
  "atk-s0305a3:17_4": "tato mudutarāni dhammānusārimaggindriyāni,",
  "atk-s0305a3:17_5": "tato mudutarāni saddhānusārimaggindriyāni nāma honti.",
  "atk-s0305a3:18_0": "Samattāni paripuṇṇāni pañcindriyāni arahattaphalindriyāni nāma honti,",
  "atk-s0305a3:18_1": "tato mudutarāni anāgāmiphalindriyāni,",
  "atk-s0305a3:18_2": "tato mudutarāni sakadāgāmiphalindriyāni,",
  "atk-s0305a3:18_3": "tato mudutarāni sotāpattiphalindriyāni nāma honti.",
  "atk-s0305a3:18_4": "Dhammānusārisaddhānusārino pana dvepi sotāpattimaggaṭṭhapuggalā,",
  "atk-s0305a3:18_5": "maggaṭṭhapuggalavasena nesaṁ nānattaṁ jātanti āgamanenapi maggenapi.",
  "atk-s0305a3:18_6": "Saddhānusārī puggalo hi uddisāpento paripucchanto anupubbena maggaṁ pāpuṇāti,",
  "atk-s0305a3:18_7": "dhammānusārī ekena vā dvīhi vā savanehi.",
  "atk-s0305a3:18_8": "Evaṁ tāva nesaṁ āgamanena nānattaṁ veditabbaṁ.",
  "atk-s0305a3:19_0": "Dhammānusārissa pana maggo tikkho hoti,",
  "atk-s0305a3:19_1": "sūraṁ ñāṇaṁ vahati,",
  "atk-s0305a3:19_2": "asaṅkhārena appayogena kilese chindati kadalikkhandhaṁ viya tikhiṇā asidhārā.",
  "atk-s0305a3:19_3": "Saddhānusārissa na tassa viya maggo tikkho hoti,",
  "atk-s0305a3:19_4": "na sūraṁ ñāṇaṁ vahati,",
  "atk-s0305a3:19_5": "sasaṅkhārena sappayogena kilese chindati kadalikkhandhaṁ viya atikhiṇā asidhārā.",
  "atk-s0305a3:19_6": "Kilesakkhaye pana tesaṁ nānattaṁ natthi.",
  "atk-s0305a3:19_7": "Avasesā ca kilesā khīyanti.",
  "atk-s0305a3:20_0": "3. Dutiyasaṁkhittasuttavaṇṇanā",
  "atk-s0305a3:21_0": "483.",
  "atk-s0305a3:21_1": "Tatiye tatoti phalavasena nissakkaṁ veditabbaṁ.",
  "atk-s0305a3:21_2": "Samattāni hi paripuṇṇāni pañcindriyāni arahattaphalindriyāni nāma honti,",
  "atk-s0305a3:21_3": "arahattaphalena samannāgato puggalo arahā nāma hoti.",
  "atk-s0305a3:21_4": "Arahattaphalato mudutarāni anāgāmiphalindriyāni nāma honti,",
  "atk-s0305a3:21_5": "tato mudutarāni sakadāgāmiphalindriyāni,",
  "atk-s0305a3:21_6": "tato mudutarāni sotāpattiphalindriyāni,",
  "atk-s0305a3:21_7": "sotāpattiphalena samannāgato puggalo sotāpanno nāma hoti.",
  "atk-s0305a3:21_8": "Indriyavemattatā phalavemattatā hotīti indriyanānattena phalanānattaṁ,",
  "atk-s0305a3:21_9": "phalanānattena puggalanānattanti.",
  "atk-s0305a3:22_0": "4. Tatiyasaṁkhittasuttavaṇṇanā",
  "atk-s0305a3:23_0": "484.",
  "atk-s0305a3:23_1": "Catutthe paripūraṁ paripūrakārī ārādhetīti paripūraṁ arahattamaggaṁ karonto arahattaphalaṁ ārādheti.",
  "atk-s0305a3:23_2": "Padesaṁ padesakārīti avasese tayo padesamagge karonto padesaṁ phalattayamattameva ārādheti.",
  "atk-s0305a3:23_3": "Iti imesu catūsupi suttesu missakāneva indriyāni kathitāni.",
  "atk-s0305a3:24_0": "5-7. Paṭhamavitthārasuttādivaṇṇanā",
  "atk-s0305a3:25_0": "485-487.",
  "atk-s0305a3:25_1": "Pañcame tato mudutarehīti vipassanāvasena nissakkaṁ veditabbaṁ.",
  "atk-s0305a3:25_2": "Paripuṇṇāni hi pañcindriyāni arahattamaggassa vipassanindriyāni honti,",
  "atk-s0305a3:25_3": "tato mudutarāni antarāparinibbāyissa vipassanindriyāni,",
  "atk-s0305a3:25_4": "tato mudutarāni upahaccaparinibbāyissa,",
  "atk-s0305a3:25_5": "tato mudutarāni asaṅkhāraparinibbāyissa,",
  "atk-s0305a3:25_6": "tato mudutarāni sasaṅkhāraparinibbāyissa,",
  "atk-s0305a3:25_7": "tato mudutarāni uddhaṁsotaakaniṭṭhagāmissa vipassanindriyāni nāma honti.",
  "atk-s0305a3:26_0": "Imasmiṁ pana ṭhāne arahattamaggeyeva ṭhatvā pañca nissakkāni nīharitabbāni.",
  "atk-s0305a3:26_1": "Arahattamaggassa hi vipassanindriyehi mudutarāni paṭhamaantarāparinibbāyissa vipassanindriyāni,",
  "atk-s0305a3:26_2": "tato mudutarāni dutiyaantarāparinibbāyissa,",
  "atk-s0305a3:26_3": "tato mudutarāni tatiyaantarāparinibbāyissa,",
  "atk-s0305a3:26_4": "tato mudutarāni upahaccaparinibbāyissa,",
  "atk-s0305a3:26_5": "tato mudutarāni uddhaṁsotaakaniṭṭhagāmissa vipassanindriyāni.",
  "atk-s0305a3:26_6": "Asaṅkhāraparinibbāyissa sasaṅkhāraparinibbāyinopi eteva pañca janā.",
  "atk-s0305a3:27_0": "Idāni tīṇi nissakkāni.",
  "atk-s0305a3:27_1": "Sakadāgāmimaggassa hi indriyehi mudutarāni sotāpattimaggindriyāni,",
  "atk-s0305a3:27_2": "sotāpattimaggeyeva indriyehi mudutarāni dhammānusārimaggindriyāni.",
  "atk-s0305a3:27_3": "Tehipi mudutarāni saddhānusārimaggindriyāni.",
  "atk-s0305a3:27_4": "Chaṭṭhasattamāni vuttanayāneva.",
  "atk-s0305a3:27_5": "Imesu pana tīsupi suttesu pubbabhāgavipassanindriyāneva kathitāni.",
  "atk-s0305a3:28_0": "8. Paṭipannasuttavaṇṇanā",
  "atk-s0305a3:29_0": "488.",
  "atk-s0305a3:29_1": "Aṭṭhame tato mudutarehīti maggaphalavasena nissakkaṁ veditabbaṁ.",
  "atk-s0305a3:29_2": "Taṁ pāḷiyaṁ vuttameva.",
  "atk-s0305a3:29_3": "Bāhiroti imehi aṭṭhahi puggalehi bahibhūto.",
  "atk-s0305a3:29_4": "Puthujjanapakkhe ṭhitoti puthujjanakoṭṭhāse ṭhito.",
  "atk-s0305a3:29_5": "Imasmiṁ sutte lokuttarāneva indriyāni kathitāni.",
  "atk-s0305a3:30_0": "9-10. Sampannasuttādivaṇṇanā",
  "atk-s0305a3:31_0": "489-490.",
  "atk-s0305a3:31_1": "Navame indriyasampannoti paripuṇṇindriyo.",
  "atk-s0305a3:31_2": "Dasamaṁ uttānameva.",
  "atk-s0305a3:31_3": "Imasmiṁ suttadvaye missakāni indriyāni kathitānīti.",
  "atk-s0305a3:32_0": "Mudutaravaggo dutiyo.",
  "atk-s0305a3:33_0": "3. Chaḷindriyavaggo",
  "atk-s0305a3:34_0": "2. Jīvitindriyasuttavaṇṇanā",
  "atk-s0305a3:35_0": "492.",
  "atk-s0305a3:35_1": "Tatiyavaggassa dutiye itthindriyantiādīsu itthibhāve indaṭṭhaṁ karotīti itthindriyaṁ.",
  "atk-s0305a3:35_2": "Purisabhāve indaṭṭhaṁ karotīti purisindriyaṁ.",
  "atk-s0305a3:35_3": "Jīvite indaṭṭhaṁ karotīti jīvitindriyaṁ.",
  "atk-s0305a3:35_4": "Atthuppattikaṁ kiretaṁ suttaṁ.",
  "atk-s0305a3:35_5": "Saṅghamajjhasmiñhi ‘‘kati nu kho vaṭṭindriyānī’’ti kathā udapādi,",
  "atk-s0305a3:35_6": "atha bhagavā vaṭṭindriyāni dassento tīṇimāni bhikkhavetiādimāha.",
  "atk-s0305a3:36_0": "3. Aññindriyasuttavaṇṇanā",
  "atk-s0305a3:37_0": "493.",
  "atk-s0305a3:37_1": "Tatiye anaññātaññassāmītindriyanti ‘‘anamatagge saṁsāre ajānitapubbaṁ dhammaṁ jānissāmī’’ti paṭipannassa sotāpattimaggakkhaṇe uppannaṁ indriyaṁ.",
  "atk-s0305a3:37_2": "Aññindriyanti tesaṁyeva ñātadhammānaṁ ājānanākārena sotāpattiphalādīsu chasu ṭhānesu uppannaṁ indriyaṁ.",
  "atk-s0305a3:37_3": "Aññātāvindriyanti aññātāvīsu arahattaphaladhammesu uppannaṁ indriyaṁ.",
  "atk-s0305a3:37_4": "Tattha tattha tena tenākārena uppannassa ñāṇassevetaṁ adhivacanaṁ.",
  "atk-s0305a3:37_5": "Idampi suttaṁ atthuppattikameva.",
  "atk-s0305a3:37_6": "Saṅghamajjhasmiñhi ‘‘kati nu kho lokuttarindriyānī’’ti kathā udapādi,",
  "atk-s0305a3:37_7": "atha bhagavā tāni dassento tīṇimāni,",
  "atk-s0305a3:37_8": "bhikkhave,",
  "atk-s0305a3:37_9": "indriyānītiādimāha.",
  "atk-s0305a3:38_0": "4. Ekabījīsuttavaṇṇanā",
  "atk-s0305a3:39_0": "494.",
  "atk-s0305a3:39_1": "Catutthe tato mudutarehīti vipassanato nissakkaṁ veditabbaṁ.",
  "atk-s0305a3:39_2": "Samattāni hi pañcindriyāni arahattamaggassa vipassanindriyāni nāma honti,",
  "atk-s0305a3:39_3": "tato mudutarāni antarāparinibbāyissa vipassanindriyāni,",
  "atk-s0305a3:39_4": "tato mudutarāni upahaccaparinibbāyissa,",
  "atk-s0305a3:39_5": "tato mudutarāni asaṅkhāraparinibbāyissa,",
  "atk-s0305a3:39_6": "tato mudutarāni sasaṅkhāraparinibbāyissa,",
  "atk-s0305a3:39_7": "tato mudutarāni uddhaṁsotaakaniṭṭhagāmissa vipassanindriyāni nāma.",
  "atk-s0305a3:39_8": "Idhāpi purimanayeneva arahattamagge ṭhatvā pañca nissakkāni nīharitabbāni.",
  "atk-s0305a3:40_0": "Yathā pana purimanaye sakadāgāmimagge ṭhatvā tīṇi nissakkāni,",
  "atk-s0305a3:40_1": "evamidha pañca nīharitabbāni.",
  "atk-s0305a3:40_2": "Sakadāgāmimaggassa hi vipassanindriyehi mudutarāni sotāpattimaggassa vipassanindriyāni,",
  "atk-s0305a3:40_3": "sotāpattimaggassa ca tehi vipassanindriyehi mudutarāni ekabījiādīnaṁ maggassa vipassanindriyāni.",
  "atk-s0305a3:41_0": "Ettha ca ekabījītiādīsu yo sotāpanno hutvā ekameva attabhāvaṁ janetvā arahattaṁ pāpuṇāti,",
  "atk-s0305a3:41_1": "ayaṁ ekabījī nāma.",
  "atk-s0305a3:41_2": "Yathāha ‘‘katamo ca puggalo ekabījī,",
  "atk-s0305a3:41_3": "idhekacco puggalo tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyaṇo,",
  "atk-s0305a3:41_4": "so ekaññeva mānusakaṁ bhavaṁ sandhāvitvā saṁsaritvā dukkhassantaṁ karoti.",
  "atk-s0305a3:41_5": "Ayaṁ vuccati puggalo ekabījī’’ti (pu. pa. 33).",
  "atk-s0305a3:42_0": "Yo pana dve tayo bhave saṁsaritvā dukkhassantaṁ karoti,",
  "atk-s0305a3:42_1": "ayaṁ kolaṁkolo nāma.",
  "atk-s0305a3:42_2": "Yathāha ‘‘katamo ca puggalo kolaṁkolo.",
  "atk-s0305a3:42_3": "Idhekacco puggalo tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyaṇo,",
  "atk-s0305a3:42_4": "so dve vā tīṇi vā kulāni sandhāvitvā saṁsaritvā dukkhassantaṁ karoti.",
  "atk-s0305a3:42_5": "Ayaṁ vuccati puggalo kolaṁkolo’’ti (pu. pa. 32).",
  "atk-s0305a3:42_6": "Tattha kulānīti bhavā veditabbā.",
  "atk-s0305a3:42_7": "‘‘Dve vā tīṇi vā’’ti idaṁ desanāmattameva,",
  "atk-s0305a3:42_8": "yāva chaṭṭhabhavā saṁsaranto pana kolaṁkolova hoti.",
  "atk-s0305a3:43_0": "Yassa sattakkhattuṁ paramā upapatti,",
  "atk-s0305a3:43_1": "aṭṭhamaṁ bhavaṁ nādiyati,",
  "atk-s0305a3:43_2": "ayaṁ sattakkhattuparamo nāma.",
  "atk-s0305a3:43_3": "Yathāha ‘‘katamo ca puggalo sattakkhattuparamo.",
  "atk-s0305a3:43_4": "Idhekacco puggalo tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyaṇo,",
  "atk-s0305a3:43_5": "so sattakkhattuṁ deve ca manusse ca sandhāvitvā saṁsaritvā dukkhassantaṁ karoti,",
  "atk-s0305a3:43_6": "ayaṁ vuccati puggalo sattakkhattuparamo’’ti (pu. pa. 31).",
  "atk-s0305a3:44_0": "Bhagavatā gahitanāmavaseneva cetāni tesaṁ nāmāni.",
  "atk-s0305a3:44_1": "‘‘Ettakañhi ṭhānaṁ gato ekabījī nāma hoti,",
  "atk-s0305a3:44_2": "ettakaṁ kolaṁkolo,",
  "atk-s0305a3:44_3": "ettakaṁ sattakkhattuparamo’’ti bhagavatā etesaṁ nāmaṁ gahitaṁ.",
  "atk-s0305a3:44_4": "Niyamato pana ‘‘ayaṁ ekabījī,",
  "atk-s0305a3:44_5": "ayaṁ kolaṁkolo,",
  "atk-s0305a3:44_6": "ayaṁ sattakkhattuparamo’’ti natthi.",
  "atk-s0305a3:45_0": "Ko pana nesaṁ etaṁ pabhedaṁ niyametīti?",
  "atk-s0305a3:45_1": "Keci pana therā ‘‘pubbahetu niyametī’’ti vadanti,",
  "atk-s0305a3:45_2": "keci ‘‘paṭhamamaggo’’,",
  "atk-s0305a3:45_3": "keci ‘‘uparima tayo maggā’’,",
  "atk-s0305a3:45_4": "keci ‘‘tiṇṇaṁ maggānaṁ vipassanā’’ti.",
  "atk-s0305a3:45_5": "Tattha ‘‘pubbahetu niyametī’’ti vāde paṭhamamaggassa upanissayo kato nāma hoti,",
  "atk-s0305a3:45_6": "upari tayo maggā anupanissayā uppannāti vacanaṁ āpajjati.",
  "atk-s0305a3:45_7": "‘‘Paṭhamamaggo niyametī’’ti vāde upari tiṇṇaṁ maggānaṁ niratthakatā āpajjati.",
  "atk-s0305a3:45_8": "‘‘Upari tayo maggā niyamentī’’ti vāde paṭhamamagge anuppanneva upari tayo maggā uppannāti āpajjati.",
  "atk-s0305a3:45_9": "‘‘Tiṇṇaṁ maggānaṁ vipassanā niyametī’’ti vādo pana yujjati.",
  "atk-s0305a3:45_10": "Sace hi upari tiṇṇaṁ maggānaṁ vipassanā balavatī hoti,",
  "atk-s0305a3:45_11": "ekabījī nāma hoti,",
  "atk-s0305a3:45_12": "tato mandatarāya kolaṁkolo,",
  "atk-s0305a3:45_13": "tato mandatarāya sattakkhattuparamoti.",
  "atk-s0305a3:46_0": "Ekacco hi sotāpanno vaṭṭajjhāsayo hoti vaṭṭābhirato punappunaṁ vaṭṭasmiṁyeva vicarati sandissati.",
  "atk-s0305a3:46_1": "Anāthapiṇḍiko seṭṭhi,",
  "atk-s0305a3:46_2": "visākhā upāsikā,",
  "atk-s0305a3:46_3": "cūḷarathamahārathā devaputtā,",
  "atk-s0305a3:46_4": "anekavaṇṇo devaputto,",
  "atk-s0305a3:46_5": "sakko devarājā,",
  "atk-s0305a3:46_6": "nāgadatto devaputtoti ime hi ettakā janā vaṭṭajjhāsayā vaṭṭābhiratā ādito paṭṭhāya cha devaloke sodhetvā akaniṭṭhe ṭhatvā parinibbāyissanti ,",
  "atk-s0305a3:46_7": "ime idha na gahitā.",
  "atk-s0305a3:46_8": "Na kevalañcime,",
  "atk-s0305a3:46_9": "yopi manussesuyeva sattakkhattuṁ saṁsaritvā arahattaṁ pāpuṇāti,",
  "atk-s0305a3:46_10": "yopi devaloke nibbatto devesuyeva sattakkhattuṁ aparāparaṁ saṁsaritvā arahattaṁ pāpuṇāti,",
  "atk-s0305a3:46_11": "imepi idha na gahitā.",
  "atk-s0305a3:46_12": "Kālena deve,",
  "atk-s0305a3:46_13": "kālena manusse saṁsaritvā pana arahattaṁ pāpuṇantova idha gahito.",
  "atk-s0305a3:46_14": "Tasmā sattakkhattuparamoti idaṁ idhaṭṭhakavokiṇṇasukkhavipassakassa nāmaṁ kathitanti veditabbaṁ.",
  "atk-s0305a3:47_0": "Dhammānusārī saddhānusārīti ettha pana imasmiṁ sāsane lokuttaradhammaṁ nibbattentassa dve dhurāni,",
  "atk-s0305a3:47_1": "dve sīsāni,",
  "atk-s0305a3:47_2": "dve abhinivesā –",
  "atk-s0305a3:47_3": "saddhādhuraṁ,",
  "atk-s0305a3:47_4": "paññādhuraṁ ,",
  "atk-s0305a3:47_5": "saddhāsīsaṁ,",
  "atk-s0305a3:47_6": "paññāsīsaṁ,",
  "atk-s0305a3:47_7": "saddhābhiniveso,",
  "atk-s0305a3:47_8": "paññābhinivesoti.",
  "atk-s0305a3:47_9": "Tattha yo bhikkhu ‘‘sace saddhāya sakkā nibbattetuṁ,",
  "atk-s0305a3:47_10": "nibbattessāmi lokuttaramagga’’nti saddhaṁ dhuraṁ katvā sotāpattimaggaṁ nibbatteti,",
  "atk-s0305a3:47_11": "so maggakkhaṇe saddhānusārī nāma hoti.",
  "atk-s0305a3:47_12": "Phalakkhaṇe pana saddhāvimutto nāma hutvā ekabījī kolaṁkolo sattakkhattuparamoti tividho hoti.",
  "atk-s0305a3:47_13": "Tattha ekeko dukkhāpaṭipadādivasena catubbidhabhāvaṁ āpajjatīti saddhādhurena dvādasa janā honti.",
  "atk-s0305a3:48_0": "Yo pana ‘‘sace paññāya sakkā nibbattetuṁ,",
  "atk-s0305a3:48_1": "nibbattessāmi lokuttaramagga’’nti paññaṁ dhuraṁ katvā sotāpattimaggaṁ nibbatteti,",
  "atk-s0305a3:48_2": "so maggakkhaṇe dhammānusārī nāma hoti.",
  "atk-s0305a3:48_3": "Phalakkhaṇe pana paññāvimutto nāma hutvā ekabījiādibhedena dvādasabhedova hoti.",
  "atk-s0305a3:48_4": "Evaṁ dve maggaṭṭhā phalakkhaṇe catuvīsati sotāpannā hontīti.",
  "atk-s0305a3:49_0": "Tipiṭakatissatthero kira ‘‘tīṇi piṭakāni sodhessāmī’’ti paratīraṁ gato.",
  "atk-s0305a3:49_1": "Taṁ eko kuṭumbiko catūhi paccayehi upaṭṭhāsi,",
  "atk-s0305a3:49_2": "thero āgamanakāle ‘‘gacchāmi upāsakā’’ti āha.",
  "atk-s0305a3:49_3": "‘‘Kahaṁ bhante’’ti?",
  "atk-s0305a3:49_4": "‘‘Amhākaṁ ācariyupajjhāyānaṁ santika’’nti.",
  "atk-s0305a3:49_5": "‘‘Na sakkā, bhante,",
  "atk-s0305a3:49_6": "mayā gantuṁ,",
  "atk-s0305a3:49_7": "bhaddantaṁ pana nissāya mayā sāsanassa guṇo ñāto,",
  "atk-s0305a3:49_8": "tumhākaṁ parammukhā kīdisaṁ bhikkhuṁ upasaṅkamāmī’’ti?",
  "atk-s0305a3:49_9": "Atha naṁ thero āha –",
  "atk-s0305a3:49_10": "‘‘yo bhikkhu catuvīsati sotāpanne dvādasa sakadāgāmī aṭṭhacattālīsa anāgāmī dvādasa arahante dassetvā dhammakathaṁ kathetuṁ sakkoti,",
  "atk-s0305a3:49_11": "evarūpaṁ bhikkhuṁ upaṭṭhātuṁ vaṭṭatī’’ti.",
  "atk-s0305a3:49_12": "Imasmiṁ sutte vipassanā kathitāti.",
  "atk-s0305a3:50_0": "5-10. Suddhakasuttādivaṇṇanā",
  "atk-s0305a3:51_0": "495-500.",
  "atk-s0305a3:51_1": "Pañcame cakkhu ca taṁ cakkhudvāre nibbattānaṁ dhammānaṁ ādhipateyyasaṅkhātena indaṭṭhena indriyañcāti cakkhundriyaṁ.",
  "atk-s0305a3:51_2": "Sotindriyādīsupi eseva nayo.",
  "atk-s0305a3:51_3": "Sesaṁ sabbattha uttānameva.",
  "atk-s0305a3:51_4": "Imasmiṁ vagge paṭhamasuttañceva chaṭṭhādīni ca pañcāti cha suttāni catusaccavasena kathitānīti.",
  "atk-s0305a3:52_0": "Chaḷindriyavaggo tatiyo.",
  "atk-s0305a3:53_0": "4. Sukhindriyavaggo",
  "atk-s0305a3:54_0": "1-5. Suddhikasuttādivaṇṇanā",
  "atk-s0305a3:55_0": "501-505.",
  "atk-s0305a3:55_1": "Catutthavaggassa paṭhame sukhañca taṁ sahajātānaṁ ādhipateyyasaṅkhātena indaṭṭhena indriyañcāti sukhindriyaṁ.",
  "atk-s0305a3:55_2": "Dukkhindriyādīsupi eseva nayo.",
  "atk-s0305a3:55_3": "Ettha ca sukhindriyadukkhindriyadomanassindriyāni kāmāvacarāneva,",
  "atk-s0305a3:55_4": "somanassindriyaṁ ṭhapetvā arūpāvacaraṁ sesaṁ tebhūmakaṁ,",
  "atk-s0305a3:55_5": "upekkhindriyaṁ catubhūmakaṁ.",
  "atk-s0305a3:55_6": "Dutiyādīni cattāri catusaccavaseneva kathitāni.",
  "atk-s0305a3:56_0": "6. Paṭhamavibhaṅgasuttavaṇṇanā",
  "atk-s0305a3:57_0": "506.",
  "atk-s0305a3:57_1": "Chaṭṭhe kāyikanti kāyapasādavatthukaṁ.",
  "atk-s0305a3:57_2": "Sukhanti ayamassa sarūpaniddeso.",
  "atk-s0305a3:57_3": "Sātanti tasseva vevacanaṁ,",
  "atk-s0305a3:57_4": "madhuranti vuttaṁ hoti.",
  "atk-s0305a3:57_5": "Kāyasamphassajanti kāyasamphassato jātaṁ.",
  "atk-s0305a3:57_6": "Sukhaṁ sātanti vuttanayameva.",
  "atk-s0305a3:57_7": "Vedayitanti ayamassa sabbavedanāsādhāraṇo aññadhammavisiṭṭho sabhāvaniddeso.",
  "atk-s0305a3:57_8": "Iminā nayena sesesupi attho veditabbo.",
  "atk-s0305a3:57_9": "Kāyikaṁ vā cetasikaṁ vāti ettha pana cakkhādayo cattāro pasādakāye vatthuṁ katvā uppattivasena kāyikanti vuttaṁ.",
  "atk-s0305a3:57_10": "Kāyapasādavatthukaṁ pana adukkhamasukhaṁ nāma natthi.",
  "atk-s0305a3:58_0": "9. Kaṭṭhopamasuttavaṇṇanā",
  "atk-s0305a3:59_0": "509.",
  "atk-s0305a3:59_1": "Navame dvinnaṁ kaṭṭhānanti dvinnaṁ araṇīnaṁ.",
  "atk-s0305a3:59_2": "Saṅghaṭṭanasamodhānāti saṅghaṭṭanena ceva samodhānena ca.",
  "atk-s0305a3:59_3": "Usmāti usumākāro.",
  "atk-s0305a3:59_4": "Tejoti aggidhūmo.",
  "atk-s0305a3:59_5": "Ettha ca adharāraṇī viya vatthārammaṇaṁ,",
  "atk-s0305a3:59_6": "uttarāraṇī viya phasso,",
  "atk-s0305a3:59_7": "saṅghaṭṭo viya phassasaṅghaṭṭanaṁ,",
  "atk-s0305a3:59_8": "aggi viya vedanā daṭṭhabbā.",
  "atk-s0305a3:59_9": "Vatthārammaṇaṁ vā uttarāraṇī viya,",
  "atk-s0305a3:59_10": "phasso adharāraṇī viya daṭṭhabbo.",
  "atk-s0305a3:60_0": "10. Uppaṭipāṭikasuttavaṇṇanā",
  "atk-s0305a3:61_0": "510.",
  "atk-s0305a3:61_1": "Dasamaṁ yathādhammarasena paṭipāṭiyā vuttampi imasmiṁ indriyavibhaṅge sesasuttāni viya adesitattā uppaṭipāṭikasuttaṁ nāmāti veditabbaṁ.",
  "atk-s0305a3:61_2": "Tattha nimittantiādīni sabbāni paccayavevacanāneva.",
  "atk-s0305a3:61_3": "Dukkhindriyañca pajānātīti dukkhasaccavaseneva pajānāti.",
  "atk-s0305a3:61_4": "Dukkhindriyasamudayanti kaṇṭakena vā viddhassa maṅkulena vā daṭṭhassa paccattharaṇe vā valiyā phuṭṭhassa dukkhasahagataṁ kāyaviññāṇaṁ uppajjati,",
  "atk-s0305a3:61_5": "taṁ etassa samudayoti pajānāti.",
  "atk-s0305a3:62_0": "Parato domanassindriyasamudayantiādīsupi tesaṁ tesaṁ kāraṇavaseneva samudayo veditabbo.",
  "atk-s0305a3:62_1": "Pattacīvarādīnaṁ vā hi saṅkhārānaṁ saddhivihārikādīnaṁ vā sattānaṁ vināsena domanassindriyaṁ uppajjatīti tesaṁ vināsaṁ tassa samudayoti pajānāti.",
  "atk-s0305a3:62_2": "Subhojanaṁ bhuñjitvā varasayane nipannassa hatthapādasambāhanatālavaṇṭavātādisamphassena sukhindriyaṁ uppajjati,",
  "atk-s0305a3:62_3": "taṁ phassaṁ tassa samudayoti pajānāti.",
  "atk-s0305a3:62_4": "Vuttappakārānaṁ pana sattasaṅkhārānaṁ manāpānaṁ paṭilābhavasena somanassindriyaṁ uppajjati,",
  "atk-s0305a3:62_5": "taṁ paṭilābhaṁ tassa samudayoti pajānāti.",
  "atk-s0305a3:62_6": "Majjhattākārena pana upekkhindriyaṁ uppajjati,",
  "atk-s0305a3:62_7": "taṁ sattasaṅkhāresu majjhattākāraṁ tassa samudayoti pajānāti.",
  "atk-s0305a3:63_0": "Kattha cuppannaṁ dukkhindriyaṁ aparisesaṁ nirujjhati, idha,",
  "atk-s0305a3:63_1": "bhikkhave,",
  "atk-s0305a3:63_2": "bhikkhu vivicceva kāmehītiādīsu pana ayaṁ ekatova vinicchayakathā –",
  "atk-s0305a3:63_3": "dukkhindriyañhi paṭhamajjhānassa upacārakkhaṇeyeva nirujjhati pahīnaṁ hoti,",
  "atk-s0305a3:63_4": "domanassādīni dutiyajjhānādīnaṁ.",
  "atk-s0305a3:63_5": "Evaṁ santepi tesaṁ atisayanirodhattā ayaṁ jhānesuyeva nirodho vutto.",
  "atk-s0305a3:63_6": "Atisayanirodho hi tesaṁ paṭhamajjhānādīsu,",
  "atk-s0305a3:63_7": "na nirodhoyeva,",
  "atk-s0305a3:63_8": "nirodhoyeva pana upacārakkhaṇe,",
  "atk-s0305a3:63_9": "nātisayanirodho.",
  "atk-s0305a3:63_10": "Tathā hi nānāvajjane paṭhamajjhānupacāre niruddhassāpi dukkhindriyassa ḍaṁsamakasādisamphassena vā visamāsanupatāpena vā siyā uppatti,",
  "atk-s0305a3:63_11": "na tveva antoappanāyaṁ.",
  "atk-s0305a3:63_12": "Upacāre vā niruddhampetaṁ na suṭṭhu niruddhaṁ hoti paṭipakkhena avihatattā.",
  "atk-s0305a3:63_13": "Antoappanāyaṁ pana pītipharaṇena sabbo kāyo sukhokkanto hoti,",
  "atk-s0305a3:63_14": "sukhokkantakāyassa ca suṭṭhu niruddhaṁ hoti dukkhindriyaṁ paṭipakkhena vihatattā.",
  "atk-s0305a3:63_15": "Nānāvajjaneyeva ca dutiyajjhānupacāre pahīnassa domanassindriyassa yasmā etaṁ vitakkavicārapaccayepi kāyakilamathe cittupaghāte ca sati uppajjati,",
  "atk-s0305a3:63_16": "vitakkavicārābhāve neva uppajjati.",
  "atk-s0305a3:63_17": "Yattha pana uppajjati,",
  "atk-s0305a3:63_18": "tattha vitakkavicārabhāve,",
  "atk-s0305a3:63_19": "appahīnā eva ca dutiyajjhānupacāre vitakkavicārāti tatthassa siyā uppatti.",
  "atk-s0305a3:63_20": "Na tveva dutiyajjhāne pahīnapaccayattā.",
  "atk-s0305a3:63_21": "Tathā tatiyajjhānupacāre pahīnassāpi sukhindriyassa pītisamuṭṭhānapaṇītarūpaphuṭṭhakāyassa siyā uppatti,",
  "atk-s0305a3:63_22": "na tveva tatiyajjhāne.",
  "atk-s0305a3:63_23": "Tatiyajjhāne hi sukhassa paccayabhūtā pīti sabbaso niruddhā.",
  "atk-s0305a3:63_24": "Tathā catutthajjhānupacāre pahīnassāpi somanassindriyassa āsannattā appanāppattāya upekkhāya abhāvena sammā anatikkantattā ca siyā uppatti,",
  "atk-s0305a3:63_25": "na tveva catutthajjhāne.",
  "atk-s0305a3:63_26": "Tasmā ‘‘ettha cuppannaṁ dukkhindriyaṁ aparisesaṁ nirujjhatī’’ti tattha tattha aparisesaggahaṇaṁ kataṁ.",
  "atk-s0305a3:64_0": "Yaṁ panettha tadatthāya cittaṁ upasaṁharatīti vuttaṁ,",
  "atk-s0305a3:64_1": "tattha alābhī samāno uppādanatthāya cittaṁ upasaṁharati,",
  "atk-s0305a3:64_2": "lābhī samāno samāpajjanatthāyāti evamattho veditabbo.",
  "atk-s0305a3:64_3": "Imesu dvīsupi suttesu sammasanavārova kathitoti.",
  "atk-s0305a3:65_0": "Sukhindriyavaggo catuttho.",
  "atk-s0305a3:66_0": "5. Jarāvaggo",
  "atk-s0305a3:67_0": "1. Jarādhammasuttavaṇṇanā",
  "atk-s0305a3:68_0": "511.",
  "atk-s0305a3:68_1": "Pañcamavaggassa paṭhame pacchātapeti pāsādacchāyāya puratthimadisaṁ paṭicchannattā pāsādassa pacchimadisābhāge ātapo hoti,",
  "atk-s0305a3:68_2": "tasmiṁ ṭhāne paññattavarabuddhāsane nisinnoti attho .",
  "atk-s0305a3:68_3": "Piṭṭhiṁ otāpayamānoti yasmā sammāsambuddhassapi upādinnakasarīre uṇhakāle uṇhaṁ hoti,",
  "atk-s0305a3:68_4": "sītakāle sītaṁ,",
  "atk-s0305a3:68_5": "ayañca himapātasītasamayo.",
  "atk-s0305a3:68_6": "Tasmā mahācīvaraṁ otāretvā sūriyarasmīhi piṭṭhiṁ otāpayamāno nisīdi.",
  "atk-s0305a3:69_0": "Kiṁ pana buddharasmiyo madditvā sūriyarasmi anto pavisituṁ sakkotīti?",
  "atk-s0305a3:69_1": "Na sakkoti.",
  "atk-s0305a3:69_2": "Evaṁ sante kiṁ tāpetīti?",
  "atk-s0305a3:69_3": "Rasmitejaṁ.",
  "atk-s0305a3:69_4": "Yatheva hi ṭhitamajjhanhike parimaṇḍalāya chāyāya rukkhamūle nisinnassa kiñcāpi sūriyarasmiyo sarīraṁ na phusanti,",
  "atk-s0305a3:69_5": "sabbadisāsu pana tejo pharati,",
  "atk-s0305a3:69_6": "aggijālāhi parikkhitto viya hoti,",
  "atk-s0305a3:69_7": "evaṁ sūriyarasmīsu buddharasmiyo madditvā anto pavisituṁ asakkuṇantīsupi satthā tejaṁ tāpento nisinnoti veditabbo.",
  "atk-s0305a3:70_0": "Anomajjantoti piṭṭhiparikammakaraṇavasena anumajjanto.",
  "atk-s0305a3:70_1": "Acchariyaṁ bhanteti thero bhagavato piṭṭhito mahācīvaraṁ otāretvā nisinnassa dvinnaṁ aṁsakūṭānaṁ antare",
  "atk-s0305a3:70_2": "suvaṇṇāvaṭṭaṁ viya kesaggappamāṇaṁ valiyāvaṭṭaṁ disvā –",
  "atk-s0305a3:70_3": "‘‘evarūpepi nāma sarīre jarā paññāyatī’’ti sañjātasaṁvego jaraṁ garahanto evamāha.",
  "atk-s0305a3:70_4": "Garahanacchariyaṁ nāma kiretaṁ.",
  "atk-s0305a3:71_0": "Na cevaṁ dāni, bhante,",
  "atk-s0305a3:71_1": "bhagavato tāva parisuddhoti yathā pakatiyā chavivaṇṇo parisuddho,",
  "atk-s0305a3:71_2": "na evametarahīti dīpento evamāha.",
  "atk-s0305a3:71_3": "Tathāgatassa hi daharakāle saṅkusatasamabbhāhataṁ usabhacammaṁ viya vihatavaliko kāyo hoti,",
  "atk-s0305a3:71_4": "tasmiṁ ṭhapito hattho bhassateva,",
  "atk-s0305a3:71_5": "na santiṭṭhati,",
  "atk-s0305a3:71_6": "telapuñchanākārappatto viya hoti.",
  "atk-s0305a3:71_7": "Mahallakakāle pana sirājālā milāyanti,",
  "atk-s0305a3:71_8": "sandhipabbāni sithilāni honti,",
  "atk-s0305a3:71_9": "maṁsaṁ aṭṭhito muccitvā sithilabhāvaṁ āpajjitvā tattha tattha olambati.",
  "atk-s0305a3:71_10": "Buddhānaṁ pana evarūpaṁ na hoti.",
  "atk-s0305a3:71_11": "Aññesaṁ apākaṭaṁ,",
  "atk-s0305a3:71_12": "santikāvacarattā ānandattherasseva pākaṭaṁ hoti,",
  "atk-s0305a3:71_13": "tasmā evamāha.",
  "atk-s0305a3:72_0": "Sithilāni ca gattānīti aññesaṁ mukhe aṁsakūṭantarehi tesu tesu ṭhānesu valiyo santiṭṭhanti,",
  "atk-s0305a3:72_1": "satthu panetaṁ natthi,",
  "atk-s0305a3:72_2": "thero ca dvinnaṁ aṁsakūṭānaṁ antare valiyāvaṭṭakaṁ disvā evamāha.",
  "atk-s0305a3:72_3": "Sabbāni valiyajātānīti idampi attano pākaṭavasena evamāha –",
  "atk-s0305a3:72_4": "satthu pana aññesaṁ viya valiyo nāma natthi.",
  "atk-s0305a3:72_5": "Purato pabbhāro ca kāyoti satthā brahmujugatto,",
  "atk-s0305a3:72_6": "devanagare samussitasuvaṇṇatoraṇaṁ viyassa kāyo ujukameva uggato.",
  "atk-s0305a3:72_7": "Mahallakakāle pana kāyo purato vaṅko hoti,",
  "atk-s0305a3:72_8": "svāyaṁ aññesaṁ apākaṭo,",
  "atk-s0305a3:72_9": "santikāvacarattā pana therasseva pākaṭo,",
  "atk-s0305a3:72_10": "tasmā evamāha.",
  "atk-s0305a3:72_11": "Dissati ca indriyānaṁ aññathattanti indriyāni nāma na cakkhuviññeyyāni.",
  "atk-s0305a3:72_12": "Yato pana pakatiyā parisuddho chavivaṇṇo,",
  "atk-s0305a3:72_13": "idāni na tathā parisuddho,",
  "atk-s0305a3:72_14": "aṁsakūṭantare vali paññāyati ,",
  "atk-s0305a3:72_15": "brahmujukāyo purato vaṅko,",
  "atk-s0305a3:72_16": "imināva kāraṇena cakkhādīnañca indriyānaṁ aññathattena bhavitabbanti nayaggāhato evamāha.",
  "atk-s0305a3:72_17": "Dhī taṁ jammi jare atthūti lāmake jare dhī taṁ tuyhaṁ hotu,",
  "atk-s0305a3:72_18": "dhikkāro taṁ phusatu.",
  "atk-s0305a3:72_19": "Bimbanti attabhāvo.",
  "atk-s0305a3:73_0": "2. Uṇṇābhabrāhmaṇasuttavaṇṇanā",
  "atk-s0305a3:74_0": "512.",
  "atk-s0305a3:74_1": "Dutiye gocaravisayanti gocarabhūtaṁ visayaṁ.",
  "atk-s0305a3:74_2": "Aññamaññassāti cakkhu sotassa,",
  "atk-s0305a3:74_3": "sotaṁ vā cakkhussāti evaṁ ekaṁ ekassa gocaravisayaṁ na paccanubhoti.",
  "atk-s0305a3:74_4": "Sace hi nīlādibhedaṁ rūpārammaṇaṁ samodhānetvā sotindriyassa upaneyya –",
  "atk-s0305a3:74_5": "‘‘iṅgha tvaṁ tāva naṁ vavatthapehi vibhāvehi ‘kinnāmetaṁ ārammaṇa’’’nti.",
  "atk-s0305a3:74_6": "Cakkhuviññāṇaṁ vināpi mukhena attano dhammatāya evaṁ vadeyya – ‘‘are,",
  "atk-s0305a3:74_7": "andhabāla,",
  "atk-s0305a3:74_8": "vassasatampi vassasahassampi vassasatasahassampi paridhāvamāno aññatra mayā kuhiṁ etassa jānanakaṁ labhissasi,",
  "atk-s0305a3:74_9": "taṁ āhara,",
  "atk-s0305a3:74_10": "cakkhupasāde upanehi,",
  "atk-s0305a3:74_11": "ahametaṁ ārammaṇaṁ jānissāmi –",
  "atk-s0305a3:74_12": "yadi vā nīlaṁ,",
  "atk-s0305a3:74_13": "yadi vā pītakaṁ.",
  "atk-s0305a3:74_14": "Na hi eso aññassa visayo,",
  "atk-s0305a3:74_15": "mayhameveso visayo’’ti.",
  "atk-s0305a3:74_16": "Sesadvāresupi eseva nayo.",
  "atk-s0305a3:74_17": "Evametāni aññamaññassa gocaravisayaṁ na paccanubhonti nāma.",
  "atk-s0305a3:75_0": "Kiṁ paṭisaraṇanti etesaṁ kiṁ paṭisaraṇaṁ,",
  "atk-s0305a3:75_1": "kiṁ etāni paṭisarantīti pucchati.",
  "atk-s0305a3:75_2": "Mano paṭisaraṇanti javanamano paṭisaraṇaṁ.",
  "atk-s0305a3:75_3": "Manova nesanti manodvārikajavanamanova etesaṁ gocaravisayaṁ rajjanādivasena anubhoti.",
  "atk-s0305a3:75_4": "Cakkhuviññāṇañhi rūpadassanamattameva,",
  "atk-s0305a3:75_5": "ettha rajjanaṁ vā dussanaṁ vā muyhanaṁ vā natthi.",
  "atk-s0305a3:75_6": "Ekasmiṁ pana dvāre javanaṁ rajjati vā dussati vā muyhati vā.",
  "atk-s0305a3:75_7": "Sotaviññāṇādīsupi eseva nayo.",
  "atk-s0305a3:76_0": "Tatrāyaṁ upamā –",
  "atk-s0305a3:76_1": "pañca kira dubbalabhojakā rājānaṁ sevitvā kicchena kasirena ekasmiṁ pañcakulike gāme parittakaṁ āyaṁ labhiṁsu.",
  "atk-s0305a3:76_2": "Tesaṁ tattha macchabhāgo maṁsabhāgo,",
  "atk-s0305a3:76_3": "addukahāpaṇo vā yottakahāpaṇo vā māsakahāpaṇo vā aṭṭhakahāpaṇo vā soḷasakahāpaṇo vā catusaṭṭhikahāpaṇo vā daṇḍoti ettakamattameva pāpuṇāti,",
  "atk-s0305a3:76_4": "satavatthukaṁ pañcasatavatthukaṁ sahassavatthukaṁ mahābaliṁ rājāva gaṇhāti.",
  "atk-s0305a3:77_0": "Tattha pañcakulikagāmā viya pañcapasādā daṭṭhabbā,",
  "atk-s0305a3:77_1": "pañca dubbalabhojakā viya pañcaviññāṇāni;",
  "atk-s0305a3:77_2": "rājā viya javanaṁ,",
  "atk-s0305a3:77_3": "dubbalabhojakānaṁ parittakaāyapāpuṇanaṁ viya cakkhuviññāṇādīnaṁ rūpadassanādimattaṁ,",
  "atk-s0305a3:77_4": "rajjanādi pana etesu natthi .",
  "atk-s0305a3:77_5": "Rañño mahābaliggahaṇaṁ viya tesu dvāresu javanassa rajjanādīni veditabbāni.",
  "atk-s0305a3:77_6": "Evamettha manoti kusalākusalajavanaṁ vuttaṁ.",
  "atk-s0305a3:78_0": "Sati paṭisaraṇanti maggasati paṭisaraṇaṁ.",
  "atk-s0305a3:78_1": "Javanamano hi maggasatiṁ paṭisarati.",
  "atk-s0305a3:78_2": "Vimuttīti phalavimutti.",
  "atk-s0305a3:78_3": "Paṭisaraṇanti phalavimuttiyā nibbānaṁ paṭisaraṇaṁ.",
  "atk-s0305a3:78_4": "Tañhi sā paṭisarati.",
  "atk-s0305a3:78_5": "Nāsakkhi pañhassa pariyantaṁ gahetunti pañhassa paricchedaṁ pamāṇaṁ gahetuṁ nāsakkhi,",
  "atk-s0305a3:78_6": "appaṭisaraṇaṁ dhammaṁ ‘‘sappaṭisaraṇa’’nti pucchi.",
  "atk-s0305a3:78_7": "Nibbānaṁ nāmetaṁ appaṭisaraṇaṁ,",
  "atk-s0305a3:78_8": "na kiñci paṭisarati.",
  "atk-s0305a3:78_9": "Nibbānogadhanti nibbānabbhantaraṁ nibbānaṁ anupaviṭṭhaṁ.",
  "atk-s0305a3:78_10": "Brahmacariyanti maggabrahmacariyaṁ.",
  "atk-s0305a3:78_11": "Nibbānaparāyaṇanti nibbānaṁ paraṁ ayanamassa parā gati,",
  "atk-s0305a3:78_12": "na tato paraṁ gacchatīti attho.",
  "atk-s0305a3:78_13": "Nibbānaṁ pariyosānaṁ avasānaṁ assāti nibbānapariyosānaṁ.",
  "atk-s0305a3:79_0": "Mūlajātā patiṭṭhitāti maggena āgatasaddhā vuccati.",
  "atk-s0305a3:79_1": "Imamhi ce,",
  "atk-s0305a3:79_2": "bhikkhave,",
  "atk-s0305a3:79_3": "samayeti kiṁ sandhāyāha?",
  "atk-s0305a3:79_4": "Jhānaanāgāmitaṁ.",
  "atk-s0305a3:79_5": "Tasmiñhi samaye brāhmaṇassa paṭhamamaggena pañca akusalacittāni pahīnāni,",
  "atk-s0305a3:79_6": "paṭhamajjhānena pañca nīvaraṇānīti jhānaanāgāmiṭṭhāne ṭhito.",
  "atk-s0305a3:79_7": "So aparihīnajjhāno kālaṁ katvā tattheva parinibbāyeyya.",
  "atk-s0305a3:79_8": "Sace panassa puttadāraṁ anusāsantassa kammante vicārentassa jhānaṁ nassati,",
  "atk-s0305a3:79_9": "naṭṭhe jhāne gati anibaddhā hoti,",
  "atk-s0305a3:79_10": "anaṭṭhe pana nibaddhāti imaṁ jhānaanāgāmitaṁ sandhāya evamāha.",
  "atk-s0305a3:80_0": "3. Sāketasuttavaṇṇanā",
  "atk-s0305a3:81_0": "513.",
  "atk-s0305a3:81_1": "Tatiye añjanavaneti añjanavaṇṇapupphānaṁ rukkhānaṁ ropitavane. Yaṁ,",
  "atk-s0305a3:81_2": "bhikkhave,",
  "atk-s0305a3:81_3": "saddhindriyaṁ,",
  "atk-s0305a3:81_4": "taṁ saddhābalanti tañhi adhimokkhalakkhaṇe indaṭṭhena saddhindriyaṁ,",
  "atk-s0305a3:81_5": "assaddhiye akampanena saddhābalaṁ.",
  "atk-s0305a3:81_6": "Itaresaṁ paggahaupaṭṭhānaavikkhepapajānanalakkhaṇesu indaṭṭhena indriyabhāvo,",
  "atk-s0305a3:81_7": "kosajjamuṭṭhasaccavikkhepāvijjāsu akampanena balabhāvo veditabbo.",
  "atk-s0305a3:81_8": "Evameva khoti tassā nadiyā ekasotaṁ viya saddhāvīriyasatisamādhipaññāvasena etesaṁ ninnānākaraṇaṁ veditabbaṁ,",
  "atk-s0305a3:81_9": "dve sotāni viya indaṭṭhaakampanaṭṭhehi indriyabalavasena nānākaraṇaṁ veditabbaṁ.",
  "atk-s0305a3:82_0": "4. Pubbakoṭṭhakasuttavaṇṇanā",
  "atk-s0305a3:83_0": "514.",
  "atk-s0305a3:83_1": "Catutthe amatogadhanti amatabbhantaraṁ.",
  "atk-s0305a3:83_2": "Amataparāyaṇanti amatanibbattikaṁ.",
  "atk-s0305a3:83_3": "Amatapariyosānanti amataniṭṭhaṁ.",
  "atk-s0305a3:83_4": "Sādhu sādhūti therassa byākaraṇaṁ pasaṁsanto sādhukāraṁ deti.",
  "atk-s0305a3:84_0": "5. Paṭhamapubbārāmasuttavaṇṇanā",
  "atk-s0305a3:85_0": "515.",
  "atk-s0305a3:85_1": "Pañcame tadanvayāti taṁ anugacchamānā,",
  "atk-s0305a3:85_2": "anuvattamānāti attho.",
  "atk-s0305a3:85_3": "Pubbakoṭṭhakaṁ ādiṁ katvā paṭipāṭiyā chasu suttesu phalindriyāneva kathitāni.",
  "atk-s0305a3:86_0": "10. Āpaṇasuttavaṇṇanā",
  "atk-s0305a3:87_0": "520.",
  "atk-s0305a3:87_1": "Dasame ime kho te dhammāti upari saha vipassanāya tayo maggā.",
  "atk-s0305a3:87_2": "Ye me pubbe sutāva ahesunti ye dhammā mayā pubbe ‘‘arahattaphalindriyaṁ nāma atthī’’ti kathentānaṁyeva sutā ahesuṁ.",
  "atk-s0305a3:87_3": "Kāyena ca phusitvāti nāmakāyena ca phusitvā paṭilabhitvā.",
  "atk-s0305a3:87_4": "Paññāya ca ativijjha passāmīti paccavekkhaṇapaññāya ca ativijjhitvā passāmi. Yā hissa, bhante,",
  "atk-s0305a3:87_5": "saddhāti ayaṁ katarasaddhā?",
  "atk-s0305a3:87_6": "Catūhi indriyehi sampayuttā saddhā heṭṭhā kathitāva,",
  "atk-s0305a3:87_7": "ayaṁ pana paccavekkhaṇasaddhā.",
  "atk-s0305a3:87_8": "Sampayuttasaddhā hi missakā,",
  "atk-s0305a3:87_9": "paccavekkhaṇasaddhā lokiyāva.",
  "atk-s0305a3:87_10": "Sesaṁ sabbattha uttānamevāti.",
  "atk-s0305a3:88_0": "Jarāvaggo pañcamo.",
  "atk-s0305a3:89_0": "6. Sūkarakhatavaggo",
  "atk-s0305a3:90_0": "1. Sālasuttavaṇṇanā",
  "atk-s0305a3:91_0": "521. Chaṭṭhavaggassa paṭhame sūrenāti sūrabhāvena. Bodhāyāti bujjhanatthāya.",
  "atk-s0305a3:92_0": "2. Mallikasuttavaṇṇanā",
  "atk-s0305a3:93_0": "522.",
  "atk-s0305a3:93_1": "Dutiye mallesūti evaṁnāmake janapade.",
  "atk-s0305a3:93_2": "Imasmiṁ sutte cattāri indriyāni missakāni,",
  "atk-s0305a3:93_3": "ariyañāṇaṁ lokuttaraṁ.",
  "atk-s0305a3:93_4": "Tampi pana catukkindriyanissitaṁ katvā missakanti bhājetuṁ vaṭṭati.",
  "atk-s0305a3:94_0": "3. Sekhasuttavaṇṇanā",
  "atk-s0305a3:95_0": "523.",
  "atk-s0305a3:95_1": "Tatiye na heva kho kāyena phusitvā viharatīti na nāmakāyena phusitvā paṭilabhitvā viharati,",
  "atk-s0305a3:95_2": "phusituṁ paṭilabhituṁ na sakkoti.",
  "atk-s0305a3:95_3": "Paññāya ca ativijjha passatīti paccavekkhaṇapaññāya pana ‘‘upari arahattaphalindriyaṁ nāma atthī’’ti pajānāti.",
  "atk-s0305a3:95_4": "Asekhabhūmiyaṁ phusitvā viharatīti paṭilabhitvā viharati.",
  "atk-s0305a3:95_5": "Paññāyāti paccavekkhaṇapaññāya ‘‘arahattaphalindriyaṁ nāma atthī’’ti pajānāti.",
  "atk-s0305a3:95_6": "Na kuhiñci kismiñcīti dvepi aññamaññavevacanāneva,",
  "atk-s0305a3:95_7": "kismiñci bhave na uppajjissantīti attho.",
  "atk-s0305a3:95_8": "Imasmiṁ sutte pañcindriyāni lokuttarāni,",
  "atk-s0305a3:95_9": "cha lokikāni vaṭṭanissitāneva kathitāni.",
  "atk-s0305a3:96_0": "4-5. Padasuttādivaṇṇanā",
  "atk-s0305a3:97_0": "524-525.",
  "atk-s0305a3:97_1": "Catutthe yāni kānici padāni bodhāya saṁvattantīti yāni kānici dhammapadāni,",
  "atk-s0305a3:97_2": "ye keci dhammakoṭṭhāsā,",
  "atk-s0305a3:97_3": "bujjhanatthāya saṁvattanti.",
  "atk-s0305a3:97_4": "Pañcamaṁ uttānameva.",
  "atk-s0305a3:98_0": "6-7. Patiṭṭhitasuttādivaṇṇanā",
  "atk-s0305a3:99_0": "526-527.",
  "atk-s0305a3:99_1": "Chaṭṭhe cittaṁ rakkhati āsavesu ca sāsavesu ca dhammesūti tebhūmakadhamme ārabbha āsavuppattiṁ vārento",
  "atk-s0305a3:99_2": "āsavesu ca sāsavesu ca dhammesu cittaṁ rakkhati nāma.",
  "atk-s0305a3:99_3": "Sattamaṁ uttānameva.",
  "atk-s0305a3:100_0": "8. Sūkarakhatasuttavaṇṇanā",
  "atk-s0305a3:101_0": "528.",
  "atk-s0305a3:101_1": "Aṭṭhame sūkarakhatāyanti sūkarakhataleṇe.",
  "atk-s0305a3:101_2": "Kassapabuddhakāle kira taṁ leṇaṁ ekasmiṁ buddhantare pathaviyā vaḍḍhamānāya antobhūmigataṁ jātaṁ.",
  "atk-s0305a3:101_3": "Athekadivasaṁ eko sūkaro tassa chadanapariyantasamīpe paṁsuṁ khaṇi.",
  "atk-s0305a3:101_4": "Deve vuṭṭhe paṁsu dhotā,",
  "atk-s0305a3:101_5": "chadanapariyanto pākaṭo ahosi.",
  "atk-s0305a3:101_6": "Eko vanacarako disvā ‘‘pubbe sīlavantehi paribhuttaṭṭhānena bhavitabbaṁ,",
  "atk-s0305a3:101_7": "paṭijaggissāmi na’’nti samantato paṁsuṁ apanetvā leṇaṁ sodhetvā kuṭiparikkhepaṁ katvā dvāravātapānaṁ",
  "atk-s0305a3:101_8": "yojetvā supariniṭṭhitasudhākammacittakammaṁ rajatapaṭṭasadisāya vālikāya santharitaṁ pariveṇaṁ katvā",
  "atk-s0305a3:101_9": "mañcapīṭhaṁ paññāpetvā bhagavato vasanatthāya adāsi,",
  "atk-s0305a3:101_10": "leṇaṁ gambhīraṁ ahosi otaritvā āruhitabbaṁ.",
  "atk-s0305a3:101_11": "Taṁ sandhāyetaṁ vuttaṁ.",
  "atk-s0305a3:101_12": "Paramanipaccakāranti bhāvanapuṁsakaṁ,",
  "atk-s0305a3:101_13": "paramanipaccakārī hutvā pavattamāno pavattatīti vuttaṁ hoti.",
  "atk-s0305a3:101_14": "Anuttaraṁ yogakkhemanti arahattaṁ.",
  "atk-s0305a3:101_15": "Sappatissoti sajeṭṭhako.",
  "atk-s0305a3:101_16": "Sesaṁ sabbattha uttānatthamevāti.",
  "atk-s0305a3:102_0": "Sūkarakhatavaggo chaṭṭho.",
  "atk-s0305a3:103_0": "7. Bodhipakkhiyavaggo",
  "atk-s0305a3:104_0": "531-650.",
  "atk-s0305a3:104_1": "Sattamavagge satta phalāni pubbabhāgāni,",
  "atk-s0305a3:104_2": "tesaṁ heṭṭhā dve phalāni ādiṁ katvā missakāni.",
  "atk-s0305a3:104_3": "Sesamettha ito parañca sabbaṁ uttānamevāti.",
  "atk-s0305a3:105_0": "Indriyasaṁyuttavaṇṇanā niṭṭhitā."
}