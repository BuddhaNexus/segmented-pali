{
  "atk-vin02a21:0_0": "2. Uposathakkhandhakaṁ",
  "atk-vin02a21:1_0": "Sannipātānujānanādikathā",
  "atk-vin02a21:2_0": "132.",
  "atk-vin02a21:2_1": "Uposathakkhandhake –",
  "atk-vin02a21:2_2": "aññatitthiyāti ettha titthaṁ vuccati laddhi;",
  "atk-vin02a21:2_3": "aññaṁ titthaṁ aññatitthaṁ;",
  "atk-vin02a21:2_4": "aññatitthaṁ etesaṁ atthīti aññatitthiyā;",
  "atk-vin02a21:2_5": "ito aññaladdhikāti vuttaṁ hoti.",
  "atk-vin02a21:2_6": "Dhammaṁ bhāsantīti yaṁ tesaṁ kattabbākattabbaṁ,",
  "atk-vin02a21:2_7": "taṁ kathenti.",
  "atk-vin02a21:2_8": "Te labhantīti te manussā labhanti.",
  "atk-vin02a21:2_9": "Mūgasūkarāti thūlasarīrasūkarā.",
  "atk-vin02a21:3_0": "135.Anajjhāpanno vā hoti āpajjitvā vā vuṭṭhitoti ettha yaṁ āpattiṁ bhikkhu anajjhāpanno vā hoti,",
  "atk-vin02a21:3_1": "āpajjitvā vā vuṭṭhito,",
  "atk-vin02a21:3_2": "ayaṁ asantī nāma āpattīti evamattho veditabbo.",
  "atk-vin02a21:3_3": "Sampajānamusāvāde kiṁ hotīti yvāyaṁ sampajānamusāvādo assa hotīti vutto,",
  "atk-vin02a21:3_4": "so āpattito kiṁ hoti,",
  "atk-vin02a21:3_5": "katarā āpatti hotīti attho.",
  "atk-vin02a21:3_6": "Dukkaṭaṁ hotīti dukkaṭāpatti hoti;",
  "atk-vin02a21:3_7": "sā ca kho na musāvādalakkhaṇena;",
  "atk-vin02a21:3_8": "bhagavato pana vacanena vacīdvāre akiriyasamuṭṭhānā āpatti hotīti veditabbā.",
  "atk-vin02a21:3_9": "Vakkhati hi –",
  "atk-vin02a21:4_0": "‘‘Anālapanto manujena kenaci,",
  "atk-vin02a21:5_0": "Vācāgiraṁ no ca pare bhaṇeyya;",
  "atk-vin02a21:6_0": "Āpajjeyya vācasikaṁ na kāyikaṁ,",
  "atk-vin02a21:7_0": "Pañhā mesā kusalehi cintitā’’ti. (pari. 479);",
  "atk-vin02a21:8_0": "Antarāyikoti antarāyakaro.",
  "atk-vin02a21:8_1": "Kissa phāsu hotīti kimatthāya phāsu hoti.",
  "atk-vin02a21:8_2": "Paṭhamassa jhānassa adhigamāyāti paṭhamassa jhānassa adhigamanatthāya tassa bhikkhuno phāsu hoti sukhaṁ hoti.",
  "atk-vin02a21:8_3": "Esa nayo sabbattha.",
  "atk-vin02a21:8_4": "Iti bhagavā uddesato ca niddesato ca paṭhamaṁ pātimokkhuddesaṁ dassesi.",
  "atk-vin02a21:9_0": "136.Devasikanti divase divase.",
  "atk-vin02a21:9_1": "Cātuddase vā pannarase vāti ekassa utuno tatiye ca sattame ca pakkhe dvikkhattuṁ cātuddase avasese chakkhattuṁ pannarase;",
  "atk-vin02a21:9_2": "ayaṁ tāva eko attho.",
  "atk-vin02a21:9_3": "Ayaṁ pana pakaticārittavasena vutto ‘‘sakiṁ pakkhassa cātuddase vā pannarase vā’’ti vacanato pana tathārūpe",
  "atk-vin02a21:9_4": "paccaye sati yasmiṁ tasmiṁ cātuddase vā pannarase vā uddisituṁ vaṭṭati,",
  "atk-vin02a21:9_5": "āvāsikānaṁ bhikkhūnaṁ cātuddaso hoti,",
  "atk-vin02a21:9_6": "āgantukānaṁ pannaraso.",
  "atk-vin02a21:9_7": "Sace āvāsikā bahutarā honti,",
  "atk-vin02a21:9_8": "āgantukehi āvāsikānaṁ anuvattitabba’’nti vacanatopi cetaṁ veditabbaṁ.",
  "atk-vin02a21:10_0": "Sīmānujānanakathā",
  "atk-vin02a21:11_0": "138.Paṭhamaṁ nimittā kittetabbāti vinayadharena pucchitabbaṁ ‘‘puratthimāya disāya kiṁ nimitta’’nti?",
  "atk-vin02a21:11_1": "Pabbato bhanteti.",
  "atk-vin02a21:11_2": "Puna vinayadharena ‘‘eso pabbato nimitta’’nti evaṁ nimittaṁ kittetabbaṁ.",
  "atk-vin02a21:11_3": "‘‘Etaṁ pabbataṁ nimittaṁ karoma,",
  "atk-vin02a21:11_4": "karissāma,",
  "atk-vin02a21:11_5": "nimittaṁ kato,",
  "atk-vin02a21:11_6": "nimittaṁ hotu,",
  "atk-vin02a21:11_7": "hoti bhavissatī’’ti evaṁ pana kittetuṁ na vaṭṭati.",
  "atk-vin02a21:11_8": "Pāsāṇādīsupi eseva nayo.",
  "atk-vin02a21:11_9": "Puratthimāya anudisāya,",
  "atk-vin02a21:11_10": "dakkhiṇāya disāya,",
  "atk-vin02a21:11_11": "dakkhiṇāya anudisāya,",
  "atk-vin02a21:11_12": "pacchimāya disāya,",
  "atk-vin02a21:11_13": "pacchimāya anudisāya,",
  "atk-vin02a21:11_14": "uttarāya disāya,",
  "atk-vin02a21:11_15": "uttarāya anudisāya,",
  "atk-vin02a21:11_16": "kiṁ nimittaṁ?",
  "atk-vin02a21:11_17": "Udakaṁ bhante.",
  "atk-vin02a21:11_18": "Etaṁ udakaṁ nimittanti ettha pana aṭṭhatvā puna puratthimāya disāya kiṁ nimittaṁ.",
  "atk-vin02a21:11_19": "Pabbato bhante.",
  "atk-vin02a21:11_20": "Eso pabbato nimittanti evaṁ paṭhamaṁ kittitanimittaṁ kittetvāva ṭhapetabbaṁ.",
  "atk-vin02a21:11_21": "Evañhi nimittena nimittaṁ ghaṭitaṁ hoti.",
  "atk-vin02a21:11_22": "Evaṁ nimittāni kittetvā athānantaraṁ vuttāya kammavācāya sīmā sammannitabbā.",
  "atk-vin02a21:11_23": "Kammavācāpariyosāne nimittānaṁ anto sīmā hoti,",
  "atk-vin02a21:11_24": "nimittāni sīmato bahi honti.",
  "atk-vin02a21:11_25": "Tattha nimittāni sakiṁ kittitānipi kittitāneva honti.",
  "atk-vin02a21:11_26": "Andhakaṭṭhakathāyaṁ pana tikkhattuṁ sīmamaṇḍalaṁ sambandhantena nimittaṁ kittetabbanti vuttaṁ.",
  "atk-vin02a21:11_27": "‘‘Pabbato bhanteti…pe…",
  "atk-vin02a21:11_28": "udakaṁ bhante’’ti evaṁ pana upasampanno vā ācikkhatu anupasampanno vā vaṭṭatiyeva.",
  "atk-vin02a21:12_0": "Idāni pabbatanimittādīsu evaṁ vinicchayo veditabbo –",
  "atk-vin02a21:12_1": "tividho pabbato,",
  "atk-vin02a21:12_2": "suddhapaṁsupabbato,",
  "atk-vin02a21:12_3": "suddhapāsāṇapabbato,",
  "atk-vin02a21:12_4": "ubhayamissakoti.",
  "atk-vin02a21:12_5": "So tividhopi vaṭṭati.",
  "atk-vin02a21:12_6": "Vālikarāsi pana na vaṭṭati.",
  "atk-vin02a21:12_7": "Itaropi hatthippamāṇato omakataro na vaṭṭati.",
  "atk-vin02a21:12_8": "Hatthippamāṇato pana paṭṭhāya sineruppamāṇopi vaṭṭati.",
  "atk-vin02a21:12_9": "Sace catūsu disāsu cattāro tīsu vā tayo pabbatā honti,",
  "atk-vin02a21:12_10": "catūhi vā tīhi vā pabbatanimittehi eva sammannituṁ vaṭṭati.",
  "atk-vin02a21:12_11": "Dvīhi pana nimittehi ekena vā sammannituṁ na vaṭṭati.",
  "atk-vin02a21:12_12": "Ito paresu pāsāṇanimittādīsupi eseva nayo.",
  "atk-vin02a21:12_13": "Tasmā pabbatanimittaṁ karontena pucchitabbaṁ ‘‘ekābaddho na ekābaddho’’ti.",
  "atk-vin02a21:12_14": "Sace ekābaddho hoti,",
  "atk-vin02a21:12_15": "na kātabbo.",
  "atk-vin02a21:12_16": "Tañhi catūsu vā aṭṭhasu vā disāsu kittentenāpi ekameva nimittaṁ kittitaṁ hoti,",
  "atk-vin02a21:12_17": "tasmā yo evaṁ cakkasaṇṭhānena vihāraṁ parikkhipitvā ṭhito pabbato,",
  "atk-vin02a21:12_18": "taṁ ekadisāya kittetvā aññāsu disāsu taṁ bahiddhā katvā anto aññāni nimittāni kittetabbāni.",
  "atk-vin02a21:13_0": "Sace pabbatassa tatiyabhāgaṁ vā upaḍḍhaṁ vā antosīmāya kattukāmā honti,",
  "atk-vin02a21:13_1": "pabbataṁ akittetvā yattakaṁ padesaṁ anto kattukāmā,",
  "atk-vin02a21:13_2": "tassa parato tasmiṁyeva pabbate jātarukkhavammikādīsu aññataraṁ nimittaṁ kittetabbaṁ.",
  "atk-vin02a21:13_3": "Sace ekayojanadviyojanappamāṇaṁ sabbaṁ pabbataṁ anto kattukāmā honti,",
  "atk-vin02a21:13_4": "pabbatassa parato bhūmiyaṁ jātarukkhavammikādīni nimittāni kittetabbāni.",
  "atk-vin02a21:14_0": "Pāsāṇanimitte –",
  "atk-vin02a21:14_1": "ayaguḷopi pāsāṇasaṅkhyameva gacchati,",
  "atk-vin02a21:14_2": "tasmā yo koci pāsāṇo vaṭṭati.",
  "atk-vin02a21:14_3": "Pamāṇato pana hatthippamāṇo pabbatasaṅkhyaṁ gato,",
  "atk-vin02a21:14_4": "tasmā so na vaṭṭati.",
  "atk-vin02a21:14_5": "Mahāgoṇamahāmahiṁsappamāṇo pana vaṭṭati.",
  "atk-vin02a21:14_6": "Heṭṭhimaparicchedena dvattiṁsapalaguḷapiṇḍaparimāṇo vaṭṭati.",
  "atk-vin02a21:14_7": "Tato khuddakataro iṭṭhakā vā mahantīpi na vaṭṭati.",
  "atk-vin02a21:14_8": "Animittupagapāsāṇarāsipi na vaṭṭati,",
  "atk-vin02a21:14_9": "pageva paṁsuvālikarāsi.",
  "atk-vin02a21:14_10": "Bhūmisamo khalamaṇḍalasadiso piṭṭhipāsāṇo vā bhūmito khāṇuko viya uṭṭhitapāsāṇo vā hoti,",
  "atk-vin02a21:14_11": "sopi pamāṇupago ce vaṭṭati.",
  "atk-vin02a21:14_12": "Piṭṭhipāsāṇo atimahantopi pāsāṇasaṅkhyameva gacchati,",
  "atk-vin02a21:14_13": "tasmā sace mahato piṭṭhipāsāṇassa ekappadesaṁ antosīmāya kattukāmā honti,",
  "atk-vin02a21:14_14": "taṁ akittetvā tassupari añño pāsāṇo kittetabbo.",
  "atk-vin02a21:14_15": "Sace piṭṭhipāsāṇupari vihāraṁ karonti,",
  "atk-vin02a21:14_16": "vihāramajjhena vā piṭṭhipāsāṇo vinivijjhitvā gacchati,",
  "atk-vin02a21:14_17": "evarūpo piṭṭhipāsāṇo na vaṭṭati.",
  "atk-vin02a21:14_18": "Sace hi taṁ kittenti,",
  "atk-vin02a21:14_19": "nimittassa upari vihāro hoti,",
  "atk-vin02a21:14_20": "nimittañca nāma bahisīmāya hoti,",
  "atk-vin02a21:14_21": "vihāropi bahisīmāyaṁ āpajjati.",
  "atk-vin02a21:14_22": "Vihāraṁ parikkhipitvā ṭhitapiṭṭhipāsāṇo ekattha kittetvā aññattha na kittetabbo.",
  "atk-vin02a21:15_0": "Vananimitte –",
  "atk-vin02a21:15_1": "tiṇavanaṁ vā tacasāratālanāḷikerādirukkhavanaṁ vā na vaṭṭati.",
  "atk-vin02a21:15_2": "Antosārānaṁ pana sākasālādīnaṁ antosāramissakānaṁ vā rukkhānaṁ vanaṁ vaṭṭati,",
  "atk-vin02a21:15_3": "tañca kho heṭṭhimaparicchedena catupañcarukkhamattampi tato oraṁ na vaṭṭati,",
  "atk-vin02a21:15_4": "paraṁ yojanasatikampi vaṭṭati.",
  "atk-vin02a21:15_5": "Sace pana vanamajjhe vihāraṁ karonti,",
  "atk-vin02a21:15_6": "vanaṁ na kittetabbaṁ.",
  "atk-vin02a21:15_7": "Ekadesaṁ antosīmāya kattukāmehipi vanaṁ akittetvā tattha rukkhapāsāṇādayo kittetabbā.",
  "atk-vin02a21:15_8": "Vihāraṁ parikkhipitvā ṭhitavanaṁ ekattha kittetvā aññattha na kittetabbaṁ.",
  "atk-vin02a21:16_0": "Rukkhanimitte –",
  "atk-vin02a21:16_1": "tacasāro tālanāḷikerādirukkho na vaṭṭati,",
  "atk-vin02a21:16_2": "antosāro jīvamānako antamaso ubbedhato aṭṭhaṅgulo pariṇāhato sūcidaṇḍakappamāṇopi vaṭṭati,",
  "atk-vin02a21:16_3": "tato oraṁ na vaṭṭati,",
  "atk-vin02a21:16_4": "paraṁ dvādasayojano suppatiṭṭhitanigrodhopi vaṭṭati.",
  "atk-vin02a21:16_5": "Vaṁsanaḷakasarāvādīsu bījaṁ ropetvā vaḍḍhāpito pamāṇupagopi na vaṭṭati.",
  "atk-vin02a21:16_6": "Tato apanetvā pana taṅkhaṇampi bhūmiyaṁ ropetvā koṭṭhakaṁ katvā udakaṁ āsiñcitvā kittetuṁ vaṭṭati.",
  "atk-vin02a21:16_7": "Navamūlasākhāniggamanaṁ akāraṇaṁ.",
  "atk-vin02a21:16_8": "Khandhaṁ chinditvā ropite pana etaṁ yujjati.",
  "atk-vin02a21:16_9": "Kittentena ca ‘‘rukkho’’tipi vattuṁ vaṭṭati,",
  "atk-vin02a21:16_10": "‘‘sākarukkhotipi sālarukkho’’tipi.",
  "atk-vin02a21:16_11": "Ekābaddhaṁ pana suppatiṭṭhitanigrodhasadisaṁ ekattha kittetvā aññattha kittetuṁ na vaṭṭati.",
  "atk-vin02a21:17_0": "Magganimitte –",
  "atk-vin02a21:17_1": "araññakhettanadītaḷākamaggādayo na vaṭṭanti,",
  "atk-vin02a21:17_2": "jaṅghamaggo vā sakaṭamaggo vā vaṭṭati,",
  "atk-vin02a21:17_3": "yo nibbijjhitvā dve tīṇi gāmantarāni gacchati.",
  "atk-vin02a21:17_4": "Yo pana jaṅghamaggo sakaṭamaggato okkamitvā puna sakaṭamaggameva otarati,",
  "atk-vin02a21:17_5": "ye vā jaṅghamaggasakaṭamaggā avaḷañjā,",
  "atk-vin02a21:17_6": "te na vaṭṭanti.",
  "atk-vin02a21:17_7": "Jaṅghasatthasakaṭasatthehi vaḷañjiyamānāyeva vaṭṭanti.",
  "atk-vin02a21:17_8": "Sace dve maggā nikkhamitvā pacchā sakaṭadhuramiva ekībhavanti,",
  "atk-vin02a21:17_9": "dvidhā bhinnaṭṭhāne vā sambandhaṭṭhāne vā sakiṁ kittetvā puna na kittetabbā,",
  "atk-vin02a21:17_10": "ekābaddhanimittañhetaṁ hoti.",
  "atk-vin02a21:18_0": "Sace vihāraṁ parikkhipitvā cattāro maggā catūsu disāsu gacchanti,",
  "atk-vin02a21:18_1": "majjhe ekaṁ kittetvā aparaṁ kittetuṁ na vaṭṭati.",
  "atk-vin02a21:18_2": "Ekābaddhanimittañhetaṁ hoti.",
  "atk-vin02a21:18_3": "Koṇaṁ nibbijjhitvā gatamaggaṁ pana parabhāge kittetuṁ vaṭṭati.",
  "atk-vin02a21:18_4": "Vihāramajjhena nibbijjhitvā gatamaggo pana na kittetabbo.",
  "atk-vin02a21:18_5": "Kittite nimittassa upari vihāro hoti.",
  "atk-vin02a21:18_6": "Sace sakaṭamaggassa antimacakkamaggaṁ nimittaṁ karonti,",
  "atk-vin02a21:18_7": "maggo bahisīmāya hoti.",
  "atk-vin02a21:18_8": "Sace bāhiracakkamaggaṁ nimittaṁ karonti,",
  "atk-vin02a21:18_9": "bāhiracakkamaggova bahisīmāya hoti,",
  "atk-vin02a21:18_10": "sesaṁ antosīmaṁ bhajati.",
  "atk-vin02a21:18_11": "Maggaṁ kittentena ‘‘maggo pantho patho pajjo’’ti dasasu yena kenaci nāmena kittetuṁ vaṭṭati.",
  "atk-vin02a21:18_12": "Parikhāsaṇṭhānena vihāraṁ parikkhipitvā gatamaggo ekattha kittetvā aññattha kittetuṁ na vaṭṭati.",
  "atk-vin02a21:19_0": "Vammikanimitte –",
  "atk-vin02a21:19_1": "heṭṭhimaparicchedena taṁ divasaṁ jāto aṭṭhaṅgulubbedho govisāṇappamāṇopi vammiko vaṭṭati,",
  "atk-vin02a21:19_2": "tato oraṁ na vaṭṭati,",
  "atk-vin02a21:19_3": "paraṁ himavantapabbatasadisopi vaṭṭati.",
  "atk-vin02a21:19_4": "Vihāraṁ parikkhipitvā ṭhitaṁ pana ekābaddhaṁ ekattha kittetvā aññattha kittetuṁ na vaṭṭati.",
  "atk-vin02a21:20_0": "Nadīnimitte –",
  "atk-vin02a21:20_1": "yassā dhammikānaṁ rājūnaṁ kāle anvaddhamāsaṁ anudasāhaṁ anupañcāhanti evaṁ anatikkamitvā deve vassante valāhakesu vigatamattesu sotaṁ pacchijjati,",
  "atk-vin02a21:20_2": "ayaṁ nadīsaṅkhyaṁ na gacchati.",
  "atk-vin02a21:20_3": "Yassā pana īdise suvuṭṭhikāle vassānassa cātumāse sotaṁ na pacchijjati,",
  "atk-vin02a21:20_4": "timaṇḍalaṁ paṭicchādetvā yattha katthaci uttarantiyā bhikkhuniyā antaravāsako temiyati,",
  "atk-vin02a21:20_5": "ayaṁ nadīsaṅkhyaṁ gacchati,",
  "atk-vin02a21:20_6": "sīmaṁ bandhantānaṁ nimittaṁ hoti.",
  "atk-vin02a21:20_7": "Bhikkhuniyā nadīpāragamanepi uposathādisaṅghakammakaraṇepi nadīpārasīmasammannanepi ayameva nadī.",
  "atk-vin02a21:21_0": "Yā pana maggo viya sakaṭadhurasaṇṭhānena vā parikhāsaṇṭhānena vā vihāraṁ parikkhipitvā gatā,",
  "atk-vin02a21:21_1": "taṁ ekattha kittetvā aññattha kittetuṁ na vaṭṭati.",
  "atk-vin02a21:21_2": "Vihārassa catūsu disāsu aññamaññaṁ vinibbijjhitvā gate nadicatukkepi eseva nayo.",
  "atk-vin02a21:21_3": "Asammissanadiyo pana catassopi kittetuṁ vaṭṭati.",
  "atk-vin02a21:21_4": "Sace vatiṁ karonto viya rukkhapāde nikhaṇitvā vallipalālādīhi nadisotaṁ rumbhanti,",
  "atk-vin02a21:21_5": "udakañca ajjhottharitvā āvaraṇaṁ pavattatiyeva,",
  "atk-vin02a21:21_6": "nimittaṁ kātuṁ vaṭṭati.",
  "atk-vin02a21:21_7": "Yathā pana udakaṁ nappavattati,",
  "atk-vin02a21:21_8": "evaṁ setumhi kate appavattamānā nadī nimittaṁ kātuṁ na vaṭṭati.",
  "atk-vin02a21:21_9": "Pavattanaṭṭhāne nadinimittaṁ,",
  "atk-vin02a21:21_10": "appavattanaṭṭhāne udakanimittaṁ kātuṁ vaṭṭati.",
  "atk-vin02a21:22_0": "Yā pana dubbuṭṭhikāle vā gimhe vā nirudakabhāvena nappavattati,",
  "atk-vin02a21:22_1": "sā vaṭṭati.",
  "atk-vin02a21:22_2": "Mahānadito udakamātikaṁ nīharanti,",
  "atk-vin02a21:22_3": "sā kunnadisadisā hutvā tīṇi sassāni sampādentī niccaṁ pavattati,",
  "atk-vin02a21:22_4": "kiñcāpi pavattati,",
  "atk-vin02a21:22_5": "nimittaṁ kātuṁ na vaṭṭati.",
  "atk-vin02a21:22_6": "Yā pana mūle mahānadito niggatāpi kālantarena teneva niggatamaggena nadiṁ bhinditvā sayañca gacchati,",
  "atk-vin02a21:22_7": "gacchantī parato susumārādisamākiṇṇā nāvādīhi sañcaritabbā nadī hoti,",
  "atk-vin02a21:22_8": "taṁ nimittaṁ kātuṁ vaṭṭati.",
  "atk-vin02a21:23_0": "Udakanimitte –",
  "atk-vin02a21:23_1": "nirudake ṭhāne nāvāya vā cāṭiādīsu vā udakaṁ pūretvā udakanimittaṁ kittetuṁ na vaṭṭati,",
  "atk-vin02a21:23_2": "bhūmigatameva vaṭṭati .",
  "atk-vin02a21:23_3": "Tañca kho appavattanaudakaṁ āvāṭapokkharaṇitaḷākajātassaraloṇisamuddādīsu ṭhitaṁ,",
  "atk-vin02a21:23_4": "aṭṭhitaṁ pana oghanadiudakavāhakamātikādīsu udakaṁ na vaṭṭati.",
  "atk-vin02a21:23_5": "Andhakaṭṭhakathāyaṁ pana ‘‘gambhīresu āvāṭādīsu ukkhepimaṁ udakaṁ nimittaṁ na kātabba’’nti vuttaṁ,",
  "atk-vin02a21:23_6": "taṁ duvuttaṁ attanomatimattameva.",
  "atk-vin02a21:23_7": "Ṭhitaṁ pana antamaso sūkarakhatāyapi gāmadārakānaṁ kīḷanavāpiyampi taṅkhaṇaññeva pathaviyaṁ āvāṭakaṁ",
  "atk-vin02a21:23_8": "katvā kuṭehi āharitvā pūritaudakampi sace yāva kammavācāpariyosānā tiṭṭhati,",
  "atk-vin02a21:23_9": "appaṁ vā hotu bahu vā, vaṭṭati.",
  "atk-vin02a21:23_10": "Tasmiṁ pana ṭhāne nimittasaññākaraṇatthaṁ pāsāṇavālikāpaṁsuādirāsi vā pāsāṇatthambho vā dārutthambho vā kātabbo.",
  "atk-vin02a21:23_11": "Taṁ kātuñca kāretuñca bhikkhussa vaṭṭati.",
  "atk-vin02a21:23_12": "Lābhasīmāyaṁ pana na vaṭṭati .",
  "atk-vin02a21:23_13": "Samānasaṁvāsakasīmā kassaci pīḷanaṁ na karoti,",
  "atk-vin02a21:23_14": "kevalaṁ bhikkhūnaṁ vinayakammameva sādheti,",
  "atk-vin02a21:23_15": "tasmā ettha vaṭṭati.",
  "atk-vin02a21:24_0": "Imehi ca aṭṭhahi nimittehi asammissehipi aññamaññaṁ sammissehipi sīmaṁ sammannituṁ vaṭṭatiyeva.",
  "atk-vin02a21:24_1": "Sā evaṁ sammannitvā bajjhamānā ekena dvīhi vā nimittehi abaddhā hoti,",
  "atk-vin02a21:24_2": "tīṇi pana ādiṁ katvā vuttappakārānaṁ nimittānaṁ satenāpi baddhā hoti.",
  "atk-vin02a21:24_3": "Sā tīhi siṅghāṭakasaṇṭhānā hoti,",
  "atk-vin02a21:24_4": "catūhi caturassā vā siṅghāṭakaaḍḍhacandamudiṅgādisaṇṭhānā vā,",
  "atk-vin02a21:24_5": "tato adhikehi nānāsaṇṭhānā.",
  "atk-vin02a21:24_6": "Taṁ bandhitukāmehi sāmantavihāresu bhikkhū tassa tassa vihārassa sīmāparicchedaṁ pucchitvā,",
  "atk-vin02a21:24_7": "baddhasīmavihārānaṁ sīmāya sīmantarikaṁ,",
  "atk-vin02a21:24_8": "abaddhasīmavihārānaṁ sīmāya upacāraṁ ṭhapetvā disācārikabhikkhūnaṁ nissañcārasamaye sace ekasmiṁ gāmakhette sīmaṁ bandhitukāmā,",
  "atk-vin02a21:24_9": "ye tattha baddhasīmavihārā,",
  "atk-vin02a21:24_10": "tesu bhikkhūnaṁ ‘‘mayaṁ ajja sīmaṁ bandhissāma,",
  "atk-vin02a21:24_11": "tumhe sakasīmāparicchedato mā nikkhamitthā’’ti pesetabbaṁ.",
  "atk-vin02a21:24_12": "Ye abaddhasīmavihārā,",
  "atk-vin02a21:24_13": "tesu bhikkhū ekajjhaṁ sannipātetabbā,",
  "atk-vin02a21:24_14": "chandārahānaṁ chando āharāpetabbo .",
  "atk-vin02a21:24_15": "Sace aññānipi gāmakkhettāni antokātukāmā ,",
  "atk-vin02a21:24_16": "tesu gāmesu ye bhikkhū vasanti,",
  "atk-vin02a21:24_17": "tehipi āgantabbaṁ.",
  "atk-vin02a21:24_18": "Anāgacchantānaṁ chando āharitabboti mahāsumatthero āha.",
  "atk-vin02a21:24_19": "Mahāpadumatthero pana ‘‘nānāgāmakhettāni nāma pāṭekkaṁ baddhasīmāsadisāni,",
  "atk-vin02a21:24_20": "na tato chandapārisuddhi āgacchati.",
  "atk-vin02a21:24_21": "Antonimittagatehi pana bhikkhūhi āgantabba’’nti vatvā puna āha –",
  "atk-vin02a21:24_22": "‘‘samānasaṁvāsakasīmāsammannanakāle āgamanampi anāgamanampi vaṭṭati.",
  "atk-vin02a21:24_23": "Avippavāsasīmāsammannanakāle pana antonimittagatehi āgantabbaṁ,",
  "atk-vin02a21:24_24": "anāgacchantānaṁ chando āharitabbo’’ti.",
  "atk-vin02a21:25_0": "Evaṁ sannipatitesu pana bhikkhūsu chandārahānaṁ chande āhaṭe tesu tesu maggesu nadītitthagāmadvārādīsu",
  "atk-vin02a21:25_1": "ca āgantukabhikkhūnaṁ sīghaṁ sīghaṁ hatthapāsānayanatthañca bahisīmākaraṇatthañca ārāmike ceva samaṇuddese",
  "atk-vin02a21:25_2": "ca ṭhapetvā bherisaññaṁ vā saṅkhasaññaṁ vā katvā nimittakittanānantaraṁ vuttāya ‘‘suṇātu me bhante saṅgho’’tiādikāya",
  "atk-vin02a21:25_3": "kammavācāya sīmā bandhitabbā.",
  "atk-vin02a21:25_4": "Kammavācāpariyosāneyeva nimittāni bahi katvā heṭṭhā pathavisandhārakaṁ udakaṁ pariyantaṁ katvā sīmā gatā hoti.",
  "atk-vin02a21:26_0": "Imaṁ pana samānasaṁvāsakasīmaṁ sammannantehi pabbajjupasampadādīnaṁ saṅghakammānaṁ sukhakaraṇatthaṁ paṭhamaṁ khaṇḍasīmā bandhitabbā.",
  "atk-vin02a21:26_1": "Taṁ pana bandhantehi vattaṁ jānitabbaṁ.",
  "atk-vin02a21:26_2": "Sace hi bodhicetiyabhattasālādīni sabbavatthūni patiṭṭhāpetvā katavihāre bandhanti,",
  "atk-vin02a21:26_3": "vihāramajjhe bahūnaṁ samosaraṇaṭṭhāne abandhitvā vihārapaccante vivittokāse bandhitabbā.",
  "atk-vin02a21:26_4": "Akatavihāre bandhantehi bodhicetiyādīnaṁ sabbavatthūnaṁ ṭhānaṁ sallakkhetvā yathā patiṭṭhitesu vatthūsu vihārapaccante vivittokāse hoti,",
  "atk-vin02a21:26_5": "evaṁ bandhitabbā.",
  "atk-vin02a21:26_6": "Sā heṭṭhimaparicchedena sace ekavīsati bhikkhū gaṇhāti, vaṭṭati.",
  "atk-vin02a21:26_7": "Tato oraṁ na vaṭṭati,",
  "atk-vin02a21:26_8": "paraṁ bhikkhusahassaṁ gaṇhantīpi vaṭṭati.",
  "atk-vin02a21:26_9": "Taṁ bandhantehi sīmāmāḷakassa samantā nimittupagā pāsāṇā ṭhapetabbā,",
  "atk-vin02a21:26_10": "na khaṇḍasīmāya ṭhitehi mahāsīmā bandhitabbā,",
  "atk-vin02a21:26_11": "na mahāsīmāya ṭhitehi khaṇḍasīmā,",
  "atk-vin02a21:26_12": "khaṇḍasīmāyameva pana ṭhatvā khaṇḍasīmā bandhitabbā,",
  "atk-vin02a21:26_13": "mahāsīmāyameva ṭhatvā mahāsīmā.",
  "atk-vin02a21:27_0": "Tatrāyaṁ bandhanavidhi –",
  "atk-vin02a21:27_1": "samantā ‘‘eso pāsāṇo nimitta’’nti evaṁ nimittāni kittetvā kammavācāya sīmā sammannitabbā.",
  "atk-vin02a21:27_2": "Atha tassā eva daḷhīkammatthaṁ avippavāsakammavācā kātabbā.",
  "atk-vin02a21:27_3": "Evañhi sīmaṁ samūhanissāmāti āgatā samūhanituṁ na sakkhissanti.",
  "atk-vin02a21:27_4": "Sīmaṁ sammannitvā bahisīmantarikapāsāṇā ṭhapetabbā.",
  "atk-vin02a21:27_5": "Sīmantarikā pacchimakoṭiyā ekaratanappamāṇā vaṭṭati.",
  "atk-vin02a21:27_6": "Vidatthippamāṇāpi vaṭṭatīti kurundiyaṁ,",
  "atk-vin02a21:27_7": "caturaṅgulappamāṇāpi vaṭṭatīti mahāpaccariyaṁ vuttaṁ.",
  "atk-vin02a21:27_8": "Sace pana vihāro mahā hoti,",
  "atk-vin02a21:27_9": "dvepi tissopi tatuttaripi khaṇḍasīmāyo bandhitabbā.",
  "atk-vin02a21:28_0": "Evaṁ khaṇḍasīmaṁ sammannitvā mahāsīmāsammutikāle khaṇḍasīmato nikkhamitvā mahāsīmāya ṭhatvā samantā anupariyāyantehi sīmantarikapāsāṇā kittetabbā.",
  "atk-vin02a21:28_1": "Tato avasesanimittāni kittetvā hatthapāsaṁ avijahantehi kammavācāya samānasaṁvāsakasīmaṁ sammannitvā",
  "atk-vin02a21:28_2": "tassā daḷhīkammatthaṁ avippavāsakammavācāpi kātabbā.",
  "atk-vin02a21:28_3": "Evañhi ‘‘sīmaṁ samūhanissāmā’’ti āgatā samūhanituṁ na sakkhissanti.",
  "atk-vin02a21:28_4": "Sace pana khaṇḍasīmāya nimittāni kittetvā tato sīmantarikāya nimittāni kittetvā mahāsīmāya nimittāni kittenti,",
  "atk-vin02a21:28_5": "evaṁ tīsu ṭhānesu nimittāni kittetvā yaṁ sīmaṁ icchanti,",
  "atk-vin02a21:28_6": "taṁ paṭhamaṁ bandhituṁ vaṭṭati.",
  "atk-vin02a21:28_7": "Evaṁ santepi yathāvuttenayena khaṇḍasīmatova paṭṭhāya bandhitabbā.",
  "atk-vin02a21:28_8": "Evaṁ baddhāsu pana sīmāsu khaṇḍasīmāya ṭhitā bhikkhū mahāsīmāya kammaṁ karontānaṁ na kopenti,",
  "atk-vin02a21:28_9": "mahāsīmāya vā ṭhitā khaṇḍasīmāya kammaṁ karontānaṁ sīmantarikāya pana ṭhitā ubhinnampi na kopenti.",
  "atk-vin02a21:28_10": "Gāmakhette ṭhatvā kammaṁ karontānaṁ pana sīmantarikāya ṭhitā kopenti.",
  "atk-vin02a21:28_11": "Sīmantarikā hi gāmakhettaṁ bhajati.",
  "atk-vin02a21:29_0": "Sīmā ca nāmesā na kevalaṁ pathavitaleyeva baddhā baddhā nāma hoti.",
  "atk-vin02a21:29_1": "Atha kho piṭṭhipāsāṇepi kuṭigehepi leṇepi pāsādepi pabbatamatthakepi baddhā baddhāyeva hoti.",
  "atk-vin02a21:29_2": "Tattha piṭṭhipāsāṇe bandhantehi pāsāṇapiṭṭhiyaṁ rājiṁ vā koṭṭetvā udukkhalaṁ vā khaṇitvā nimittaṁ na kātabbaṁ ,",
  "atk-vin02a21:29_3": "nimittupagapāsāṇe ṭhapetvā nimittāni kittetabbāni.",
  "atk-vin02a21:29_4": "Kammavācāpariyosāne sīmā pathavisandhārakaṁ udakaṁ pariyantaṁ katvā otarati.",
  "atk-vin02a21:29_5": "Nimittapāsāṇā yathāṭhāne na tiṭṭhanti,",
  "atk-vin02a21:29_6": "tasmā samantato rāji vā uṭṭhāpetabbā,",
  "atk-vin02a21:29_7": "catūsu vā koṇesu pāsāṇā vijjhitabbā,",
  "atk-vin02a21:29_8": "‘‘ayaṁ sīmāparicchedo’’ti vatvā akkharāni vā chinditabbāni.",
  "atk-vin02a21:29_9": "Keci usūyakā sīmaṁ jhāpessāmāti aggiṁ denti,",
  "atk-vin02a21:29_10": "pāsāṇāva jhāyanti, na sīmā.",
  "atk-vin02a21:30_0": "Kuṭigehepi bandhantehi bhittiṁ akittetvā ekavīsatiyā bhikkhūnaṁ okāsaṭṭhānaṁ anto karitvā pāsāṇanimittāni ṭhapetvā sīmā sammannitabbā,",
  "atk-vin02a21:30_1": "antokuṭṭameva sīmā hoti.",
  "atk-vin02a21:30_2": "Sace antokuṭṭe ekavīsatiyā bhikkhūnaṁ okāso natthi,",
  "atk-vin02a21:30_3": "pamukhe nimittapāsāṇe ṭhapetvā sammannitabbā.",
  "atk-vin02a21:30_4": "Sace evampi nappahoti,",
  "atk-vin02a21:30_5": "bahinibbodakapatanaṭṭhānepi nimittāni ṭhapetvā sammannitabbā.",
  "atk-vin02a21:30_6": "Evaṁ sammatāya pana sabbaṁ kuṭigehaṁ sīmaṭṭhameva hoti.",
  "atk-vin02a21:31_0": "Catubhittiyaleṇepi bandhantehi kuṭṭaṁ akittetvā pāsāṇāva kittetabbā.",
  "atk-vin02a21:31_1": "Sace anto okāso natthi,",
  "atk-vin02a21:31_2": "pamukhepi nimittāni ṭhapetabbāni.",
  "atk-vin02a21:31_3": "Sace nappahoti,",
  "atk-vin02a21:31_4": "bahi nibbodakapatanaṭṭhānepi nimittapāsāṇe ṭhapetvā nimittāni kittetvā sīmā sammannitabbā.",
  "atk-vin02a21:31_5": "Evaṁ leṇassa anto ca bahi ca sīmā hoti.",
  "atk-vin02a21:32_0": "Uparipāsādepi bhittiṁ akittetvā anto pāsāṇe ṭhapetvā sīmā sammannitabbā.",
  "atk-vin02a21:32_1": "Sace nappahoti,",
  "atk-vin02a21:32_2": "pamukhepi pāsāṇe ṭhapetvā sammannitabbā.",
  "atk-vin02a21:32_3": "Evaṁ sammatā uparipāsādeyeva hoti,",
  "atk-vin02a21:32_4": "heṭṭhā na otarati.",
  "atk-vin02a21:32_5": "Sace pana bahūsu thambhesu tulānaṁ upari katapāsādassa heṭṭhimatale kuṭṭo yathā nimittānaṁ anto hoti,",
  "atk-vin02a21:32_6": "evaṁ uṭṭhahitvā tulārukkhehi ekasambaddho ṭhito,",
  "atk-vin02a21:32_7": "heṭṭhāpi otarati.",
  "atk-vin02a21:32_8": "Ekathambhapāsādassa pana uparimatale baddhā sīmā sace thambhamatthake ekavīsatiyā bhikkhūnaṁ okāso hoti,",
  "atk-vin02a21:32_9": "heṭṭhā otarati.",
  "atk-vin02a21:32_10": "Sace pāsādabhittito niggatesu niyyūhakādīsu pāsāṇe ṭhapetvā sīmaṁ bandhanti,",
  "atk-vin02a21:32_11": "pāsādabhitti antosīmāyaṁ hoti.",
  "atk-vin02a21:32_12": "Heṭṭhā panassā otaraṇānotaraṇaṁ vuttanayeneva veditabbaṁ.",
  "atk-vin02a21:32_13": "Heṭṭhāpāsāde kittentehipi bhitti ca rukkhatthambhā ca na kittetabbā.",
  "atk-vin02a21:32_14": "Bhittilagge pana pāsāṇatthambhe kittetuṁ vaṭṭati.",
  "atk-vin02a21:32_15": "Evaṁ kittitā sīmā heṭṭhā pāsādassa pariyantathambhānaṁ antoyeva hoti.",
  "atk-vin02a21:32_16": "Sace pana heṭṭhāpāsādassa kuḍḍo uparimatalena sambaddho hoti,",
  "atk-vin02a21:32_17": "uparipāsādampi abhiruhati.",
  "atk-vin02a21:32_18": "Sace pāsādassa bahi nibbodakapatanaṭṭhāne nimittāni karonti,",
  "atk-vin02a21:32_19": "sabbo pāsādo sīmaṭṭho hoti.",
  "atk-vin02a21:33_0": "Pabbatamatthake talaṁ hoti ekavīsatiyā bhikkhūnaṁ okāsārahaṁ,",
  "atk-vin02a21:33_1": "tattha piṭṭhipāsāṇe viya sīmaṁ bandhanti.",
  "atk-vin02a21:33_2": "Heṭṭhāpabbatepi teneva paricchedena sīmā otarati.",
  "atk-vin02a21:33_3": "Tālamūlakapabbatepi upari sīmā baddhā heṭṭhā otarateva.",
  "atk-vin02a21:33_4": "Yo pana vitānasaṇṭhāno hoti,",
  "atk-vin02a21:33_5": "upari ekavīsatiyā bhikkhūnaṁ okāso atthi,",
  "atk-vin02a21:33_6": "heṭṭhā natthi,",
  "atk-vin02a21:33_7": "tassa upari baddhā sīmā heṭṭhā na otarati.",
  "atk-vin02a21:33_8": "Evaṁ mudiṅgasaṇṭhāno vā hotu paṇavasaṇṭhāno vā,",
  "atk-vin02a21:33_9": "yassa heṭṭhā vā majjhe vā sīmappamāṇaṁ natthi,",
  "atk-vin02a21:33_10": "tassupari baddhā sīmā heṭṭhā neva otarati.",
  "atk-vin02a21:33_11": "Yassa pana dve kūṭāni āsanne ṭhitāni,",
  "atk-vin02a21:33_12": "ekassapi upari sīmappamāṇaṁ nappahoti,",
  "atk-vin02a21:33_13": "tassa kūṭantaraṁ cinitvā vā pūretvā vā ekābaddhaṁ katvā upari sīmā sammannitabbā.",
  "atk-vin02a21:34_0": "Eko sappaphaṇasadiso pabbato,",
  "atk-vin02a21:34_1": "tassupari sīmappamāṇassa atthitāya sīmaṁ bandhanti,",
  "atk-vin02a21:34_2": "tassa ce heṭṭhā ākāsapabbhāraṁ hoti,",
  "atk-vin02a21:34_3": "sīmā na otarati.",
  "atk-vin02a21:34_4": "Sace panassa vemajjhe sīmappamāṇo susirapāsāṇo hoti, otarati.",
  "atk-vin02a21:34_5": "So ca pāsāṇo sīmaṭṭhoyeva hoti.",
  "atk-vin02a21:34_6": "Athāpissa heṭṭhā leṇassa kuṭṭo aggakoṭiṁ āhacca tiṭṭhati , otarati,",
  "atk-vin02a21:34_7": "heṭṭhā ca upari ca sīmāyeva hoti.",
  "atk-vin02a21:34_8": "Sace pana heṭṭhā uparimassa sīmāparicchedassa pārato anto-leṇaṁ hoti,",
  "atk-vin02a21:34_9": "bahi sīmā na otarati.",
  "atk-vin02a21:34_10": "Athāpi uparimassa sīmāparicchedassa orato bahileṇaṁ hoti,",
  "atk-vin02a21:34_11": "anto sīmā na otarati.",
  "atk-vin02a21:34_12": "Athāpi upari sīmāya paricchedo khuddako,",
  "atk-vin02a21:34_13": "heṭṭhā leṇaṁ mahantaṁ sīmāparicchedamatikkamitvā ṭhitaṁ,",
  "atk-vin02a21:34_14": "sīmā upariyeva hoti,",
  "atk-vin02a21:34_15": "heṭṭhā na otarati.",
  "atk-vin02a21:34_16": "Yadi pana leṇaṁ khuddakaṁ sabbapacchimasīmāparimāṇaṁ,",
  "atk-vin02a21:34_17": "upari sīmā mahatī taṁ ajjhottharitvā ṭhitā,",
  "atk-vin02a21:34_18": "sīmā otarati.",
  "atk-vin02a21:34_19": "Atha leṇaṁ atikhuddakaṁ sīmappamāṇaṁ na hoti,",
  "atk-vin02a21:34_20": "sīmā upariyeva hoti,",
  "atk-vin02a21:34_21": "heṭṭhā na otarati.",
  "atk-vin02a21:34_22": "Sace tato upaḍḍhaṁ bhijjitvā patati,",
  "atk-vin02a21:34_23": "sīmappamāṇaṁ cepi hoti,",
  "atk-vin02a21:34_24": "bahi patitaṁ asīmā.",
  "atk-vin02a21:34_25": "Apatitaṁ pana yadi sīmappamāṇaṁ,",
  "atk-vin02a21:34_26": "sīmā hotiyeva.",
  "atk-vin02a21:35_0": "Khaṇḍasīmā nīcavatthukā hoti,",
  "atk-vin02a21:35_1": "taṁ pūretvā uccavatthukaṁ karonti, sīmāyeva.",
  "atk-vin02a21:35_2": "Sīmāya gehaṁ karonti,",
  "atk-vin02a21:35_3": "sīmaṭṭhakameva hoti.",
  "atk-vin02a21:35_4": "Sīmāya pokkharaṇiṁ khaṇanti, sīmāyeva.",
  "atk-vin02a21:35_5": "Ogho sīmāmaṇḍalaṁ ottharitvā gacchati,",
  "atk-vin02a21:35_6": "sīmāmāḷake aṭṭaṁ bandhitvā kammaṁ kātuṁ vaṭṭati.",
  "atk-vin02a21:35_7": "Sīmāya heṭṭhā umaṅganadī hoti,",
  "atk-vin02a21:35_8": "iddhimā bhikkhu tattha nisīdati,",
  "atk-vin02a21:35_9": "sace sā nadī paṭhamaṁ gatā,",
  "atk-vin02a21:35_10": "sīmā pacchā baddhā ,",
  "atk-vin02a21:35_11": "kammaṁ na kopeti.",
  "atk-vin02a21:35_12": "Atha paṭhamaṁ sīmā baddhā,",
  "atk-vin02a21:35_13": "pacchā nadī gatā,",
  "atk-vin02a21:35_14": "kammaṁ kopeti.",
  "atk-vin02a21:35_15": "Heṭṭhāpathavitale ṭhito pana kopetiyeva.",
  "atk-vin02a21:36_0": "Sīmāmāḷake vaṭarukkho hoti,",
  "atk-vin02a21:36_1": "tassa sākhā vā tato niggatapāroho vā mahāsīmāya pathavitalaṁ vā tatthajātarukkhādīni vā āhacca tiṭṭhati,",
  "atk-vin02a21:36_2": "mahāsīmaṁ sodhetvā vā kammaṁ kātabbaṁ,",
  "atk-vin02a21:36_3": "te vā sākhāpārohā chinditvā bahiṭṭhakā kātabbā.",
  "atk-vin02a21:36_4": "Anāhacca ṭhitasākhādīsu āruḷhabhikkhu hatthapāsaṁ ānetabbo.",
  "atk-vin02a21:36_5": "Evaṁ mahāsīmāya jātarukkhassa sākhā vā pāroho vā vuttanayeneva sīmāmāḷake patiṭṭhāti,",
  "atk-vin02a21:36_6": "vuttanayeneva sīmaṁ sodhetvā vā kammaṁ kātabbaṁ,",
  "atk-vin02a21:36_7": "te vā sākhāpārohā chinditvā bahiṭṭhakā kātabbā.",
  "atk-vin02a21:37_0": "Sace sīmāmāḷake kamme kariyamāne koci bhikkhu sīmāmāḷakassa anto pavisitvā vehāsaṭṭhitasākhāya nisīdati ,",
  "atk-vin02a21:37_1": "pādā vāssa bhūmigatā honti,",
  "atk-vin02a21:37_2": "nivāsanapārupanaṁ vā bhūmiṁ phusati,",
  "atk-vin02a21:37_3": "kammaṁ kātuṁ na vaṭṭati.",
  "atk-vin02a21:37_4": "Pāde pana nivāsanapārupanañca ukkhipāpetvā kātuṁ vaṭṭati.",
  "atk-vin02a21:37_5": "Idañca lakkhaṇaṁ purimanayepi veditabbaṁ.",
  "atk-vin02a21:37_6": "Ayaṁ pana viseso –",
  "atk-vin02a21:37_7": "tatra ukkhipāpetvā kātuṁ na vaṭṭati,",
  "atk-vin02a21:37_8": "hatthapāsameva ānetabbo.",
  "atk-vin02a21:37_9": "Sace antosīmato pabbato abbhugacchati,",
  "atk-vin02a21:37_10": "tatraṭṭho bhikkhu hatthapāsaṁ ānetabbo.",
  "atk-vin02a21:37_11": "Iddhiyā antopabbataṁ paviṭṭhepi eseva nayo.",
  "atk-vin02a21:37_12": "Bajjhamānā eva hi sīmā pamāṇarahitaṁ padesaṁ na otarati.",
  "atk-vin02a21:37_13": "Baddhasīmāya jātaṁ yaṁkiñci yattha katthaci ekasambaddhena gataṁ sīmāsaṅkhyameva gacchatīti.",
  "atk-vin02a21:38_0": "140.Tiyojanaparamanti ettha tiyojanaṁ paramaṁ pamāṇametissāti tiyojanaparamā;",
  "atk-vin02a21:38_1": "taṁ tiyojanaparamaṁ.",
  "atk-vin02a21:38_2": "Sammannantena pana majjhe ṭhatvā yathā catūsupi disāsu diyaḍḍhadiyaḍḍhayojanaṁ hoti,",
  "atk-vin02a21:38_3": "evaṁ sammannitabbā.",
  "atk-vin02a21:38_4": "Sace pana majjhe ṭhatvā ekekadisato tiyojanaṁ karonti,",
  "atk-vin02a21:38_5": "chayojanaṁ hotīti na vaṭṭati.",
  "atk-vin02a21:38_6": "Caturassaṁ vā tikoṇaṁ vā sammannantena yathā koṇato koṇaṁ tiyojanaṁ hoti,",
  "atk-vin02a21:38_7": "evaṁ sammannitabbā.",
  "atk-vin02a21:38_8": "Sace hi yena kenaci pariyantena kesaggamattampi tiyojanaṁ atikkāmeti,",
  "atk-vin02a21:38_9": "āpattiñca āpajjati sīmā ca asīmā hoti.",
  "atk-vin02a21:39_0": "Nadīpāranti ettha pārayatīti pārā.",
  "atk-vin02a21:39_1": "Kiṁ pārayati? Nadiṁ.",
  "atk-vin02a21:39_2": "Nadiyā pārā nadīpārā,",
  "atk-vin02a21:39_3": "taṁ nadīpāraṁ;",
  "atk-vin02a21:39_4": "nadiṁ ajjhottharamānanti attho.",
  "atk-vin02a21:39_5": "Ettha ca nadiyā lakkhaṇaṁ nadīnimitte vuttanayameva.",
  "atk-vin02a21:39_6": "Yatthassa dhuvanāvā vāti yattha nadiyā sīmābandhanaṭṭhānagatesu titthesu niccasañcaraṇanāvā assa,",
  "atk-vin02a21:39_7": "yā sabbantimena paricchedena pājanapurisena saddhiṁ tayo jane vahati.",
  "atk-vin02a21:39_8": "Sace pana sā nāvā uddhaṁ vā adho vā kenacideva karaṇīyena puna āgamanatthāya nītā,",
  "atk-vin02a21:39_9": "corehi vā haṭā,",
  "atk-vin02a21:39_10": "avassaṁ labbhaneyyā,",
  "atk-vin02a21:39_11": "yā pana vātena vā chinnabandhanā vīcīhi nadimajjhaṁ nītā avassaṁ āharitabbā,",
  "atk-vin02a21:39_12": "puna dhuvanāvāva hoti.",
  "atk-vin02a21:39_13": "Udake ogate thalaṁ ussāritāpi sudhākasaṭādīhi pūretvā ṭhapitāpi dhuvanāvāva.",
  "atk-vin02a21:39_14": "Sace bhinnā vā visaṅkhatapadarā vā na vaṭṭati.",
  "atk-vin02a21:39_15": "Mahāpadumatthero panāha –",
  "atk-vin02a21:39_16": "‘‘sacepi tāvakālikaṁ nāvaṁ ānetvā sīmābandhanaṭṭhāne ṭhapetvā nimittāni kittenti,",
  "atk-vin02a21:39_17": "dhuvanāvāva hotī’’ti.",
  "atk-vin02a21:39_18": "Tatra mahāsumatthero āha –",
  "atk-vin02a21:39_19": "‘‘nimittaṁ vā sīmā vā kammavācāya gacchati na nāvāya.",
  "atk-vin02a21:39_20": "Bhagavatā ca dhuvanāvā anuññātā,",
  "atk-vin02a21:39_21": "tasmā nibaddhanāvāyeva vaṭṭatī’’ti.",
  "atk-vin02a21:40_0": "Dhuvasetu vāti yattha rukkhasaṅghāṭamayo vā padarabaddho vā jaṅghasatthasetu vā hatthissādīnaṁ sañcaraṇayoggo mahāsetu vā atthi;",
  "atk-vin02a21:40_1": "antamaso taṅkhaṇaññeva rukkhaṁ chinditvā manussānaṁ sañcaraṇayoggo ekapadikasetupi dhuvasetutveva saṅkhyaṁ gacchati.",
  "atk-vin02a21:40_2": "Sace pana upari baddhāni vettalatādīni hatthena gahetvāpi na sakkā hoti tena sañcarituṁ,",
  "atk-vin02a21:40_3": "na vaṭṭati.",
  "atk-vin02a21:41_0": "Evarūpaṁ nadīpārasīmaṁ sammannitunti yatthāyaṁ vuttappakārā dhuvanāvā vā dhuvasetu vā abhimukhatittheyeva atthi,",
  "atk-vin02a21:41_1": "evarūpaṁ nadīpārasīmaṁ sammannituṁ anujānāmīti attho.",
  "atk-vin02a21:41_2": "Sace dhuvanāvā vā dhuvasetu vā abhimukhatitthe natthi,",
  "atk-vin02a21:41_3": "īsakaṁ uddhaṁ abhiruhitvā adho vā orohitvā atthi,",
  "atk-vin02a21:41_4": "evampi vaṭṭati.",
  "atk-vin02a21:41_5": "Karavīkatissatthero pana ‘‘gāvutamattabbhantarepi vaṭṭatī’’ti āha.",
  "atk-vin02a21:42_0": "Imañca pana nadīpārasīmaṁ sammannantena ekasmiṁ tīre ṭhatvā uparisote nadītīre nimittaṁ kittetvā tato",
  "atk-vin02a21:42_1": "paṭṭhāya attānaṁ parikkhipantena yattakaṁ paricchedaṁ icchati,",
  "atk-vin02a21:42_2": "tassa pariyosāne adhosotepi nadītīre nimittaṁ kittetvā paratīre sammukhaṭṭhāne nadītīre nimittaṁ kittetabbaṁ.",
  "atk-vin02a21:42_3": "Tato paṭṭhāya yattakaṁ paricchedaṁ icchati,",
  "atk-vin02a21:42_4": "tassa vasena yāva uparisote paṭhamakittitanimittassa sammukhā nadītīre nimittaṁ,",
  "atk-vin02a21:42_5": "tāva kittetvā paccāharitvā paṭhamakittitanimittena saddhiṁ ghaṭetabbaṁ.",
  "atk-vin02a21:42_6": "Atha sabbanimittānaṁ anto ṭhite bhikkhū hatthapāsagate katvā kammavācāya sīmā sammannitabbā.",
  "atk-vin02a21:42_7": "Nadiyaṁ ṭhitā anāgatāpi kammaṁ na kopenti.",
  "atk-vin02a21:42_8": "Sammutipariyosāne ṭhapetvā nadiṁ nimittānaṁ anto pāratīre ca orimatīre ca ekasīmā hoti.",
  "atk-vin02a21:42_9": "Nadī pana baddhasīmāsaṅkhyaṁ na gacchati,",
  "atk-vin02a21:42_10": "visuṁ nadisīmā eva hi sā.",
  "atk-vin02a21:43_0": "Sace antonadiyaṁ dīpako hoti,",
  "atk-vin02a21:43_1": "taṁ antosīmāya kātukāmena purimanayeneva attanā ṭhitatīre nimittāni kittetvā dīpakassa orimante ca pārimante ca nimittaṁ kittetabbaṁ.",
  "atk-vin02a21:43_2": "Atha paratīre nadiyā orimatīre nimittassa sammukhaṭṭhāne nimittaṁ kittetvā tato paṭṭhāya purimanayeneva",
  "atk-vin02a21:43_3": "yāva uparisote paṭhamakittitanimittassa sammukhā nimittaṁ,",
  "atk-vin02a21:43_4": "tāva kittetabbaṁ.",
  "atk-vin02a21:43_5": "Atha dīpakassa pārimante ca orimante ca nimittaṁ kittetvā paccāharitvā paṭhamakittitanimittena saddhiṁ ghaṭetabbaṁ.",
  "atk-vin02a21:43_6": "Atha dvīsu tīresu dīpake ca bhikkhū sabbeva hatthapāsagate katvā kammavācāya sīmā sammannitabbā.",
  "atk-vin02a21:43_7": "Nadiyaṁ ṭhitā anāgacchantāpi kammaṁ na kopenti.",
  "atk-vin02a21:43_8": "Sammutipariyosāne ṭhapetvā nadiṁ nimittānaṁ anto tīradvayañca dīpako ca ekasīmā hoti,",
  "atk-vin02a21:43_9": "nadī pana nadisīmāyeva.",
  "atk-vin02a21:44_0": "Sace pana dīpako vihārasīmāparicchedato uddhaṁ vā adho vā adhikataro hoti,",
  "atk-vin02a21:44_1": "atha vihārasīmāparicchedanimittassa ujukameva sammukhibhūte dīpakassa sorimante nimittaṁ kittetvā tato",
  "atk-vin02a21:44_2": "paṭṭhāya dīpakasikharaṁ parikkhipantona puna dīpakassa sorimante nimittasammukhe pārimante nimittaṁ kittetabbaṁ.",
  "atk-vin02a21:44_3": "Tato paraṁ purimanayeneva pāratīre sammukhanimīttamādiṁkatvā pāratīranimittāni ca dīpakassa pārimantasorimantanimittāni",
  "atk-vin02a21:44_4": "ca kittetvā paṭhamakittitanimittena saddhiṁ ghaṭanā kātabbā.",
  "atk-vin02a21:44_5": "Evaṁ kittetvā sammatā sīmā pabbatasaṇḍānā hoti.",
  "atk-vin02a21:45_0": "Sace pana dīpako vihārasīmāparicchedato uddhampi adhopi adhikataro hoti.",
  "atk-vin02a21:45_1": "Purimanayeneva dīpakassa ubhopi sīkharāni parikkhipitvā nimittāni kittentena nimittaghaṭanā kātabbā.",
  "atk-vin02a21:45_2": "Evaṁ kittetvā sammatā sīmā mudiṅgasaṇṭhānā hoti.",
  "atk-vin02a21:46_0": "Sace dīpako vihārasīmāparicchedassa anto khuddako hoti,",
  "atk-vin02a21:46_1": "sabbapaṭhamanayena dīpake nimittāni kittetabbāni.",
  "atk-vin02a21:46_2": "Evaṁ kittetvā sammatā sīmā paṇavasaṇṭhānā hoti.",
  "atk-vin02a21:47_0": "Sīmānujānanakathā niṭṭhitā.",
  "atk-vin02a21:48_0": "Uposathāgārādikathā",
  "atk-vin02a21:49_0": "141.Anupariveṇiyanti ekasīmamahāvihāre tasmiṁ tasmiṁ pariveṇe.",
  "atk-vin02a21:49_1": "Asaṅketenāti saṅketaṁ akatvā.",
  "atk-vin02a21:49_2": "Ekaṁ samūhanitvāti kammavācāya samūhanitvā.",
  "atk-vin02a21:50_0": "142.Yato pātimokkhaṁ suṇātīti yattha katthaci bhikkhūnaṁ hatthapāse nisinno yasmā pātimokkhaṁ suṇāti;",
  "atk-vin02a21:50_1": "katovassa uposathoti attho.",
  "atk-vin02a21:50_2": "Idañca vatthuvasena vuttaṁ,",
  "atk-vin02a21:50_3": "hatthapāse nisinnassa pana asuṇantassāpi katova hoti uposatho.",
  "atk-vin02a21:50_4": "Nimittā kittetabbāti uposathapamukhassa khuddakāni vā mahantāni vā pāsāṇaiṭṭhakadārukhaṇḍadaṇḍakādīni",
  "atk-vin02a21:50_5": "yāni kānici nimittāni abbhokāse vā māḷakādīsu vā yattha katthaci saññaṁ katvā kittetuṁ vaṭṭati.",
  "atk-vin02a21:50_6": "Atha vā nimittā kittetabbāti nimittupagā vā animittupagā vā paricchedajānanatthaṁ kittetabbā.",
  "atk-vin02a21:51_0": "Therehi bhikkhūhi paṭhamataraṁ sannipatitunti ettha sace mahāthero paṭhamataraṁ na āgacchati, dukkaṭaṁ.",
  "atk-vin02a21:51_1": "Sabbeheva ekajjhaṁ sannipatitvā uposatho kātabboti ettha sace porāṇako āvāso majjhe vihārassa hoti,",
  "atk-vin02a21:51_2": "pahoti cettha bhikkhūnaṁ nisajjaṭṭhānaṁ,",
  "atk-vin02a21:51_3": "tattha sannipatitvā uposatho kātabbo.",
  "atk-vin02a21:51_4": "Sace porāṇako paridubbalo ceva sambādho ca añño pacchā uṭṭhitāvāso asambādho,",
  "atk-vin02a21:51_5": "tattha uposatho kātabbo.",
  "atk-vin02a21:52_0": "Yattha vā pana thero bhikkhu viharatīti etthāpi sace therassa vihāro sabbesaṁ pahoti,",
  "atk-vin02a21:52_1": "phāsuko hoti,",
  "atk-vin02a21:52_2": "tattha uposatho kātabbo.",
  "atk-vin02a21:52_3": "Sace pana so paccante visamappadese hoti,",
  "atk-vin02a21:52_4": "therassa vattabbaṁ – ‘‘bhante,",
  "atk-vin02a21:52_5": "tumhākaṁ vihāro aphāsukadeso,",
  "atk-vin02a21:52_6": "natthi ettha sabbesaṁ okāso ,",
  "atk-vin02a21:52_7": "asukasmiṁ nāma āvāse okāso atthi,",
  "atk-vin02a21:52_8": "tattha gantuṁ vaṭṭatī’’ti.",
  "atk-vin02a21:52_9": "Sace thero nāgacchati,",
  "atk-vin02a21:52_10": "tassa chandapārisuddhiṁ ānetvā sabbesaṁ pahonake phāsukaṭṭhāne uposatho kātabbo.",
  "atk-vin02a21:53_0": "Avippavāsasīmānujānanakathā",
  "atk-vin02a21:54_0": "143.Andhakavindāti rājagahato gāvutattaye andhakavindaṁ nāma,",
  "atk-vin02a21:54_1": "taṁ upanissāya thero vasati;",
  "atk-vin02a21:54_2": "tato rājagahaṁ uposathaṁ āgacchanto.",
  "atk-vin02a21:54_3": "Rājagahañhi parikkhipitvā aṭṭhārasa mahāvihārā sabbe ekasīmā,",
  "atk-vin02a21:54_4": "dhammasenāpatinā nesaṁ sīmā baddhā,",
  "atk-vin02a21:54_5": "tasmā veḷuvane saṅghassa sāmaggīdānatthaṁ āgacchantoti attho.",
  "atk-vin02a21:54_6": "Nadiṁ tarantoti sippiniyaṁ nāma nadiṁ atikkamanto.",
  "atk-vin02a21:54_7": "Manaṁ vuḷho ahosīti īsakaṁ appattavuḷhabhāvo ahosi.",
  "atk-vin02a21:54_8": "Sā kira nadī gijjhakūṭato otaritvā caṇḍena sotena vahati.",
  "atk-vin02a21:54_9": "Tattha vegena āgacchantaṁ udakaṁ amanasikaronto thero manaṁ vuḷho ahosi,",
  "atk-vin02a21:54_10": "na pana vuḷho,",
  "atk-vin02a21:54_11": "udakabbhāhatānissa cīvarāni allāni jātāni.",
  "atk-vin02a21:55_0": "144.Sammatā sā sīmā saṅghena ticīvarena avippavāsā ṭhapetvā gāmañca gāmūpacārañcāti imissā kammavācāya",
  "atk-vin02a21:55_1": "uppannakālato paṭṭhāya bhikkhūnaṁ purimakammavācā na vaṭṭati.",
  "atk-vin02a21:55_2": "Ayameva hi thāvarā hoti.",
  "atk-vin02a21:55_3": "Bhikkhunīnaṁ pana ayaṁ na vaṭṭati,",
  "atk-vin02a21:55_4": "purimāyeva vaṭṭati. Kasmā?",
  "atk-vin02a21:55_5": "Bhikkhunisaṅgho hi antogāme vasati.",
  "atk-vin02a21:55_6": "Yadi evaṁ siyā,",
  "atk-vin02a21:55_7": "so etāya kammavācāya ticīvaraparihāraṁ na labheyya,",
  "atk-vin02a21:55_8": "atthi cassa parihāro,",
  "atk-vin02a21:55_9": "tasmā purimāyeva vaṭṭati.",
  "atk-vin02a21:55_10": "Bhikkhunisaṅghassa hi dvepi sīmāyo labbhanti.",
  "atk-vin02a21:55_11": "Tattha bhikkhūnaṁ sīmaṁ ajjhottharitvāpi tassā antopi bhikkhunīnaṁ sīmaṁ sammannituṁ vaṭṭati.",
  "atk-vin02a21:55_12": "Bhikkhūnampi bhikkhunisīmāya eseva nayo.",
  "atk-vin02a21:55_13": "Na hi te aññamaññassa kamme gaṇapūrakā honti,",
  "atk-vin02a21:55_14": "na kammavācaṁ vaggaṁ karonti.",
  "atk-vin02a21:55_15": "Ettha ca nigamanagarānampi gāmeneva saṅgaho veditabbo.",
  "atk-vin02a21:56_0": "Gāmūpacāroti parikkhittassa parikkhepo,",
  "atk-vin02a21:56_1": "aparikkhittassa parikkhepokāso.",
  "atk-vin02a21:56_2": "Tesu adhiṭṭhitatecīvariko bhikkhu parihāraṁ na labhati.",
  "atk-vin02a21:56_3": "Iti bhikkhūnaṁ avippavāsasīmā gāmañca gāmūpacārañca na ottharati,",
  "atk-vin02a21:56_4": "samānasaṁvāsakasīmāva ottharati.",
  "atk-vin02a21:56_5": "Samānasaṁvāsakasīmā cettha attano dhammatāya gacchati.",
  "atk-vin02a21:56_6": "Avippavāsasīmā pana yattha samānasaṁvāsakasīmā,",
  "atk-vin02a21:56_7": "tattheva gacchati.",
  "atk-vin02a21:56_8": "Na hi tassā visuṁ nimittakittanaṁ atthi,",
  "atk-vin02a21:56_9": "tattha sace avippavāsāya sammutikāle gāmo atthi,",
  "atk-vin02a21:56_10": "taṁ sā na ottharati.",
  "atk-vin02a21:56_11": "Sace pana sammatāya sīmāya pacchā gāmo nivisati,",
  "atk-vin02a21:56_12": "sopi sīmāsaṅkhyameva gacchati.",
  "atk-vin02a21:56_13": "Yathā ca pacchā niviṭṭho,",
  "atk-vin02a21:56_14": "evaṁ paṭhamaṁ niviṭṭhassa pacchā vaḍḍhitappadesopi sīmāsaṅkhyameva gacchati.",
  "atk-vin02a21:56_15": "Sacepi sīmāsammutikāle gehāni katāni,",
  "atk-vin02a21:56_16": "pavisissāmāti ālayopi atthi,",
  "atk-vin02a21:56_17": "manussā pana appaviṭṭhā,",
  "atk-vin02a21:56_18": "porāṇakagāmaṁ vā sagehameva chaḍḍetvā aññattha gatā,",
  "atk-vin02a21:56_19": "agāmoyeva esa,",
  "atk-vin02a21:56_20": "sīmā ottharati .",
  "atk-vin02a21:56_21": "Sace pana ekampi kulaṁ paviṭṭhaṁ vā āgataṁ vā atthi,",
  "atk-vin02a21:56_22": "gāmoyeva sīmā na ottharati.",
  "atk-vin02a21:57_0": "Evañca pana bhikkhave ticīvarena avippavāso samūhantabboti ettha samūhanantena bhikkhunā vattaṁ jānitabbaṁ.",
  "atk-vin02a21:57_1": "Tatridaṁ vattaṁ –",
  "atk-vin02a21:57_2": "khaṇḍasīmāya ṭhatvā avippavāsasīmā na samūhantabbā,",
  "atk-vin02a21:57_3": "tathā avippavāsasīmāya ṭhatvā khaṇḍasīmāpi.",
  "atk-vin02a21:57_4": "Khaṇḍasīmāyaṁ pana ṭhitena khaṇḍasīmāva samūhanitabbā,",
  "atk-vin02a21:57_5": "tathā itarāya ṭhitena itarā.",
  "atk-vin02a21:57_6": "Sīmaṁ nāma dvīhi kāraṇehi samūhananti pakatiyā khuddakaṁ puna āvāsavaḍḍhanatthāya mahatiṁ vā kātuṁ;",
  "atk-vin02a21:57_7": "pakatiyā mahatiṁ puna aññesaṁ vihārokāsadānatthāya khuddakaṁ vā kātuṁ.",
  "atk-vin02a21:57_8": "Tattha sace khaṇḍasīmañca avippavāsasīmañca jānanti,",
  "atk-vin02a21:57_9": "samūhanituñceva bandhituñca sakkhissanti.",
  "atk-vin02a21:57_10": "Khaṇḍasīmaṁ pana jānantā avippavāsaṁ ajānantāpi samūhanituñceva bandhituñca sakkhissanti.",
  "atk-vin02a21:57_11": "Khaṇḍasīmaṁ ajānantā avippavāsaṁyeva jānantā cetiyaṅgaṇabodhiyaṅgaṇauposathāgārādīsu nirāsaṅkaṭṭhānesu ṭhatvā appeva nāma samūhanituṁ sakkhissanti,",
  "atk-vin02a21:57_12": "paṭibandhituṁ pana na sakkhissanteva.",
  "atk-vin02a21:57_13": "Sace bandheyyuṁ,",
  "atk-vin02a21:57_14": "sīmāsambhedaṁ katvā vihāraṁ avihāraṁ kareyyuṁ,",
  "atk-vin02a21:57_15": "tasmā na samūhanitabbā.",
  "atk-vin02a21:57_16": "Ye pana ubhopi na jānanti,",
  "atk-vin02a21:57_17": "teneva samūhanituṁ na bandhituṁ sakkhissanti.",
  "atk-vin02a21:57_18": "Ayañhi sīmā nāma kammavācāya vā asīmā hoti sāsanantaradhānena vā,",
  "atk-vin02a21:57_19": "na ca sakkā sīmaṁ ajānantehi kammavācā kātuṁ,",
  "atk-vin02a21:57_20": "tasmā na samūhanitabbā.",
  "atk-vin02a21:57_21": "Sādhukaṁ pana ñatvāyeva samūhanitabbā ca bandhitabbā cāti.",
  "atk-vin02a21:58_0": "Gāmasīmādikathā",
  "atk-vin02a21:59_0": "147.",
  "atk-vin02a21:59_1": "Evaṁ baddhasīmāvasena samānasaṁvāsañca ekūposathabhāvañca dassetvā idāni abaddhasīmesupi okāsesu taṁ dassento ‘‘asammatāya,",
  "atk-vin02a21:59_2": "bhikkhave,",
  "atk-vin02a21:59_3": "sīmāya aṭṭhapitāyā’’tiādimāha.",
  "atk-vin02a21:59_4": "Tattha aṭṭhapitāyāti aparicchinnāya.",
  "atk-vin02a21:59_5": "Gāmaggahaṇena cettha nagarampi gahitameva hoti.",
  "atk-vin02a21:59_6": "Tattha yattake padese tassa gāmassa bhojakā baliṁ labhanti,",
  "atk-vin02a21:59_7": "so padeso appo vā hotu mahanto vā,",
  "atk-vin02a21:59_8": "gāmasīmātveva saṅkhyaṁ gacchati.",
  "atk-vin02a21:59_9": "Nagaranigamasīmāsupi eseva nayo.",
  "atk-vin02a21:59_10": "Yampi ekasmiṁyeva gāmakhette ekaṁ padesaṁ ‘‘ayaṁ visuṁ gāmo hotū’’ti paricchinditvā rājā kassaci deti,",
  "atk-vin02a21:59_11": "sopi visuṁgāmasīmā hotiyeva.",
  "atk-vin02a21:59_12": "Tasmā sā ca itarā ca pakatigāmanagaranigamasīmā baddhasīmāsadisāyeva honti,",
  "atk-vin02a21:59_13": "kevalaṁ pana ticīvaravippavāsaparihāraṁ na labhanti.",
  "atk-vin02a21:60_0": "Evaṁ gāmantavāsīnaṁ sīmāparicchedaṁ dassetvā idāni āraññakānaṁ sīmāparicchedaṁ dassento ‘‘agāmake ce’’tiādimāha.",
  "atk-vin02a21:60_1": "Tattha agāmake ceti gāmanigamanagarasīmāhi aparicchinne aṭavippadese.",
  "atk-vin02a21:60_2": "Atha vā agāmake ceti vijjhāṭavisadise araññe bhikkhu vasati,",
  "atk-vin02a21:60_3": "athassa ṭhitokāsato samantā sattabbhantarā samānasaṁvāsakasīmāti attho.",
  "atk-vin02a21:60_4": "Ayaṁ sīmā ticīvaravippavāsaparihārampi labhati.",
  "atk-vin02a21:60_5": "Tattha ekaṁ abbhantaraṁ aṭṭhavīsati hatthappamāṇaṁ hoti.",
  "atk-vin02a21:60_6": "Majjhe ṭhitassa samantā sattabbhantarā vinibbedhena cuddasa honti.",
  "atk-vin02a21:60_7": "Sace dve saṅghā visuṁ vinayakammāni karonti,",
  "atk-vin02a21:60_8": "dvinnaṁ sattabbhantarānaṁ antare aññaṁ ekaṁ sattabbhantaraṁ upacāratthāya ṭhapetabbaṁ.",
  "atk-vin02a21:60_9": "Sesā sattabbhantarasīmakathā mahāvibhaṅge udositasikkhāpadavaṇṇanāyaṁ vuttanayena gahetabbā.",
  "atk-vin02a21:61_0": "Sabbā bhikkhave nadī asīmāti yā kāci nadīlakkhaṇappattā nadī nimittāni kittetvā ‘‘etaṁ baddhasīmaṁ karomā’’ti katāpi asīmāva hoti,",
  "atk-vin02a21:61_1": "sā pana attano sabhāveneva baddhasīmāsadisā,",
  "atk-vin02a21:61_2": "sabbamettha saṅghakammaṁ kātuṁ vaṭṭati.",
  "atk-vin02a21:61_3": "Samuddajātassaresupi eseva nayo.",
  "atk-vin02a21:61_4": "Ettha ca jātassaro nāma yena kenaci khaṇitvā akato sayaṁjātasobbho samantato āgatena udakena pūrito tiṭṭhati.",
  "atk-vin02a21:62_0": "Evaṁ nadīsamuddajātassarānaṁ baddhasīmābhāvaṁ paṭikkhipitvā puna tattha abaddhasīmāpaacchedaṁ dassento ‘‘nadiyā vā bhikkhave’’tiādimāha.",
  "atk-vin02a21:62_1": "Tattha yaṁ majjhimassa purisassa samantā udakukkhepāti yaṁ ṭhānaṁ majjhimassa purisassa samantato udakukkhepena paricchinnaṁ.",
  "atk-vin02a21:62_2": "Kathaṁ pana udakaṁ ukkhipitabbaṁ?",
  "atk-vin02a21:62_3": "Yathā akkhadhuttā dāruguḷaṁ khipanti,",
  "atk-vin02a21:62_4": "evaṁ udakaṁ vā vālikaṁ vā hatthena gahetvā thāmamajjhimena purisena sabbathāmena khipitabbaṁ.",
  "atk-vin02a21:62_5": "Yattha evaṁ khittaṁ udakaṁ vā vālikā vā patati,",
  "atk-vin02a21:62_6": "ayameko udakukkhepo.",
  "atk-vin02a21:62_7": "Tassa anto hatthapāsaṁ vijahitvā ṭhito kammaṁ kopeti.",
  "atk-vin02a21:62_8": "Yāva parisā vaḍḍhati,",
  "atk-vin02a21:62_9": "tāva sīmāpi vaḍḍhati.",
  "atk-vin02a21:62_10": "Parisapariyantato udakukkhepoyeva pamāṇaṁ.",
  "atk-vin02a21:62_11": "Jātassarasamuddesupi eseva nayo.",
  "atk-vin02a21:63_0": "Ettha ca sace nadī nātidīghā hoti,",
  "atk-vin02a21:63_1": "pabhavato paṭṭhāya yāva mukhadvārā sabbattha saṅgho nisīdati,",
  "atk-vin02a21:63_2": "udakukkhepasīmākammaṁ natthi,",
  "atk-vin02a21:63_3": "sakalāpi nadī etesaṁyeva bhikkhūnaṁ pahoti.",
  "atk-vin02a21:63_4": "Yaṁ pana mahāsumattherena vuttaṁ ‘‘yojanaṁ pavattamānāyeva nadī,",
  "atk-vin02a21:63_5": "tatrāpi upari addhayojanaṁ pahāya heṭṭhā addhayojane kammaṁ kātuṁ vaṭṭatī’’ti,",
  "atk-vin02a21:63_6": "taṁ mahāpadumatthereneva paṭikkhittaṁ.",
  "atk-vin02a21:63_7": "Bhagavatā hi ‘‘timaṇḍalaṁ paṭicchādetvā yattha katthaci uttarantiyā bhikkhuniyā antaravāsako temiyatī’’ti idaṁ nadiyā pamāṇaṁ vuttaṁ,",
  "atk-vin02a21:63_8": "na yojanaṁ vā addhayojanaṁ vā.",
  "atk-vin02a21:63_9": "Tasmā yā imassa suttassa vasena pubbe vuttalakkhaṇā nadī,",
  "atk-vin02a21:63_10": "tassā pabhavato paṭṭhāya saṅghakammaṁ kātuṁ vaṭṭatīti.",
  "atk-vin02a21:63_11": "Sace panettha bahū bhikkhū visuṁ visuṁ kammaṁ karonti,",
  "atk-vin02a21:63_12": "sabbehi attano ca aññesañca udakukkhepaparicchedassa antarā añño udakukkhepo sīmantarikatthāya ṭhapetabbo.",
  "atk-vin02a21:63_13": "Tato adhikaṁ vaṭṭatiyeva,",
  "atk-vin02a21:63_14": "ūnakaṁ pana na vaṭṭatīti vuttaṁ.",
  "atk-vin02a21:63_15": "Jātassarasamuddesupi eseva nayo.",
  "atk-vin02a21:64_0": "Nadiyā pana kammaṁ karissāmāti gatehi sace nadī paripuṇṇā hoti samatittikā,",
  "atk-vin02a21:64_1": "udakasāṭikaṁ nivāsetvāpi antonadiyaṁyeva kammaṁ kātabbaṁ.",
  "atk-vin02a21:64_2": "Sace na sakkonti,",
  "atk-vin02a21:64_3": "nāvāyapi ṭhatvā kātabbaṁ.",
  "atk-vin02a21:64_4": "Gacchantiyā pana nāvāya kātuṁ na vaṭṭati. Kasmā?",
  "atk-vin02a21:64_5": "Udakukkhepamattameva hi sīmā,",
  "atk-vin02a21:64_6": "taṁ nāvā sīghameva atikkāmeti.",
  "atk-vin02a21:64_7": "Evaṁ sati aññissā sīmāya ñatti aññissā anusāvanā hoti,",
  "atk-vin02a21:64_8": "tasmā nāvaṁ arittena vā ṭhapetvā pāsāṇe vā lambitvā antonadiyaṁ jātarukkhe vā bandhitvā kammaṁ kātabbaṁ.",
  "atk-vin02a21:64_9": "Antonadiyaṁ baddhaaṭṭakepi antonadiyaṁ jātarukkhepi ṭhitehi kātuṁ vaṭṭati.",
  "atk-vin02a21:65_0": "Sace pana rukkhassa sākhā vā tato nikkhantapāroho vā bahinadītīre vihārasīmāya vā gāmasīmāya vā patiṭṭhito,",
  "atk-vin02a21:65_1": "sīmaṁ vā sodhetvā sākhaṁ vā chinditvā kammaṁ kātabbaṁ.",
  "atk-vin02a21:65_2": "Bahinadītīre jātarukkhassa antonadiyaṁ paviṭṭhasākhāya vā pārohe vā nāvaṁ bandhitvā kammaṁ kātuṁ na vaṭṭati.",
  "atk-vin02a21:65_3": "Karontehi sīmā vā sodhetabbā,",
  "atk-vin02a21:65_4": "chinditvā vāssa bahipatiṭṭhitabhāvo nāsetabbo.",
  "atk-vin02a21:65_5": "Nadītīre pana khāṇukaṁ koṭṭetvā tattha baddhanāvāya na vaṭṭatiyeva.",
  "atk-vin02a21:66_0": "Nadiyaṁ setuṁ karonti,",
  "atk-vin02a21:66_1": "sace antonadiyaṁyeva setu vā setupādā vā,",
  "atk-vin02a21:66_2": "setumhi ṭhitehi kammaṁ kātuṁ vaṭṭati.",
  "atk-vin02a21:66_3": "Sace pana setu vā setupādā vā bahitīre patiṭṭhitā,",
  "atk-vin02a21:66_4": "kammaṁ kātuṁ na vaṭṭati,",
  "atk-vin02a21:66_5": "sīmaṁ sodhetvā kātabbaṁ.",
  "atk-vin02a21:66_6": "Atha setupādā anto,",
  "atk-vin02a21:66_7": "setu pana ubhinnampi tīrānaṁ upariākāse ṭhito, vaṭṭati.",
  "atk-vin02a21:66_8": "Antonadiyaṁ pāsāṇo vā dīpako vā hoti,",
  "atk-vin02a21:66_9": "tassa yattakaṁ padesaṁ pubbe vuttappakāre pakativassakāle vassānassa catūsu māsesu udakaṁ ottharati,",
  "atk-vin02a21:66_10": "so nadīsaṅkhyameva gacchati.",
  "atk-vin02a21:66_11": "Ativuṭṭhikāle pana oghena otthaṭokāso na gahetabbo,",
  "atk-vin02a21:66_12": "so hi gāmasīmāsaṅkhyameva gacchati.",
  "atk-vin02a21:67_0": "Nadito mātikaṁ nīharantā nadiyaṁ āvaraṇaṁ karonti,",
  "atk-vin02a21:67_1": "tañce ottharitvā vā vinibbijjhitvā vā udakaṁ gacchati,",
  "atk-vin02a21:67_2": "sabbattha pavattanaṭṭhāne kammaṁ kātuṁ vaṭṭati.",
  "atk-vin02a21:67_3": "Sace pana āvaraṇena vā koṭṭakabandhanena vā sotaṁ pacchijjati,",
  "atk-vin02a21:67_4": "udakaṁ nappavattati,",
  "atk-vin02a21:67_5": "appavattanaṭṭhāne kammaṁ kātuṁ na vaṭṭati.",
  "atk-vin02a21:67_6": "Āvaraṇamatthakepi kātuṁ na vaṭṭati.",
  "atk-vin02a21:67_7": "Sace koci āvaraṇappadeso pubbe vuttapāsāṇadīpakappadeso viya udakena ajjhotthariyati,",
  "atk-vin02a21:67_8": "tattha vaṭṭati.",
  "atk-vin02a21:67_9": "So hi nadīsaṅkhyameva gacchati.",
  "atk-vin02a21:67_10": "Nadiṁ vināsetvā taḷākaṁ karonti,",
  "atk-vin02a21:67_11": "heṭṭhā pāḷi baddhā,",
  "atk-vin02a21:67_12": "udakaṁ āgantvā taḷākaṁ pūretvā tiṭṭhati,",
  "atk-vin02a21:67_13": "ettha kammaṁ kātuṁ na vaṭṭati.",
  "atk-vin02a21:67_14": "Upari pavattanaṭṭhāne heṭṭhā ca chaḍḍitamodakaṁ nadiṁ ottharitvā sandanaṭṭhānato paṭṭhāya vaṭṭati.",
  "atk-vin02a21:67_15": "Deve avassante hemantagimhesu vā sukkhanadiyāpi vaṭṭati.",
  "atk-vin02a21:67_16": "Nadito nīhaṭamātikāya na vaṭṭati.",
  "atk-vin02a21:67_17": "Sace sā kālantarena bhijjitvā nadī hoti, vaṭṭati.",
  "atk-vin02a21:67_18": "Kāci nadī kālantarena uppatitvā gāmanigamasīmaṁ ottharitvā pavattati,",
  "atk-vin02a21:67_19": "nadīyeva hoti,",
  "atk-vin02a21:67_20": "kammaṁ kātuṁ vaṭṭati.",
  "atk-vin02a21:67_21": "Sace pana vihārasīmaṁ ottharati,",
  "atk-vin02a21:67_22": "vihārasīmātveva saṅkhyaṁ gacchati.",
  "atk-vin02a21:68_0": "Samuddepi kammaṁ karontehi yaṁ padesaṁ uddhaṁ vaḍḍhanaudakaṁ vā pakativīci vā vegena āgantvā ottharati,",
  "atk-vin02a21:68_1": "tattha kātuṁ na vaṭṭati.",
  "atk-vin02a21:68_2": "Yasmiṁ pana padese pakativīciyo ottharitvā saṇṭhahanti,",
  "atk-vin02a21:68_3": "so udakantato paṭṭhāya antosamuddo nāma,",
  "atk-vin02a21:68_4": "tattha ṭhitehi kammaṁ kātabbaṁ.",
  "atk-vin02a21:68_5": "Sace ūmivego bādhati,",
  "atk-vin02a21:68_6": "nāvāya vā aṭṭake vā ṭhatvā kātabbaṁ.",
  "atk-vin02a21:68_7": "Tesu vinicchayo nadiyaṁ vuttanayeneva veditabbo.",
  "atk-vin02a21:68_8": "Samudde piṭṭhipāsāṇo hoti,",
  "atk-vin02a21:68_9": "taṁ kadāci ūmiyo āgantvā ottharanti ,",
  "atk-vin02a21:68_10": "kadāci na ottharanti,",
  "atk-vin02a21:68_11": "tattha kammaṁ kātuṁ na vaṭṭati,",
  "atk-vin02a21:68_12": "so hi gāmasīmāsaṅkhyameva gacchati.",
  "atk-vin02a21:68_13": "Sace pana vīcīsu āgatāsupi anāgatāsupi pakatiudakeneva otthariyati, vaṭṭati.",
  "atk-vin02a21:68_14": "Dīpako vā pabbato vā hoti,",
  "atk-vin02a21:68_15": "so ce dūre hoti macchabandhānaṁ agamanapathe,",
  "atk-vin02a21:68_16": "araññasīmāsaṅkhyameva gacchati.",
  "atk-vin02a21:68_17": "Tesaṁ gamanapariyantassa orato pana gāmasīmāsaṅkhyaṁ gacchati.",
  "atk-vin02a21:68_18": "Tattha gāmasīmaṁ asodhetvā kammaṁ kātuṁ na vaṭṭati.",
  "atk-vin02a21:68_19": "Samuddo gāmasīmaṁ vā nigamasīmaṁ vā ottharitvā tiṭṭhati,",
  "atk-vin02a21:68_20": "samuddova hoti,",
  "atk-vin02a21:68_21": "tattha kammaṁ kātuṁ vaṭṭati.",
  "atk-vin02a21:68_22": "Sace pana vihārasīmaṁ ottharati,",
  "atk-vin02a21:68_23": "vihārasīmātveva saṅkhyaṁ gacchati.",
  "atk-vin02a21:69_0": "Jātassare kammaṁ karontehipi yattha pubbe vuttappakāre vassakāle vasse pacchinnamatte pivituṁ vā hatthapāde vā dhovituṁ udakaṁ na hoti, sukkhati,",
  "atk-vin02a21:69_1": "ayaṁ na jātassaro,",
  "atk-vin02a21:69_2": "gāmakhettasaṅkhyameva gacchati,",
  "atk-vin02a21:69_3": "tattha kammaṁ na kātabbaṁ.",
  "atk-vin02a21:69_4": "Yattha pana vuttappakāre vassakāle udakaṁ santiṭṭhati,",
  "atk-vin02a21:69_5": "ayameva jātassaro.",
  "atk-vin02a21:69_6": "Tassa yattake padese vassānaṁ cātumāse udakaṁ tiṭṭhati,",
  "atk-vin02a21:69_7": "tattha kammaṁ kātuṁ vaṭṭati.",
  "atk-vin02a21:69_8": "Sace gambhīraṁ udakaṁ,",
  "atk-vin02a21:69_9": "aṭṭakaṁ bandhitvā tattha ṭhitehipi jātassarassa anto jātarukkhamhi baddhaaṭṭakepi kātuṁ vaṭṭati.",
  "atk-vin02a21:69_10": "Piṭṭhipāsāṇadīpakesu panettha nadiyaṁ vuttasadisova vinicchayo.",
  "atk-vin02a21:69_11": "Samavassadevakāle pahonakajātassaro pana sacepi dubbuṭṭhikāle vā gimhahemantesu vā sukkhati,",
  "atk-vin02a21:69_12": "nirudako hoti,",
  "atk-vin02a21:69_13": "tattha saṅghakammaṁ kātuṁ vaṭṭati.",
  "atk-vin02a21:69_14": "Yaṁ andhakaṭṭhakathāyaṁ vuttaṁ ‘‘sabbo jātassaro sukkho anodako ,",
  "atk-vin02a21:69_15": "gāmakhettaṁyeva bhajatī’’ti,",
  "atk-vin02a21:69_16": "taṁ na gahetabbaṁ.",
  "atk-vin02a21:69_17": "Sace panettha udakatthāya āvāṭaṁ vā pokkharaṇīādīni vā khaṇanti,",
  "atk-vin02a21:69_18": "taṁ ṭhānaṁ ajātassaro hoti,",
  "atk-vin02a21:69_19": "gāmasīmāsaṅkhyaṁ gacchati.",
  "atk-vin02a21:69_20": "Lābutipusakādivappe katepi eseva nayo.",
  "atk-vin02a21:70_0": "Sace pana taṁ pūretvā thalaṁ vā karonti,",
  "atk-vin02a21:70_1": "ekasmiṁ disābhāge pāḷiṁ bandhitvā sabbameva taṁ mahātaḷākaṁ vā karonti,",
  "atk-vin02a21:70_2": "sabbopi ajātassaro hoti,",
  "atk-vin02a21:70_3": "gāmasīmāsaṅkhyameva gacchati.",
  "atk-vin02a21:70_4": "Loṇīpi jātassarasaṅkhyameva gacchati.",
  "atk-vin02a21:70_5": "Vassike cattāro māse udakaṭṭhānokāse kammaṁ kātuṁ vaṭṭatīti.",
  "atk-vin02a21:71_0": "148.Sīmāya sīmaṁ sambhindantīti attano sīmāya paresaṁ baddhasīmaṁ sambhindanti.",
  "atk-vin02a21:71_1": "Sace hi porāṇakassa vihārassa puratthimāya disāya ambo ceva jambū cāti dve rukkhā aññamaññaṁ saṁsaṭṭhaviṭapā honti,",
  "atk-vin02a21:71_2": "tesu ambassa pacchimadisābhāge jambū.",
  "atk-vin02a21:71_3": "Vihārasīmā ca jambuṁ anto katvā ambaṁ kittetvā baddhā hoti,",
  "atk-vin02a21:71_4": "atha pacchā tassa vihārassa puratthimāya disāya vihāraṁ katvā sīmaṁ bandhantā taṁ ambaṁ anto katvā jambuṁ kittetvā bandhanti,",
  "atk-vin02a21:71_5": "sīmāya sīmā sambhinnā hoti.",
  "atk-vin02a21:71_6": "Evaṁ chabbaggiyā akaṁsu, tenāha –",
  "atk-vin02a21:71_7": "‘‘sīmāya sīmaṁ sambhindantī’’ti.",
  "atk-vin02a21:72_0": "Sīmāya sīmaṁ ajjhottharantīti attano sīmāya paresaṁ baddhasīmaṁ ajjhottharanti;",
  "atk-vin02a21:73_0": "Paresaṁ baddhasīmaṁ sakalaṁ vā tassā padesaṁ vā anto katvā attano sīmaṁ bandhanti.",
  "atk-vin02a21:73_1": "Sīmantarikaṁ ṭhapetvā sīmaṁ sammannitunti ettha sace paṭhamataraṁ katassa vihārassa sīmā asammatā hoti,",
  "atk-vin02a21:73_2": "sīmāya upacāro ṭhapetabbo.",
  "atk-vin02a21:73_3": "Sace sammatā hoti,",
  "atk-vin02a21:73_4": "pacchimakoṭiyā hatthamattā sīmantarikā ṭhapetabbā.",
  "atk-vin02a21:73_5": "Kurundiyaṁ vidatthimattampi,",
  "atk-vin02a21:73_6": "mahāpaccariyaṁ caturaṅgulamattampi vaṭṭatīti vuttaṁ.",
  "atk-vin02a21:73_7": "Ekarukkhopi ca dvinnaṁ sīmānaṁ nimittaṁ hoti,",
  "atk-vin02a21:73_8": "so pana vaḍḍhanto sīmāsaṅkaraṁ karoti,",
  "atk-vin02a21:73_9": "tasmā na kātabbo.",
  "atk-vin02a21:74_0": "Uposathabhedādikathā",
  "atk-vin02a21:75_0": "149.Cātuddasiko ca pannarasiko cāti ettha cātuddasikassa pubbakicce ‘‘ajjuposatho cātuddaso’’ti vattabbaṁ.",
  "atk-vin02a21:76_0": "Adhammena vaggantiādīsu sace ekasmiṁ vihāre catūsu bhikkhūsu vasantesu ekassa chandapārisuddhiṁ āharitvā tayo pārisuddhiuposathaṁ karonti,",
  "atk-vin02a21:76_1": "tīsu vā vasantesu ekassa chandapārisuddhiṁ āharitvā dve pātimokkhaṁ uddisanti,",
  "atk-vin02a21:76_2": "adhammena vaggaṁ uposathakammaṁ hoti.",
  "atk-vin02a21:76_3": "Sace pana cattāropi sannipatitvā pārisuddhiuposathaṁ karonti,",
  "atk-vin02a21:76_4": "tayo vā dve vā pātimokkhaṁ uddisanti,",
  "atk-vin02a21:76_5": "adhammena samaggaṁ nāma hoti.",
  "atk-vin02a21:76_6": "Sace catūsu janesu ekassa pārisuddhiṁ āharitvā tayo pātimokkhaṁ uddisanti,",
  "atk-vin02a21:76_7": "tīsu vā janesu ekassa pārisuddhiṁ āharitvā dve pārisuddhiuposathaṁ karonti,",
  "atk-vin02a21:76_8": "dhammena vaggaṁ nāma hoti.",
  "atk-vin02a21:76_9": "Sace pana cattāro ekattha vasantā sabbeva sannipatitvā pātimokkhaṁ uddisanti,",
  "atk-vin02a21:76_10": "tayo pārisuddhiuposathaṁ karonti,",
  "atk-vin02a21:76_11": "dve aññamaññaṁ pārisuddhiuposathaṁ karonti,",
  "atk-vin02a21:76_12": "dhammena samaggaṁ nāma hotīti.",
  "atk-vin02a21:77_0": "Pātimokkhuddesakathā",
  "atk-vin02a21:78_0": "150.Nidānaṁ uddisitvā avasesaṁ sutena sāvetabbanti ‘‘suṇātu me bhante saṅgho…pe…",
  "atk-vin02a21:78_1": "āvikatā hissa phāsu hotī’’ti imaṁ nidānaṁ uddisitvā ‘‘uddiṭṭhaṁ kho āyasmanto nidānaṁ,",
  "atk-vin02a21:78_2": "tatthāyasmante pucchāmi –",
  "atk-vin02a21:78_3": "kaccittha parisuddhā,",
  "atk-vin02a21:78_4": "dutiyampi pucchāmi…pe…",
  "atk-vin02a21:78_5": "evametaṁ dhārayāmīti.",
  "atk-vin02a21:78_6": "Sutā kho panāyasmantehi cattāro pārājikā dhammā…pe…",
  "atk-vin02a21:78_7": "avivadamānehi sikkhitabba’’nti evaṁ avasesaṁ sutena sāvetabbaṁ.",
  "atk-vin02a21:78_8": "Etena nayena sesāpi cattāro pātimokkhuddesā veditabbā.",
  "atk-vin02a21:79_0": "Savarabhayanti aṭavimanussabhayaṁ.",
  "atk-vin02a21:79_1": "Rājantarāyotiādīsu sace bhikkhūsu ‘‘uposathaṁ karissāmā’’ti nisinnesu rājā āgacchati,",
  "atk-vin02a21:79_2": "ayaṁ rājantarāyo.",
  "atk-vin02a21:79_3": "Corā āgacchanti,",
  "atk-vin02a21:79_4": "ayaṁ corantarāyo.",
  "atk-vin02a21:79_5": "Davadāho vā āgacchati,",
  "atk-vin02a21:79_6": "āvāse vā aggi uṭṭhahati,",
  "atk-vin02a21:79_7": "ayaṁ aggantarāyo.",
  "atk-vin02a21:79_8": "Megho vā uṭṭheti,",
  "atk-vin02a21:79_9": "ogho vā āgacchati,",
  "atk-vin02a21:79_10": "ayaṁ udakantarāyo.",
  "atk-vin02a21:79_11": "Bahū manussā āgacchanti,",
  "atk-vin02a21:79_12": "ayaṁ manussantarāyo.",
  "atk-vin02a21:79_13": "Bhikkhuṁ yakkho gaṇhāti,",
  "atk-vin02a21:79_14": "ayaṁ amanussantarāyo.",
  "atk-vin02a21:79_15": "Byagghādayo caṇḍamigā āgacchanti,",
  "atk-vin02a21:79_16": "ayaṁ vāḷantarāyo.",
  "atk-vin02a21:79_17": "Bhikkhuṁ sappādayo ḍaṁsanti,",
  "atk-vin02a21:79_18": "ayaṁ sarīsapantarāyo.",
  "atk-vin02a21:79_19": "Bhikkhu gilāno vā hoti,",
  "atk-vin02a21:79_20": "kālaṁ vā karoti,",
  "atk-vin02a21:79_21": "verino vā taṁ māretukāmā gaṇhanti,",
  "atk-vin02a21:79_22": "ayaṁ jīvitantarāyo.",
  "atk-vin02a21:79_23": "Manussā ekaṁ vā bahū vā bhikkhū brahmacariyā cāvetukāmā gaṇhanti,",
  "atk-vin02a21:79_24": "ayaṁ brahmacariyantarāyo.",
  "atk-vin02a21:79_25": "Evarūpesu antarāyesu saṁkhittena pātimokkho uddisitabbo ,",
  "atk-vin02a21:79_26": "paṭhamo vā uddeso uddisitabbo,",
  "atk-vin02a21:79_27": "ādimhi dve tayo cattāro vā.",
  "atk-vin02a21:79_28": "Ettha ca dutiyādīsu uddesesu yasmiṁ apariyosite antarāyo hoti,",
  "atk-vin02a21:79_29": "sopi suteneva sāvetabbo.",
  "atk-vin02a21:80_0": "Anajjhiṭṭhāti anāṇattā ayācitā vā.",
  "atk-vin02a21:80_1": "Ajjhesanā cettha saṅghena sammatadhammajjhesakāyattā vā saṅghattherāyattā vā,",
  "atk-vin02a21:80_2": "tasmiṁ dhammajjhesake asati saṅghattheraṁ āpucchitvā vā tena yācito vā bhāsituṁ labhati.",
  "atk-vin02a21:80_3": "Saṅghattherenāpi sace vihāre bahū dhammakathikā honti,",
  "atk-vin02a21:80_4": "vārapaṭipāṭiyā vattabbā –",
  "atk-vin02a21:80_5": "‘‘tvaṁ dhammaṁ bhaṇa,",
  "atk-vin02a21:80_6": "dhammaṁ kathehi,",
  "atk-vin02a21:80_7": "dhammadānaṁ dehī’’ti vā vuttena tīhipi vidhīhi dhammo bhāsitabbo.",
  "atk-vin02a21:80_8": "‘‘Osārehī’’ti vutto pana osāretumeva labhati,",
  "atk-vin02a21:80_9": "‘‘kathehī’’ti vutto kathetumeva,",
  "atk-vin02a21:80_10": "‘‘sarabhaññaṁ bhaṇāhī’’ti vutto sarabhaññameva.",
  "atk-vin02a21:80_11": "Saṅghattheropi ca uccatare āsane nisinno yācituṁ na labhati.",
  "atk-vin02a21:80_12": "Sace upajjhāyo ceva saddhivihāriko ca honti,",
  "atk-vin02a21:80_13": "upajjhāyo ca naṁ uccāsane nisinno ‘‘bhaṇāhī’’ti vadati,",
  "atk-vin02a21:80_14": "sajjhāyaṁ adhiṭṭhahitvā bhaṇitabbaṁ.",
  "atk-vin02a21:80_15": "Sace panettha daharā bhikkhū honti,",
  "atk-vin02a21:80_16": "tesaṁ ‘‘bhaṇāmī’’ti bhaṇitabbaṁ.",
  "atk-vin02a21:81_0": "Sace vihāre saṅghatthero attanoyeva nissitake bhaṇāpeti,",
  "atk-vin02a21:81_1": "aññe madhurabhāṇakepi nājjhesati,",
  "atk-vin02a21:81_2": "so aññehi vattabbo –",
  "atk-vin02a21:81_3": "‘‘bhante asukaṁ nāma bhaṇāpemā’’ti.",
  "atk-vin02a21:81_4": "Sace ‘‘bhaṇāpethā’’ti vā vadati,",
  "atk-vin02a21:81_5": "tuṇhī vā hoti,",
  "atk-vin02a21:81_6": "bhaṇāpetuṁ vaṭṭati.",
  "atk-vin02a21:81_7": "Sace pana paṭibāhati,",
  "atk-vin02a21:81_8": "na bhaṇāpetabbaṁ.",
  "atk-vin02a21:81_9": "Yadi anāgateyeva saṅghatthere dhammasavanaṁ āraddhaṁ,",
  "atk-vin02a21:81_10": "puna āgate ṭhapetvā āpucchanakiccaṁ natthi.",
  "atk-vin02a21:81_11": "Osāretvā pana kathentena āpucchitvā vā aṭṭhapetvāyeva vā kathetabbaṁ,",
  "atk-vin02a21:81_12": "kathentassa puna āgatepi eseva nayo.",
  "atk-vin02a21:82_0": "Upanisinnakathāyapi saṅghattherova sāmī,",
  "atk-vin02a21:82_1": "tasmā tena sayaṁ vā kathetabbaṁ,",
  "atk-vin02a21:82_2": "añño vā bhikkhu ‘‘kathehī’’ti vattabbo,",
  "atk-vin02a21:82_3": "no ca kho uccatare āsane nisinnena.",
  "atk-vin02a21:82_4": "Manussānaṁ pana ‘‘bhaṇāhī’’ti vattuṁ vaṭṭati.",
  "atk-vin02a21:82_5": "Manussā attano jānanakabhikkhuṁ āpucchanti,",
  "atk-vin02a21:82_6": "tena theraṁ āpucchitvā kathetabbaṁ.",
  "atk-vin02a21:82_7": "Sace saṅghatthero ‘‘bhante ime pañhaṁ pucchantī’’ti puṭṭho ‘‘kathehī’’ti vā bhaṇati,",
  "atk-vin02a21:82_8": "tuṇhī vā hoti,",
  "atk-vin02a21:82_9": "kathetuṁ vaṭṭati.",
  "atk-vin02a21:82_10": "Antaraghare anumodanādīsupi eseva nayo.",
  "atk-vin02a21:82_11": "Sace saṅghatthero vihāre vā antaraghare vā ‘‘maṁ anāpucchitvāpi katheyyāsī’’ti anujānāti,",
  "atk-vin02a21:82_12": "laddhakappiyaṁ hoti,",
  "atk-vin02a21:82_13": "sabbattha vattuṁ vaṭṭati.",
  "atk-vin02a21:83_0": "Sajjhāyaṁ karontenāpi thero āpucchitabboyeva.",
  "atk-vin02a21:83_1": "Ekaṁ āpucchitvā sajjhāyantassa aparo āgacchati,",
  "atk-vin02a21:83_2": "puna āpucchanakiccaṁ natthi.",
  "atk-vin02a21:83_3": "Sace vissamissāmīti ṭhapitassa āgacchati,",
  "atk-vin02a21:83_4": "puna ārabhantenāpi āpucchitabbaṁ.",
  "atk-vin02a21:83_5": "Saṅghatthere anāgateyeva āraddhaṁ sajjhāyantassāpi eseva nayo.",
  "atk-vin02a21:83_6": "Ekena saṅghattherena ‘‘maṁ anāpucchāpi yathāsukhaṁ sajjhāyāhī’’ti anuññāte yathāsukhaṁ sajjhāyituṁ vaṭṭati.",
  "atk-vin02a21:83_7": "Aññasmiṁ pana āgate taṁ āpucchitvāva sajjhāyitabbaṁ.",
  "atk-vin02a21:84_0": "151.Attanā vā attānaṁ sammannitabbaṁti attanā vā attā sammannitabbo;",
  "atk-vin02a21:84_1": "pucchantena pana parisaṁ oloketvā sace attano upaddavo natthi,",
  "atk-vin02a21:84_2": "vinayo pucchitabbo.",
  "atk-vin02a21:85_0": "153.Katepi okāse puggalaṁ tulayitvāti ‘‘atthi nu kho me ito upaddavo,",
  "atk-vin02a21:85_1": "natthī’’ti evaṁ upaparikkhitvā.",
  "atk-vin02a21:85_2": "Puramhākanti paṭhamaṁ amhākaṁ.",
  "atk-vin02a21:85_3": "Paṭikaccevāti paṭhamatarameva.",
  "atk-vin02a21:85_4": "Puggalaṁ tulayitvā okāsaṁ kātunti ‘‘bhūtameva nu kho āpattiṁ vadati,",
  "atk-vin02a21:85_5": "abhūta’’nti evaṁ upaparikkhitvā okāsaṁ kātuṁ anujānāmīti attho.",
  "atk-vin02a21:86_0": "Adhammakammapaṭikkosanādikathā",
  "atk-vin02a21:87_0": "154.Adhammakammaṁ vuttanayameva.",
  "atk-vin02a21:87_1": "Paṭikkositunti vāretuṁ.",
  "atk-vin02a21:87_2": "Diṭṭhimpi āvikātunti ‘‘adhammakammaṁ idaṁ na me khamatī’’ti evaṁ aññassa santike attano diṭṭhiṁ pakāsetuṁ.",
  "atk-vin02a21:87_3": "Catūhi pañcahītiādi tesaṁ anupaddavatthāya vuttaṁ.",
  "atk-vin02a21:87_4": "Sañcicca na sāventīti yathā na suṇanti evaṁ bhaṇissāmāti sañcicca saṇikaṁ uddisanti.",
  "atk-vin02a21:88_0": "155.Therādhikanti therādhīnaṁ;",
  "atk-vin02a21:88_1": "therāyattaṁ bhavitunti attho.",
  "atk-vin02a21:88_2": "‘‘Therādheyya’’ntipi pāṭho,",
  "atk-vin02a21:88_3": "tasmā therena sayaṁ vā uddisitabbaṁ,",
  "atk-vin02a21:88_4": "añño vā ajjhesitabbo.",
  "atk-vin02a21:88_5": "Ajjhesanavidhānañcettha dhammajjhesane vuttanayameva.",
  "atk-vin02a21:88_6": "So najānāti uposathaṁ vātiādīsu cātuddasikapannarasikabhedena duvidhaṁ,",
  "atk-vin02a21:88_7": "saṅghauposathādibhedena navavidhañca uposathaṁ na jānāti,",
  "atk-vin02a21:88_8": "catubbidhaṁ uposathakammaṁ na jānāti,",
  "atk-vin02a21:88_9": "duvidhaṁ pātimokkhaṁ na jānāti,",
  "atk-vin02a21:88_10": "navavidhaṁ pātimokkhuddesaṁ na jānāti.",
  "atk-vin02a21:88_11": "Yo tattha bhikkhu byatto paṭibaloti ettha kiñcāpi daharassāpi byattassa pātimokkho anuññāto.",
  "atk-vin02a21:88_12": "Atha kho ettha ayamadhippāyo.",
  "atk-vin02a21:88_13": "Sace therassa pañca vā cattāro vā tayo vā pātimokkhuddesā nāgacchanti;",
  "atk-vin02a21:88_14": "dve pana akhaṇḍā suvisadā vācuggatā honti,",
  "atk-vin02a21:88_15": "therāyattova pātimokkhā.",
  "atk-vin02a21:88_16": "Sace pana ettakampi visadaṁ kātuṁ na sakkoti,",
  "atk-vin02a21:88_17": "byattassa bhikkhuno āyatto hoti.",
  "atk-vin02a21:89_0": "Sāmantā āvāsāti sāmantaṁ āvāsaṁ.",
  "atk-vin02a21:89_1": "Sajjukanti tadaheva āgamanatthāya.",
  "atk-vin02a21:89_2": "Navaṁ bhikkhuṁ āṇāpetunti ettha yo sakkoti uggahetuṁ,",
  "atk-vin02a21:89_3": "evarūpo āṇāpetabbo, na bālo.",
  "atk-vin02a21:90_0": "Pakkhagaṇanādiuggahaṇānujānanakathā",
  "atk-vin02a21:91_0": "156.Katimī bhanteti ettha katīnaṁ pūraṇīti katimī. Kālavatoti kālasseva; pagevāti attho.",
  "atk-vin02a21:92_0": "158.Yaṁ kālaṁ saratīti ettha sāyampi ‘‘ajjuposatho samannāharathā’’ti ārocetuṁ vaṭṭati.",
  "atk-vin02a21:93_0": "159.Therena bhikkhunā navaṁ bhikkhuṁ āṇāpetunti etthāpi kiñci kammaṁ karonto vā sadākālameva eko vā bhāranittharaṇako",
  "atk-vin02a21:93_1": "vā sarabhāṇakadhammakathikādīsu aññataro vā na uposathāgārasammajjanatthaṁ āṇāpetabbo,",
  "atk-vin02a21:93_2": "avasesā pana vārena āṇāpetabbā.",
  "atk-vin02a21:93_3": "Sace āṇatto sammuñjaniṁ tāvakālikampi na labhati,",
  "atk-vin02a21:93_4": "sākhābhaṅgaṁ kappiyaṁ kāretvā sammajjitabbaṁ,",
  "atk-vin02a21:93_5": "tampi alabhantassa laddhakappiyaṁ hoti.",
  "atk-vin02a21:94_0": "160.",
  "atk-vin02a21:94_1": "Āsanapaññāpanāṇattiyampi vuttanayeneva āṇāpetabbo.",
  "atk-vin02a21:94_2": "Āṇattena ca sace uposathāgāre āsanāni natthi,",
  "atk-vin02a21:94_3": "saṅghikāvāsatopi āharitvā paññapetvā puna āharitabbāni.",
  "atk-vin02a21:94_4": "Āsanesu asati kaṭasārakepi taṭṭikāyopi paññapetuṁ vaṭṭati,",
  "atk-vin02a21:94_5": "taṭṭikāsupi asati sākhābhaṅgāni kappiyaṁ kāretvā paññapetabbāni,",
  "atk-vin02a21:94_6": "kappiyakārakaṁ alabhantassa laddhakappiyaṁ hoti.",
  "atk-vin02a21:95_0": "161.",
  "atk-vin02a21:95_1": "Padīpakaraṇepi vuttanayeneva āṇāpetabbo.",
  "atk-vin02a21:95_2": "Āṇāpentena ca ‘‘amukasmiṁ nāma okāse telaṁ vā vaṭṭi vā kapallikā vā atthi,",
  "atk-vin02a21:95_3": "taṁ gahetvā karohī’’ti vattabbo.",
  "atk-vin02a21:95_4": "Sace telādīni natthi,",
  "atk-vin02a21:95_5": "pariyesitabbāni,",
  "atk-vin02a21:95_6": "pariyesitvā alabhantassa laddhakappiyaṁ hoti.",
  "atk-vin02a21:95_7": "Apica kapāle aggipi jāletabbo.",
  "atk-vin02a21:96_0": "Disaṁgamikādivatthukathā",
  "atk-vin02a21:97_0": "163.Saṅgahetabboti ‘‘sādhu bhante āgatāttha,",
  "atk-vin02a21:97_1": "idha bhikkhā sulabhā sūpabyañjanaṁ atthi,",
  "atk-vin02a21:97_2": "vasatha anukkaṇṭhamānā’’ti evaṁ piyavacanena saṅgahetabbo.",
  "atk-vin02a21:97_3": "Punappunaṁ tathākaraṇavasena anuggahetabbo.",
  "atk-vin02a21:97_4": "‘‘Āma vasissāmī’’ti paṭivacanadāpanena upalāpetabbo.",
  "atk-vin02a21:97_5": "Atha vā catūhi paccayehi saṅgahetabbo ceva anuggahetabbo ca.",
  "atk-vin02a21:97_6": "Piyavacanena upalāpetabbo,",
  "atk-vin02a21:97_7": "kaṇṇasukhaṁ ālapitabboti attho.",
  "atk-vin02a21:97_8": "Cuṇṇādīhi upaṭṭhāpetabbo.",
  "atk-vin02a21:97_9": "Āpatti dukkaṭassāti sace sakalopi saṅgho na karoti,",
  "atk-vin02a21:97_10": "sabbesaṁ dukkaṭaṁ.",
  "atk-vin02a21:97_11": "Idha neva therā na daharā muccanti,",
  "atk-vin02a21:97_12": "sabbehi vārena upaṭṭhāpetabbo.",
  "atk-vin02a21:97_13": "Attano vāre anupaṭṭhahantassa āpatti.",
  "atk-vin02a21:97_14": "Tena pana mahātherānaṁ pariveṇasammajjanadantakaṭṭhadānādīni na sāditabbāni.",
  "atk-vin02a21:97_15": "Evampi sati mahātherehi sāyaṁpātaṁ upaṭṭhānaṁ āgantabbaṁ.",
  "atk-vin02a21:97_16": "Tena pana tesaṁ āgamanaṁ ñatvā paṭhamataraṁ mahātherānaṁ upaṭṭhānaṁ gantabbaṁ.",
  "atk-vin02a21:97_17": "Sacassa saddhiṁcarā bhikkhuupaṭṭhākā atthi,",
  "atk-vin02a21:97_18": "‘‘mayhaṁ upaṭṭhākā atthi,",
  "atk-vin02a21:97_19": "tumhe appossukkā viharathā’’ti vattabbaṁ.",
  "atk-vin02a21:97_20": "Athāpissa saddhiṁcarā natthi,",
  "atk-vin02a21:97_21": "tasmiṁyeva pana vihāre eko vā dve vā vattasampannā vadanti ‘‘mayaṁ therassa kattabbaṁ karissāma,",
  "atk-vin02a21:97_22": "avasesā phāsu viharantū’’ti sabbesaṁ anāpatti.",
  "atk-vin02a21:98_0": "So āvāso gantabboti uposathakaraṇatthāya anvaddhamāsaṁ gantabbo.",
  "atk-vin02a21:98_1": "So ca kho utuvasseyeva,",
  "atk-vin02a21:98_2": "vassāne pana yaṁ kattabbaṁ,",
  "atk-vin02a21:98_3": "taṁ dassetuṁ ‘‘vassaṁ vasanti bālā abyattā’’tiādimāha.",
  "atk-vin02a21:98_4": "Tattha na bhikkhave tehi bhikkhūhi tasmiṁ āvāse vassaṁ vasitabbanti purimikāya pātimokkhuddesakena vinā na vassaṁ upagantabbaṁ.",
  "atk-vin02a21:98_5": "Sace so vassūpagatānaṁ pakkamati vā,",
  "atk-vin02a21:98_6": "vibbhamati vā,",
  "atk-vin02a21:98_7": "kālaṁ vā karoti,",
  "atk-vin02a21:98_8": "aññasmiṁ satiyeva pacchimikāya vasituṁ vaṭṭati,",
  "atk-vin02a21:98_9": "asati aññattha gantabbaṁ,",
  "atk-vin02a21:98_10": "agacchantānaṁ dukkaṭaṁ.",
  "atk-vin02a21:98_11": "Sace pana pacchimikāya pakkamati vā vibbhamati vā kālaṁ vā karoti,",
  "atk-vin02a21:98_12": "māsadvayaṁ vasitabbaṁ.",
  "atk-vin02a21:99_0": "Pārisuddhidānakathā",
  "atk-vin02a21:100_0": "164.Kāyena viññāpetīti pārisuddhidānaṁ yena kenaci aṅgapaccaṅgena viññāpeti jānāpeti;",
  "atk-vin02a21:100_1": "vācaṁ pana nicchāretuṁ sakkonto vācāya viññāpeti;",
  "atk-vin02a21:100_2": "ubhayathā sakkonto kāyavācāhi.",
  "atk-vin02a21:100_3": "Saṅghena tattha gantvā uposatho kātabboti sace bahū tādisā gilānā honti,",
  "atk-vin02a21:100_4": "saṅghena paṭipāṭiyā ṭhatvā sabbe hatthapāse kātabbā.",
  "atk-vin02a21:100_5": "Sace dūre dūre honti,",
  "atk-vin02a21:100_6": "saṅgho nappahoti,",
  "atk-vin02a21:100_7": "taṁ divasaṁ uposatho na kātabbo,",
  "atk-vin02a21:100_8": "natveva vaggena saṅghena uposatho kātabbo.",
  "atk-vin02a21:101_0": "Tattheva pakkamatīti saṅghamajjhaṁ anāgantvā tatova katthaci gacchati.",
  "atk-vin02a21:101_1": "Sāmaṇero paṭijānātīti ‘‘sāmaṇero aha’’nti evaṁ paṭijānāti;",
  "atk-vin02a21:101_2": "bhūtaṁyeva vā sāmaṇerabhāvaṁ āroceti,",
  "atk-vin02a21:101_3": "pacchā vā sāmaṇerabhūmiyaṁ tiṭṭhatīti attho.",
  "atk-vin02a21:101_4": "Esa nayo sabbattha.",
  "atk-vin02a21:102_0": "Saṅghappatto pakkamatīti sabbantimena paricchedena uposathatthāya sannipatitānaṁ catunnaṁ bhikkhūnaṁ hatthapāsaṁ patvā pakkamati.",
  "atk-vin02a21:102_1": "Esa nayo sabbattha.",
  "atk-vin02a21:102_2": "Ettha ca ekena bahūnampi āhaṭā pārisuddhi āhaṭāva hoti.",
  "atk-vin02a21:102_3": "Sace pana so antarāmagge aññaṁ bhikkhuṁ disvā yesaṁ anena pārisuddhi gahitā,",
  "atk-vin02a21:102_4": "tesañca attano ca pārisuddhiṁ deti,",
  "atk-vin02a21:102_5": "tasseva pārisuddhi āgacchati,",
  "atk-vin02a21:102_6": "itarā pana bilāḷasaṅkhalikapārisuddhi nāma hoti.",
  "atk-vin02a21:102_7": "Sā na āgacchati.",
  "atk-vin02a21:103_0": "Sutto na ārocetīti āgantvā supati,",
  "atk-vin02a21:103_1": "‘‘asukena pārisuddhi dinnā’’ti na āroceti.",
  "atk-vin02a21:103_2": "Pārisuddhihārakassa anāpattīti ettha sace sañcicca nāroceti,",
  "atk-vin02a21:103_3": "dukkaṭaṁ āpajjati,",
  "atk-vin02a21:103_4": "pārisuddhi pana āhaṭāva hoti.",
  "atk-vin02a21:103_5": "Asañcicca anārocitattā panassa anāpatti,",
  "atk-vin02a21:103_6": "ubhinnampi ca uposatho katoyeva hoti.",
  "atk-vin02a21:104_0": "Chandadānakathā",
  "atk-vin02a21:105_0": "165.",
  "atk-vin02a21:105_1": "Chandadānepi pārisuddhidāne vuttasadisoyeva vinicchayo.",
  "atk-vin02a21:105_2": "Pārisuddhiṁ dentena chandampidātunti ettha sace pārisuddhimeva deti na chandaṁ,",
  "atk-vin02a21:105_3": "uposatho kato hoti.",
  "atk-vin02a21:105_4": "Yaṁ pana saṅgho aññaṁ kammaṁ karoti,",
  "atk-vin02a21:105_5": "taṁ akataṁ hoti.",
  "atk-vin02a21:105_6": "Chandameva deti na pārisuddhiṁ,",
  "atk-vin02a21:105_7": "bhikkhusaṅghassa uposathopi kammampi katameva hoti,",
  "atk-vin02a21:105_8": "chandadāyakassa pana uposatho akato hoti.",
  "atk-vin02a21:105_9": "Sacepi koci bhikkhu nadiyā vā sīmāya vā uposathaṁ adhiṭṭhahitvā āgacchati,",
  "atk-vin02a21:105_10": "‘‘kato mayā uposatho’’ti acchituṁ na labhati,",
  "atk-vin02a21:105_11": "sāmaggī vā chando vā dātabbo.",
  "atk-vin02a21:106_0": "167.Saratipi uposathaṁ napi saratīti ekadā sarati,",
  "atk-vin02a21:106_1": "ekadā na sarati.",
  "atk-vin02a21:106_2": "Atthi neva saratīti yo ekantaṁ neva sarati,",
  "atk-vin02a21:106_3": "tassa sammutidānakiccaṁ natthi.",
  "atk-vin02a21:106_4": "Anāgacchantopi kammaṁ na kopeti.",
  "atk-vin02a21:107_0": "Saṅghuposathādikathā",
  "atk-vin02a21:108_0": "168.So deso sammajjitvāti taṁ desaṁ sammajjitvā,",
  "atk-vin02a21:108_1": "upayogatthe paccattaṁ.",
  "atk-vin02a21:108_2": "Pānīyaṁ paribhojanīyantiādi pana uttānatthameva .",
  "atk-vin02a21:108_3": "Kasmā panetaṁ vuttaṁ?",
  "atk-vin02a21:108_4": "Uposathassa pubbakaraṇādidassanatthaṁ.",
  "atk-vin02a21:108_5": "Tenāhu aṭṭhakathācariyā –",
  "atk-vin02a21:109_0": "‘‘Sammajjanī padīpo ca, udakaṁ āsanena ca;",
  "atk-vin02a21:110_0": "Uposathassa etāni, pubbakaraṇanti vuccati’’.",
  "atk-vin02a21:111_0": "Iti imāni cattāri ‘‘pubbakaraṇa’’nti akkhātāni.",
  "atk-vin02a21:112_0": "‘‘Chandapārisuddhiutukkhānaṁ, bhikkhugaṇanā ca ovādo;",
  "atk-vin02a21:113_0": "Uposathassa etāni, pubbakiccanti vuccati.",
  "atk-vin02a21:114_0": "Iti imāni pañca pubbakaraṇato pacchā kattabbāni ‘‘pubbakicca’’nti akkhātāni.",
  "atk-vin02a21:115_0": "‘‘Uposatho yāvatikā ca bhikkhū kammappattā,",
  "atk-vin02a21:116_0": "Sabhāgāpattiyo ca na vijjanti;",
  "atk-vin02a21:117_0": "Vajjanīyā ca puggalā tasmiṁ na honti,",
  "atk-vin02a21:118_0": "Pattakallanti vuccati’’.",
  "atk-vin02a21:119_0": "Iti imāni cattāri ‘‘pattakalla’’nti akkhātānīti.",
  "atk-vin02a21:120_0": "Tehisaddhinti tehi āgatehi saddhiṁ etāni pubbakaraṇādīni katvā uposatho kātabbo.",
  "atk-vin02a21:120_1": "Ajja me uposathoti ettha sace pannaraso hoti,",
  "atk-vin02a21:120_2": "‘‘ajja me uposatho pannaraso’’tipi adhiṭṭhātuṁ vaṭṭati.",
  "atk-vin02a21:120_3": "Cātuddasikepi eseva nayo.",
  "atk-vin02a21:121_0": "Āpattipaṭikammavidhikathā",
  "atk-vin02a21:122_0": "169.Bhagavatā paññattaṁ ‘‘na sāpattikena uposatho kātabbo’’ti idaṁ ‘‘yassa siyā āpattī’’tiādivacaneneva",
  "atk-vin02a21:122_1": "pārisuddhidānapaññāpanena ca pārisuddhiuposathapaññāpanena ca paññattaṁ hotīti veditabbaṁ.",
  "atk-vin02a21:122_2": "Itthannāmaṁ āpattinti thullaccayādīsu ekissā nāmaṁ gahetvā ‘‘thullaccayaṁ āpattiṁ pācittiyaṁ āpatti’’nti evaṁ vattabbaṁ.",
  "atk-vin02a21:122_3": "Taṁ paṭidesemīti idaṁ ‘‘taṁ tumhamūle,",
  "atk-vin02a21:122_4": "taṁ tuyhamūle paṭidesemī’’ti vuttepi suvuttameva hoti.",
  "atk-vin02a21:122_5": "Passasīti idañca ‘‘passasi āvuso taṁ āpattiṁ,",
  "atk-vin02a21:122_6": "passatha bhante taṁ āpatti’’nti evaṁ vattabbaṁ.",
  "atk-vin02a21:122_7": "Āma passāmīti idaṁ pana ‘‘āma bhante passāmi,",
  "atk-vin02a21:122_8": "āma āvuso passāmī’’ti evaṁ vuttampi suvuttameva hoti.",
  "atk-vin02a21:122_9": "Āyatiṁ saṁvareyyāsīti ettha pana sace vuḍḍhataro ‘‘āyatiṁ saṁvareyyāthā’’ti vattabbo.",
  "atk-vin02a21:122_10": "Evaṁ vuttena pana ‘‘sādhu suṭṭhu saṁvarissāmī’’ti vattabbameva.",
  "atk-vin02a21:123_0": "Yadā nibbematikoti ettha sace panesa nibbematiko na hoti,",
  "atk-vin02a21:123_1": "vatthuṁ kittetvāva desetuṁ vaṭṭatīti andhakaṭṭhakathāyaṁ vuttaṁ.",
  "atk-vin02a21:123_2": "Tatrāyaṁ desanāvidhi –",
  "atk-vin02a21:123_3": "sace meghacchanne sūriye ‘‘kālo nu kho no’’ti vematiko bhuñjati,",
  "atk-vin02a21:123_4": "tena bhikkhunā ‘‘ahaṁ bhante vematiko bhuñjiṁ’’,",
  "atk-vin02a21:123_5": "sace kālo atthi,",
  "atk-vin02a21:123_6": "‘‘sambahulā dukkaṭā āpattiyo āpannomhi,",
  "atk-vin02a21:123_7": "no ce atthi,",
  "atk-vin02a21:123_8": "‘‘sambahulā pācittiyā āpannomhī’’ti evaṁ vatthuṁ kittetvā ‘‘ahaṁ bhante yā tasmiṁ vatthusmiṁ sambahulā dukkaṭā vā pācittiyā vā āpattiyo āpanno,",
  "atk-vin02a21:123_9": "tā tumhamūle paṭidesemī’’ti vattabbaṁ.",
  "atk-vin02a21:123_10": "Esa nayo sabbāpattīsu.",
  "atk-vin02a21:124_0": "Na bhikkhave sabhāgā āpattīti ettha yaṁ dvepi janā vikālabhojanādinā sabhāgavatthunā āpattiṁ āpajjanti,",
  "atk-vin02a21:124_1": "evarūpā vatthusabhāgā ‘‘sabhāgā’’ti vuccati.",
  "atk-vin02a21:124_2": "Vikālabhojanappaccayā āpannaṁ pana anatirittabhojanapaccayā āpannassa santike desetuṁ vaṭṭati.",
  "atk-vin02a21:124_3": "Yāpi cāyaṁ vatthusabhāgā,",
  "atk-vin02a21:124_4": "sāpi desitā sudesitāva.",
  "atk-vin02a21:124_5": "Aññaṁ pana desanapaccayā desako,",
  "atk-vin02a21:124_6": "paṭiggahaṇappaccayā paṭiggahako cāti ubhopi dukkaṭaṁ āpajjanti,",
  "atk-vin02a21:124_7": "taṁ nānāvatthukaṁ hoti,",
  "atk-vin02a21:124_8": "tasmā aññamaññaṁ desetuṁ vaṭṭati.",
  "atk-vin02a21:125_0": "170.Sāmanto bhikkhu evamassa vacanīyoti ettha sabhāgoyeva vattabbo.",
  "atk-vin02a21:125_1": "Visabhāgassa hi vuccamāne bhaṇḍanakalahasaṅghabhedādīnipi honti,",
  "atk-vin02a21:125_2": "tasmā tassa avatvā ‘‘ito vuṭṭhahitvā paṭikarissāmī’’ti ābhogaṁ katvā uposatho kātabboti andhakaṭṭhakathāyaṁ vuttaṁ.",
  "atk-vin02a21:126_0": "Anāpattipannarasakādikathā",
  "atk-vin02a21:127_0": "172.",
  "atk-vin02a21:127_1": "Anāpattipannarasake –",
  "atk-vin02a21:127_2": "te na jāniṁsūti sīmaṁ okkantāti vā okkamantīti vāti na jāniṁsu.",
  "atk-vin02a21:127_3": "Athaññe āvāsikā bhikkhū āgacchantīti gāmaṁ vā araññaṁ vā kenaci karaṇīyena gantvā tesaṁ nisinnaṭṭhānaṁ āgacchanti.",
  "atk-vin02a21:127_4": "Vaggā samaggasaññinoti tesaṁ sīmaṁ okkantattā vaggā;",
  "atk-vin02a21:127_5": "sīmaṁ okkantabhāvassa ajānanato samaggasaññino.",
  "atk-vin02a21:128_0": "173.",
  "atk-vin02a21:128_1": "Vaggāvaggasaññipannarasake –",
  "atk-vin02a21:128_2": "te jānantīti pabbate vā thale vā ṭhitā sīmaṁ okkante vā okkamante vā passanti.",
  "atk-vin02a21:128_3": "Vematikapannarasakaṁ uttānameva.",
  "atk-vin02a21:129_0": "175.",
  "atk-vin02a21:129_1": "Kukkuccapakatapannarasake –",
  "atk-vin02a21:129_2": "yathā icchāya abhibhūto ‘‘icchāpakato’’ti vuccati,",
  "atk-vin02a21:129_3": "evaṁ pubbabhāge sanniṭṭhānaṁ katvāpi karaṇakkhaṇe akappiye akappiyasaññitāsaṅkhātena kukkuccena abhibhūtā ‘‘kukkuccapakatā’’ti veditabbā.",
  "atk-vin02a21:130_0": "176. Bhedapurekkhārapannarasake – akusalabalavatāya thullaccayaṁ vuttaṁ.",
  "atk-vin02a21:131_0": "Sīmokkantikapeyyālakathā",
  "atk-vin02a21:132_0": "177.",
  "atk-vin02a21:132_1": "Āvāsikenaāgantukapeyyāle –",
  "atk-vin02a21:132_2": "yathā purime āvāsikenaāvāsikapeyyāle ‘‘te na jānanti athaññe āvāsikā’’tiādi vuttaṁ,",
  "atk-vin02a21:132_3": "evaṁ ‘‘te na jānanti athaññe āgantukā’’tiādinā nayena sabbaṁ veditabbaṁ.",
  "atk-vin02a21:132_4": "Āgantukenaāvāsikapeyyāle pana –",
  "atk-vin02a21:132_5": "yathā purimapeyyāle ‘‘āvāsikā bhikkhū sannipatantī’’ti āgataṁ,",
  "atk-vin02a21:132_6": "evaṁ ‘‘āgantukā bhikkhū sannipatantī’’ti ānetabbaṁ .",
  "atk-vin02a21:132_7": "Āgantukenaāgantukapeyyāle pana –",
  "atk-vin02a21:132_8": "ubhayapadesu āgantukavasena yojetabboti.",
  "atk-vin02a21:133_0": "178.Āvāsikānaṁ bhikkhūnaṁ cātuddaso hoti,",
  "atk-vin02a21:133_1": "āgantukānaṁ pannarasoti ettha yesaṁ pannaraso,",
  "atk-vin02a21:133_2": "te tiroraṭṭhato vā āgatā,",
  "atk-vin02a21:133_3": "atītaṁ vā uposathaṁ cātuddasikaṁ akaṁsūti veditabbā.",
  "atk-vin02a21:133_4": "Āvāsikānaṁ anuvattitabbanti āvāsikehi ‘‘ajjuposatho cātuddaso’’ti pubbakicce kariyamāne anuvattitabbaṁ,",
  "atk-vin02a21:133_5": "na paṭikkositabbaṁ.",
  "atk-vin02a21:133_6": "Na akāmā dātabbāti na anicchāya dātabbā.",
  "atk-vin02a21:134_0": "Liṅgādidassanakathā",
  "atk-vin02a21:135_0": "179.Āvāsikākāranti āvāsikānaṁ ākāraṁ.",
  "atk-vin02a21:135_1": "Esa nayo sabbattha.",
  "atk-vin02a21:135_2": "Ākāro nāma yena tesaṁ vattasampannā vā na vāti ācārasaṇṭhānaṁ gayhati.",
  "atk-vin02a21:135_3": "Liṅgaṁ nāma yaṁ te tattha tattha līne gamayati;",
  "atk-vin02a21:135_4": "adissamānepi jānāpetīti attho.",
  "atk-vin02a21:135_5": "Nimittaṁ nāma yaṁ disvā te atthīti ñāyanti.",
  "atk-vin02a21:135_6": "Uddeso nāma yena te evarūpaparikkhārāti uddisanti;",
  "atk-vin02a21:135_7": "apadesaṁ labhantīti attho.",
  "atk-vin02a21:135_8": "Sabbametaṁ supaññattamañcapīṭhādīnañceva padasaddādīnañca adhivacanaṁ,",
  "atk-vin02a21:135_9": "yathāyogaṁ pana yojetabbaṁ.",
  "atk-vin02a21:135_10": "Āgantukākārādīsupi eseva nayo.",
  "atk-vin02a21:135_11": "Tattha aññātakanti aññesaṁ santakaṁ.",
  "atk-vin02a21:135_12": "Pādānaṁ dhotaṁ udakanissekanti pādānaṁ dhotānaṁ udakanissekaṁ.",
  "atk-vin02a21:135_13": "Bahuvacanassa ekavacanaṁ veditabbaṁ.",
  "atk-vin02a21:135_14": "‘‘Pādānaṁ dhotaudakanisseka’’nti vā pāṭho;",
  "atk-vin02a21:135_15": "pādānaṁ dhovanaudakanissekanti attho.",
  "atk-vin02a21:136_0": "180.",
  "atk-vin02a21:136_1": "Nānāsaṁvāsakādivatthūsu –",
  "atk-vin02a21:136_2": "samānasaṁvāsakadiṭṭhinti ‘‘samānasaṁvāsakā ete’’ti diṭṭhiṁ.",
  "atk-vin02a21:136_3": "Na pucchantīti tesaṁ laddhiṁ na pucchanti;",
  "atk-vin02a21:136_4": "apucchitvāva vattapaṭivattiṁ katvā ekato uposathaṁ karonti.",
  "atk-vin02a21:136_5": "Nābhivitarantīti nānāsaṁvāsakabhāvaṁ maddituṁ abhibhavituṁ na sakkonti;",
  "atk-vin02a21:136_6": "taṁ diṭṭhiṁ na nissajjāpentīti attho.",
  "atk-vin02a21:137_0": "Nagantabbagantabbavārakathā",
  "atk-vin02a21:138_0": "181.Sabhikkhukā āvāsāti yasmiṁ āvāse uposathakārakā bhikkhū atthi,",
  "atk-vin02a21:138_1": "tamhā āvāsā yaṁ na sakkoti tadaheva āgantuṁ ,",
  "atk-vin02a21:138_2": "so āvāso uposathaṁ akatvā na gantabbo.",
  "atk-vin02a21:138_3": "Aññatra saṅghenāti saṅghappahonakehi bhikkhūhi vinā.",
  "atk-vin02a21:138_4": "Aññatra antarāyāti pubbe vuttaṁ dasavidhaṁ antarāyaṁ vinā.",
  "atk-vin02a21:138_5": "Sabbantimena pana paricchedena attacatutthena antarāye vā sati gantuṁ vaṭṭati.",
  "atk-vin02a21:138_6": "Anāvāsoti navakammasālādiko yo koci padeso.",
  "atk-vin02a21:138_7": "Yathā ca āvāsādayo na gantabbā;",
  "atk-vin02a21:138_8": "evaṁ sace vihāre uposathaṁ karonti,",
  "atk-vin02a21:138_9": "uposathādhiṭṭhānatthaṁ sīmāpi nadīpi na gantabbā.",
  "atk-vin02a21:138_10": "Sace panettha koci bhikkhu hoti,",
  "atk-vin02a21:138_11": "tassa santikaṁ gantuṁ vaṭṭati.",
  "atk-vin02a21:138_12": "Vissaṭṭhauposathāpi āvāsā gantuṁ vaṭṭati;",
  "atk-vin02a21:138_13": "evaṁ gato adhiṭṭhātumpi labhati.",
  "atk-vin02a21:138_14": "Āraññakenāpi bhikkhunā uposathadivase gāme piṇḍāya caritvā attano vihārameva āgantabbaṁ.",
  "atk-vin02a21:138_15": "Sace aññaṁ vihāraṁ okkamati,",
  "atk-vin02a21:138_16": "tattha uposathaṁ katvāva āgantabbaṁ,",
  "atk-vin02a21:138_17": "akatvā na vaṭṭati.",
  "atk-vin02a21:139_0": "182.Yaṁ jaññā sakkomi ajjeva gantunti yaṁ jāneyya ajjeva tattha gantuṁ sakkomīti;",
  "atk-vin02a21:139_1": "evarūpo āvāso gantabbo.",
  "atk-vin02a21:139_2": "Tattha bhikkhūhi saddhiṁ uposathaṁ karontenāpi hi iminā neva uposathantarāyo kato bhavissatīti.",
  "atk-vin02a21:140_0": "Vajjanīyapuggalasandassanakathā",
  "atk-vin02a21:141_0": "183.Bhikkhuniyā nisinnaparisāyātiādīsu hatthapāsupagamanameva pamāṇaṁ.",
  "atk-vin02a21:141_1": "Aññatra avuṭṭhitāya parisāyāti idañhi pārivāsiyapārisuddhidānaṁ nāma parisāya vuṭṭhitakālato paṭṭhāya na vaṭṭati,",
  "atk-vin02a21:141_2": "avuṭṭhitāya pana vaṭṭati. Tenāha –",
  "atk-vin02a21:141_3": "‘‘aññatra avuṭṭhitāya parisāyā’’ti.",
  "atk-vin02a21:141_4": "Tassa lakkhaṇaṁ bhikkhunivibhaṅge parivāsiyachandadānavaṇṇanato gahetabbaṁ.",
  "atk-vin02a21:141_5": "Anuposatheti cātuddasiko ca pannarasiko cāti ime dve uposathe ṭhapetvā aññasmiṁ divase.",
  "atk-vin02a21:141_6": "Aññatra saṅghasāmaggiyāti yā kosambakabhikkhūnaṁ viya bhinne saṅghe puna saṅghasāmaggī kariyati,",
  "atk-vin02a21:141_7": "tathārūpiṁ saṅghasāmaggiṁ ṭhapetvā .",
  "atk-vin02a21:141_8": "Tadā ca ‘‘suṇātu me bhante saṅgho ajjuposatho sāmaggī’’ti vatvā kātabbo.",
  "atk-vin02a21:141_9": "Ye pana kismiñcideva appamattake uposathaṁ ṭhapetvā puna samaggā honti,",
  "atk-vin02a21:141_10": "tehi uposatheyeva kātabboti.",
  "atk-vin02a21:142_0": "Uposathakkhandhakavaṇṇanā niṭṭhitā."
}