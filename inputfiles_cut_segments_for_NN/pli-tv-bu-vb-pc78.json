{
  "pli-tv-bu-vb-pc78:0.1_0": "Theravāda Vinaya",
  "pli-tv-bu-vb-pc78:0.2_0": "Mahāvibhaṅga",
  "pli-tv-bu-vb-pc78:0.3_0": "Pācittiyakaṇḍa",
  "pli-tv-bu-vb-pc78:0.4_0": "Sahadhammikavagga",
  "pli-tv-bu-vb-pc78:0.5_0": "78. Upassutisikkhāpada",
  "pli-tv-bu-vb-pc78:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc78:1.2_0": "Tena kho pana samayena chabbaggiyā bhikkhū pesalehi bhikkhūhi saddhiṁ bhaṇḍanti.",
  "pli-tv-bu-vb-pc78:1.3_0": "Pesalā bhikkhū evaṁ vadanti—",
  "pli-tv-bu-vb-pc78:1.4_0": "“alajjino ime, āvuso, chabbaggiyā bhikkhū.",
  "pli-tv-bu-vb-pc78:1.5_0": "Na sakkā imehi saha bhaṇḍitun”ti.",
  "pli-tv-bu-vb-pc78:1.6_0": "Chabbaggiyā bhikkhū evaṁ vadanti—",
  "pli-tv-bu-vb-pc78:1.7_0": "“kissa tumhe, āvuso, amhe alajjivādena pāpethā”ti?",
  "pli-tv-bu-vb-pc78:1.8_0": "“Kahaṁ pana tumhe, āvuso, assutthā”ti?",
  "pli-tv-bu-vb-pc78:1.9_0": "“Mayaṁ āyasmantānaṁ upassutiṁ tiṭṭhamhā”ti.",
  "pli-tv-bu-vb-pc78:1.10_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc78:1.11_0": "“kathañhi nāma chabbaggiyā bhikkhū bhikkhūnaṁ bhaṇḍanajātānaṁ kalahajātānaṁ vivādāpannānaṁ upassutiṁ tiṭṭhissantī”ti …pe…",
  "pli-tv-bu-vb-pc78:1.12_0": "“saccaṁ kira tumhe, bhikkhave,",
  "pli-tv-bu-vb-pc78:1.12_1": "bhikkhūnaṁ bhaṇḍanajātānaṁ kalahajātānaṁ vivādāpannānaṁ upassutiṁ tiṭṭhathā”ti?",
  "pli-tv-bu-vb-pc78:1.13_0": "“Saccaṁ, bhagavā”ti.",
  "pli-tv-bu-vb-pc78:1.14_0": "Vigarahi buddho bhagavā …pe…",
  "pli-tv-bu-vb-pc78:1.15_0": "kathañhi nāma tumhe, moghapurisā,",
  "pli-tv-bu-vb-pc78:1.15_1": "bhikkhūnaṁ bhaṇḍanajātānaṁ kalahajātānaṁ vivādāpannānaṁ upassutiṁ tiṭṭhissatha.",
  "pli-tv-bu-vb-pc78:1.16_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc78:1.17_0": "evañca pana, bhikkhave,",
  "pli-tv-bu-vb-pc78:1.17_1": "imaṁ sikkhāpadaṁ uddiseyyātha—",
  "pli-tv-bu-vb-pc78:1.18.1_0": "“Yo pana bhikkhu bhikkhūnaṁ bhaṇḍanajātānaṁ kalahajātānaṁ vivādāpannānaṁ upassutiṁ tiṭṭheyya—‘yaṁ ime bhaṇissanti taṁ sossāmī’ti etadeva paccayaṁ karitvā anaññaṁ, pācittiyan”ti.",
  "pli-tv-bu-vb-pc78:2.1.1_0": "Yo panāti",
  "pli-tv-bu-vb-pc78:2.1.2_0": "yo yādiso …pe…",
  "pli-tv-bu-vb-pc78:2.1.3_0": "bhikkhūti",
  "pli-tv-bu-vb-pc78:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc78:2.1.5_0": "Bhikkhūnanti",
  "pli-tv-bu-vb-pc78:2.1.6_0": "aññesaṁ bhikkhūnaṁ.",
  "pli-tv-bu-vb-pc78:2.1.7_0": "Bhaṇḍanajātānaṁ kalahajātānaṁ vivādāpannānanti",
  "pli-tv-bu-vb-pc78:2.1.8_0": "adhikaraṇajātānaṁ.",
  "pli-tv-bu-vb-pc78:2.1.9_0": "Upassutiṁ tiṭṭheyyāti",
  "pli-tv-bu-vb-pc78:2.1.10_0": "“imesaṁ sutvā codessāmi sāressāmi paṭicodessāmi paṭisāressāmi maṅkū karissāmī”ti gacchati, āpatti dukkaṭassa.",
  "pli-tv-bu-vb-pc78:2.1.11_0": "Yattha ṭhito suṇāti, āpatti pācittiyassa.",
  "pli-tv-bu-vb-pc78:2.1.12_0": "Pacchato gacchanto turito gacchati sossāmīti, āpatti dukkaṭassa.",
  "pli-tv-bu-vb-pc78:2.1.13_0": "Yattha ṭhito suṇāti, āpatti pācittiyassa.",
  "pli-tv-bu-vb-pc78:2.1.14_0": "Purato gacchanto ohiyyati sossāmīti, āpatti dukkaṭassa.",
  "pli-tv-bu-vb-pc78:2.1.15_0": "Yattha ṭhito suṇāti, āpatti pācittiyassa.",
  "pli-tv-bu-vb-pc78:2.1.16_0": "Bhikkhussa ṭhitokāsaṁ vā nisinnokāsaṁ vā nipannokāsaṁ vā āgantvā mantentaṁ ukkāsitabbaṁ, vijānāpetabbaṁ,",
  "pli-tv-bu-vb-pc78:2.1.16_1": "no ce ukkāseyya vā vijānāpeyya vā, āpatti pācittiyassa.",
  "pli-tv-bu-vb-pc78:2.1.17_0": "Etadeva paccayaṁ karitvā anaññanti",
  "pli-tv-bu-vb-pc78:2.1.18_0": "na añño koci paccayo hoti upassutiṁ tiṭṭhituṁ.",
  "pli-tv-bu-vb-pc78:2.2.1_0": "Upasampanne upasampannasaññī upassutiṁ tiṭṭhati, āpatti pācittiyassa.",
  "pli-tv-bu-vb-pc78:2.2.2_0": "Upasampanne vematiko upassutiṁ tiṭṭhati, āpatti pācittiyassa.",
  "pli-tv-bu-vb-pc78:2.2.3_0": "Upasampanne anupasampannasaññī upassutiṁ tiṭṭhati, āpatti pācittiyassa.",
  "pli-tv-bu-vb-pc78:2.2.4_0": "Anupasampannassa upassutiṁ tiṭṭhati, āpatti dukkaṭassa.",
  "pli-tv-bu-vb-pc78:2.2.5_0": "Anupasampanne upasampannasaññī, āpatti dukkaṭassa.",
  "pli-tv-bu-vb-pc78:2.2.6_0": "Anupasampanne vematiko, āpatti dukkaṭassa.",
  "pli-tv-bu-vb-pc78:2.2.7_0": "Anupasampanne anupasampannasaññī, āpatti dukkaṭassa.",
  "pli-tv-bu-vb-pc78:2.3.1_0": "Anāpatti—",
  "pli-tv-bu-vb-pc78:2.3.2_0": "“imesaṁ sutvā oramissāmi viramissāmi vūpasamissāmi attānaṁ parimocessāmī”ti gacchati,",
  "pli-tv-bu-vb-pc78:2.3.3_0": "ummattakassa,",
  "pli-tv-bu-vb-pc78:2.3.4_0": "ādikammikassāti.",
  "pli-tv-bu-vb-pc78:2.3.5_0": "Upassutisikkhāpadaṁ niṭṭhitaṁ aṭṭhamaṁ."
}