{
  "atk-s0302a2:0_0": "3. Dhātusaṁyuttaṁ",
  "atk-s0302a2:1_0": "1. Nānattavaggo",
  "atk-s0302a2:2_0": "1.Dhātunānattasuttavaṇṇanā",
  "atk-s0302a2:3_0": "85.",
  "atk-s0302a2:3_1": "Dhātusaṁyuttassa paṭhame nissattaṭṭhasuññataṭṭhasaṅkhātena sabhāvaṭṭhena dhātūti laddhanāmānaṁ dhammānaṁ nānāsabhāvo dhātunānattaṁ.",
  "atk-s0302a2:3_2": "Cakkhudhātūtiādīsu cakkhupasādo cakkhudhātu, rūpārammaṇaṁ rūpadhātu,",
  "atk-s0302a2:3_3": "cakkhupasādavatthukaṁ cittaṁ cakkhuviññāṇadhātu. Sotapasādo sotadhātu, saddārammaṇaṁ saddadhātu,",
  "atk-s0302a2:3_4": "sotapasādavatthukaṁ cittaṁ sotaviññāṇadhātu. Ghānapasādo ghānadhātu, gandhārammaṇaṁ gandhadhātu,",
  "atk-s0302a2:3_5": "ghānapasādavatthukaṁ cittaṁ ghānaviññāṇadhātu. Jivhāpasādo jivhādhātu, rasārammaṇaṁ rasadhātu,",
  "atk-s0302a2:3_6": "jivhāpasādavatthukaṁ cittaṁ jivhāviññāṇadhātu. Kāyapasādo kāyadhātu,",
  "atk-s0302a2:3_7": "phoṭṭhabbārammaṇaṁ phoṭṭhabbadhātu,",
  "atk-s0302a2:3_8": "kāyapasādavatthukaṁ cittaṁ kāyaviññāṇadhātu. Tisso manodhātuyo manodhātu,",
  "atk-s0302a2:3_9": "vedanādayo tayo khandhā sukhumarūpāni nibbānañca dhammadhātu,",
  "atk-s0302a2:3_10": "sabbampi manoviññāṇaṁ manoviññāṇadhātūti.",
  "atk-s0302a2:3_11": "Ettha ca soḷasa dhātuyo kāmāvacarā, avasāne dve catubhūmikāti. Paṭhamaṁ.",
  "atk-s0302a2:4_0": "2. Phassanānattasuttavaṇṇanā",
  "atk-s0302a2:5_0": "86.",
  "atk-s0302a2:5_1": "Dutiye uppajjati phassanānattanti nānāsabhāvo phasso uppajjati.",
  "atk-s0302a2:5_2": "Tattha cakkhusamphassādayo cakkhuviññāṇādisampayuttā,",
  "atk-s0302a2:5_3": "manosamphasso manodvāre paṭhamajavanasampayutto, tasmā.",
  "atk-s0302a2:5_4": "Manodhātuṁ paṭiccāti manodvārāvajjanaṁ kiriyāmanoviññāṇadhātuṁ paṭicca paṭhamajavanasamphasso uppajjatīti ayamettha attho. Dutiyaṁ.",
  "atk-s0302a2:6_0": "3. Nophassanānattasuttavaṇṇanā",
  "atk-s0302a2:7_0": "87.",
  "atk-s0302a2:7_1": "Tatiye no manosamphassaṁ paṭicca uppajjati manodhātūti manodvāre paṭhamajavanasampayuttaṁ phassaṁ paṭicca āvajjanakiriyāmanoviññāṇadhātu no uppajjatīti evamattho daṭṭhabbo. Tatiyaṁ.",
  "atk-s0302a2:8_0": "4. Vedanānānattasuttavaṇṇanā",
  "atk-s0302a2:9_0": "88.",
  "atk-s0302a2:9_1": "Catutthe cakkhusamphassajā vedanāti sampaṭicchanamanodhātuto paṭṭhāya sabbāpi tasmiṁ dvāre vedanā vatteyyuṁ,",
  "atk-s0302a2:9_2": "nibbattiphāsukatthaṁ pana anantaraṁ sampaṭicchanavedanameva gahetuṁ vaṭṭatīti vuttaṁ.",
  "atk-s0302a2:9_3": "Manosamphassaṁ paṭiccāti manodvāre āvajjanasamphassaṁ paṭicca paṭhamajavanavedanā,",
  "atk-s0302a2:9_4": "paṭhamajavanasamphassaṁ paṭicca dutiyajavanavedanāti ayamadhippāyo. Catutthaṁ.",
  "atk-s0302a2:10_0": "5. Dutiyavedanānānattasuttavaṇṇanā",
  "atk-s0302a2:11_0": "89.",
  "atk-s0302a2:11_1": "Pañcame tatiyacatutthesu vuttanayāva ekato katvā desitāti.",
  "atk-s0302a2:11_2": "Iti dutiyādīsu catūsu suttesu manodhātuṁ manodhātūti agahetvā manodvārāvajjanaṁ manodhātūti gahitaṁ.",
  "atk-s0302a2:11_3": "Sabbāni cetāni tathā tathā kathite bujjhanakānaṁ ajjhāsayena desitāni. Ito paresupi eseva nayo. Pañcamaṁ.",
  "atk-s0302a2:12_0": "6. Bāhiradhātunānattasuttavaṇṇanā",
  "atk-s0302a2:13_0": "90.",
  "atk-s0302a2:13_1": "Chaṭṭhe pana pañca dhātuyo kāmāvacarā, dhammadhātu catubhūmikāti. Chaṭṭhaṁ.",
  "atk-s0302a2:14_0": "7. Saññānānattasuttavaṇṇanā",
  "atk-s0302a2:15_0": "91.",
  "atk-s0302a2:15_1": "Sattame rūpadhātūti āpāthe patitaṁ attano vā parassa vā sāṭakaveṭhanādivatthukaṁ rūpārammaṇaṁ.",
  "atk-s0302a2:15_2": "Rūpasaññāti cakkhuviññāṇasampayuttā saññā.",
  "atk-s0302a2:15_3": "Rūpasaṅkappoti sampaṭicchanādīhi tīhi cittehi sampayutto saṅkappo.",
  "atk-s0302a2:15_4": "Rūpacchandoti rūpe chandikataṭṭhena chando.",
  "atk-s0302a2:15_5": "Rūpapariḷāhoti rūpe anuḍahanaṭṭhena pariḷāho.",
  "atk-s0302a2:15_6": "Rūpapariyesanāti pariḷāhe uppanne sandiṭṭhasambhatte gahetvā tassa rūpassa paṭilābhatthāya pariyesanā.",
  "atk-s0302a2:15_7": "Ettha ca saññāsaṅkappachandā ekajavanavārepi nānājavanavārepi labbhanti,",
  "atk-s0302a2:15_8": "pariḷāhapariyesanā pana nānājavanavāreyeva labbhantīti. Evaṁ kho, bhikkhave,",
  "atk-s0302a2:15_9": "dhātunānattanti ettha ca evaṁ rūpādinānāsabhāvaṁ dhātuṁ paṭicca rūpasaññādinānāsabhāvasaññā uppajjatīti iminā nayena attho veditabbo. Sattamaṁ.",
  "atk-s0302a2:16_0": "8. Nopariyesanānānattasuttavaṇṇanā",
  "atk-s0302a2:17_0": "92.",
  "atk-s0302a2:17_1": "Aṭṭhame no dhammapariyesanaṁ paṭicca uppajjati dhammapariḷāhoti evaṁ āgataṁ paṭisedhamattameva nānaṁ. Aṭṭhamaṁ.",
  "atk-s0302a2:18_0": "9. Bāhiraphassanānattasuttādivaṇṇanā",
  "atk-s0302a2:19_0": "93-94.",
  "atk-s0302a2:19_1": "Navame uppajjati rūpasaññāti vuttappakāre ārammaṇe uppajjati saññā.",
  "atk-s0302a2:19_2": "Rūpasaṅkappoti tasmiṁyeva ārammaṇe tīhi cittehi sampayuttasaṅkappo.",
  "atk-s0302a2:19_3": "Rūpasamphassoti tadevārammaṇaṁ phusamāno phasso.",
  "atk-s0302a2:19_4": "Vedanāti tadeva ārammaṇaṁ anubhavamānā vedanā. Chandādayo vuttanayāva.",
  "atk-s0302a2:19_5": "Rūpalābhoti pariyesitvā laddhaṁ saha taṇhāya ārammaṇaṁ ‘‘rūpalābho’’ti vuttaṁ.",
  "atk-s0302a2:19_6": "Ayaṁ tāva sabbasaṅgāhikanayo ekasmiṁ yevārammaṇe sabbadhammānaṁ uppattivasena vutto.",
  "atk-s0302a2:19_7": "Aparo āgantukārammaṇamissako hoti – rūpasaññā rūpasaṅkappo phasso vedanāti ime tāva cattāro dhammā dhuvaparibhoge nibaddhārammaṇe honti.",
  "atk-s0302a2:19_8": "Nibaddhārammaṇañhi iṭṭhaṁ kantaṁ manāpaṁ piyaṁ yaṁkiñci viya upaṭṭhāti,",
  "atk-s0302a2:19_9": "āgantukārammaṇaṁ pana yaṁkiñci samānampi khobhetvā tiṭṭhati.",
  "atk-s0302a2:20_0": "Tatridaṁ vatthu – eko kira amaccaputto gāmiyehi parivārito gāmamajjhe ṭhatvā kammaṁ karoti.",
  "atk-s0302a2:20_1": "Tasmiñcassa samaye upāsikā nadiṁ gantvā nhatvā alaṅkatapaṭiyattā dhātigaṇaparivutā gehaṁ gacchati.",
  "atk-s0302a2:20_2": "So dūrato disvā ‘‘āgantukamātugāmo bhavissatī’’ti saññaṁ uppādetvā ‘‘gaccha, bhaṇe jānāhi, kā esā’’ti purisaṁ pesesi.",
  "atk-s0302a2:20_3": "So gantvā taṁ disvā paccāgato,",
  "atk-s0302a2:20_4": "‘‘kā esā’’ti puṭṭho yathāsabhāvaṁ ārocesi.",
  "atk-s0302a2:20_5": "Evaṁ āgantukārammaṇaṁ khobheti .",
  "atk-s0302a2:20_6": "Tasmiṁ uppanno chando rūpachando nāma,",
  "atk-s0302a2:20_7": "tadeva ārammaṇaṁ katvā uppanno pariḷāho rūpapariḷāho nāma,",
  "atk-s0302a2:20_8": "sahāye gaṇhitvā tassa pariyesanaṁ rūpapariyesanā nāma,",
  "atk-s0302a2:20_9": "pariyesitvā laddhaṁ saha taṇhāya ārammaṇaṁ rūpalābho nāma.",
  "atk-s0302a2:21_0": "Uruvalliyavāsī cūḷatissatthero panāha – ‘‘kiñcāpi bhagavatā phassavedanā pāḷiyā majjhe gahitā,",
  "atk-s0302a2:21_1": "pāḷiṁ pana parivaṭṭetvā vuttappakāre ārammaṇe uppannā saññā rūpasaññā,",
  "atk-s0302a2:21_2": "tasmiṁyeva saṅkappo rūpasaṅkappo tasmiṁ chando rūpacchando,",
  "atk-s0302a2:21_3": "tasmiṁ pariḷāho rūpapariḷāho,",
  "atk-s0302a2:21_4": "tasmiṁ pariyesanā rūpapariyesanā,",
  "atk-s0302a2:21_5": "pariyesitvā laddhaṁ saha taṇhāya ārammaṇaṁ rūpalābho.",
  "atk-s0302a2:21_6": "Evaṁ laddhārammaṇe pana phusanaṁ phasso, anubhavanaṁ vedanā.",
  "atk-s0302a2:21_7": "Rūpasamphasso rūpasamphassajā vedanāti idaṁ dvayaṁ labbhatī’’ti.",
  "atk-s0302a2:21_8": "Aparampi avibhūtavāraṁ nāma gaṇhanti.",
  "atk-s0302a2:21_9": "Ārammaṇañhi sāṇipākārehi vā parikkhittaṁ tiṇapaṇṇādīhi vā paṭicchannaṁ hoti,",
  "atk-s0302a2:21_10": "taṁ ‘‘upaḍḍhaṁ diṭṭhaṁ me ārammaṇaṁ,",
  "atk-s0302a2:21_11": "suṭṭhu naṁ passissāmī’’ti olokayato tasmiṁ ārammaṇe uppannā saññā rūpasaññā nāma.",
  "atk-s0302a2:21_12": "Tasmiṁyeva uppannā saṅkappādayo rūpasaṅkappādayo nāmāti veditabbā.",
  "atk-s0302a2:21_13": "Etthāpi ca saññāsaṅkappaphassavedanāchandā ekajavanavārepi nānājavanavārepi labbhanti,",
  "atk-s0302a2:21_14": "pariḷāhapariyesanālābhā nānājavanavāreyevāti. Dasamaṁ uttānamevāti. Navamadasamāni.",
  "atk-s0302a2:22_0": "Nānattavaggo paṭhamo.",
  "atk-s0302a2:23_0": "2. Dutiyavaggo",
  "atk-s0302a2:24_0": "1. Sattadhātusuttavaṇṇanā",
  "atk-s0302a2:25_0": "95.",
  "atk-s0302a2:25_1": "Dutiyavaggassa paṭhame ābhādhātūti ālokadhātu.",
  "atk-s0302a2:25_2": "Ālokassapi ālokakasiṇe parikammaṁ katvā uppannajjhānassāpīti sahārammaṇassa jhānassa etaṁ nāmaṁ.",
  "atk-s0302a2:25_3": "Subhadhātūti subhakasiṇe uppannajjhānavasena sahārammaṇajjhānameva .",
  "atk-s0302a2:25_4": "Ākāsānañcāyatanameva ākāsānañcāyatanadhātu.",
  "atk-s0302a2:25_5": "Saññāvedayitanirodhova saññāvedayitanirodhadhātu.",
  "atk-s0302a2:25_6": "Iti bhagavā anusandhikusalassa bhikkhuno tattha nisīditvā pañhaṁ pucchitukāmassa okāsaṁ dento desanaṁ niṭṭhāpesi.",
  "atk-s0302a2:26_0": "Andhakāraṁpaṭiccāti andhakāro hi ālokena paricchinno, ālokopi andhakārena.",
  "atk-s0302a2:26_1": "Andhakārena hi so pākaṭo hoti.",
  "atk-s0302a2:26_2": "Tasmā ‘‘andhakāraṁ paṭicca paññāyatī’’ti āha.",
  "atk-s0302a2:26_3": "Asubhaṁ paṭiccāti etthāpi eseva nayo. Asubhañhi subhena,",
  "atk-s0302a2:26_4": "subhañca asubhena paricchinnaṁ,",
  "atk-s0302a2:26_5": "asubhe sati subhaṁ paññāyati, tasmā evamāha.",
  "atk-s0302a2:26_6": "Rūpaṁ paṭiccāti rūpāvacarasamāpattiṁ paṭicca.",
  "atk-s0302a2:26_7": "Rūpāvacarasamāpattiyā hi sati ākāsānañcāyatanasamāpatti nāma hoti rūpasamatikkamo vā, tasmā evamāha.",
  "atk-s0302a2:26_8": "Viññāṇañcāyatanadhātuādīsupi eseva nayo.",
  "atk-s0302a2:26_9": "Nirodhaṁ paṭiccāti catunnaṁ khandhānaṁ paṭisaṅkhāappavattiṁ paṭicca.",
  "atk-s0302a2:26_10": "Khandhanirodhañhi paṭicca nirodhasamāpatti nāma paññāyati, na khandhapavattiṁ, tasmā evamāha.",
  "atk-s0302a2:26_11": "Ettha ca catunnaṁ khandhānaṁ nirodhova nirodhasamāpattīti veditabbo.",
  "atk-s0302a2:27_0": "Kathaṁ samāpatti pattabbāti kathaṁ samāpattiyo kīdisā samāpattiyo nāma hutvā pattabbāti?",
  "atk-s0302a2:27_1": "Saññāsamāpatti pattabbāti saññāya atthibhāvena saññāsamāpattiyo saññāsamāpattiyo nāma hutvā pattabbā.",
  "atk-s0302a2:27_2": "Saṅkhārāvasesasamāpatti pattabbāti sukhumasaṅkhārānaṁ avasiṭṭhatāya saṅkhārāvasesasamāpatti nāma hutvā pattabbā.",
  "atk-s0302a2:27_3": "Nirodhasamāpatti pattabbāti nirodhova nirodhasamāpatti nirodhasamāpatti nāma hutvā pattabbāti attho. Paṭhamaṁ.",
  "atk-s0302a2:28_0": "2. Sanidānasuttavaṇṇanā",
  "atk-s0302a2:29_0": "96.",
  "atk-s0302a2:29_1": "Dutiye sanidānanti bhāvanapuṁsakametaṁ,",
  "atk-s0302a2:29_2": "sanidāno sapaccayo hutvā uppajjatīti attho. Kāmadhātuṁ, bhikkhave,",
  "atk-s0302a2:29_3": "paṭiccāti ettha kāmavitakkopi kāmadhātu kāmāvacaradhammāpi, visesato sabbākusalampi. Yathāha –",
  "atk-s0302a2:30_0": "‘‘Tattha katamā kāmadhātu?",
  "atk-s0302a2:30_1": "Kāmapaṭisaṁyutto takko vitakko saṅkappo appanā byappanā cetaso abhiniropanā micchāsaṅkappo, ayaṁ vuccati kāmadhātu.",
  "atk-s0302a2:30_2": "Heṭṭhato avīcinirayaṁ pariyantaṁ karitvā uparito paranimmitavasavattī deve antokaritvā yaṁ etasmiṁ antare etthāvacarā ettha pariyāpannā khandhadhātuāyatanā rūpā vedanā saññā saṅkhārā viññāṇaṁ, ayaṁ vuccati kāmadhātu.",
  "atk-s0302a2:30_3": "Sabbepi akusalā dhammā kāmadhātū’’ti (vibha. 182).",
  "atk-s0302a2:31_0": "Ettha sabbasaṅgāhikā asambhinnāti dve kathā honti. Kathaṁ?",
  "atk-s0302a2:31_1": "Kāmadhātuggahaṇena hi byāpādadhātuvihiṁsādhātuyo gahitā hontīti ayaṁ sabbasaṅgāhikā.",
  "atk-s0302a2:31_2": "Tāsaṁ pana dvinnaṁ dhātūnaṁ visuṁ āgatattā sesadhammā kāmadhātūti ayaṁ asambhinnakathā.",
  "atk-s0302a2:31_3": "Ayamidha gahetabbā imaṁ kāmadhātuṁ ārammaṇavasena vā sampayogavasena vā paṭicca kāmasaññā nāma uppajjati.",
  "atk-s0302a2:31_4": "Kāmasaññaṁpaṭiccāti kāmasaññaṁ pana sampayogavasena vā upanissayavasena vā paṭicca kāmasaṅkappo nāma uppajjati.",
  "atk-s0302a2:31_5": "Iminā nayena sabbapadesu attho veditabbo. Tīhi ṭhānehīti tīhi kāraṇehi.",
  "atk-s0302a2:31_6": "Micchā paṭipajjatīti ayāthāvapaṭipadaṁ aniyyānikapaṭipadaṁ paṭipajjati.",
  "atk-s0302a2:32_0": "Byāpādadhātuṁ,",
  "atk-s0302a2:32_1": "bhikkhaveti ettha byāpādavitakkopi byāpādadhātu byāpādopi. Yathāha –",
  "atk-s0302a2:33_0": "‘‘Tattha katamā byāpādadhātu?",
  "atk-s0302a2:33_1": "Byāpādapaṭisaṁyutto takko vitakko…pe… ayaṁ vuccati byāpādadhātu.",
  "atk-s0302a2:33_2": "Dasasu āghātavatthūsu cittassa āghāto paṭivirodho kopo pakopo…pe… anattamanatā cittassa,",
  "atk-s0302a2:33_3": "ayaṁ vuccati byāpādadhātū’’ti (vibha. 182).",
  "atk-s0302a2:34_0": "Imaṁ byāpādadhātuṁ sahajātapaccayādivasena paṭicca byāpādasaññā nāma uppajjati.",
  "atk-s0302a2:34_1": "Sesaṁ purimanayeneva veditabbaṁ.",
  "atk-s0302a2:35_0": "Vihiṁsādhātuṁ,",
  "atk-s0302a2:35_1": "bhikkhaveti ettha vihiṁsāvitakkopi vihiṁsādhātu vihiṁsāpi. Yathāha –",
  "atk-s0302a2:36_0": "‘‘Tattha katamā vihiṁsādhātu?",
  "atk-s0302a2:36_1": "Vihiṁsāpaṭisaṁyutto takko vitakko…pe… ayaṁ vuccati vihiṁsādhātu.",
  "atk-s0302a2:36_2": "Idhekacco pāṇinā vā leḍḍunā vā daṇḍena vā satthena vā rajjuyā vā aññataraññatarena vā satte viheṭheti.",
  "atk-s0302a2:36_3": "Yā evarūpā heṭhanā viheṭhanā hiṁsanā vihiṁsanā rosanā parūpaghāto,",
  "atk-s0302a2:36_4": "ayaṁ vuccati vihiṁsādhātū’’ti (vibha. 182).",
  "atk-s0302a2:37_0": "Imaṁ vihiṁsādhātuṁ sahajātapaccayādivasena paṭicca vihiṁsāsaññā nāma uppajjati.",
  "atk-s0302a2:37_1": "Sesamidhāpi purimanayeneva veditabbaṁ.",
  "atk-s0302a2:38_0": "Tiṇadāyeti tiṇagahane araññe.",
  "atk-s0302a2:38_1": "Anayabyasananti avuḍḍhiṁ vināsaṁ.",
  "atk-s0302a2:38_2": "Evameva khoti ettha sukkhatiṇadāyo viya ārammaṇaṁ daṭṭhabbaṁ, tiṇukkā viya akusalasaññā,",
  "atk-s0302a2:38_3": "tiṇakaṭṭhanissitā pāṇā viya ime sattā.",
  "atk-s0302a2:38_4": "Yathā sukkhatiṇadāye ṭhapitaṁ tiṇukkaṁ khippaṁ vāyamitvā anibbāpentassa te pāṇā anayabyasanaṁ pāpuṇanti.",
  "atk-s0302a2:38_5": "Evameva ye samaṇā vā brāhmaṇā vā uppannaṁ akusalasaññaṁ vikkhambhanatadaṅgasamucchedappahānehi nappajahanti, te dukkhaṁ viharanti.",
  "atk-s0302a2:39_0": "Visamagatanti rāgavisamādīni anugataṁ akusalasaññaṁ.",
  "atk-s0302a2:39_1": "Na khippameva pajahatīti vikkhambhanādivasena sīghaṁ nappajahati. Na vinodetīti na nīharati.",
  "atk-s0302a2:39_2": "Na byantīkarotīti bhaṅgamattampi anavasesento na vigatantaṁ karoti.",
  "atk-s0302a2:39_3": "Na anabhāvaṁ gametīti na anuabhāvaṁ gameti.",
  "atk-s0302a2:39_4": "Evaṁ sabbapadesu na – kāro āharitabbo.",
  "atk-s0302a2:39_5": "Pāṭikaṅkhāti pāṭikaṅkhitabbā icchitabbā.",
  "atk-s0302a2:40_0": "Nekkhammadhātuṁ,",
  "atk-s0302a2:40_1": "bhikkhaveti ettha nekkhammavitakkopi nekkhammadhātu sabbepi kusalā dhammā. Yathāha –",
  "atk-s0302a2:41_0": "‘‘Tattha katamā nekkhammadhātu?",
  "atk-s0302a2:41_1": "Nekkhammapaṭisaṁyutto takko vitakko…pe… sammāsaṅkappo,",
  "atk-s0302a2:41_2": "ayaṁ vuccati nekkhammadhātū’’ti (vibha. 182).",
  "atk-s0302a2:42_0": "Idhāpi duvidhā kathā.",
  "atk-s0302a2:42_1": "Nekkhammadhātuggahaṇena hi itarāpi dve dhātuyo gahaṇaṁ gacchanti kusaladhammapariyāpannattā, ayaṁ sabbasaṅgāhikā.",
  "atk-s0302a2:42_2": "Tā pana dhātuyo visuṁ dīpetabbāti tā ṭhapetvā sesā sabbakusalā nekkhammadhātūti ayaṁ asambhinnā.",
  "atk-s0302a2:42_3": "Imaṁ nekkhammadhātuṁ sahajātādipaccayavasena paṭicca nekkhammasaññā nāma uppajjati.",
  "atk-s0302a2:42_4": "Saññādīni paṭicca vitakkādayo yathānurūpaṁ.",
  "atk-s0302a2:43_0": "Abyāpādadhātuṁ,",
  "atk-s0302a2:43_1": "bhikkhaveti ettha abyāpādavitakkopi abyāpādadhātu abyāpādopi. Yathāha –",
  "atk-s0302a2:44_0": "‘‘Tattha katamā abyāpādadhātu ?",
  "atk-s0302a2:44_1": "Abyāpādapaṭisaṁyutto takko…pe… ayaṁ vuccati abyāpādadhātu.",
  "atk-s0302a2:44_2": "Yā sattesu metti mettāyanā mettāyitattaṁ mettācetovimutti,",
  "atk-s0302a2:44_3": "ayaṁ vuccati abyāpādadhātū’’ti (vibha. 182).",
  "atk-s0302a2:45_0": "Imaṁ abyāpādadhātuṁ paṭicca vuttanayeneva abyāpādasaññā nāma uppajjati.",
  "atk-s0302a2:46_0": "Avihiṁsādhātuṁ,",
  "atk-s0302a2:46_1": "bhikkhaveti etthāpi avihiṁsāvitakkopi avihiṁsādhātu karuṇāpi. Yathāha –",
  "atk-s0302a2:47_0": "‘‘Tattha katamā avihiṁsādhātu?",
  "atk-s0302a2:47_1": "Avihiṁsāpaṭisaṁyutto takko…pe… ayaṁ vuccati avihiṁsādhātu.",
  "atk-s0302a2:47_2": "Yā sattesu karuṇā karuṇāyanā karuṇāyitattaṁ karuṇācetovimutti,",
  "atk-s0302a2:47_3": "ayaṁ vuccati avihiṁsādhātū’’ti (vibha. 182).",
  "atk-s0302a2:48_0": "Imaṁ avihiṁsādhātuṁ paṭicca vuttanayeneva avihiṁsāsaññā nāma uppajjati.",
  "atk-s0302a2:48_1": "Sesaṁ sabbattha vuttānusāreneva veditabbaṁ. Dutiyaṁ.",
  "atk-s0302a2:49_0": "3. Giñjakāvasathasuttavaṇṇanā",
  "atk-s0302a2:50_0": "97. Tatiye dhātuṁ,",
  "atk-s0302a2:50_1": "bhikkhaveti ito paṭṭhāya ajjhāsayaṁ dhātūti dīpeti.",
  "atk-s0302a2:50_2": "Uppajjati saññāti ajjhāsayaṁ paṭicca saññā uppajjati, diṭṭhi uppajjati, vitakko uppajjatīti.",
  "atk-s0302a2:50_3": "Idhāpi ‘‘kaccāno pañhaṁ pucchissatī’’ti tassa okāsadānatthaṁ ettāvatāva desanaṁ niṭṭhāpesi.",
  "atk-s0302a2:50_4": "Asammāsambuddhesūti chasu satthāresu.",
  "atk-s0302a2:50_5": "Sammāsambuddhāti mayamasma sammāsambuddhāti.",
  "atk-s0302a2:50_6": "Kiṁ paṭicca paññāyatīti kismiṁ sati hotīti?",
  "atk-s0302a2:50_7": "Satthārānaṁ uppannaṁ diṭṭhiṁ pucchati.",
  "atk-s0302a2:50_8": "Asammāsambuddhesu tesu sammāsambuddhā eteti evaṁ uppannaṁ titthiyasāvakānampi diṭṭhiṁ pucchatiyeva.",
  "atk-s0302a2:51_0": "Idāni yasmā tesaṁ avijjādhātuṁ paṭicca sā diṭṭhi hoti,",
  "atk-s0302a2:51_1": "avijjādhātu ca nāma mahatī dhātu,",
  "atk-s0302a2:51_2": "tasmā mahatiṁ dhātuṁ paṭicca tassā uppattiṁ dīpento mahatī kho esātiādimāha. Hīnaṁ, kaccāna,",
  "atk-s0302a2:51_3": "dhātuṁ paṭiccāti hīnaṁ ajjhāsayaṁ paṭicca. Paṇidhīti cittaṭṭhapanaṁ.",
  "atk-s0302a2:51_4": "Sā panesā itthibhāvaṁ vā makkaṭāditiracchānabhāvaṁ vā patthentassa uppajjati.",
  "atk-s0302a2:51_5": "Hīnopuggaloti yassete hīnā dhammā uppajjanti, sabbo so puggalopi hīno nāma. Hīnā vācāti yā tassa vācā, sāpi hīnā.",
  "atk-s0302a2:51_6": "Hīnaṁ ācikkhatīti so ācikkhantopi hīnameva ācikkhati,",
  "atk-s0302a2:51_7": "desentopi hīnameva desetīti sabbapadāni yojetabbāni.",
  "atk-s0302a2:51_8": "Upapattīti dve upapattiyo paṭilābho ca nibbatti ca.",
  "atk-s0302a2:51_9": "Nibbatti hīnakulādivasena veditabbā,",
  "atk-s0302a2:51_10": "paṭilābho cittuppādakkhaṇe hīnattikavasena. Kathaṁ?",
  "atk-s0302a2:51_11": "Tassa hi pañcasu nīcakulesu uppajjanato hīnā nibbatti,",
  "atk-s0302a2:51_12": "vessasuddakulesu uppajjanato majjhimā,",
  "atk-s0302a2:51_13": "khattiyabrāhmaṇakulesu uppajjanato paṇītā.",
  "atk-s0302a2:51_14": "Dvādasākusalacittuppādānaṁ pana paṭilābhato hīno paṭilābho,",
  "atk-s0302a2:51_15": "tebhūmakadhammānaṁ paṭilābhato majjhimo,",
  "atk-s0302a2:51_16": "navalokuttaradhammānaṁ paṭilābhato paṇīto.",
  "atk-s0302a2:51_17": "Imasmiṁ pana ṭhāne nibbattiyeva adhippetāti. Tatiyaṁ.",
  "atk-s0302a2:52_0": "4. Hīnādhimuttikasuttavaṇṇanā",
  "atk-s0302a2:53_0": "98.",
  "atk-s0302a2:53_1": "Catutthe saṁsandantīti ekato honti. Samentīti samāgacchanti, nirantarā honti.",
  "atk-s0302a2:53_2": "Hīnādhimuttikāti hīnajjhāsayā.",
  "atk-s0302a2:53_3": "Kalyāṇādhimuttikāti kalyāṇajjhāsayā. Catutthaṁ.",
  "atk-s0302a2:54_0": "5. Caṅkamasuttavaṇṇanā",
  "atk-s0302a2:55_0": "99.",
  "atk-s0302a2:55_1": "Pañcame passatha noti passatha nu.",
  "atk-s0302a2:55_2": "Sabbe kho eteti sāriputtatthero bhagavatā ‘‘etadaggaṁ, bhikkhave,",
  "atk-s0302a2:55_3": "mama sāvakānaṁ bhikkhūnaṁ mahāpaññānaṁ yadidaṁ sāriputto’’ti (a. ni.",
  "atk-s0302a2:55_4": "1.189) mahāpaññesu etadagge ṭhapito.",
  "atk-s0302a2:55_5": "Iti naṁ ‘‘khandhantaraṁ dhātvantaraṁ āyatanantaraṁ satipaṭṭhānabodhipakkhiyadhammantaraṁ tilakkhaṇāhataṁ gambhīraṁ pañhaṁ pucchissāmā’’ti mahāpaññāva parivārenti.",
  "atk-s0302a2:55_6": "Sopi tesaṁ pathaviṁ pattharento viya sinerupādato vālikaṁ uddharanto viya cakkavāḷapabbataṁ bhindanto viya sineruṁ ukkhipanto viya ākāsaṁ vitthārento viya candimasūriye uṭṭhāpento viya ca pucchitapucchitaṁ katheti. Tena vuttaṁ ‘‘sabbe kho ete, bhikkhave, bhikkhū mahāpaññā’’ti.",
  "atk-s0302a2:56_0": "Mahāmoggallānopi bhagavatā ‘‘etadaggaṁ, bhikkhave,",
  "atk-s0302a2:56_1": "mama sāvakānaṁ bhikkhūnaṁ iddhimantānaṁ yadidaṁ mahāmoggallāno’’ti iddhimantesu etadagge ṭhapito.",
  "atk-s0302a2:56_2": "Iti naṁ ‘‘parikammaṁ ānisaṁsaṁ adhiṭṭhānaṁ vikubbanaṁ pucchissāmā’’ti iddhimantova parivārenti.",
  "atk-s0302a2:56_3": "Sopi tesaṁ vuttanayeneva pucchitapucchitaṁ katheti. Tena vuttaṁ ‘‘sabbe kho ete, bhikkhave, bhikkhū mahiddhikā’’ti.",
  "atk-s0302a2:57_0": "Mahākassapopi bhagavatā ‘‘etadaggaṁ, bhikkhave,",
  "atk-s0302a2:57_1": "mama sāvakānaṁ bhikkhūnaṁ dhutavādānaṁ yadidaṁ mahākassapo’’ti dhutavādesu etadagge ṭhapito.",
  "atk-s0302a2:57_2": "Iti naṁ ‘‘dhutaṅgaparihāraṁ ānisaṁsaṁ samodhānaṁ adhiṭṭhānaṁ bhedaṁ pucchissāmā’’ti dhutavādāva parivārenti.",
  "atk-s0302a2:57_3": "Sopi tesaṁ tatheva pucchitapucchitaṁ byākaroti. Tena vuttaṁ ‘‘sabbe kho ete, bhikkhave, bhikkhū dhutavādā’’ti.",
  "atk-s0302a2:58_0": "Anuruddhattheropi bhagavatā ‘‘etadaggaṁ, bhikkhave,",
  "atk-s0302a2:58_1": "mama sāvakānaṁ bhikkhūnaṁ dibbacakkhukānaṁ yadidaṁ anuruddho’’ti (a. ni.",
  "atk-s0302a2:58_2": "1.192) dibbacakkhukesu etadagge ṭhapito.",
  "atk-s0302a2:58_3": "Iti naṁ ‘‘dibbacakkhussa parikammaṁ ānisaṁsaṁ upakkilesaṁ pucchissāmā’’ti dibbacakkhukāva parivārenti.",
  "atk-s0302a2:58_4": "Sopi tesaṁ tatheva pucchitapucchitaṁ katheti. Tena vuttaṁ ‘‘sabbe kho ete, bhikkhave, bhikkhū dibbacakkhukā’’ti.",
  "atk-s0302a2:59_0": "Puṇṇattheropi bhagavatā ‘‘etadaggaṁ, bhikkhave,",
  "atk-s0302a2:59_1": "mama sāvakānaṁ bhikkhūnaṁ dhammakathikānaṁ yadidaṁ puṇṇo mantāṇiputto’’ti (a. ni.",
  "atk-s0302a2:59_2": "1.196) dhammakathikesu etadagge ṭhapito.",
  "atk-s0302a2:59_3": "Iti naṁ ‘‘dhammakathāya saṅkhepavitthāragambhīruttānavicitrakathādīsu taṁ taṁ ākāraṁ pucchissāmā’’ti dhammakathikāva parivārenti. Sopi tesaṁ ‘‘āvuso,",
  "atk-s0302a2:59_4": "dhammakathikena nāma ādito parisaṁ vaṇṇetuṁ vaṭṭati, majjhe suññataṁ pakāsetuṁ,",
  "atk-s0302a2:59_5": "ante catusaccavasena kūṭaṁ gaṇhitu’’nti evaṁ taṁ taṁ dhammakathānayaṁ ācikkhati. Tena vuttaṁ ‘‘sabbe kho ete, bhikkhave, bhikkhū dhammakathikā’’ti.",
  "atk-s0302a2:60_0": "Upālittheropi bhagavatā ‘‘etadaggaṁ, bhikkhave,",
  "atk-s0302a2:60_1": "mama sāvakānaṁ bhikkhūnaṁ vinayadharānaṁ yadidaṁ upālī’’ti (a. ni.",
  "atk-s0302a2:60_2": "1.228) vinayadharesu etadagge ṭhapito.",
  "atk-s0302a2:60_3": "Iti naṁ ‘‘garukalahukaṁ satekicchaatekicchaṁ āpattānāpattiṁ pucchissāmā’’ti vinayadharāva parivārenti.",
  "atk-s0302a2:60_4": "Sopi tesaṁ pucchitapucchitaṁ tatheva katheti. Tena vuttaṁ ‘‘sabbe kho ete, bhikkhave, bhikkhū vinayadharā’’ti.",
  "atk-s0302a2:61_0": "Ānandattheropi bhagavatā ‘‘etadaggaṁ, bhikkhave,",
  "atk-s0302a2:61_1": "mama sāvakānaṁ bhikkhūnaṁ bahussutānaṁ yadidaṁ ānando’’ti (a. ni.",
  "atk-s0302a2:61_2": "1.223) bahussutesu etadagge ṭhapito.",
  "atk-s0302a2:61_3": "Iti naṁ ‘‘dasavidhaṁ byañjanabuddhiṁ aṭṭhuppattiṁ anusandhiṁ pubbāparaṁ pucchissāmā’’ti bahussutāva parivārenti.",
  "atk-s0302a2:61_4": "Sopi tesaṁ ‘‘idaṁ evaṁ vattabbaṁ,",
  "atk-s0302a2:61_5": "idaṁ evaṁ gahetabba’’nti sabbaṁ katheti. Tena vuttaṁ ‘‘sabbe kho ete, bhikkhave, bhikkhū bahussutā’’ti.",
  "atk-s0302a2:62_0": "Devadatto pana pāpiccho icchāpakato,",
  "atk-s0302a2:62_1": "tena naṁ ‘‘kulasaṅgaṇhanaparihāraṁ nānappakārakaṁ kohaññataṁ pucchissāmā’’ti pāpicchāva parivārenti.",
  "atk-s0302a2:62_2": "Sopi tesaṁ taṁ taṁ niyāmaṁ ācikkhati. Tena vuttaṁ ‘‘sabbe kho ete, bhikkhave, bhikkhū pāpicchā’’ti.",
  "atk-s0302a2:63_0": "Kasmā panete avidūre caṅkamiṁsūti.",
  "atk-s0302a2:63_1": "‘‘Devadatto satthari paduṭṭhacitto anatthampi kātuṁ upakkameyyā’’ti ārakkhaggahaṇatthaṁ.",
  "atk-s0302a2:63_2": "Atha devadatto kasmā caṅkamīti? ‘‘Akārako ayaṁ, yadi kārako bhaveyya,",
  "atk-s0302a2:63_3": "na idha āgaccheyyā’’ti attano katadosapaṭicchādanatthaṁ.",
  "atk-s0302a2:63_4": "Kiṁ pana devadatto bhagavato anatthaṁ kātuṁ samattho,",
  "atk-s0302a2:63_5": "bhagavato vā ārakkhakiccaṁ atthīti? Natthi. Tena vuttaṁ ‘‘aṭṭhānametaṁ, ānanda, anavakāso,",
  "atk-s0302a2:63_6": "yaṁ tathāgato parūpakkamena parinibbāyeyyā’’ti (cūḷava. 341).",
  "atk-s0302a2:63_7": "Bhikkhū pana satthari gāravena āgatā.",
  "atk-s0302a2:63_8": "Teneva bhagavā evaṁ vatvā ‘‘vissajjehi, ānanda,",
  "atk-s0302a2:63_9": "bhikkhusaṅgha’’nti vissajjāpesi. Pañcamaṁ.",
  "atk-s0302a2:64_0": "6. Sagāthāsuttavaṇṇanā",
  "atk-s0302a2:65_0": "100.",
  "atk-s0302a2:65_1": "Chaṭṭhe gūtho gūthena saṁsandati sametīti samuddantare janapadantare cakkavāḷantare ṭhitopi vaṇṇenapi gandhenapi rasenapi nānattaṁ anupagacchanto saṁsandati sameti, ekasadisova hoti nirantaro. Sesesupi eseva nayo.",
  "atk-s0302a2:65_2": "Ayaṁ pana aniṭṭhaupamā hīnajjhāsayānaṁ hīnaajjhāsayassa sarikkhabhāvadassanatthaṁ āhaṭā,",
  "atk-s0302a2:65_3": "khīrādivisiṭṭhopamā kalyāṇajjhāsayānaṁ ajjhāsayassa sarikkhabhāvadassanatthaṁ.",
  "atk-s0302a2:66_0": "Saṁsaggāti dassanasavanasaṁsaggādivatthukena taṇhāsnehena.",
  "atk-s0302a2:66_1": "Vanatho jātoti kilesavanaṁ jātaṁ .",
  "atk-s0302a2:66_2": "Asaṁsaggena chijjatīti ekato ṭhānanisajjādīni akarontassa asaṁsaggena adassanena chijjati.",
  "atk-s0302a2:66_3": "Sādhujīvīti parisuddhajīvitaṁ jīvamāno. Sahāvaseti sahavāsaṁ vaseyya. Chaṭṭhaṁ.",
  "atk-s0302a2:67_0": "7. Assaddhasaṁsandanasuttavaṇṇanā",
  "atk-s0302a2:68_0": "101.",
  "atk-s0302a2:68_1": "Sattame assaddhā assaddhehītiādīsu buddhe vā dhamme vā saṅghe vā saddhāvirahitā nirojā nirasā puggalā samuddassa orimatīre ṭhitā pārimatīrepi ṭhitehi assaddhehi saddhiṁ tāya assaddhatāya ekasadisā nirantarā honti.",
  "atk-s0302a2:68_2": "Tathā ahirikā bhinnamariyādā alajjipuggalā ahirikehi,",
  "atk-s0302a2:68_3": "anottappino pāpakiriyāya abhāyamānā anottappīhi,",
  "atk-s0302a2:68_4": "appassutā sutavirahitā appassutehi,",
  "atk-s0302a2:68_5": "kusītā ālasiyapuggalā kusītehi,",
  "atk-s0302a2:68_6": "muṭṭhassatino bhattanikkhittakākamaṁsanikkhittasiṅgālasadisā muṭṭhassatīhi,",
  "atk-s0302a2:68_7": "duppaññā khandhādiparicchedikāya paññāya abhāvena nippaññā tādiseheva duppaññehi,",
  "atk-s0302a2:68_8": "saddhāsampannā cetiyavandanādikiccapasutā saddhehi,",
  "atk-s0302a2:68_9": "hirimanā lajjipuggalā hirimanehi,",
  "atk-s0302a2:68_10": "ottappino pāpabhīrukā ottappīhi,",
  "atk-s0302a2:68_11": "bahussutā sutadharā āgamadharā tantipālakā vaṁsānurakkhakā bahussutehi,",
  "atk-s0302a2:68_12": "āraddhavīriyā paripuṇṇaparakkamā āraddhavīriyehi,",
  "atk-s0302a2:68_13": "upaṭṭhitassatī sabbakiccapariggāhikāya satiyā samannāgatā upaṭṭhitassatīhi,",
  "atk-s0302a2:68_14": "paññavanto mahāpaññehi vajirūpamañāṇehi paññavantehi saddhiṁ dūre ṭhitāpi tāya paññāsampattiyā saṁsandanti samenti. Sattamaṁ.",
  "atk-s0302a2:69_0": "8-12. Assaddhamūlakasuttādivaṇṇanā",
  "atk-s0302a2:70_0": "102-106.",
  "atk-s0302a2:70_1": "Aṭṭhamādīni teyeva assaddhādidhamme tikavasena katvā desitāni.",
  "atk-s0302a2:70_2": "Tattha aṭṭhame assaddhādimūlakā kaṇhapakkhasukkapakkhavasena pañca tikā vuttā, navame ahirikamūlakā cattāro. Dasame anottappamūlakā tayo,",
  "atk-s0302a2:70_3": "ekādasame appassutamūlakā dve,",
  "atk-s0302a2:70_4": "dvādasame kusītamūlako eko tiko vuttoti sabbepi pañcasu suttantesu pannarasa tikā honti.",
  "atk-s0302a2:70_5": "Pannarasa cete suttantātipi vadanti. Ayaṁ tikapeyyālo nāma. Aṭṭhamādīni.",
  "atk-s0302a2:71_0": "Dutiyo vaggo.",
  "atk-s0302a2:72_0": "3. Kammapathavaggo",
  "atk-s0302a2:73_0": "1-2. Asamāhitasuttādivaṇṇanā",
  "atk-s0302a2:74_0": "107-108.",
  "atk-s0302a2:74_1": "Ito paresu paṭhamaṁ assaddhādipañcakavasena vuttaṁ, tathā dutiyaṁ.",
  "atk-s0302a2:74_2": "Paṭhame pana asamāhitapadaṁ catutthaṁ, dutiye dussīlapadaṁ.",
  "atk-s0302a2:74_3": "Evaṁ vuccamāne bujjhanakapuggalānaṁ ajjhāsayena hi etāni vuttāni.",
  "atk-s0302a2:74_4": "Ettha asamāhitāti upacārappanāsamādhirahitā. Dussīlāti nissīlā. Paṭhamadutiyāni.",
  "atk-s0302a2:75_0": "3-5. Pañcasikkhāpadasuttādivaṇṇanā",
  "atk-s0302a2:76_0": "109-111.",
  "atk-s0302a2:76_1": "Tatiyaṁ pañcakammapathavasena bujjhanakānaṁ ajjhāsayavasena vuttaṁ,",
  "atk-s0302a2:76_2": "catutthaṁ sattakammapathavasena,",
  "atk-s0302a2:76_3": "pañcamaṁ dasakammapathavasena.",
  "atk-s0302a2:76_4": "Tattha tatiye surāmerayamajjappamādaṭṭhāyinoti surāmerayasaṅkhātaṁ majjaṁ yāya pamādacetanāya pivanti,",
  "atk-s0302a2:76_5": "sā ‘‘surāmerayamajjappamādo’’ti vuccati,",
  "atk-s0302a2:76_6": "tasmiṁ tiṭṭhantīti surāmerayamajjappamādaṭṭhāyino.",
  "atk-s0302a2:76_7": "Ayaṁ tāvettha asādhāraṇapadassa attho.",
  "atk-s0302a2:77_0": "Pañcame pāṇaṁ atipātentīti pāṇātipātino, pāṇaghātikāti attho.",
  "atk-s0302a2:77_1": "Adinnaṁ ādiyantīti adinnādāyino, parassahārinoti attho.",
  "atk-s0302a2:77_2": "Vatthukāmesu kilesakāmena micchā carantīti kāmesumicchācārino. Musā vadantīti musāvādino,",
  "atk-s0302a2:77_3": "paresaṁ atthabhañjakaṁ tucchaṁ alikaṁ vācaṁ bhāsitāroti attho.",
  "atk-s0302a2:77_4": "Pisuṇā vācā etesanti pisuṇavācā.",
  "atk-s0302a2:77_5": "Mammacchedikā pharusā vācā etesanti pharusavācā.",
  "atk-s0302a2:77_6": "Samphaṁ niratthakaṁ vacanaṁ palapantīti samphappalāpino.",
  "atk-s0302a2:77_7": "Abhijjhāyantīti abhijjhāluno,",
  "atk-s0302a2:77_8": "parabhaṇḍe lubbhanasīlāti attho.",
  "atk-s0302a2:77_9": "Byāpannaṁ pūtibhūtaṁ cittametesanti byāpannacittā.",
  "atk-s0302a2:77_10": "Micchā pāpikā viññugarahitā etesaṁ diṭṭhīti micchādiṭṭhikā,",
  "atk-s0302a2:77_11": "kammapathapariyāpannāya ‘‘natthi dinna’’ntiādivatthukāya micchattapariyāpannāya aniyyānikadiṭṭhiyā samannāgatāti attho.",
  "atk-s0302a2:77_12": "Sammā sobhanā viññupasatthā etesaṁ diṭṭhīti sammādiṭṭhikā,",
  "atk-s0302a2:77_13": "kammapathapariyāpannāya ‘‘atthi dinna’’ntiādikāya kammassakatadiṭṭhiyā sammattapariyāpannāya maggadiṭṭhiyā ca samannāgatāti attho.",
  "atk-s0302a2:77_14": "Idaṁ tāvettha anuttānānaṁ padānaṁ padavaṇṇanāmattaṁ.",
  "atk-s0302a2:78_0": "Yo pana tesaṁ pāṇātipāto adinnādānaṁ kāmesumicchācāro musāvādo pisuṇavācā pharusavācā samphappalāpo abhijjhā byāpādo micchādiṭṭhīti kaṇhapakkhe dasavidho attho hoti.",
  "atk-s0302a2:78_1": "Tattha pāṇassa atipāto pāṇātipāto,",
  "atk-s0302a2:78_2": "pāṇavadho pāṇaghātoti vuttaṁ hoti.",
  "atk-s0302a2:78_3": "Pāṇoti cettha vohārato satto, paramatthato jīvitindriyaṁ.",
  "atk-s0302a2:78_4": "Tasmiṁ pana pāṇe pāṇasaññino jīvitindriyupacchedakaupakkamasamuṭṭhāpikā kāyavacīdvārānaṁ aññataradvārappavattā vadhakacetanā pāṇātipāto.",
  "atk-s0302a2:78_5": "So guṇavirahitesu tiracchānagatādīsu pāṇesu khuddake pāṇe appasāvajjo, mahāsarīre mahāsāvajjo. Kasmā? Payogamahantatāya ,",
  "atk-s0302a2:78_6": "payogasamattepi vatthumahantatāya.",
  "atk-s0302a2:78_7": "Guṇavantesu manussādīsu appaguṇe appasāvajjo, mahāguṇe mahāsāvajjo.",
  "atk-s0302a2:78_8": "Sarīraguṇānaṁ pana samabhāve sati kilesānaṁ upakkamānañca mudutāya appasāvajjo,",
  "atk-s0302a2:78_9": "tibbatāya mahāsāvajjoti veditabbo.",
  "atk-s0302a2:79_0": "Tassa pañca sambhārā honti – pāṇo, pāṇasaññitā, vadhakacittaṁ, upakkamo, tena maraṇanti. Cha payogā sāhatthiko, āṇattiko, nissaggiyo, thāvaro, vijjāmayo, iddhimayoti.",
  "atk-s0302a2:79_1": "Imasmiṁ panatthe vitthāriyamāne atippapañco hoti, tasmā taṁ na vitthārayāma, aññañca evarūpaṁ.",
  "atk-s0302a2:79_2": "Atthikehi pana samantapāsādikaṁ vinayaṭṭhakathaṁ (pārā. aṭṭha. 172) oloketvā gahetabbo.",
  "atk-s0302a2:80_0": "Adinnassa ādānaṁ adinnādānaṁ,",
  "atk-s0302a2:80_1": "parassaharaṇaṁ theyyaṁ corikāti vuttaṁ hoti.",
  "atk-s0302a2:80_2": "Tattha adinnanti parapariggahitaṁ,",
  "atk-s0302a2:80_3": "yattha paro yathākāmakāritaṁ āpajjanto adaṇḍāraho anupavajjo hoti.",
  "atk-s0302a2:80_4": "Tasmiṁ pana parapariggahite parapariggahitasaññino tadādāyakaupakkamasamuṭṭhāpikā theyyacetanā adinnādānaṁ.",
  "atk-s0302a2:80_5": "Taṁ hīne parasantake appasāvajjaṁ, paṇīte mahāsāvajjaṁ. Kasmā? Vatthupaṇītatāya.",
  "atk-s0302a2:80_6": "Vatthusamatte sati guṇādhikānaṁ santake vatthusmiṁ mahāsāvajjaṁ,",
  "atk-s0302a2:80_7": "taṁ taṁ guṇādhikaṁ upādāya tato tato hīnaguṇassa santake vatthusmiṁ appasāvajjaṁ.",
  "atk-s0302a2:81_0": "Tassa pañca sambhārā honti – parapariggahitaṁ, parapariggahitasaññitā, theyyacittaṁ, upakkamo, tena haraṇanti. Cha payogā sāhatthikādayova.",
  "atk-s0302a2:81_1": "Te ca kho yathānurūpaṁ theyyāvahāro, pasayhāvahāro, paṭicchannāvahāro, parikappāvahāro,",
  "atk-s0302a2:81_2": "kusāvahāroti imesaṁ avahārānaṁ vasena pavattāti ayamettha saṅkhepo,",
  "atk-s0302a2:81_3": "vitthāro pana samantapāsādikāyaṁ (pārā. aṭṭha. 92) vutto.",
  "atk-s0302a2:82_0": "Kāmesumicchācāroti ettha pana kāmesūti methunasamācāresu.",
  "atk-s0302a2:82_1": "Micchācāroti ekantanindito lāmakācāro.",
  "atk-s0302a2:82_2": "Lakkhaṇato pana asaddhammādhippāyena kāyadvārappavattā agamanīyaṭṭhānavītikkamacetanā kāmesumicchācāro.",
  "atk-s0302a2:82_3": "Tattha agamanīyaṭṭhānaṁ nāma purisānaṁ tāva māturakkhitā piturakkhitā mātāpiturakkhitā bhāturakkhitā bhaginirakkhitā ñātirakkhitā gottarakkhitā dhammarakkhitā sārakkhā saparidaṇḍāti māturakkhitādayo dasa,",
  "atk-s0302a2:82_4": "dhanakkītā chandavāsinī bhogavāsinī paṭavāsinī odapattakinī obhatacumbaṭā dāsī ca bhariyā ca kammakārī ca bhariyā ca dhajāhaṭā muhuttikāti etā dhanakkītādayo dasāti vīsati itthiyo.",
  "atk-s0302a2:82_5": "Itthīsu pana dvinnaṁ sārakkhasaparidaṇḍānaṁ,",
  "atk-s0302a2:82_6": "dasannañca dhanakkītādīnanti dvādasannaṁ itthīnaṁ aññe purisā. Idaṁ agamanīyaṭṭhānaṁ nāma.",
  "atk-s0302a2:82_7": "So panesa micchācāro sīlādiguṇarahite agamanīyaṭṭhāne appasāvajjo,",
  "atk-s0302a2:82_8": "sīlādiguṇasampanne mahāsāvajjo.",
  "atk-s0302a2:82_9": "Tassa cattāro sambhārā – agamanīyavatthu, tasmiṁ sevanacittaṁ, sevanappayogo,",
  "atk-s0302a2:82_10": "maggenamaggapaṭipattiadhivāsananti. Eko payogo sāhatthiko eva.",
  "atk-s0302a2:83_0": "Musāti visaṁvādanapurekkhārassa atthabhañjanako vacīpayogo kāyappayogo vā,",
  "atk-s0302a2:83_1": "visaṁvādanādhippāyena panassa paravisaṁvādanakāyavacīpayogasamuṭṭhāpikā cetanā, musāvādo.",
  "atk-s0302a2:83_2": "Aparo nayo – musāti abhūtaṁ atacchaṁ vatthu.",
  "atk-s0302a2:83_3": "Vādoti tassa bhūtato tacchato viññāpanaṁ.",
  "atk-s0302a2:83_4": "Lakkhaṇato pana atathaṁ vatthuṁ tathato paraṁ viññāpetukāmassa tathāviññattisamuṭṭhāpikā cetanā musāvādo. So yamatthaṁ bhañjati, tassa appatāya appasāvajjo, mahantatāya mahāsāvajjo.",
  "atk-s0302a2:83_5": "Api ca gahaṭṭhānaṁ attano santakaṁ adātukāmatāya natthītiādinayappavatto appasāvajjo,",
  "atk-s0302a2:83_6": "sakkhinā hutvā atthabhañjanatthaṁ vutto mahāsāvajjo.",
  "atk-s0302a2:83_7": "Pabbajitānaṁ appakampi telaṁ vā sappiṁ vā labhitvā hasādhippāyena ‘‘ajja gāme telaṁ nadī maññe sandatī’’ti pūraṇakathānayena pavatto appasāvajjo,",
  "atk-s0302a2:83_8": "adiṭṭhaṁyeva pana ‘‘diṭṭha’’ntiādinā nayena vadantānaṁ mahāsāvajjo.",
  "atk-s0302a2:83_9": "Tassa cattāro sambhārā honti – atathaṁ vatthu, visaṁvādanacittaṁ, tajjo vāyāmo, parassa tadatthavijānananti. Eko payogo sāhatthikova.",
  "atk-s0302a2:83_10": "So kāyena vā kāyapaṭibaddhena vā vācāya vā paravisaṁvādakakiriyākaraṇe daṭṭhabbo.",
  "atk-s0302a2:83_11": "Tāya ce kiriyāya paro tamatthaṁ jānāti,",
  "atk-s0302a2:83_12": "ayaṁ kiriyāsamuṭṭhāpikacetanākkhaṇeyeva musāvādakammunā bajjhati.",
  "atk-s0302a2:84_0": "Pisuṇavācātiādīsu yāya vācāya, yassa taṁ vācaṁ bhāsati,",
  "atk-s0302a2:84_1": "tassa hadaye attano piyabhāvaṁ,",
  "atk-s0302a2:84_2": "parassa ca suññabhāvaṁ karoti, sā pisuṇavācā.",
  "atk-s0302a2:84_3": "Yāya pana attānampi parampi pharusaṁ karoti, yā vācā sayampi pharusā,",
  "atk-s0302a2:84_4": "neva kaṇṇasukhā na hadayaṅgamā, ayaṁ pharusavācā.",
  "atk-s0302a2:84_5": "Yena pana samphaṁ palapati niratthakaṁ, so samphappalāpo.",
  "atk-s0302a2:84_6": "Tesaṁ mūlabhūtā cetanāpi pisuṇavācādināmameva labhati. Sā eva ca idha adhippetāti.",
  "atk-s0302a2:85_0": "Tattha saṁkiliṭṭhacittassa paresaṁ vā bhedāya,",
  "atk-s0302a2:85_1": "attano piyakamyatāya vā kāyavacīpayogasamuṭṭhāpikā cetanā pisuṇavācā. Sā yassa bhedaṁ karoti,",
  "atk-s0302a2:85_2": "tassa appaguṇatāya appasāvajjā, mahāguṇatāya mahāsāvajjā.",
  "atk-s0302a2:85_3": "Tassā cattāro sambhārā – bhinditabbo paro, iti ime nānā bhavissanti,",
  "atk-s0302a2:85_4": "vinā bhavissantīti bhedapurekkhāratā,",
  "atk-s0302a2:85_5": "iti ahaṁ piyo bhavissāmi vissāsikoti piyakamyatā vā, tajjo vāyāmo, tassa tadatthavijānananti.",
  "atk-s0302a2:86_0": "Parassa mammacchedakakāyavacīpayogasamuṭṭhāpikā ekantapharusacetanā pharusavācā.",
  "atk-s0302a2:86_1": "Tassā āvibhāvatthamidaṁ vatthu – eko kira dārako mātu vacanaṁ anādiyitvā araññaṁ gacchati.",
  "atk-s0302a2:86_2": "Mātā taṁ nivattetuṁ asakkontī,",
  "atk-s0302a2:86_3": "‘‘caṇḍā taṁ mahiṁsī anubandhatū’’ti akkosi.",
  "atk-s0302a2:86_4": "Athassa tatheva araññe mahiṁsī uṭṭhāsi. Dārako,",
  "atk-s0302a2:86_5": "‘‘yaṁ mama mātā mukhena kathesi, taṁ mā hotu, yaṁ cittena cintesi,",
  "atk-s0302a2:86_6": "taṁ hotū’’ti saccakiriyaṁ akāsi.",
  "atk-s0302a2:86_7": "Mahiṁsī tattheva baddhā viya aṭṭhāsi.",
  "atk-s0302a2:86_8": "Evaṁ mammacchedakopi payogo cittasaṇhatāya pharusavācā na hoti.",
  "atk-s0302a2:86_9": "Mātāpitaro hi kadāci puttake evaṁ vadanti – ‘‘corā vo khaṇḍākhaṇḍikaṁ karontū’’ti,",
  "atk-s0302a2:86_10": "uppalapattampi ca nesaṁ upari patantaṁ na icchanti.",
  "atk-s0302a2:86_11": "Ācariyupajjhāyā ca kadāci nissitake evaṁ vadanti – ‘‘kiṁ ime ahirikā anottappino caranti, niddhamatha ne’’ti.",
  "atk-s0302a2:86_12": "Atha ca nesaṁ āgamādhigamasampattiṁ icchanti.",
  "atk-s0302a2:86_13": "Yathā ca cittasaṇhatāya pharusavācā na hoti,",
  "atk-s0302a2:86_14": "evaṁ vacanasaṇhatāya apharusavācāpi na hoti.",
  "atk-s0302a2:86_15": "Na hi mārāpetukāmassa ‘‘imaṁ sukhaṁ sayāpethā’’ti vacanaṁ apharusavācā hoti.",
  "atk-s0302a2:86_16": "Cittapharusatāya panesā pharusavācāva. Sā yaṁ sandhāya pavattitā,",
  "atk-s0302a2:86_17": "tassa appaguṇatāya appasāvajjā, mahāguṇatāya mahāsāvajjā.",
  "atk-s0302a2:86_18": "Tassā tayo sambhārā – akkositabbo paro, kupitacittaṁ, akkosanāti.",
  "atk-s0302a2:87_0": "Anatthaviññāpikā kāyavacīpayogasamuṭṭhāpikā akusalacetanā samphappalāpo.",
  "atk-s0302a2:87_1": "So āsevanamandatāya appasāvajjo,",
  "atk-s0302a2:87_2": "āsevanamahantatāya mahāsāvajjo.",
  "atk-s0302a2:87_3": "Tassa dve sambhārā – bhāratayuddha-sītāharaṇādi-niratthakakathā-purekkhāratā, tathārūpīkathākathanañcāti.",
  "atk-s0302a2:88_0": "Abhijjhāyatīti abhijjhā.",
  "atk-s0302a2:88_1": "Parabhaṇḍābhimukhī hutvā tanninnatāya pavattatīti attho.",
  "atk-s0302a2:88_2": "Sā ‘‘aho vatidaṁ mamassā’’ti evaṁ parabhaṇḍābhijjhāyanalakkhaṇā adinnādānaṁ viya appasāvajjā mahāsāvajjā ca.",
  "atk-s0302a2:88_3": "Tassā dve sambhārā parabhaṇḍaṁ attano pariṇāmanañca.",
  "atk-s0302a2:88_4": "Parabhaṇḍavatthuke hi lobhe uppannepi na tāva kammapathabhedo hoti,",
  "atk-s0302a2:88_5": "yāva na ‘‘aho vatidaṁ mamassā’’ti attano pariṇāmetīti.",
  "atk-s0302a2:89_0": "Hitasukhaṁ byāpādayatīti, byāpādo.",
  "atk-s0302a2:89_1": "So paravināsāya manopadosalakkhaṇo.",
  "atk-s0302a2:89_2": "Pharusavācā viya appasāvajjo mahāsāvajjo ca.",
  "atk-s0302a2:89_3": "Tassa dve sambhārā parasatto ca, tassa ca vināsacintā.",
  "atk-s0302a2:89_4": "Parasattavatthuke hi kodhe uppannepi na tāva kammapathabhedo hoti,",
  "atk-s0302a2:89_5": "yāva na ‘‘aho vatāyaṁ ucchijjeyya vinasseyyā’’ti tassa vināsaṁ cinteti.",
  "atk-s0302a2:90_0": "Yathābhuccagahaṇābhāvena micchā passatīti micchādiṭṭhi.",
  "atk-s0302a2:90_1": "Sā ‘‘natthi dinna’’ntiādinā nayena viparītadassanalakkhaṇā samphappalāpo viya appasāvajjā mahāsāvajjā ca. Api ca aniyatā appasāvajjā, niyatā mahāsāvajjā.",
  "atk-s0302a2:90_2": "Tassā dve sambhārā – vatthuno ca gahitākāraviparītatā yathā ca naṁ gaṇhāti,",
  "atk-s0302a2:90_3": "tathābhāvena tassā upaṭṭhānanti.",
  "atk-s0302a2:91_0": "Imesaṁ pana dasannaṁ akusalakammapathānaṁ dhammato koṭṭhāsato ārammaṇato vedanāto mūlatoti pañcahākārehi vinicchayo veditabbo.",
  "atk-s0302a2:91_1": "Tattha dhammatoti etesu hi paṭipāṭiyā satta cetanādhammāva honti,",
  "atk-s0302a2:91_2": "abhijjhādayo tisso cetanāsampayuttā.",
  "atk-s0302a2:91_3": "Koṭṭhāsatoti paṭipāṭiyā satta,",
  "atk-s0302a2:91_4": "micchādiṭṭhi cāti ime aṭṭha kammapathā eva honti, no mūlāni,",
  "atk-s0302a2:91_5": "abhijjhābyāpādā kammapathā ceva mūlāni ca.",
  "atk-s0302a2:91_6": "Abhijjhā hi mūlaṁ patvā lobho akusalamūlaṁ hoti, byāpādo doso akusalamūlaṁ.",
  "atk-s0302a2:92_0": "Ārammaṇatoti pāṇātipāto jīvitindriyārammaṇato saṅkhārārammaṇo hoti,",
  "atk-s0302a2:92_1": "adinnādānaṁ sattārammaṇaṁ vā saṅkhārārammaṇaṁ vā,",
  "atk-s0302a2:92_2": "micchācāro phoṭṭhabbavasena saṅkhārārammaṇova, sattārammaṇotipi eke.",
  "atk-s0302a2:92_3": "Musāvādo sattārammaṇo vā saṅkhārārammaṇo vā, tathā pisuṇavācā. Pharusavācā sattārammaṇāva.",
  "atk-s0302a2:92_4": "Samphappalāpo diṭṭhasutamutaviññātavasena sattārammaṇo vā saṅkhārārammaṇo vā, tathā abhijjhā. Byāpādo sattārammaṇova.",
  "atk-s0302a2:92_5": "Micchādiṭṭhi tebhūmakadhammavasena saṅkhārārammaṇā.",
  "atk-s0302a2:93_0": "Vedanātoti pāṇātipāto dukkhavedano hoti.",
  "atk-s0302a2:93_1": "Kiñcāpi hi rājāno coraṁ disvā hasamānāpi ‘‘gacchatha naṁ ghātethā’’ti vadanti,",
  "atk-s0302a2:93_2": "sanniṭṭhāpakacetanā pana nesaṁ dukkhasampayuttāva hoti. Adinnādānaṁ tivedanaṁ,",
  "atk-s0302a2:93_3": "micchācāro sukhamajjhattavasena dvivedano,",
  "atk-s0302a2:93_4": "sanniṭṭhāpakacitte pana majjhattavedano na hoti. Musāvādo tivedano,",
  "atk-s0302a2:93_5": "tathā pisuṇavācā pharusavācā dukkhavedanā, samphappalāpo tivedano,",
  "atk-s0302a2:93_6": "abhijjhā sukhamajjhattavasena dvivedanā, tathā micchādiṭṭhi. Byāpādo dukkhavedano.",
  "atk-s0302a2:94_0": "Mūlatoti pāṇātipāto dosamohavasena dvimūlako hoti,",
  "atk-s0302a2:94_1": "adinnādānaṁ dosamohavasena vā lobhamohavasena vā, micchācāro lobhamohavasena.",
  "atk-s0302a2:94_2": "Musāvādo dosamohavasena vā lobhamohavasena vā,",
  "atk-s0302a2:94_3": "tathā pisuṇavācā samphappalāpo ca. Pharusavācā dosamohavasena, abhijjhā mohavasena ekamūlā, tathā byāpādo.",
  "atk-s0302a2:94_4": "Micchādiṭṭhi lobhamohavasena dvimūlāti.",
  "atk-s0302a2:95_0": "Pāṇātipātā paṭiviratātiādīsu pāṇātipātādayo vuttatthā eva.",
  "atk-s0302a2:95_1": "Yāya pana viratiyā ete paṭiviratā nāma honti,",
  "atk-s0302a2:95_2": "sā bhedato tividhā hoti sampattavirati samādānavirati samucchedaviratīti.",
  "atk-s0302a2:95_3": "Tattha asamādinnasikkhāpadānaṁ attano jātivayabāhusaccādīni paccavekkhitvā ‘‘ayuttaṁ amhākaṁ evarūpaṁ kātu’’nti sampattaṁ vatthuṁ avītikkamantānaṁ uppajjamānā virati sampattaviratīti veditabbā sīhaḷadīpe cakkanaupāsakassa viya.",
  "atk-s0302a2:95_4": "Tassa kira daharakāleyeva mātu rogo uppajji.",
  "atk-s0302a2:95_5": "Vejjena ca ‘‘allasasakamaṁsaṁ laddhuṁ vaṭṭatī’’ti vuttaṁ.",
  "atk-s0302a2:95_6": "Tato cakkanassa bhātā ‘‘gaccha tāta khettaṁ āhiṇḍāhī’’ti cakkanaṁ pesesi. So tattha gato.",
  "atk-s0302a2:95_7": "Tasmiñca samaye eko saso taruṇasassaṁ khādituṁ āgato hoti.",
  "atk-s0302a2:95_8": "So taṁ disvā vegena dhāvanto valliyā baddho ‘‘kiri kirī’’ti saddamakāsi .",
  "atk-s0302a2:95_9": "Cakkano tena saddena gantvā taṁ gahetvā cintesi ‘‘mātu bhesajjaṁ karomī’’ti.",
  "atk-s0302a2:95_10": "Puna cintesi – ‘‘na metaṁ patirūpaṁ,",
  "atk-s0302a2:95_11": "yvāhaṁ mātu jīvitakāraṇā paraṁ jīvitā voropeyya’’nti.",
  "atk-s0302a2:95_12": "Atha naṁ ‘‘gaccha araññe sasehi saddhiṁ tiṇodakaṁ paribhuñjā’’ti muñci.",
  "atk-s0302a2:95_13": "Bhātarā ca ‘‘kiṁ tāta saso laddho’’ti?",
  "atk-s0302a2:95_14": "Pucchito taṁ pavattiṁ ācikkhi. Tato naṁ bhātā paribhāsi. So mātu santikaṁ gantvā, ‘‘yatohaṁ jāto ,",
  "atk-s0302a2:95_15": "nābhijānāmi sañcicca pāṇaṁ jīvitā voropetā’’ti saccaṁ vatvā aṭṭhāsi,",
  "atk-s0302a2:95_16": "tāvadeva cassa mātā arogā ahosi.",
  "atk-s0302a2:96_0": "Samādinnasikkhāpadānaṁ pana sikkhāpadasamādāne ca tatuttari ca attano jīvitaṁ pariccajitvā vatthuṁ avītikkamantānaṁ uppajjamānā virati samādānaviratīti veditabbā,",
  "atk-s0302a2:96_1": "uttaravaḍḍhamānapabbatavāsīupāsakassa viya.",
  "atk-s0302a2:96_2": "So kira ambariyavihāravāsīpiṅgalabuddharakkhitattherassa santike sikkhāpadāni gahetvā khettaṁ kasati. Athassa goṇo naṭṭho,",
  "atk-s0302a2:96_3": "so taṁ gavesanto uttaravaḍḍhamānapabbataṁ āruhi, tatra naṁ mahāsappo aggahesi.",
  "atk-s0302a2:96_4": "So cintesi – ‘‘imāya tikhiṇāya vāsiyā sīsaṁ chindāmī’’ti.",
  "atk-s0302a2:96_5": "Puna cintesi – ‘‘na metaṁ patirūpaṁ,",
  "atk-s0302a2:96_6": "yvāhaṁ bhāvanīyassa garuno santike sikkhāpadaṁ gahetvā bhindeyya’’nti.",
  "atk-s0302a2:96_7": "Evaṁ yāvatatiyaṁ cintetvā – ‘‘jīvitaṁ pariccajāmi,",
  "atk-s0302a2:96_8": "na sikkhāpada’’nti aṁse ṭhapitaṁ tikhiṇadaṇḍavāsiṁ araññe chaḍḍesi.",
  "atk-s0302a2:96_9": "Tāvadeva mahāvāḷo naṁ muñcitvā agamāsīti.",
  "atk-s0302a2:97_0": "Ariyamaggasampayuttā pana virati samucchedaviratīti veditabbā,",
  "atk-s0302a2:97_1": "yassā uppattito pabhuti pāṇaṁ ghātessāmīti ariyapuggalānaṁ cittampi na uppajjatīti.",
  "atk-s0302a2:98_0": "Yathā ca akusalānaṁ,",
  "atk-s0302a2:98_1": "evaṁ imesampi kusalakammapathānaṁ dhammato koṭṭhāsato ārammaṇato vedanāto mūlatoti pañcahākārehi vinicchayo veditabbo.",
  "atk-s0302a2:98_2": "Tattha dhammatoti etesu hi paṭipāṭiyā satta cetanāpi vaṭṭanti viratiyopi, ante tayo cetanāsampayuttāva.",
  "atk-s0302a2:99_0": "Koṭṭhāsatoti paṭipāṭiyā satta kammapathā eva, na mūlāni,",
  "atk-s0302a2:99_1": "ante tayo kammapathā ceva mūlāni ca.",
  "atk-s0302a2:99_2": "Anabhijjhā hi mūlaṁ patvā alobho kusalamūlaṁ hoti, abyāpādo adoso kusalamūlaṁ,",
  "atk-s0302a2:99_3": "sammādiṭṭhi amoho kusalamūlaṁ.",
  "atk-s0302a2:100_0": "Ārammaṇatoti pāṇātipātādīnaṁ.",
  "atk-s0302a2:100_1": "Ārammaṇāneva etesaṁ ārammaṇāni.",
  "atk-s0302a2:100_2": "Vītikkamitabbavatthutoyeva hi virati nāma hoti.",
  "atk-s0302a2:100_3": "Yathā pana nibbānārammaṇo ariyamaggo kilese pajahati,",
  "atk-s0302a2:100_4": "evaṁ jīvitindriyādiārammaṇāpete kammapathā pāṇātipātādīni dussīlyāni pajahantīti veditabbā.",
  "atk-s0302a2:101_0": "Vedanātoti sabbe sukhavedanā vā honti majjhattavedanā vā.",
  "atk-s0302a2:101_1": "Kusalaṁ patvā hi dukkhavedanā nāma natthi.",
  "atk-s0302a2:102_0": "Mūlatoti paṭipāṭiyā satta ñāṇasampayuttacittena viramantassa alobhaadosaamohavasena timūlā honti,",
  "atk-s0302a2:102_1": "ñāṇavippayuttacittena viramantassa dvimūlā.",
  "atk-s0302a2:102_2": "Anabhijjhā ñāṇasampayuttacittena viramantassa dvimūlā hoti,",
  "atk-s0302a2:102_3": "ñāṇavippayuttacittena ekamūlā.",
  "atk-s0302a2:102_4": "Alobho pana attanāva attano mūlaṁ na hoti. Abyāpādepi eseva nayo.",
  "atk-s0302a2:102_5": "Sammādiṭṭhi alobhaadosavasena dvimūlāvāti. Tatiyādīni.",
  "atk-s0302a2:103_0": "6. Aṭṭhaṅgikasuttavaṇṇanā",
  "atk-s0302a2:104_0": "112.",
  "atk-s0302a2:104_1": "Chaṭṭhaṁ aṭṭhamaggaṅgavasena bujjhanakānaṁ ajjhāsayavasena vuttaṁ. Chaṭṭhaṁ.",
  "atk-s0302a2:105_0": "7. Dasaṅgasuttavaṇṇanā",
  "atk-s0302a2:106_0": "113.",
  "atk-s0302a2:106_1": "Sattamaṁ dasamicchattasammattavasena.",
  "atk-s0302a2:106_2": "Tattha micchāñāṇinoti micchāpaccavekkhaṇena samannāgatāti attho.",
  "atk-s0302a2:106_3": "Micchāvimuttinoti aniyyānikavimuttino kusalavimuttīti gahetvā ṭhitā.",
  "atk-s0302a2:106_4": "Sammāñāṇinoti sammāpaccavekkhaṇā.",
  "atk-s0302a2:106_5": "Sammāvimuttinoti niyyānikāya phalavimuttiyā samannāgatāti. Sattamaṁ.",
  "atk-s0302a2:107_0": "Kammapathavaggo tatiyo.",
  "atk-s0302a2:108_0": "4. Catutthavaggo",
  "atk-s0302a2:109_0": "1. Catudhātusuttavaṇṇanā",
  "atk-s0302a2:110_0": "114.",
  "atk-s0302a2:110_1": "Catutthavaggassa paṭhame pathavīdhātūti patiṭṭhādhātu. Āpodhātūti ābandhanadhātu. Tejodhātūti paripācanadhātu.",
  "atk-s0302a2:110_2": "Vāyodhātūti vitthambhanadhātu. Ayamettha saṅkhepo,",
  "atk-s0302a2:110_3": "vitthārato pana vīsatikoṭṭhāsādivasena etā kathetabbā. Paṭhamaṁ.",
  "atk-s0302a2:111_0": "2. Pubbesambodhasuttavaṇṇanā",
  "atk-s0302a2:112_0": "115.",
  "atk-s0302a2:112_1": "Dutiye ayaṁ pathavīdhātuyā assādoti ayaṁ pathavīdhātunissayo assādo.",
  "atk-s0302a2:112_2": "Svāyaṁ kāyaṁ abbhunnāmetvā udaraṁ pasāretvā,",
  "atk-s0302a2:112_3": "‘‘idha me aṅgulaṁ pavesituṁ vāyamathā’’ti vā hatthaṁ pasāretvā,",
  "atk-s0302a2:112_4": "‘‘imaṁ nāmetuṁ vāyamathā’’ti vā vadati,",
  "atk-s0302a2:112_5": "evaṁ pavattānaṁ vasena veditabbo.",
  "atk-s0302a2:112_6": "Aniccātiādīsu hutvā abhāvākārena aniccā, paṭipīḷanākārena dukkhā,",
  "atk-s0302a2:112_7": "sabhāvavigamākārena vipariṇāmadhammā.",
  "atk-s0302a2:112_8": "Ayaṁ pathavīdhātuyā ādīnavoti yena ākārena sā aniccā dukkhā vipariṇāmadhammā,",
  "atk-s0302a2:112_9": "ayamākāro pathavīdhātuyā ādīnavoti attho.",
  "atk-s0302a2:112_10": "Chandarāgavinayo chandarāgappahānanti nibbānaṁ āgamma pathavīdhātuyā chandarāgo vinīyati ceva pahīyati ca,",
  "atk-s0302a2:112_11": "tasmā nibbānamassā nissaraṇaṁ.",
  "atk-s0302a2:113_0": "Ayaṁ āpodhātuyā assādoti ayaṁ āpodhātunissayo assādo.",
  "atk-s0302a2:113_1": "Svāyaṁ aññaṁ āpodhātuyā upaddutaṁ disvā,",
  "atk-s0302a2:113_2": "‘‘kiṁ ayaṁ nipannakālato paṭṭhāya passāvaṭṭhānābhimukho nikkhamati ceva pavisati ca,",
  "atk-s0302a2:113_3": "appamattakampissa kammaṁ karontassa sedatintaṁ vatthaṁ pīḷetabbatākāraṁ pāpuṇāti,",
  "atk-s0302a2:113_4": "anumodanamattampi kathentassa tālavaṇṭaṁ gaṇhitabbaṁ hoti,",
  "atk-s0302a2:113_5": "mayaṁ pana sāyaṁ nipannā pātova uṭṭhahāma,",
  "atk-s0302a2:113_6": "māsapuṇṇaghaṭo viya no sarīraṁ,",
  "atk-s0302a2:113_7": "mahākammaṁ karontānaṁ sedamattampi no na uppajjati,",
  "atk-s0302a2:113_8": "asanisaddena viya dhammaṁ kathentānaṁ sarīre usumākāramattampi no natthī’’ti evaṁ pavattānaṁ vasena veditabbo.",
  "atk-s0302a2:114_0": "Ayaṁtejodhātuyā assādoti ayaṁ tejodhātunissayo assādo. Svāyaṁ sītagahaṇike disvā,",
  "atk-s0302a2:114_1": "‘‘kiṁ ime kiñcideva yāgubhattakhajjamattaṁ ajjhoharitvā thaddhakucchino nisīditvā sabbarattiṁ aṅgārakaṭāhaṁ pariyesanti,",
  "atk-s0302a2:114_2": "phusitamattesupi sarīre patitesu aṅgārakaṭāhaṁ ottharitvā pārupitvāva nipajjanti?",
  "atk-s0302a2:114_3": "Mayaṁ pana atithaddhampi maṁsaṁ vā pūvaṁ vā khādāma,",
  "atk-s0302a2:114_4": "kucchipūraṁ bhattaṁ bhuñjāma,",
  "atk-s0302a2:114_5": "tāvadeva no sabbaṁ pheṇapiṇḍo viya vilīyati,",
  "atk-s0302a2:114_6": "sattāhavaddalikāya vattamānāya sarīre sītānudahanamattampi no natthī’’ti evaṁ pavattānaṁ vasena veditabbo.",
  "atk-s0302a2:115_0": "Ayaṁvāyodhātuyā assādoti ayaṁ vāyodhātunissayo assādo.",
  "atk-s0302a2:115_1": "Svāyaṁ aññe vātabhīruke disvā,",
  "atk-s0302a2:115_2": "‘‘imesaṁ appamattakampi kammaṁ karontānaṁ anumodanamattampi kathentānaṁ sarīraṁ vāto vijjhati,",
  "atk-s0302a2:115_3": "gāvutamattampi addhānaṁ gatānaṁ hatthapādā sīdanti, piṭṭhi rujjati,",
  "atk-s0302a2:115_4": "kucchivātasīsavātakaṇṇavātādīhi niccupaddutā telaphāṇitādīni vātabhesajjāneva karontā atināmenti,",
  "atk-s0302a2:115_5": "amhākaṁ pana mahākammaṁ karontānampi tiyāmarattiṁ dhammaṁ kathentānampi ekadivaseneva dasa yojanāni gacchantānampi hatthapādasaṁsīdanamattaṁ vā piṭṭhirujjanamattaṁ vā na hotī’’ti,",
  "atk-s0302a2:115_6": "evaṁ pavattānaṁ vasena veditabbo.",
  "atk-s0302a2:115_7": "Evaṁ pavattā hi etā dhātuyo assādenti nāma.",
  "atk-s0302a2:116_0": "Abbhaññāsinti abhivisiṭṭhena ñāṇena aññāsiṁ.",
  "atk-s0302a2:116_1": "Anuttaraṁ sammāsambodhinti uttaravirahitaṁ sabbaseṭṭhaṁ sammā sāmañca bodhiṁ,",
  "atk-s0302a2:116_2": "atha vā pasatthaṁ sundarañca bodhiṁ.",
  "atk-s0302a2:116_3": "Bodhīti rukkhopi maggopi sabbaññutaññāṇampi nibbānampi.",
  "atk-s0302a2:116_4": "‘‘Bodhirukkhamūle paṭhamābhisambuddho’’ti (mahāva. 1; udā.",
  "atk-s0302a2:116_5": "1) ca ‘‘antarā ca bodhiṁ antarā ca gaya’’nti (mahāva. 11; ma.ni.",
  "atk-s0302a2:116_6": "1.285) ca āgataṭṭhānesu hi rukkho bodhīti vuccati.",
  "atk-s0302a2:116_7": "‘‘Bodhi vuccati catūsu maggesu ñāṇa’’nti (cūḷani.",
  "atk-s0302a2:116_8": "khaggavisāṇasuttaniddesa 121) āgataṭṭhāne maggo.",
  "atk-s0302a2:116_9": "‘‘Pappoti bodhiṁ varabhūrimedhaso’’ti (dī. ni.",
  "atk-s0302a2:116_10": "3.217) āgataṭṭhāne sabbaññutaññāṇaṁ.",
  "atk-s0302a2:116_11": "‘‘Patvāna bodhiṁ amataṁ asaṅkhata’’nti āgataṭṭhāne nibbānaṁ.",
  "atk-s0302a2:116_12": "Idha pana bhagavato arahattamaggo adhippeto.",
  "atk-s0302a2:117_0": "Sāvakānaṁ arahattamaggo anuttarā bodhi hoti, na hotīti? Na hoti. Kasmā? Asabbaguṇadāyakattā.",
  "atk-s0302a2:117_1": "Tesañhi kassaci arahattamaggo arahattaphalameva deti, kassaci tisso vijjā, kassaci cha abhiññā,",
  "atk-s0302a2:117_2": "kassaci catasso paṭisambhidā, kassaci sāvakapāramīñāṇaṁ.",
  "atk-s0302a2:117_3": "Paccekabuddhānampi paccekabodhiñāṇameva deti.",
  "atk-s0302a2:117_4": "Buddhānaṁ pana sabbaguṇasampattiṁ deti abhiseko viya rañño sabbalokissariyabhāvaṁ.",
  "atk-s0302a2:117_5": "Tasmā aññassa kassacipi anuttarā bodhi na hoti.",
  "atk-s0302a2:118_0": "Abhisambuddhoti paccaññāsinti ‘‘abhisambuddho ahaṁ patto paṭivijjhitvā ṭhito’’ti evaṁ paṭijāniṁ.",
  "atk-s0302a2:118_1": "Ñāṇañca pana me dassanaṁ udapādīti adhigataguṇadassanasamatthaṁ paccavekkhaṇañāṇañca me udapādi.",
  "atk-s0302a2:118_2": "Akuppā me vimuttīti ‘‘ayaṁ mayhaṁ arahattaphalavimutti akuppā’’ti evaṁ ñāṇaṁ udapādi.",
  "atk-s0302a2:118_3": "Tattha dvīhākārehi akuppatā veditabbā kāraṇato ca ārammaṇato ca.",
  "atk-s0302a2:118_4": "Sā hi catūhi maggehi samucchinnakilesānaṁ puna anivattanatāya kāraṇatopi akuppā,",
  "atk-s0302a2:118_5": "akuppadhammaṁ nibbānaṁ ārammaṇaṁ katvā pavattatāya ārammaṇatopi akuppā. Antimāti pacchimā.",
  "atk-s0302a2:118_6": "Natthi dāni punabbhavoti idāni puna añño bhavo nāma natthīti.",
  "atk-s0302a2:119_0": "Imasmiṁ sutte cattāri saccāni kathitāni. Kathaṁ?",
  "atk-s0302a2:119_1": "Catūsu hi dhātūsu assādo samudayasaccaṁ, ādīnavo dukkhasaccaṁ, nissaraṇaṁ nirodhasaccaṁ,",
  "atk-s0302a2:119_2": "nirodhappajānano maggo maggasaccaṁ.",
  "atk-s0302a2:119_3": "Vitthāravasenapi kathetuṁ vaṭṭatiyeva.",
  "atk-s0302a2:119_4": "Ettha hi yaṁ pathavīdhātuṁ paṭicca uppajjati sukhaṁ somanassaṁ,",
  "atk-s0302a2:119_5": "ayaṁ pathavīdhātuyā assādoti pahānapaṭivedho samudayasaccaṁ.",
  "atk-s0302a2:119_6": "Yā pathavīdhātu aniccā dukkhā vipariṇāmadhammā, ayaṁ pathavīdhātuyā,",
  "atk-s0302a2:119_7": "ādīnavoti pariññāpaṭivedho dukkhasaccaṁ.",
  "atk-s0302a2:119_8": "Yo pathavīdhātuyā chandarāgavinayo chandarāgappahānaṁ,",
  "atk-s0302a2:119_9": "idaṁ pathavīdhātuyā nissaraṇanti sacchikiriyāpaṭivedho nirodhasaccaṁ.",
  "atk-s0302a2:119_10": "Yā imesu tīsu ṭhānesu diṭṭhi saṅkappo vācā kammanto ājīvo vāyāmo sati samādhi,",
  "atk-s0302a2:119_11": "ayaṁ bhāvanāpaṭivedho maggasaccanti. Dutiyaṁ.",
  "atk-s0302a2:120_0": "3. Acariṁsuttavaṇṇanā",
  "atk-s0302a2:121_0": "116.",
  "atk-s0302a2:121_1": "Tatiye acarinti ñāṇacārena acariṁ, anubhavanacārenāti attho. Yāvatāti yattako. Tatiyaṁ.",
  "atk-s0302a2:122_0": "4. Nocedaṁsuttavaṇṇanā",
  "atk-s0302a2:123_0": "117.",
  "atk-s0302a2:123_1": "Catutthe nissaṭātiādīni ādito vuttapaṭisedhena yojetvā ‘‘na nissaṭā, na visaṁyuttā, na vippamuttā,",
  "atk-s0302a2:123_2": "na vimariyādikatena cetasā vihariṁsū’’ti evaṁ veditabbāni.",
  "atk-s0302a2:123_3": "Dutiyanaye vimariyādikatenāti nimmariyādikatena.",
  "atk-s0302a2:123_4": "Tattha duvidhā mariyādā kilesamariyādā vaṭṭamariyādāti.",
  "atk-s0302a2:123_5": "Tattha ca yassa upaḍḍhā kilesā pahīnā, upaḍḍhā appahīnā,",
  "atk-s0302a2:123_6": "vaṭṭaṁ vā pana upaḍḍhaṁ pahīnaṁ, upaḍḍhaṁ appahīnaṁ,",
  "atk-s0302a2:123_7": "tassa cittaṁ pahīnakilese vā vaṭṭaṁ vā sandhāya vimariyādikataṁ,",
  "atk-s0302a2:123_8": "appahīnakilese vā vaṭṭaṁ vā sandhāya na vimariyādikataṁ.",
  "atk-s0302a2:123_9": "Idha pana ubhayassāpi pahīnattā ‘‘vimariyādikatena cetasā’’ti vuttaṁ,",
  "atk-s0302a2:123_10": "mariyādaṁ akatvā ṭhitena atikkantamariyādena cetasāti attho.",
  "atk-s0302a2:123_11": "Iti tīsupi imesu suttesu catusaccameva kathitaṁ. Catutthaṁ.",
  "atk-s0302a2:124_0": "5. Ekantadukkhasuttavaṇṇanā",
  "atk-s0302a2:125_0": "118.",
  "atk-s0302a2:125_1": "Pañcame ekantadukkhāti atikkamitvā ṭhitassa tattakāro viya ekanteneva dukkhā.",
  "atk-s0302a2:125_2": "Dukkhānupatitāti dukkhena anupatitā.",
  "atk-s0302a2:125_3": "Dukkhāvakkantāti dukkhena okkantā otiṇṇā.",
  "atk-s0302a2:125_4": "Sukhāti sukhavedanāya paccayabhūtā.",
  "atk-s0302a2:125_5": "Evaṁ sabbattha attho veditabbo.",
  "atk-s0302a2:125_6": "Imasmiṁ sutte dukkhalakkhaṇaṁ kathitaṁ. Pañcamaṁ.",
  "atk-s0302a2:126_0": "6-10. Abhinandasuttādivaṇṇanā",
  "atk-s0302a2:127_0": "119-123. Chaṭṭhasattamesu vivaṭṭaṁ, avasāne tīsu catusaccamevāti. Chaṭṭhādīni.",
  "atk-s0302a2:128_0": "Catuttho vaggo.",
  "atk-s0302a2:129_0": "Dhātusaṁyuttavaṇṇanā niṭṭhitā."
}