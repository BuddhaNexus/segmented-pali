{
  "atk-s0517a8:0_0": "7. Kammakathāvaṇṇanā",
  "atk-s0517a8:1_0": "Kammakathāvaṇṇanā",
  "atk-s0517a8:2_0": "234.",
  "atk-s0517a8:2_1": "Idāni tassā hetusampattiyā paccayabhūtaṁ kammaṁ dassentena kathitāya kammakathāya apubbatthānuvaṇṇanā.",
  "atk-s0517a8:2_2": "Tattha ahosi kammaṁ ahosi kammavipākotiādīsu atītabhavesu katassa kammassa atītabhavesuyeva vipakkavipākaṁ",
  "atk-s0517a8:2_3": "gahetvā ‘‘ahosi kammaṁ ahosi kammavipāko’’ti vuttaṁ.",
  "atk-s0517a8:2_4": "Tasseva atītassa kammassa diṭṭhadhammavedanīyassa upapajjavedanīyassa ca paccayavekallena atītabhavesuyeva",
  "atk-s0517a8:2_5": "avipakkavipākañca atīteyeva parinibbutassa ca diṭṭhadhammavedanīyaupapajjavedanīyaaparapariyāyavedanīyassa",
  "atk-s0517a8:2_6": "kammassa avipakkavipākañca gahetvā ahosi kammaṁ nāhosi kammavipākoti vuttaṁ.",
  "atk-s0517a8:2_7": "Atītasseva kammassa avipakkavipākassa paccuppannabhave paccayasampattiyā vipaccamānaṁ vipākaṁ gahetvā ahosi kammaṁ atthi kammavipākoti vuttaṁ.",
  "atk-s0517a8:2_8": "Atītasseva kammassa atikkantavipākakālassa ca paccuppannabhave parinibbāyantassa ca avipaccamānaṁ vipākaṁ",
  "atk-s0517a8:2_9": "gahetvā ahosi kammaṁ natthi kammavipākoti vuttaṁ.",
  "atk-s0517a8:2_10": "Atītasseva kammassa vipākārahassa avipakkavipākassa anāgate bhave paccayasampattiyā vipaccitabbaṁ vipākaṁ",
  "atk-s0517a8:2_11": "gahetvā ahosi kammaṁ bhavissati kammavipākoti vuttaṁ.",
  "atk-s0517a8:2_12": "Atītasseva kammassa atikkantavipākakālassa ca anāgatabhave parinibbāyitabbassa ca avipaccitabbaṁ vipākaṁ",
  "atk-s0517a8:2_13": "gahetvā ahosi kammaṁ na bhavissati kammavipākoti vuttaṁ.",
  "atk-s0517a8:2_14": "Evaṁ atītakammaṁ atītapaccuppannānāgatavipākāvipākavasena chadhā dassitaṁ.",
  "atk-s0517a8:3_0": "Paccuppannabhave katassa diṭṭhadhammavedanīyassa kammassa idheva vipaccamānaṁ vipākaṁ gahetvā atthi kammaṁ atthi kammavipākoti vuttaṁ.",
  "atk-s0517a8:3_1": "Tasseva paccuppannassa kammassa paccayavekallena idha avipaccamānañca diṭṭheva dhamme parinibbāyantassa",
  "atk-s0517a8:3_2": "idha avipaccamānañca vipākaṁ gahetvā atthi kammaṁ natthi kammavipākoti vuttaṁ.",
  "atk-s0517a8:3_3": "Paccuppannasseva kammassa upapajjavedanīyassa ca aparapariyāyavedanīyassa ca anāgatabhave vipaccitabbaṁ",
  "atk-s0517a8:3_4": "vipākaṁ gahetvā atthi kammaṁ bhavissati kammavipākoti vuttaṁ.",
  "atk-s0517a8:3_5": "Paccuppannasseva kammassa upapajjavedanīyassa paccayavekallena anāgatabhave avipaccitabbañca anāgatabhave",
  "atk-s0517a8:3_6": "parinibbāyitabbassa aparapariyāyavedanīyassa avipaccitabbañca vipākaṁ gahetvā atthi kammaṁ na bhavissati",
  "atk-s0517a8:3_7": "kammavipākoti vuttaṁ.",
  "atk-s0517a8:3_8": "Evaṁ paccuppannakammaṁ paccuppannānāgatavipākāvipākavasena catudhā dassitaṁ.",
  "atk-s0517a8:4_0": "Anāgatabhave kātabbassa kammassa anāgatabhave vipaccitabbaṁ vipākaṁ gahetvā bhavissati kammaṁ bhavissati kammavipākoti vuttaṁ.",
  "atk-s0517a8:4_1": "Tasseva anāgatassa kammassa paccayavekallena avipaccitabbañca anāgatabhave parinibbāyitabbassa avipaccitabbañca",
  "atk-s0517a8:4_2": "vipākaṁ gahetvā bhavissati kammaṁ na bhavissati kammavipākoti vuttaṁ.",
  "atk-s0517a8:4_3": "Evaṁ anāgatakammaṁ anāgatavipākāvipākavasena dvidhā dassitaṁ.",
  "atk-s0517a8:4_4": "Taṁ sabbaṁ ekato katvā dvādasavidhena kammaṁ dassitaṁ hoti.",
  "atk-s0517a8:5_0": "Imasmiṁ ṭhāne ṭhatvā tīṇi kammacatukkāni āharitvā vuccanti –",
  "atk-s0517a8:5_1": "tesu hi vuttesu ayamattho pākaṭataro bhavissatīti.",
  "atk-s0517a8:5_2": "Catubbidhañhi kammaṁ diṭṭhadhammavedanīyaṁ upapajjavedanīyaṁ aparapariyāyavedanīyaṁ ahosikammanti.",
  "atk-s0517a8:5_3": "Tesu ekajavanavīthiyaṁ sattasu cittesu kusalā vā akusalā vā paṭhamajavanacetanā diṭṭhadhammavedanīyakammaṁ nāma.",
  "atk-s0517a8:5_4": "Taṁ imasmiṁyeva attabhāve vipākaṁ deti.",
  "atk-s0517a8:5_5": "Tathā asakkontaṁ pana ‘‘ahosi kammaṁ nāhosi kammavipāko,",
  "atk-s0517a8:5_6": "na bhavissati kammavipāko,",
  "atk-s0517a8:5_7": "natthi kammavipāko’’ti imassa tikassa vasena ahosikammaṁ nāma hoti.",
  "atk-s0517a8:5_8": "Atthasādhikā pana sattamajavanacetanā upapajjavedanīyakammaṁ nāma.",
  "atk-s0517a8:5_9": "Taṁ anantare attabhāve vipākaṁ deti.",
  "atk-s0517a8:5_10": "Tathā asakkontaṁ vuttanayeneva ahosikammaṁ nāma hoti.",
  "atk-s0517a8:5_11": "Ubhinnaṁ antare pana pañcajavanacetanā aparapariyāyavedanīyakammaṁ nāma.",
  "atk-s0517a8:5_12": "Taṁ anāgate yadā okāsaṁ labhati,",
  "atk-s0517a8:5_13": "tadā vipākaṁ deti.",
  "atk-s0517a8:5_14": "Sati saṁsārappavattiyā ahosikammaṁ nāma na hoti.",
  "atk-s0517a8:6_0": "Aparampi catubbidhaṁ kammaṁ yaggarukaṁ yabbahulaṁ yadāsannaṁ kaṭattā vā pana kammanti.",
  "atk-s0517a8:6_1": "Tattha kusalaṁ vā hotu akusalaṁ vā,",
  "atk-s0517a8:6_2": "garukāgarukesu yaṁ garukaṁ mātughātādikammaṁ vā mahaggatakammaṁ vā,",
  "atk-s0517a8:6_3": "tadeva paṭhamaṁ vipaccati.",
  "atk-s0517a8:6_4": "Tathā bahulābahulesupi yaṁ bahulaṁ hoti susīlyaṁ vā dussīlyaṁ vā,",
  "atk-s0517a8:6_5": "tadeva paṭhamaṁ vipaccati.",
  "atk-s0517a8:6_6": "Yadāsannaṁ nāma maraṇakāle anussaritakammaṁ vā katakammaṁ vā.",
  "atk-s0517a8:6_7": "Yañhi āsannamaraṇe anussarituṁ sakkoti kātuṁ vā,",
  "atk-s0517a8:6_8": "teneva upapajjati.",
  "atk-s0517a8:6_9": "Etehi pana tīhi muttaṁ punappunaṁ laddhāsevanaṁ kaṭattā vā pana kammaṁ nāma hoti.",
  "atk-s0517a8:6_10": "Tesaṁ abhāve taṁ paṭisandhiṁ ākaḍḍhati.",
  "atk-s0517a8:7_0": "Aparaṁ vā catubbidhaṁ kammaṁ janakaṁ upatthambhakaṁ upapīḷakaṁ upaghātakanti.",
  "atk-s0517a8:7_1": "Tattha janakaṁ nāma kusalampi hoti akusalampi.",
  "atk-s0517a8:7_2": "Taṁ paṭisandhiyaṁ pavattepi rūpārūpavipākaṁ janeti.",
  "atk-s0517a8:7_3": "Upatthambhakaṁ pana janetuṁ na sakkoti,",
  "atk-s0517a8:7_4": "aññena kammena dinnāya paṭisandhiyā janite vipāke uppajjanakasukhadukkhaṁ upatthambheti,",
  "atk-s0517a8:7_5": "addhānaṁ pavatteti.",
  "atk-s0517a8:7_6": "Upapīḷakaṁ aññena kammena dinnāya paṭisandhiyā janite vipāke uppajjanakasukhadukkhaṁ pīḷeti bādhati,",
  "atk-s0517a8:7_7": "addhānaṁ pavattituṁ na deti.",
  "atk-s0517a8:7_8": "Upaghātakaṁ pana kusalampi akusalampi samānaṁ aññaṁ dubbalakammaṁ ghātetvā tassa vipākaṁ paṭibāhitvā attano vipākassa okāsaṁ karoti.",
  "atk-s0517a8:7_9": "Evaṁ pana kammena kate okāse taṁ vipākaṁ uppannaṁ nāma vuccati.",
  "atk-s0517a8:8_0": "Iti imesaṁ dvādasannaṁ kammānaṁ kammantarañca vipākantarañca buddhānaṁ kammavipākañāṇasseva yāthāvasarasato pākaṭaṁ hoti asādhāraṇaṁ sāvakehi.",
  "atk-s0517a8:8_1": "Vipassakena pana kammantaraṁ vipākantarañca ekadesato jānitabbaṁ.",
  "atk-s0517a8:8_2": "Tasmā ayaṁ mukhamattadassanena kammaviseso pakāsitoti.",
  "atk-s0517a8:9_0": "235.",
  "atk-s0517a8:9_1": "Evaṁ suddhikakammavasena paṭhamavāraṁ vatvā tadeva kammaṁ dvidhā vibhajitvā kusalākusalādiyugalavasena dasahi pariyāyehi apare dasa vārā vuttā.",
  "atk-s0517a8:9_2": "Tattha ārogyaṭṭhena kusalaṁ,",
  "atk-s0517a8:9_3": "anārogyaṭṭhena akusalaṁ,",
  "atk-s0517a8:9_4": "idaṁ dukaṁ jātivasena vuttaṁ.",
  "atk-s0517a8:9_5": "Akusalameva rāgādidosasaṁyogena sāvajjaṁ,",
  "atk-s0517a8:9_6": "kusalaṁ tadabhāvena anavajjaṁ.",
  "atk-s0517a8:9_7": "Akusalaṁ aparisuddhattā,",
  "atk-s0517a8:9_8": "kaṇhābhijātihetuttā vā kaṇhaṁ,",
  "atk-s0517a8:9_9": "kusalaṁ parisuddhattā,",
  "atk-s0517a8:9_10": "sukkābhijātihetuttā vā sukkaṁ.",
  "atk-s0517a8:9_11": "Kusalaṁ sukhavuddhimattā sukhudrayaṁ,",
  "atk-s0517a8:9_12": "akusalaṁ dukkhavuddhimattā dukkhudrayaṁ.",
  "atk-s0517a8:9_13": "Kusalaṁ sukhaphalavattā sukhavipākaṁ,",
  "atk-s0517a8:9_14": "akusalaṁ dukkhaphalavattā dukkhavipākanti evametesaṁ nānākāro veditabboti.",
  "atk-s0517a8:10_0": "Kammakathāvaṇṇanā niṭṭhitā."
}