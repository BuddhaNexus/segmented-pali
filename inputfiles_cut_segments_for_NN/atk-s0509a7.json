{
  "atk-s0509a7:0_0": "8. Aṭṭhakanipāto",
  "atk-s0509a7:1_0": "1. Sīsūpacālātherīgāthāvaṇṇanā",
  "atk-s0509a7:2_0": "Aṭṭhakanipāte bhikkhunī sīlasampannātiādikā sīsūpacālāya theriyā gāthā.",
  "atk-s0509a7:2_1": "Imissāpi vatthu cālāya theriyā vatthumhi vuttanayameva.",
  "atk-s0509a7:2_2": "Ayampi hi āyasmato dhammasenāpatissa pabbajitabhāvaṁ sutvā sayampi ussāhajātā pabbajitvā katapubbakiccā vipassanaṁ paṭṭhapetvā,",
  "atk-s0509a7:2_3": "ghaṭentī vāyamantī nacirasseva arahattaṁ pāpuṇi.",
  "atk-s0509a7:2_4": "Arahattaṁ patvā phalasamāpattisukhena viharantī ekadivasaṁ attano paṭipattiṁ paccavekkhitvā katakiccāti somanassajātā udānavasena –",
  "atk-s0509a7:3_0": "196.",
  "atk-s0509a7:4_0": " ‘‘Bhikkhunī sīlasampannā, indriyesu susaṁvutā;",
  "atk-s0509a7:5_0": "Adhigacche padaṁ santaṁ, asecanakamojava’’nti. – gāthamāha;",
  "atk-s0509a7:6_0": "Tattha sīlasampannāti parisuddhena bhikkhunisīlena samannāgatā paripuṇṇā.",
  "atk-s0509a7:6_1": "Indriyesu susaṁvutāti manacchaṭṭhesu indriyesu suṭṭhu saṁvutā, rūpādiārammaṇe iṭṭhe rāgaṁ, aniṭṭhe dosaṁ,",
  "atk-s0509a7:6_2": "asamapekkhane mohañca pahāya suṭṭhu pihitindriyā.",
  "atk-s0509a7:6_3": "Asecanakamojavanti kenaci anāsittakaṁ ojavantaṁ sabhāvamadhuraṁ sabbassāpi kilesarogassa vūpasamanosadhabhūtaṁ ariyamaggaṁ, nibbānameva vā.",
  "atk-s0509a7:6_4": "Ariyamaggampi hi nibbānatthikehi paṭipajjitabbato kilesapariḷāhābhāvato ca padaṁ santanti vattuṁ vaṭṭati.",
  "atk-s0509a7:7_0": "197.",
  "atk-s0509a7:8_0": " ‘‘Tāvatiṁsā ca yāmā ca, tusitā cāpi devatā;",
  "atk-s0509a7:9_0": "Nimmānaratino devā, ye devā vasavattino;",
  "atk-s0509a7:10_0": "Tattha cittaṁ paṇīdhehi, yattha te vusitaṁ pure’’ti. –",
  "atk-s0509a7:11_0": "Ayaṁ gāthā kāmasaggesu nikantiṁ uppādehīti tattha uyyojanavasena theriṁ samāpattiyā cāvetukāmena mārena vuttā.",
  "atk-s0509a7:12_0": "Tattha sahapuññakārino tettiṁsa janā yattha upapannā, taṁ ṭhānaṁ tāvatiṁsanti.",
  "atk-s0509a7:12_1": "Tattha nibbattā sabbepi devaputtā tāvatiṁsā.",
  "atk-s0509a7:12_2": "Keci pana ‘‘tāvatiṁsāti tesaṁ devānaṁ nāmamevā’’ti vadanti.",
  "atk-s0509a7:12_3": "Dvīhi devalokehi visiṭṭhaṁ dibbaṁ sukhaṁ yātā upayātā sampannāti yāmā.",
  "atk-s0509a7:12_4": "Dibbāya sampattiyā tuṭṭhā pahaṭṭhāti tusitā.",
  "atk-s0509a7:12_5": "Pakatipaṭiyattārammaṇato atirekena ramitukāmatākāle yathārucite bhoge nimminitvā ramantīti nimmānaratino.",
  "atk-s0509a7:12_6": "Cittaruciṁ ñatvā parehi nimmitesu bhogesu vasaṁ vattentīti vasavattino.",
  "atk-s0509a7:12_7": "Tattha cittaṁ paṇīdhehīti tasmiṁ tāvatiṁsādike devanikāye tava cittaṁ ṭhapehi, upapajjanāya nikantiṁ karohi.",
  "atk-s0509a7:12_8": "Cātumahārājikānaṁ bhogā itarehi nihīnāti adhippāyena tāvatiṁsādayova vuttā.",
  "atk-s0509a7:12_9": "Yattha te vusitaṁ pureti yesu devanikāyesu tayā pubbe vutthaṁ.",
  "atk-s0509a7:12_10": "Ayaṁ kira pubbe devesu uppajjantī,",
  "atk-s0509a7:12_11": "tāvatiṁsato paṭṭhāya pañcakāmasagge sodhetvā puna heṭṭhato otarantī,",
  "atk-s0509a7:12_12": "tusitesu ṭhatvā tato cavitvā idāni manussesu nibbattā.",
  "atk-s0509a7:13_0": "Taṁ sutvā therī – ‘‘tiṭṭhatu, māra, tayā vuttakāmaloko.",
  "atk-s0509a7:13_1": "Aññopi sabbo loko rāgaggiādīhi āditto sampajjalito.",
  "atk-s0509a7:13_2": "Na tattha viññūnaṁ cittaṁ ramatī’’ti kāmato ca lokato ca attano vinivattitamānasataṁ dassetvā māraṁ tajjentī –",
  "atk-s0509a7:14_0": "198.",
  "atk-s0509a7:15_0": " Yāmā ca‘‘tāvatiṁsā ca yāmā ca, tusitā cāpi devatā;",
  "atk-s0509a7:16_0": "Nimmānaratino devā, ye devā vasavattino.",
  "atk-s0509a7:17_0": "199.",
  "atk-s0509a7:18_0": " ‘‘Kālaṁ kālaṁ bhavā bhavaṁ, sakkāyasmiṁ purakkhatā;",
  "atk-s0509a7:19_0": "Avītivattā sakkāyaṁ, jātimaraṇasārino.",
  "atk-s0509a7:20_0": "200.",
  "atk-s0509a7:21_0": " ‘‘Sabbo ādīpito loko, sabbo loko padīpito;",
  "atk-s0509a7:22_0": "Sabbo pajjalito loko, sabbo loko pakampito.",
  "atk-s0509a7:23_0": "201.",
  "atk-s0509a7:24_0": " ‘‘Akampiyaṁ atuliyaṁ, aputhujjanasevitaṁ;",
  "atk-s0509a7:25_0": "Buddho dhammamadesesi, tattha me nirato mano.",
  "atk-s0509a7:26_0": "202.",
  "atk-s0509a7:27_0": " ‘‘Tassāhaṁ vacanaṁ sutvā, vihariṁ sāsane ratā;",
  "atk-s0509a7:28_0": "Tisso vijjā anuppattā, kataṁ buddhassa sāsanaṁ.",
  "atk-s0509a7:29_0": "203.",
  "atk-s0509a7:30_0": " ‘‘Sabbattha vihatā nandī, tamokkhandho padālito;",
  "atk-s0509a7:31_0": "Evaṁ jānāhi pāpima, nihato tvamasi antakā’’ti. –",
  "atk-s0509a7:32_0": "Imā gāthā abhāsi.",
  "atk-s0509a7:33_0": "Tattha kālaṁ kālanti taṁ taṁ kālaṁ.",
  "atk-s0509a7:33_1": "Bhavā bhavanti bhavato bhavaṁ. Sakkāyasminti khandhapañcake.",
  "atk-s0509a7:33_2": "Purakkhatāti purakkhārakārino. Idaṁ vuttaṁ hoti – māra,",
  "atk-s0509a7:33_3": "tayā vuttā tāvatiṁsādayo devā bhavato bhavaṁ upagacchantā aniccatādianekādīnavākule sakkāye patiṭṭhitā,",
  "atk-s0509a7:33_4": "tasmā tasmiṁ bhave uppattikāle, vemajjhakāle,",
  "atk-s0509a7:33_5": "pariyosānakāleti tasmiṁ tasmiṁ kāle sakkāyameva purakkhatvā ṭhitā.",
  "atk-s0509a7:33_6": "Tato eva avītivattā sakkāyaṁ nissaraṇābhimukhā ahutvā sakkāyatīrameva anuparidhāvantā jātimaraṇasārino rāgādīhi anugatattā punappunaṁ jātimaraṇameva anussaranti, tato na vimuccantīti.",
  "atk-s0509a7:34_0": "Sabbo ādīpito lokoti, māra,",
  "atk-s0509a7:34_1": "na kevalaṁ tayā vuttakāmalokoyeva dhātuttayasaññito,",
  "atk-s0509a7:34_2": "sabbopi loko rāgaggiādīhi ekādasahi āditto.",
  "atk-s0509a7:34_3": "Tehiyeva punappunaṁ ādīpitatāya padīpito.",
  "atk-s0509a7:34_4": "Nirantaraṁ ekajālībhūtatāya pajjalito.",
  "atk-s0509a7:34_5": "Taṇhāya sabbakilesehi ca ito cito ca kampitatāya calitatāya pakampito.",
  "atk-s0509a7:35_0": "Evaṁ āditte pajjalite pakampite ca loke kenacipi kampetuṁ cāletuṁ asakkuṇeyyatāya akampiyaṁ,",
  "atk-s0509a7:35_1": "guṇato ‘‘ettako’’ti tuletuṁ asakkuṇeyyatāya attanā sadisassa abhāvato ca atuliyaṁ.",
  "atk-s0509a7:35_2": "Buddhādīhi ariyehi eva gocarabhāvanābhigamato sevitattā aputhujjanasevitaṁ.",
  "atk-s0509a7:35_3": "Buddho bhagavā maggaphalanibbānappabhedaṁ navavidhaṁ lokuttaradhammaṁ mahākaruṇāya sañcoditamānaso adesesi sadevakassa lokassa kathesi pavedesi.",
  "atk-s0509a7:35_4": "Tattha tasmiṁ ariyadhamme mayhaṁ mano nirato abhirato, na tato vinivattatīti attho. Sesaṁ heṭṭhā vuttanayameva.",
  "atk-s0509a7:36_0": "Sīsūpacālātherīgāthāvaṇṇanā niṭṭhitā.",
  "atk-s0509a7:37_0": "Aṭṭhakanipātavaṇṇanā niṭṭhitā."
}