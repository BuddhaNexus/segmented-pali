{
  "ud5.6:0.1_0": "Udāna 5.6",
  "ud5.6:0.2_0": "Soṇasutta",
  "ud5.6:1.1_0": "Evaṁ me sutaṁ—",
  "ud5.6:1.2_0": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud5.6:1.3_0": "Tena kho pana samayena āyasmā mahākaccāno avantīsu viharati kuraraghare pavatte pabbate.",
  "ud5.6:1.4_0": "Tena kho pana samayena soṇo upāsako kuṭikaṇṇo āyasmato mahākaccānassa upaṭṭhāko hoti.",
  "ud5.6:2.1_0": "Atha kho soṇassa upāsakassa kuṭikaṇṇassa rahogatassa paṭisallīnassa evaṁ cetaso parivitakko udapādi:",
  "ud5.6:2.2_0": "“yathā yathā kho ayyo mahākaccāno dhammaṁ deseti nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.",
  "ud5.6:2.3_0": "Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan”ti.",
  "ud5.6:3.1_0": "Atha kho soṇo upāsako kuṭikaṇṇo yenāyasmā mahākaccāno tenupasaṅkami;",
  "ud5.6:3.1_1": "upasaṅkamitvā āyasmantaṁ mahākaccānaṁ abhivādetvā ekamantaṁ nisīdi.",
  "ud5.6:3.2_0": "Ekamantaṁ nisinno kho soṇo upāsako kuṭikaṇṇo āyasmantaṁ mahākaccānaṁ etadavoca:",
  "ud5.6:4.1_0": "“Idha mayhaṁ, bhante,",
  "ud5.6:4.1_1": "rahogatassa paṭisallīnassa evaṁ cetaso parivitakko udapādi:",
  "ud5.6:4.2_0": "‘yathā yathā kho ayyo mahākaccāno dhammaṁ deseti nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.",
  "ud5.6:4.3_0": "Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan’ti.",
  "ud5.6:4.4_0": "Pabbājetu maṁ, bhante, ayyo mahākaccāno”ti.",
  "ud5.6:5.1_0": "Evaṁ vutte,",
  "ud5.6:5.1_1": "āyasmā mahākaccāno soṇaṁ upāsakaṁ kuṭikaṇṇaṁ etadavoca:",
  "ud5.6:5.2_0": "“dukkaraṁ kho, soṇa,",
  "ud5.6:5.2_1": "yāvajīvaṁ ekabhattaṁ ekaseyyaṁ brahmacariyaṁ.",
  "ud5.6:5.3_0": "Iṅgha tvaṁ, soṇa,",
  "ud5.6:5.3_1": "tattheva āgārikabhūto samāno buddhānaṁ sāsanaṁ anuyuñja kālayuttaṁ ekabhattaṁ ekaseyyaṁ brahmacariyan”ti.",
  "ud5.6:5.4_0": "Atha kho soṇassa upāsakassa kuṭikaṇṇassa yo ahosi pabbajjābhisaṅkhāro so paṭipassambhi.",
  "ud5.6:6.1_0": "Dutiyampi kho …pe…",
  "ud5.6:6.2_0": "dutiyampi kho āyasmā mahākaccāno soṇaṁ upāsakaṁ kuṭikaṇṇaṁ etadavoca:",
  "ud5.6:6.3_0": "“dukkaraṁ kho, soṇa,",
  "ud5.6:6.3_1": "yāvajīvaṁ ekabhattaṁ ekaseyyaṁ brahmacariyaṁ.",
  "ud5.6:6.4_0": "Iṅgha tvaṁ, soṇa,",
  "ud5.6:6.4_1": "tattheva āgārikabhūto samāno buddhānaṁ sāsanaṁ anuyuñja kālayuttaṁ ekabhattaṁ ekaseyyaṁ brahmacariyan”ti.",
  "ud5.6:6.5_0": "Dutiyampi kho soṇassa upāsakassa kuṭikaṇṇassa yo ahosi pabbajjābhisaṅkhāro so paṭipassambhi.",
  "ud5.6:7.1_0": "Tatiyampi kho soṇassa upāsakassa kuṭikaṇṇassa rahogatassa paṭisallīnassa evaṁ cetaso parivitakko udapādi:",
  "ud5.6:7.2_0": "“yathā yathā kho ayyo mahākaccāno dhammaṁ deseti nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.",
  "ud5.6:7.3_0": "Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan”ti.",
  "ud5.6:7.4_0": "Tatiyampi kho soṇo upāsako kuṭikaṇṇo yenāyasmā mahākaccāno tenupasaṅkami;",
  "ud5.6:7.4_1": "upasaṅkamitvā āyasmantaṁ mahākaccānaṁ abhivādetvā ekamantaṁ nisīdi.",
  "ud5.6:7.5_0": "Ekamantaṁ nisinno kho soṇo upāsako kuṭikaṇṇo āyasmantaṁ mahākaccānaṁ etadavoca:",
  "ud5.6:8.1_0": "“Idha mayhaṁ, bhante,",
  "ud5.6:8.1_1": "rahogatassa paṭisallīnassa evaṁ cetaso parivitakko udapādi:",
  "ud5.6:8.2_0": "‘yathā yathā kho ayyo mahākaccāno dhammaṁ deseti nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.",
  "ud5.6:8.3_0": "Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan’ti.",
  "ud5.6:8.4_0": "Pabbājetu maṁ, bhante, ayyo mahākaccāno”ti.",
  "ud5.6:9.1_0": "Atha kho āyasmā mahākaccāno soṇaṁ upāsakaṁ kuṭikaṇṇaṁ pabbājesi.",
  "ud5.6:9.2_0": "Tena kho pana samayena avantidakkhiṇāpatho appabhikkhuko hoti.",
  "ud5.6:9.3_0": "Atha kho āyasmā mahākaccāno tiṇṇaṁ vassānaṁ accayena kicchena kasirena tato tato dasavaggaṁ bhikkhusaṅghaṁ sannipātetvā āyasmantaṁ soṇaṁ upasampādesi.",
  "ud5.6:10.1_0": "Atha kho āyasmato soṇassa vassaṁvuṭṭhassa rahogatassa paṭisallīnassa evaṁ cetaso parivitakko udapādi:",
  "ud5.6:10.2_0": "“na kho me so bhagavā sammukhā diṭṭho, api ca sutoyeva me:",
  "ud5.6:10.3_0": "‘so bhagavā īdiso ca īdiso cā’ti.",
  "ud5.6:10.4_0": "Sace maṁ upajjhāyo anujāneyya,",
  "ud5.6:10.4_1": "gaccheyyāhaṁ taṁ bhagavantaṁ dassanāya arahantaṁ sammāsambuddhan”ti.",
  "ud5.6:11.1_0": "Atha kho āyasmā soṇo sāyanhasamayaṁ paṭisallānā vuṭṭhito yenāyasmā mahākaccāno tenupasaṅkami;",
  "ud5.6:11.1_1": "upasaṅkamitvā āyasmantaṁ mahākaccānaṁ abhivādetvā ekamantaṁ nisīdi.",
  "ud5.6:11.2_0": "Ekamantaṁ nisinno kho āyasmā soṇo āyasmantaṁ mahākaccānaṁ etadavoca:",
  "ud5.6:12.1_0": "“Idha mayhaṁ, bhante,",
  "ud5.6:12.1_1": "rahogatassa paṭisallīnassa evaṁ cetaso parivitakko udapādi:",
  "ud5.6:12.2_0": "‘na kho me so bhagavā sammukhā diṭṭho, api ca sutoyeva me—",
  "ud5.6:12.3_0": "so bhagavā īdiso ca īdiso cā’ti.",
  "ud5.6:12.4_0": "Sace maṁ upajjhāyo anujāneyya,",
  "ud5.6:12.4_1": "gaccheyyāhaṁ taṁ bhagavantaṁ dassanāya arahantaṁ sammāsambuddhan”ti.",
  "ud5.6:12.5_0": "(…)",
  "ud5.6:13.1_0": "“Sādhu sādhu, soṇa;",
  "ud5.6:13.2_0": "gaccha tvaṁ, soṇa,",
  "ud5.6:13.2_1": "taṁ bhagavantaṁ dassanāya arahantaṁ sammāsambuddhaṁ.",
  "ud5.6:13.3_0": "Dakkhissasi tvaṁ, soṇa,",
  "ud5.6:13.3_1": "taṁ bhagavantaṁ pāsādikaṁ pasādanīyaṁ santindriyaṁ santamānasaṁ uttamadamathasamathamanuppattaṁ dantaṁ guttaṁ yatindriyaṁ nāgaṁ.",
  "ud5.6:13.4_0": "Disvāna mama vacanena bhagavato pāde sirasā vandāhi,",
  "ud5.6:13.4_1": "appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha:",
  "ud5.6:13.5_0": "‘upajjhāyo me, bhante,",
  "ud5.6:13.5_1": "āyasmā mahākaccāno bhagavato pāde sirasā vandati,",
  "ud5.6:13.5_2": "appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī’”ti.",
  "ud5.6:14.1_0": "“Evaṁ,",
  "ud5.6:14.1_1": "bhante”ti kho āyasmā soṇo āyasmato mahākaccānassa bhāsitaṁ abhinanditvā anumoditvā uṭṭhāyāsanā āyasmantaṁ mahākaccānaṁ abhivādetvā padakkhiṇaṁ katvā senāsanaṁ saṁsāmetvā pattacīvaramādāya yena sāvatthi tena cārikaṁ pakkāmi.",
  "ud5.6:14.2_0": "Anupubbena cārikaṁ caramāno yena sāvatthi jetavanaṁ anāthapiṇḍikassa ārāmo, yena bhagavā tenupasaṅkami,",
  "ud5.6:14.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "ud5.6:14.3_0": "Ekamantaṁ nisinno kho āyasmā soṇo bhagavantaṁ etadavoca:",
  "ud5.6:14.4_0": "“upajjhāyo me, bhante,",
  "ud5.6:14.4_1": "āyasmā mahākaccāno bhagavato pāde sirasā vandati,",
  "ud5.6:14.4_2": "appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī”ti.",
  "ud5.6:15.1_0": "“Kacci, bhikkhu, khamanīyaṁ, kacci yāpanīyaṁ,",
  "ud5.6:15.1_1": "kaccisi appakilamathena addhānaṁ āgato, na ca piṇḍakena kilantosī”ti?",
  "ud5.6:15.2_0": "“Khamanīyaṁ, bhagavā, yāpanīyaṁ, bhagavā, appakilamathena cāhaṁ, bhante, addhānaṁ āgato,",
  "ud5.6:15.2_1": "na ca piṇḍakena kilantomhī”ti.",
  "ud5.6:16.1_0": "Atha kho bhagavā āyasmantaṁ ānandaṁ āmantesi:",
  "ud5.6:16.2_0": "“imassānanda,",
  "ud5.6:16.2_1": "āgantukassa bhikkhuno senāsanaṁ paññāpehī”ti.",
  "ud5.6:16.3_0": "Atha kho āyasmato ānandassa etadahosi:",
  "ud5.6:16.4_0": "“yassa kho maṁ bhagavā āṇāpeti:",
  "ud5.6:16.5_0": "‘imassānanda,",
  "ud5.6:16.5_1": "āgantukassa bhikkhuno senāsanaṁ paññāpehī’ti,",
  "ud5.6:16.5_2": "icchati bhagavā tena bhikkhunā saddhiṁ ekavihāre vatthuṁ,",
  "ud5.6:16.5_3": "icchati bhagavā āyasmatā soṇena saddhiṁ ekavihāre vatthun”ti.",
  "ud5.6:16.6_0": "Yasmiṁ vihāre bhagavā viharati,",
  "ud5.6:16.6_1": "tasmiṁ vihāre āyasmato soṇassa senāsanaṁ paññāpesi.",
  "ud5.6:17.1_0": "Atha kho bhagavā bahudeva rattiṁ abbhokāse nisajjāya vītināmetvā pāde pakkhāletvā vihāraṁ pāvisi.",
  "ud5.6:17.2_0": "Āyasmāpi kho soṇo bahudeva rattiṁ abbhokāse nisajjāya vītināmetvā pāde pakkhāletvā vihāraṁ pāvisi.",
  "ud5.6:17.3_0": "Atha kho bhagavā rattiyā paccūsasamayaṁ paccuṭṭhāya āyasmantaṁ soṇaṁ ajjhesi:",
  "ud5.6:17.4_0": "“paṭibhātu taṁ, bhikkhu, dhammo bhāsitun”ti.",
  "ud5.6:18.1_0": "“Evaṁ,",
  "ud5.6:18.1_1": "bhante”ti kho āyasmā soṇo bhagavato paṭissutvā soḷasa aṭṭhakavaggikāni sabbāneva sarena abhaṇi.",
  "ud5.6:18.2_0": "Atha kho bhagavā āyasmato soṇassa sarabhaññapariyosāne abbhanumodi:",
  "ud5.6:18.3_0": "“sādhu sādhu, bhikkhu, suggahitāni te, bhikkhu,",
  "ud5.6:18.3_1": "soḷasa aṭṭhakavaggikāni sumanasikatāni sūpadhāritāni,",
  "ud5.6:18.3_2": "kalyāṇiyāsi vācāya samannāgato vissaṭṭhāya anelagaḷāya atthassa viññāpaniyā.",
  "ud5.6:18.4_0": "Kati vassosi tvaṁ, bhikkhū”ti?",
  "ud5.6:18.5_0": "“Ekavasso ahaṁ, bhagavā”ti.",
  "ud5.6:18.6_0": "“Kissa pana tvaṁ, bhikkhu, evaṁ ciraṁ akāsī”ti?",
  "ud5.6:18.7_0": "“Ciraṁ diṭṭho me, bhante, kāmesu ādīnavo;",
  "ud5.6:18.8_0": "api ca sambādho gharāvāso bahukicco bahukaraṇīyo”ti.",
  "ud5.6:19.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud5.6:20.1_0": "“Disvā ādīnavaṁ loke,",
  "ud5.6:20.2_0": "ñatvā dhammaṁ nirūpadhiṁ;",
  "ud5.6:20.3_0": "Ariyo na ramatī pāpe,",
  "ud5.6:20.4_0": "pāpe na ramatī sucī”ti.",
  "ud5.6:20.5_0": "Chaṭṭhaṁ."
}