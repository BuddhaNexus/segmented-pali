{
  "tika-s0404t3:0_0": "4. Dānavaggo",
  "tika-s0404t3:1_0": "1-4. Paṭhamadānasuttādivaṇṇanā",
  "tika-s0404t3:2_0": "31-34.",
  "tika-s0404t3:2_1": "Catutthassa paṭhame āsajjāti yassa deti,",
  "tika-s0404t3:2_2": "tassa āgamanahetu tena samāgamanimittaṁ.",
  "tika-s0404t3:2_3": "Bhayāti bhayahetu.",
  "tika-s0404t3:2_4": "Nanu bhayaṁ nāma laddhakāmatārāgādayo viya cetanāya avisuddhikaraṁ,",
  "tika-s0404t3:2_5": "taṁ kasmā idha gahitanti?",
  "tika-s0404t3:2_6": "Nayidaṁ tādisaṁ vohārabhayādiṁ sandhāya vuttanti dassetuṁ “ayaṁ adāyako akārako”tiādi vuttaṁ.",
  "tika-s0404t3:2_7": "Adāsi meti yaṁ pubbe kataṁ upakāraṁ cintetvā dīyati,",
  "tika-s0404t3:2_8": "taṁ sandhāya vuttaṁ.",
  "tika-s0404t3:2_9": "Dassati meti paccupakārāsīsāya yaṁ dīyati,",
  "tika-s0404t3:2_10": "taṁ sandhāya vadati.",
  "tika-s0404t3:2_11": "Sāhu dānanti dānaṁ nāmetaṁ paṇḍitapaññattanti sādhusamācāre ṭhatvā deti.",
  "tika-s0404t3:2_12": "Alaṅkāratthanti upasobhanatthaṁ.",
  "tika-s0404t3:2_13": "Dānañhi datvā taṁ paccavekkhantassa pāmojjapītisomanassādayo uppajjanti,",
  "tika-s0404t3:2_14": "lobhadosaissāmaccherādayopi vidūrī bhavanti.",
  "tika-s0404t3:2_15": "Idāni dānaṁ anukūladhammaparibrūhanena paccanīkadhammavidūrīkaraṇena ca bhāvanācittassa upasobhanāya",
  "tika-s0404t3:2_16": "ca parikkhārāya ca hotīti “alaṅkāratthañceva parikkhāratthañca detī”ti vuttaṁ.",
  "tika-s0404t3:2_17": "Tenāha “dānañhi cittaṁ muduṁ karotī”tiādi.",
  "tika-s0404t3:2_18": "Muducitto hoti laddhā dāyake “iminā mayhaṁ saṅgaho kato”ti,",
  "tika-s0404t3:2_19": "dātāpi laddhari.",
  "tika-s0404t3:2_20": "Tena vuttaṁ “ubhinnampi cittaṁ muduṁ karotī”ti.",
  "tika-s0404t3:3_0": "Adantadamananti adantā anassavāpissa dānena dantā assavā honti,",
  "tika-s0404t3:3_1": "vase vattanti.",
  "tika-s0404t3:3_2": "Adānaṁ dantadūsakanti adānaṁ pubbe dantānaṁ assavānampi vighātuppādanena cittaṁ dūseti.",
  "tika-s0404t3:3_3": "Unnamanti dāyakā piyaṁvadā ca paresaṁ garucittīkāraṭṭhānatāya.",
  "tika-s0404t3:3_4": "Namantipaṭiggāhakā dānena piyavācāya ca laddhasaṅgahāsaṅgāhakānaṁ.",
  "tika-s0404t3:4_0": "Cittālaṅkāradānameva uttamaṁ anupakkiliṭṭhatāya suparisuddhatāya guṇavisesapaccayatāya ca.",
  "tika-s0404t3:4_1": "Dutiyādīni uttānatthāneva.",
  "tika-s0404t3:5_0": "Paṭhamadānasuttādivaṇṇanā niṭṭhitā.",
  "tika-s0404t3:6_0": "5. Dānūpapattisuttavaṇṇanā",
  "tika-s0404t3:7_0": "35.",
  "tika-s0404t3:7_1": "Pañcame dānapaccayāti dānakāraṇā,",
  "tika-s0404t3:7_2": "dānamayapuññassa katattā upacitattāti attho.",
  "tika-s0404t3:7_3": "Upapattiyoti manussesu devesu ca nibbattiyo.",
  "tika-s0404t3:7_4": "Ṭhapetīti ekavārameva anuppajjitvā yathā upari tenevākārena pavattati,",
  "tika-s0404t3:7_5": "evaṁ ṭhapeti.",
  "tika-s0404t3:7_6": "Tadeva cassa adhiṭṭhānanti āha “tasseva vevacana”nti.",
  "tika-s0404t3:7_7": "Vaḍḍhetīti brūheti na hāpeti.",
  "tika-s0404t3:7_8": "Vimuttanti adhimuttaṁ,",
  "tika-s0404t3:7_9": "ninnaṁ poṇaṁ pabbhāranti attho.",
  "tika-s0404t3:7_10": "Vimuttanti vā vissaṭṭhaṁ.",
  "tika-s0404t3:7_11": "Nippariyāyato uttari nāma paṇītaṁ majjhepi hīnamajjhimavibhāgassa labbhanatoti vuttaṁ “uttari abhāvitanti tato uparimaggaphalatthāya abhāvita”nti.",
  "tika-s0404t3:7_12": "Saṁvattati tathāpaṇihitaṁ dānamayaṁ cittaṁ.",
  "tika-s0404t3:7_13": "Yaṁ pana pāḷiyaṁ “tañca kho”tiādi vuttaṁ,",
  "tika-s0404t3:7_14": "taṁ tatrupapattiyā vibandhakaradussīlyābhāvadassanaparaṁ daṭṭhabbaṁ,",
  "tika-s0404t3:7_15": "na dānamayassa puññassa kevalassa taṁsaṁvattanatādassanaparanti daṭṭhabbaṁ.",
  "tika-s0404t3:7_16": "Samucchinnarāgassāti samucchinnakāmarāgassa.",
  "tika-s0404t3:7_17": "Tassa hi siyā brahmaloke upapatti,",
  "tika-s0404t3:7_18": "na samucchinnabhavarāgassa.",
  "tika-s0404t3:7_19": "Vītarāgaggahaṇena cettha kāmesu vītarāgatā adhippetā,",
  "tika-s0404t3:7_20": "yāya brahmalokūpapatti siyā.",
  "tika-s0404t3:7_21": "Tenāha “dānamattenevā”tiādi.",
  "tika-s0404t3:7_22": "Yadi evaṁ dānaṁ tattha kimatthiyanti āha “dānaṁ panā”tiādi.",
  "tika-s0404t3:7_23": "Dānena muducittoti baddhāghāte veripuggalepi attano dānasampaṭicchanena mudubhūtacitto.",
  "tika-s0404t3:8_0": "Dānūpapattisuttavaṇṇanā niṭṭhitā.",
  "tika-s0404t3:9_0": "6. Puññakiriyavatthusuttavaṇṇanā",
  "tika-s0404t3:10_0": "36.",
  "tika-s0404t3:10_1": "Chaṭṭhe pujjabhavaphalaṁ nibbattenti,",
  "tika-s0404t3:10_2": "attano santānaṁ punantīti vā puññāni ca tāni hetupaccayehi kattabbato kiriyā cāti puññakiriyā,",
  "tika-s0404t3:10_3": "tāyeva ca tesaṁ tesaṁ piyamanāpatādiānisaṁsānaṁ vatthubhāvato puññakiriyavatthūni.",
  "tika-s0404t3:11_0": "Anucchinnabhavamūlassa anuggahavasena,",
  "tika-s0404t3:11_1": "pūjāvasena vā attano deyyadhammassa parassa pariccāgacetanā dīyati etenāti dānaṁ,",
  "tika-s0404t3:11_2": "dānameva dānamayaṁ.",
  "tika-s0404t3:11_3": "Padapūraṇamattaṁ maya-saddo.",
  "tika-s0404t3:11_4": "Cīvarādīsu catūsu paccayesu,",
  "tika-s0404t3:11_5": "annādīsu vā dasasu dānavatthūsu,",
  "tika-s0404t3:11_6": "rūpādīsu vā chasu ārammaṇesu taṁ taṁ dentassa tesaṁ uppādanato paṭṭhāya pubbabhāge pariccāgakāle pacchā",
  "tika-s0404t3:11_7": "somanassacittena anussaraṇe cāti tīsu kālesu pavattacetanā dānamayaṁ puññakiriyavatthu nāma.",
  "tika-s0404t3:12_0": "Niccasīlauposathasīlādivasena pañca aṭṭha dasa vā sīlāni samādiyantassa “sīlapūraṇatthaṁ pabbajissāmī”ti vihāraṁ gacchantassa pabbajantassa,",
  "tika-s0404t3:12_1": "manorathaṁ matthakaṁ pāpetvā “pabbajito vatamhi sādhu suṭṭhū”ti āvajjentassa,",
  "tika-s0404t3:12_2": "saddhāya pātimokkhaṁ paripūrentassa,",
  "tika-s0404t3:12_3": "paññāya cīvarādike paccaye paccavekkhantassa,",
  "tika-s0404t3:12_4": "satiyā āpāthagatesu rūpādīsu cakkhudvārādīni saṁvarantassa,",
  "tika-s0404t3:12_5": "vīriyena ājīvaṁ sodhentassa ca pavattacetanā sīlati,",
  "tika-s0404t3:12_6": "sīletīti vā sīlamayaṁ puññakiriyavatthu nāma.",
  "tika-s0404t3:13_0": "Paṭisambhidāyaṁ vuttena vipassanāmaggena cakkhuṁ aniccato dukkhato anattato vipassantassa, sotaṁ…pe…",
  "tika-s0404t3:13_1": "ghānaṁ…pe…",
  "tika-s0404t3:13_2": "jivhaṁ…pe… kāyaṁ…pe… rūpe…pe…",
  "tika-s0404t3:13_3": "dhamme…pe…",
  "tika-s0404t3:13_4": "cakkhuviññāṇaṁ…pe…",
  "tika-s0404t3:13_5": "manoviññāṇaṁ…pe…",
  "tika-s0404t3:13_6": "cakkhusamphassaṁ …pe…",
  "tika-s0404t3:13_7": "manosamphassaṁ…pe…",
  "tika-s0404t3:13_8": "cakkhusamphassajaṁ vedanaṁ…pe…",
  "tika-s0404t3:13_9": "manosamphassajaṁ vedanaṁ…pe…",
  "tika-s0404t3:13_10": "jarāmaraṇaṁ aniccato dukkhato anattato vipassantassa yā cetanā,",
  "tika-s0404t3:13_11": "yā ca pathavīkasiṇādīsu sabbāsu aṭṭhattiṁsāya ārammaṇesu pavattā jhānacetanā,",
  "tika-s0404t3:13_12": "yā ca anavajjesu kammāyatanasippāyatanavijjāṭṭhānesu paricayamanasikārādivasena pavattā cetanā,",
  "tika-s0404t3:13_13": "sabbā sā bhāveti etāyāti bhāvanāmayaṁ vuttanayena puññakiriyavatthu cāti bhāvanāmayaṁ puññakiriyavatthu.",
  "tika-s0404t3:14_0": "Ekamekañcettha yathārahaṁ pubbabhāgato paṭṭhāya karontassa kāyakammaṁ hoti.",
  "tika-s0404t3:14_1": "Tadatthaṁ vācaṁ nicchārentassa vacīkammaṁ.",
  "tika-s0404t3:14_2": "Kāyaṅgaṁ vācaṅgañca acopetvā manasā cintayantassa manokammaṁ.",
  "tika-s0404t3:14_3": "Annādīni dentassa cāpi “annadānādīni demī”ti vā,",
  "tika-s0404t3:14_4": "dānapāramiṁ āvajjetvā vā dānakāle dānamayaṁ puññakiriyavatthu hoti.",
  "tika-s0404t3:14_5": "Yathā hi kevalaṁ “annadānādīni demī”ti dānakāle dānamayaṁ puññakiriyavatthu hoti,",
  "tika-s0404t3:14_6": "evaṁ “idaṁ dānamayaṁ sammāsambodhiyā paccayo hotū”ti dānapāramiṁ āvajjetvā dānakālepi dānasīseneva pavattitattā.",
  "tika-s0404t3:14_7": "Vattasīse ṭhatvā dadanto “etaṁ dānaṁ nāma mayhaṁ kulavaṁsahetu paveṇicāritta”nti cārittasīsena vā dento cārittasīlattā sīlamayaṁ.",
  "tika-s0404t3:14_8": "Khayato vayato sammasanaṁ paṭṭhapetvā dadato bhāvanāmayaṁ puññakiriyavatthu hoti.",
  "tika-s0404t3:14_9": "Yathā hi deyyadhammapariccāgavasena vattamānāpi dānacetanā vattasīse ṭhatvā dadato sīlamayaṁ puññakiriyavatthu",
  "tika-s0404t3:14_10": "hoti pubbābhisaṅkhārassa aparabhāge cetanāya ca tathāpavattattā.",
  "tika-s0404t3:15_0": "Puññakiriyavatthusuttavaṇṇanā niṭṭhitā.",
  "tika-s0404t3:16_0": "7-8. Sappurisadānasuttādivaṇṇanā",
  "tika-s0404t3:17_0": "37-38.",
  "tika-s0404t3:17_1": "Sattame viceyya detīti ettha dve vicinanāni dakkhiṇeyyavicinanaṁ,",
  "tika-s0404t3:17_2": "dakkhiṇāvicinanañca.",
  "tika-s0404t3:17_3": "Tesu vipannasīle ito bahiddhā pañcanavuti pāsaṇḍabhede ca dakkhiṇeyye pahāya sīlādiguṇasampannānaṁ sāsane",
  "tika-s0404t3:17_4": "pabbajitānaṁ dānaṁ dakkhiṇeyyavicinanaṁ nāma.",
  "tika-s0404t3:17_5": "Lāmakalāmake paccaye apanetvā paṇītapaṇīte vicinitvā tesaṁ dānaṁ dakkhiṇāvicinanaṁ nāma.",
  "tika-s0404t3:17_6": "Tenāha “imassa dinnaṁ mahapphalaṁ bhavissatī”tiādi.",
  "tika-s0404t3:17_7": "Aṭṭhame natthi vattabbaṁ.",
  "tika-s0404t3:18_0": "Sappurisadānasuttādivaṇṇanā niṭṭhitā.",
  "tika-s0404t3:19_0": "9-10. Abhisandasuttādivaṇṇanā",
  "tika-s0404t3:20_0": "39-40.",
  "tika-s0404t3:20_1": "Navame puññābhisandāti puññanadiyo.",
  "tika-s0404t3:20_2": "Kusalābhisandāti kusalānaṁ pavāhā.",
  "tika-s0404t3:20_3": "Sukhassāhārāti sukhapaccayā.",
  "tika-s0404t3:20_4": "Aggānīti ñātattā aggaññāni.",
  "tika-s0404t3:20_5": "Cirarattaṁ ñātattā rattaññāni.",
  "tika-s0404t3:20_6": "Ariyānaṁ sādhūnaṁ vaṁsānīti ñātattā vaṁsaññāni.",
  "tika-s0404t3:20_7": "Porāṇānaṁ ādipurisānaṁ etānīti porāṇāni.",
  "tika-s0404t3:20_8": "Sabbaso kenacipi pakārena sādhūhi na kiṇṇāni na khittāni chaḍḍitānīti asaṁkiṇṇāni.",
  "tika-s0404t3:20_9": "Ayañca nayo nesaṁ yathā atīte,",
  "tika-s0404t3:20_10": "evaṁ etarahi anāgate cāti āha “asaṁkiṇṇapubbāni na saṁkiyanti na saṁkiyissantī”ti.",
  "tika-s0404t3:20_11": "Tato eva appaṭikuṭṭhāni.",
  "tika-s0404t3:20_12": "Na hi kadāci viññū samaṇabrāhmaṇā hiṁsādipāpadhammaṁ anujānanti.",
  "tika-s0404t3:20_13": "Aparimāṇānaṁ sattānaṁ abhayaṁ detīti sabbesu bhūtesu nihitadaṇḍattā sakalassapi sattakāyassa bhayābhāvaṁ deti.",
  "tika-s0404t3:20_14": "Averanti verābhāvaṁ.",
  "tika-s0404t3:20_15": "Abyābajjhanti niddukkhataṁ.",
  "tika-s0404t3:20_16": "Evamettha saṅkhepato pāḷivaṇṇanā veditabbā.",
  "tika-s0404t3:20_17": "Dasame natthi vattabbaṁ.",
  "tika-s0404t3:21_0": "Abhisandasuttādivaṇṇanā niṭṭhitā.",
  "tika-s0404t3:22_0": "Dānavaggavaṇṇanā niṭṭhitā."
}