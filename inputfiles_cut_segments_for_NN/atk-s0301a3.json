{
  "atk-s0301a3:0_0": "3. Kosalasaṁyuttaṁ",
  "atk-s0301a3:1_0": "1. Paṭhamavaggo",
  "atk-s0301a3:2_0": "1. Daharasuttavaṇṇanā",
  "atk-s0301a3:3_0": "112.",
  "atk-s0301a3:3_1": "Kosalasaṁyuttassa paṭhame bhagavatā saddhiṁ sammodīti yathā khamanīyādīni pucchanto bhagavā tena,",
  "atk-s0301a3:3_2": "evaṁ sopi bhagavatā saddhiṁ samappavattamodo ahosi.",
  "atk-s0301a3:3_3": "Sītodakaṁ viya uṇhodakena sammoditaṁ ekībhāvaṁ agamāsi. Yāya ca – ‘‘kacci, bho gotama, khamanīyaṁ, kacci yāpanīyaṁ,",
  "atk-s0301a3:3_4": "kacci bhoto ca gotamassa sāvakānañca appābādhaṁ appātaṅkaṁ lahuṭṭhānaṁ balaṁ phāsuvihāro’’tiādikāya kathāya sammodi,",
  "atk-s0301a3:3_5": "taṁ pītipāmojjasaṅkhātasammodajananato sammodituṁ yuttabhāvato ca sammodanīyaṁ,",
  "atk-s0301a3:3_6": "atthabyañjanamadhuratāya cirampi kālaṁ sāretuṁ nirantaraṁ pavattetuṁ araharūpato saritabbabhāvato ca sāraṇīyaṁ.",
  "atk-s0301a3:3_7": "Suyyamānasukhato ca sammodanīyaṁ,",
  "atk-s0301a3:3_8": "anussariyamānasukhato sāraṇīyaṁ.",
  "atk-s0301a3:3_9": "Tathā byañjanaparisuddhatāya sammodanīyaṁ,",
  "atk-s0301a3:3_10": "atthaparisuddhatāya sāraṇīyanti evaṁ anekehi pariyāyehi sammodanīyaṁ kathaṁ sāraṇīyaṁ vītisāretvā pariyosāpetvā niṭṭhapetvā ito pubbe tathāgatassa adiṭṭhattā guṇāguṇavasena gambhīrabhāvaṁ vā uttānabhāvaṁ vā ajānanto ekamantaṁ nisīdi,",
  "atk-s0301a3:3_11": "ekamantaṁ nisinno kho yaṁ ovaṭṭikasāraṁ katvā āgato lokanissaraṇabhavokkantipañhaṁ satthu sammāsambuddhataṁ pucchituṁ bhavampi notiādimāha.",
  "atk-s0301a3:4_0": "Tattha bhavampīti pi-kāro sampiṇḍanatthe nipāto,",
  "atk-s0301a3:4_1": "tena ca cha satthāre sampiṇḍeti.",
  "atk-s0301a3:4_2": "Yathā pūraṇādayo ‘‘sammāsambuddhamhā’’ti paṭijānanti,",
  "atk-s0301a3:4_3": "evaṁ bhavampi nu paṭijānātīti attho.",
  "atk-s0301a3:4_4": "Idaṁ pana rājā na attano laddhiyā,",
  "atk-s0301a3:4_5": "loke mahājanena gahitapaṭiññāvasena pucchati.",
  "atk-s0301a3:4_6": "Atha bhagavā buddhasīhanādaṁ nadanto yaṁ hi taṁ mahārājātiādimāha.",
  "atk-s0301a3:4_7": "Tattha ahaṁ hi mahārājāti anuttaraṁ sabbaseṭṭhaṁ sabbaññutaññāṇasaṅkhātaṁ sammāsambodhiṁ ahaṁ abhisambuddhoti attho.",
  "atk-s0301a3:4_8": "Samaṇabrāhmaṇāti pabbajjūpagamanena samaṇā, jātivasena brāhmaṇā.",
  "atk-s0301a3:4_9": "Saṅghinotiādīsu pabbajitasamūhasaṅkhāto saṅgho etesaṁ atthīti saṅghino.",
  "atk-s0301a3:4_10": "Sveva gaṇo etesaṁ atthīti gaṇino.",
  "atk-s0301a3:4_11": "Ācārasikkhāpanavasena tassa gaṇassa ācariyāti gaṇācariyā. Ñātāti paññātā pākaṭā.",
  "atk-s0301a3:4_12": "‘‘Appicchā santuṭṭhā appicchatāya vatthampi na nivāsentī’’ti evaṁ samuggato yaso etesaṁ atthīti yasassino. Titthakarāti laddhikarā.",
  "atk-s0301a3:4_13": "Sādhusammatāti ‘‘santo sappurisā’’ti evaṁ sammatā.",
  "atk-s0301a3:4_14": "Bahujanassāti assutavato andhabālaputhujjanassa.",
  "atk-s0301a3:4_15": "Pūraṇotiādīni tesaṁ nāmagottāni. Pūraṇoti hi nāmameva. Tathā, makkhalīti.",
  "atk-s0301a3:4_16": "So pana gosālāya jātattā gosāloti vutto. Nāṭaputtoti nāṭassa putto.",
  "atk-s0301a3:4_17": "Belaṭṭhaputtoti belaṭṭhassa putto.",
  "atk-s0301a3:4_18": "Kaccāyanoti pakudhassa gottaṁ.",
  "atk-s0301a3:4_19": "Kesakambalassa dhāraṇato ajito kesakambaloti vutto.",
  "atk-s0301a3:5_0": "Tepi mayāti kappakolāhalaṁ buddhakolāhalaṁ cakkavattikolāhalanti tīṇi kolāhalāni.",
  "atk-s0301a3:5_1": "Tattha ‘‘vassasatasahassamatthake kappuṭṭhānaṁ bhavissatī’’ti kappakolāhalaṁ nāma hoti – ‘‘ito vassasatasahassamatthake loko vinassissati, mettaṁ mārisā, bhāvetha,",
  "atk-s0301a3:5_2": "karuṇaṁ muditaṁ upekkha’’nti manussappathe devatā ghosentiyo vicaranti.",
  "atk-s0301a3:5_3": "‘‘Vassasahassamatthake pana buddho uppajjissatī’’ti buddhakolāhalaṁ nāma hoti – ‘‘ito vassasahassamatthake buddho uppajjitvā dhammānudhammapaṭipadaṁ paṭipannena saṅgharatanena parivārito dhammaṁ desento vicarissatī’’ti devatā ugghosenti.",
  "atk-s0301a3:5_4": "‘‘Vassasatamatthake pana cakkavattī uppajjissatī’’ti cakkavattikolāhalaṁ nāma hoti – ‘‘ito vassasatamatthake sattaratanasampanno catuddīpissaro sahassa puttaparivāro vehāsaṅgamo cakkavattirājā uppajjissatī’’ti devatā ugghosenti.",
  "atk-s0301a3:6_0": "Imesu tīsu kolāhalesu ime cha satthāro buddhakolāhalaṁ sutvā ācariye payirupāsitvā cintāmāṇivijjādīni uggaṇhitvā – ‘‘mayaṁ buddhamhā’’ti paṭiññaṁ katvā mahājanaparivutā janapadaṁ vicarantā anupubbena sāvatthiyaṁ pattā.",
  "atk-s0301a3:6_1": "Tesaṁ upaṭṭhākā rājānaṁ upasaṅkamitvā, ‘‘mahārāja,",
  "atk-s0301a3:6_2": "pūraṇo kassapo…pe… ajito kesakambalo buddho kira sabbaññū kirā’’ti ārocesuṁ.",
  "atk-s0301a3:6_3": "Rājā ‘‘tumheva ne nimantetvā ānethā’’ti āha . Te gantvā tehi, ‘‘rājā vo nimanteti.",
  "atk-s0301a3:6_4": "Rañño gehe bhikkhaṁ gaṇhathā’’ti vuttā gantuṁ na ussahanti,",
  "atk-s0301a3:6_5": "punappunaṁ vuccamānā upaṭṭhākānaṁ cittānurakkhaṇatthāya adhivāsetvā sabbe ekatova agamaṁsu.",
  "atk-s0301a3:6_6": "Rājā āsanāni paññāpetvā ‘‘nisīdantū’’ti āha.",
  "atk-s0301a3:6_7": "Nigguṇānaṁ attabhāve rājusmā nāma pharati,",
  "atk-s0301a3:6_8": "te mahārahesu āsanesu nisīdituṁ asakkontā phalakesu ceva bhūmiyaṁ ca nisīdiṁsu.",
  "atk-s0301a3:7_0": "Rājā ‘‘ettakeneva natthi tesaṁ anto sukkadhammo’’ti vatvā āhāraṁ adatvāva tālato patitaṁ muggarena pothento viya ‘‘tumhe buddhā, na buddhā’’ti pañhaṁ pucchi.",
  "atk-s0301a3:7_1": "Te cintayiṁsu – ‘‘sace ‘buddhamhā’ti vakkhāma,",
  "atk-s0301a3:7_2": "rājā buddhavisaye pañhaṁ pucchitvā kathetuṁ asakkonte ‘tumhe mayaṁ buddhāti mahājanaṁ vañcetvā āhiṇḍathā’ti jivhampi chindāpeyya,",
  "atk-s0301a3:7_3": "aññampi anatthaṁ kareyyā’’ti sakapaṭiññāya eva ‘na mayaṁ buddhā’ti vadiṁsu.",
  "atk-s0301a3:7_4": "Atha ne rājā gehato nikaḍḍhāpesi.",
  "atk-s0301a3:7_5": "Te rājagharato nikkhante upaṭṭhākā pucchiṁsu – ‘‘kiṁ ācariyā rājā tumhe pañhaṁ pucchitvā sakkārasammānaṁ akāsī’’ti?",
  "atk-s0301a3:7_6": "Rājā ‘‘buddhā tumhe’’ti pucchi,",
  "atk-s0301a3:7_7": "tato mayaṁ – ‘‘sace ayaṁ rājā buddhavisaye pañhaṁ kathiyamānaṁ ajānanto amhesu manaṁ padosessati,",
  "atk-s0301a3:7_8": "bahuṁ apuññaṁ pasavissatī’’ti rañño anukampāya ‘na mayaṁ buddhā’ti vadimhā, mayaṁ pana buddhā eva, amhākaṁ buddhabhāvo,",
  "atk-s0301a3:7_9": "udakena dhovitvāpi harituṁ na sakkāti.",
  "atk-s0301a3:7_10": "Iti bahiddhā ‘buddhamhā’ti āhaṁsu – rañño santike ‘na mayaṁ buddhā’ti vadiṁsūti, idaṁ gahetvā rājā evamāha.",
  "atk-s0301a3:7_11": "Tattha kiṁ pana bhavaṁ gotamo daharo ceva jātiyā,",
  "atk-s0301a3:7_12": "navo ca pabbajjāyāti idaṁ attano paṭiññaṁ gahetvā vadati.",
  "atk-s0301a3:7_13": "Tattha kinti paṭikkhepavacanaṁ.",
  "atk-s0301a3:7_14": "Ete jātimahallakā ca cirapabbajitā ca ‘‘buddhamhā’’ti na paṭijānanti,",
  "atk-s0301a3:7_15": "bhavaṁ gotamo jātiyā ca daharo pabbajjāya ca navo kiṁ paṭijānāti? Mā paṭijānāhīti attho.",
  "atk-s0301a3:8_0": "Na uññātabbāti na avajānitabbā.",
  "atk-s0301a3:8_1": "Na paribhotabbāti na paribhavitabbā.",
  "atk-s0301a3:8_2": "Katame cattāroti kathetukamyatāpucchā. Khattiyoti rājakumāro. Uragoti āsīviso. Aggīti aggiyeva.",
  "atk-s0301a3:8_3": "Bhikkhūti imasmiṁ pana pade desanākusalatāya attānaṁ abbhantaraṁ katvā sīlavantaṁ pabbajitaṁ dasseti.",
  "atk-s0301a3:8_4": "Ettha ca daharaṁ rājakumāraṁ disvā, ukkamitvā maggaṁ adento, pārupanaṁ anapanento, nisinnāsanato anuṭṭhahanto, hatthipiṭṭhādīhi anotaranto,",
  "atk-s0301a3:8_5": "heṭṭhā katvā maññanavasena aññampi evarūpaṁ anācāraṁ karonto khattiyaṁ avajānāti nāma.",
  "atk-s0301a3:8_6": "‘‘Bhaddako vatāyaṁ rājakumāro,",
  "atk-s0301a3:8_7": "mahākaṇḍo mahodaro – kiṁ nāma yaṁkiñci corūpaddavaṁ vūpasametuṁ yattha katthaci ṭhāne rajjaṁ anusāsituṁ sakkhissatī’’tiādīni vadanto paribhoti nāma.",
  "atk-s0301a3:8_8": "Añjanisalākamattampi āsīvisapotakaṁ kaṇṇādīsu piḷandhanto aṅgulimpi jivhampi ḍaṁsāpento uragaṁ avajānāti nāma .",
  "atk-s0301a3:8_9": "‘‘Bhaddako vatāyaṁ āsīviso udakadeḍḍubho viya kiṁ nāma kiñcideva ḍaṁsituṁ kassacideva kāye visaṁ pharituṁ sakkhissatī’’tiādīni vadanto paribhoti nāma.",
  "atk-s0301a3:8_10": "Khajjopanakamattampi aggiṁ gahetvā hatthena kīḷanto bhaṇḍukkhalikāya khipanto cūḷāya vā sayanapiṭṭhasāṭakapasibbakādīsu vā ṭhapento aggiṁ avajānāti nāma.",
  "atk-s0301a3:8_11": "‘‘Bhaddako vatāyaṁ aggi kataraṁ nu kho yāgubhattaṁ pacissati, kataraṁ macchamaṁsaṁ,",
  "atk-s0301a3:8_12": "kassa sītaṁ vinodessatī’’tiādīni vadanto paribhoti nāma.",
  "atk-s0301a3:8_13": "Daharasāmaṇerampi pana disvā ukkamitvā maggaṁ adentoti rājakumāre vuttaṁ anācāraṁ karonto bhikkhuṁ avajānāti nāma.",
  "atk-s0301a3:8_14": "‘‘Bhaddako vatāyaṁ sāmaṇero mahākaṇṭho mahodaro yaṁkiñci buddhavacanaṁ uggahetuṁ yaṁkiñci araññaṁ ajjhogāhetvā vasituṁ sakkhissati,",
  "atk-s0301a3:8_15": "saṅghattherakāle manāpo bhavissatī’’tiādīni vadanto paribhoti nāma.",
  "atk-s0301a3:8_16": "Taṁ sabbampi na kātabbanti dassento na uññātabbo na paribhotabboti āha.",
  "atk-s0301a3:9_0": "Etadavocāti etaṁ gāthābandhaṁ avoca.",
  "atk-s0301a3:9_1": "Gāthā ca nāmetā tadatthadīpanāpi honti visesatthadīpanāpi,",
  "atk-s0301a3:9_2": "tatrimā tadatthampi visesatthampi dīpentiyeva.",
  "atk-s0301a3:9_3": "Tattha khattiyanti khettānaṁ adhipatiṁ.",
  "atk-s0301a3:9_4": "Vuttañhetaṁ ‘‘khettānaṁ adhipatīti kho, vāseṭṭha,",
  "atk-s0301a3:9_5": "‘khattiyo khattiyo’tveva dutiyaṁ akkharaṁ upanibbatta’’nti (dī. ni. 3.131).",
  "atk-s0301a3:9_6": "Jātisampannanti tāyeva khattiyajātiyā jātisampannaṁ.",
  "atk-s0301a3:9_7": "Abhijātanti tīṇi kulāni atikkamitvā jātaṁ.",
  "atk-s0301a3:10_0": "Ṭhānaṁ hīti kāraṇaṁ vijjati. Manujindoti manussajeṭṭhako.",
  "atk-s0301a3:10_1": "Rājadaṇḍenāti rañño uddhaṭadaṇḍena, so appako nāma na hoti,",
  "atk-s0301a3:10_2": "dasasahassavīsatisahassappamāṇo hotiyeva.",
  "atk-s0301a3:10_3": "Tasmiṁ pakkamate bhusanti tasmiṁ puggale balavaupakkamaṁ upakkamati.",
  "atk-s0301a3:10_4": "Rakkhaṁ jīvitamattanoti attano jīvitaṁ rakkhamāno taṁ khattiyaṁ parivajjeyya na ghaṭṭeyya.",
  "atk-s0301a3:11_0": "Uccāvacehīti nānāvidhehi. Vaṇṇehīti saṇṭhānehi.",
  "atk-s0301a3:11_1": "Yena yena hi vaṇṇena caranto gocaraṁ labhati, yadi sappavaṇṇena, yadi deḍḍubhavaṇṇena, yadi dhamanivaṇṇena,",
  "atk-s0301a3:11_2": "antamaso kalandakavaṇṇenapi caratiyeva. Āsajjāti patvā.",
  "atk-s0301a3:11_3": "Bālanti yena bālena ghaṭṭito,",
  "atk-s0301a3:11_4": "taṁ bālaṁ naraṁ vā nāriṁ vā ḍaṁseyya.",
  "atk-s0301a3:12_0": "Pahūtabhakkhanti bahubhakkhaṁ.",
  "atk-s0301a3:12_1": "Aggissa hi abhakkhaṁ nāma natthi. Jālinanti jālavantaṁ. Pāvakanti aggiṁ. Pāvagantipi pāṭho.",
  "atk-s0301a3:12_2": "Kaṇhavattaninti vattanīti maggo,",
  "atk-s0301a3:12_3": "agginā gatamaggo kaṇho hoti kāḷako,",
  "atk-s0301a3:12_4": "tasmā ‘‘kaṇhavattanī’’ti vuccati.",
  "atk-s0301a3:13_0": "Mahā hutvānāti mahanto hutvā.",
  "atk-s0301a3:13_1": "Aggi hi ekadā yāvabrahmalokappamāṇopi hoti.",
  "atk-s0301a3:13_2": "Jāyantitattha pārohāti tattha agginā daḍḍhavane pārohā jāyanti.",
  "atk-s0301a3:13_3": "Pārohāti tiṇarukkhādayo vuccanti.",
  "atk-s0301a3:13_4": "Te hi agginā daḍḍhaṭṭhāne mūlamattepi avasiṭṭhe pādato rohanti jāyanti vaḍḍhanti, tasmā ‘‘pārohā’’ti vuccanti. Puna rohanatthena vā pārohā.",
  "atk-s0301a3:13_5": "Ahorattānamaccayeti rattindivānaṁ atikkame.",
  "atk-s0301a3:13_6": "Nidāghepi deve vuṭṭhamatte jāyanti.",
  "atk-s0301a3:14_0": "Bhikkhu ḍahati tejasāti ettha akkosantaṁ paccakkosanto bhaṇḍantaṁ paṭibhaṇḍanto paharantaṁ paṭipaharanto bhikkhu nāma kiñci bhikkhutejasā ḍahituṁ na sakkoti.",
  "atk-s0301a3:14_1": "Yo pana akkosantaṁ na paccakkosati, bhaṇḍantaṁ na paṭibhaṇḍati. Paharantaṁ na paṭipaharati,",
  "atk-s0301a3:14_2": "tasmiṁ vippaṭipanno tassa sīlatejena ḍayhati. Tenevetaṁ vuttaṁ.",
  "atk-s0301a3:14_3": "Na tassa puttā pasavoti tassa puttadhītaropi gomahiṁsakukkuṭasūkarādayo pasavopi na bhavanti, vinassantīti attho.",
  "atk-s0301a3:14_4": "Dāyādā vindare dhananti tassa dāyādāpi dhanaṁ na vindanti.",
  "atk-s0301a3:14_5": "Tālāvatthū bhavanti teti te bhikkhutejasā daḍḍhā vatthumattāvasiṭṭho matthakacchinnatālo viya bhavanti,",
  "atk-s0301a3:14_6": "puttadhītādivasena na vaḍḍhantīti attho.",
  "atk-s0301a3:15_0": "Tasmāti yasmā samaṇatejena daḍḍhā matthakacchinnatālo viya aviruḷhidhammā bhavanti, tasmā.",
  "atk-s0301a3:15_1": "Sammadeva samācareti sammā samācareyya.",
  "atk-s0301a3:15_2": "Sammā samācarantena pana kiṁ kātabbanti?",
  "atk-s0301a3:15_3": "Khattiyaṁ tāva nissāya laddhabbaṁ gāmanigamayānavāhanādiānisaṁsaṁ,",
  "atk-s0301a3:15_4": "uragaṁ nissāya tassa kīḷāpanena laddhabbaṁ vatthahiraññasuvaṇṇādiānisaṁsaṁ aggiṁ nissāya tassānubhāvena pattabbaṁ yāgubhattapacanasītavinodanādiānisaṁsaṁ,",
  "atk-s0301a3:15_5": "bhikkhuṁ nissāya tassa vasena pattabbaṁ asutasavanasutapariyodapana-saggamaggādhigamādiānisaṁsaṁ sampassamānena ‘‘ete nissāya pubbe vuttappakāro ādīnavo atthi. Kiṁ imehī’’ti? Na sabbaso pahātabbā.",
  "atk-s0301a3:15_6": "Issariyatthikena pana vuttappakāraṁ avajānanañca paribhavanañca akatvā pubbuṭṭhāyipacchānipātitādīhi upāyehi khattiyakumāro tosetabbo,",
  "atk-s0301a3:15_7": "evaṁ tato issariyaṁ adhigamissati.",
  "atk-s0301a3:15_8": "Ahituṇḍikena urage vissāsaṁ akatvā nāgavijjaṁ parivattetvā ajapadena daṇḍena gīvāya gahetvā visaharena mūlena dāṭhā dhovitvā peḷāyaṁ pakkhipitvā kīḷāpentena caritabbaṁ.",
  "atk-s0301a3:15_9": "Evaṁ taṁ nissāya ghāsacchādanādīni labhissati.",
  "atk-s0301a3:15_10": "Yāgupacanādīni kattukāmena aggiṁ vissāsena bhaṇḍukkhalikādīsu apakkhipitvā hatthehi anāmasantena gomayacuṇṇādīhi jāletvā yāgupacanādīni kattabbāni,",
  "atk-s0301a3:15_11": "evaṁ taṁ nissāya ānisaṁsaṁ labhissati.",
  "atk-s0301a3:15_12": "Asutasavanādīni patthayantenapi bhikkhuṁ ativissāsena vejjakammanavakammādīsu ayojetvā catūhi paccayehi sakkaccaṁ upaṭṭhātabbo,",
  "atk-s0301a3:15_13": "evaṁ taṁ nissāya asutapubbaṁ buddhavacanaṁ asutapubbaṁ pañhāvinicchayaṁ diṭṭhadhammikasamparāyikaṁ atthaṁ tisso kulasampattiyo cha kāmasaggāni nava ca brahmaloke patvā amatamahānibbānadassanampi labhissatīti imamatthaṁ sandhāya sammadeva samācareti āha.",
  "atk-s0301a3:16_0": "Etadavocāti dhammadesanaṁ sutvā pasanno pasādaṁ āvikaronto etaṁ ‘‘abhikkanta’’ntiādivacanaṁ avoca.",
  "atk-s0301a3:16_1": "Tattha abhikkantanti abhikantaṁ atiiṭṭhaṁ atimanāpaṁ, atisundaranti attho.",
  "atk-s0301a3:16_2": "Ettha ekena abhikkantasaddena desanaṁ thometi ‘‘abhikkantaṁ, bhante,",
  "atk-s0301a3:16_3": "yadidaṁ bhagavato dhammadesanā’’ti.",
  "atk-s0301a3:16_4": "Ekena attano pasādaṁ ‘‘abhikkantaṁ, bhante,",
  "atk-s0301a3:16_5": "yadidaṁ bhagavato dhammadesanaṁ āgamma mama pasādo’’ti.",
  "atk-s0301a3:17_0": "Tato paraṁ catūhi upamāhi desanaṁyeva thometi.",
  "atk-s0301a3:17_1": "Tattha nikkujjitanti adhomukhaṭhapitaṁ, heṭṭhāmukhajātaṁ vā.",
  "atk-s0301a3:17_2": "Ukkujjeyyāti uparimukhaṁ kareyya.",
  "atk-s0301a3:17_3": "Paṭicchannanti tiṇapaṇṇādichāditaṁ. Vivareyyāti ugghāṭeyya. Mūḷhassāti disāmūḷhassa.",
  "atk-s0301a3:17_4": "Maggaṁ ācikkheyyāti hatthe gahetvā ‘‘esa maggo’’ti vadeyya.",
  "atk-s0301a3:17_5": "Andhakāreti kāḷapakkhacātuddasī aḍḍharattaghanavanasaṇḍa meghapaṭalehi caturaṅge tame.",
  "atk-s0301a3:17_6": "Idaṁ vuttaṁ hoti – yathā koci nikkujjitaṁ ukkujjeyya,",
  "atk-s0301a3:17_7": "evaṁ saddhammavimukhaṁ asaddhamme patitaṁ maṁ asaddhammā vuṭṭhāpentena,",
  "atk-s0301a3:17_8": "yathā paṭicchannaṁ vivareyya,",
  "atk-s0301a3:17_9": "evaṁ kassapassa bhagavato sāsanantaradhānā pabhuti micchādiṭṭhigahanapaṭicchannaṁ sāsanaṁ vivarantena,",
  "atk-s0301a3:17_10": "yathā mūḷhassa maggaṁ ācikkheyya,",
  "atk-s0301a3:17_11": "evaṁ kummaggamicchāmaggapaṭipannassa me saggamokkhamaggaṁ āvikarontena,",
  "atk-s0301a3:17_12": "yathā andhakāre telapajjotaṁ dhāreyya,",
  "atk-s0301a3:17_13": "evaṁ mohandhakāre nimuggassa me buddhādiratanarūpāni apassato tappaṭicchādakamohandhakāraviddhaṁsakadesanāpajjotaṁ dhārentena mayhaṁ bhagavatā etehi pariyāyehi pakāsitattā anekapariyāyena dhammo pakāsitoti.",
  "atk-s0301a3:18_0": "Evaṁ desanaṁ thometvā imāya desanāya ratanattaye pasannacitto pasannākāraṁ karonto esāhantiādimāha. Tattha esāhanti eso ahaṁ.",
  "atk-s0301a3:18_1": "Bhagavantaṁ saraṇaṁ gacchāmi dhammañca bhikkhusaṅghañcāti bhagavantañca dhammañca bhikkhusaṅghañcāti imaṁ ratanattayaṁ saraṇaṁ gacchāmi. Upāsakaṁ maṁ, bhante,",
  "atk-s0301a3:18_2": "bhagavā dhāretūti maṁ bhagavā ‘upāsako aya’nti evaṁ dhāretu, jānātūti attho.",
  "atk-s0301a3:18_3": "Ajjataggeti ajjataṁ ādiṁ katvā. Ajjadaggeti vā pāṭho, da-kāro padasandhikaro, ajja aggaṁ katvāti attho.",
  "atk-s0301a3:18_4": "Pāṇupetanti pāṇehi upetaṁ yāva me jīvitaṁ pavattati,",
  "atk-s0301a3:18_5": "tāva upetaṁ anaññasatthukaṁ tīhi saraṇagamanehi saraṇaṁ gataṁ upāsakaṁ kappiyakārakaṁ maṁ bhagavā dhāretūti ayamettha saṅkhepo,",
  "atk-s0301a3:18_6": "vitthāro pana sumaṅgalavilāsiniyā dīghanikāyaṭṭhakathāya sāmaññaphalasutte sabbākārena vuttoti. Paṭhamaṁ.",
  "atk-s0301a3:19_0": "2. Purisasuttavaṇṇanā",
  "atk-s0301a3:20_0": "113.",
  "atk-s0301a3:20_1": "Dutiye abhivādetvāti purimasutte saraṇagatattā idha abhivādesi. Ajjhattanti niyakajjhattaṁ,",
  "atk-s0301a3:20_2": "attano santāne uppajjantīti attho.",
  "atk-s0301a3:20_3": "Lobhādīsu lubbhanalakkhaṇo lobho, dussanalakkhaṇo doso, muyhanalakkhaṇo mohoti.",
  "atk-s0301a3:20_4": "Hiṁsantīti viheṭhenti nāsenti vināsenti.",
  "atk-s0301a3:20_5": "Attasambhūtāti attani sambhūtā.",
  "atk-s0301a3:20_6": "Tacasāraṁva samphalanti yathā tacasāraṁ veḷuṁ vā naḷaṁ vā attano phalaṁ hiṁsati vināseti, evaṁ hiṁsanti vināsentīti. Dutiyaṁ.",
  "atk-s0301a3:21_0": "3. Jarāmaraṇasuttavaṇṇanā",
  "atk-s0301a3:22_0": "114.",
  "atk-s0301a3:22_1": "Tatiye aññatra jarāmaraṇāti jarāmaraṇato mutto nāma atthīti vuccati.",
  "atk-s0301a3:22_2": "Khattiyamahāsālāti khattiyamahāsālā nāma mahāsārappattā khattiyā.",
  "atk-s0301a3:22_3": "Yesaṁ hi khattiyānaṁ heṭṭhimantena koṭisataṁ nidhānagataṁ hoti,",
  "atk-s0301a3:22_4": "tayo kahāpaṇakumbhā valañjanatthāya gehamajjhe rāsiṁ katvā ṭhapitā honti, te khattiyamahāsālā nāma.",
  "atk-s0301a3:22_5": "Yesaṁ brāhmaṇānaṁ asītikoṭidhanaṁ nihitaṁ hoti,",
  "atk-s0301a3:22_6": "diyaḍḍho kahāpaṇakumbho valañjanatthāya gehamajjhe rāsiṁ katvā ṭhapito hoti, te brāhmaṇamahāsālā nāma.",
  "atk-s0301a3:22_7": "Yesaṁ gahapatīnaṁ cattālīsakoṭidhanaṁ nihitaṁ hoti,",
  "atk-s0301a3:22_8": "kahāpaṇakumbho valañjanatthāya gehamajjhe rāsiṁ katvā ṭhapito hoti, te gahapatimahāsālā nāma.",
  "atk-s0301a3:23_0": "Aḍḍhāti issarā.",
  "atk-s0301a3:23_1": "Nidhānagatadhanassa mahantatāya mahaddhanā.",
  "atk-s0301a3:23_2": "Suvaṇṇarajatabhājanādīnaṁ upabhogabhaṇḍānaṁ mahantatāya mahābhogā.",
  "atk-s0301a3:23_3": "Anidhānagatassa jātarūparajatassa pahūtatāya, pahūtajātarūparajatā.",
  "atk-s0301a3:23_4": "Vittūpakaraṇassa tuṭṭhikaraṇassa pahūtatāya pahūtavittūpakaraṇā.",
  "atk-s0301a3:23_5": "Godhanādīnañca sattavidhadhaññānañca pahūtatāya pahūtadhanadhaññā.",
  "atk-s0301a3:23_6": "Tesampi jātānaṁ natthi aññatra jarāmaraṇāti tesampi evaṁ issarānaṁ jātānaṁ nibbattānaṁ natthi aññatra jarāmaraṇā,",
  "atk-s0301a3:23_7": "jātattāyeva jarāmaraṇato mokkho nāma natthi, antojarāmaraṇeyeva hoti.",
  "atk-s0301a3:24_0": "Arahantotiādīsu ārakā kilesehīti arahanto.",
  "atk-s0301a3:24_1": "Khīṇā etesaṁ cattāro āsavāti khīṇāsavā.",
  "atk-s0301a3:24_2": "Brahmacariyavāsaṁ vuṭṭhā pariniṭṭhitavāsāti vusitavanto.",
  "atk-s0301a3:24_3": "Catūhi maggehi karaṇīyaṁ etesaṁ katanti katakaraṇīyā.",
  "atk-s0301a3:24_4": "Khandhabhāro kilesabhāro abhisaṅkhārabhāro kāmaguṇabhāroti,",
  "atk-s0301a3:24_5": "ime ohitā bhārā etesanti ohitabhārā.",
  "atk-s0301a3:24_6": "Anuppatto arahattasaṅkhāto sako attho etesanti anuppattasadatthā.",
  "atk-s0301a3:24_7": "Dasavidhampi parikkhīṇaṁ bhavasaṁyojanaṁ etesanti parikkhīṇabhavasaṁyojanā.",
  "atk-s0301a3:24_8": "Sammā kāraṇehi jānitvā vimuttāti sammadaññāvimuttā.",
  "atk-s0301a3:24_9": "Maggapaññāya catusaccadhammaṁ ñatvā phalavimuttiyā vimuttāti attho.",
  "atk-s0301a3:24_10": "Bhedanadhammoti bhijjanasabhāvo.",
  "atk-s0301a3:24_11": "Nikkhepanadhammoti nikkhipitabbasabhāvo.",
  "atk-s0301a3:24_12": "Khīṇāsavassa hi ajīraṇadhammopi atthi,",
  "atk-s0301a3:24_13": "ārammaṇato paṭividdhaṁ nibbānaṁ, taṁ hi na jīrati.",
  "atk-s0301a3:24_14": "Idha panassa jīraṇadhammaṁ dassento evamāha.",
  "atk-s0301a3:24_15": "Atthuppattiko kirassa suttassa nikkhepo.",
  "atk-s0301a3:24_16": "Sivikasālāya nisīditvā kathitanti vadanti.",
  "atk-s0301a3:24_17": "Tattha bhagavā citrāni rathayānādīni disvā diṭṭhameva upamaṁ katvā,",
  "atk-s0301a3:24_18": "‘‘jīranti ve rājarathā’’ti gāthamāha.",
  "atk-s0301a3:25_0": "Tattha jīrantīti jaraṁ pāpuṇanti.",
  "atk-s0301a3:25_1": "Rājarathāti rañño abhirūhanarathā.",
  "atk-s0301a3:25_2": "Sucittāti suvaṇṇarajatādīhi suṭṭhu cittitā.",
  "atk-s0301a3:25_3": "Atho sarīrampi jaraṁ upetīti evarūpesu anupādiṇṇakesu sāradārumayesu rathesu jīrantesu imasmiṁ ajjhattike upādiṇṇake maṁsalohitādimaye sarīre kiṁ vattabbaṁ?",
  "atk-s0301a3:25_4": "Sarīrampi jaraṁ upetiyevāti attho.",
  "atk-s0301a3:25_5": "Santo have sabbhi pavedayantīti santo sabbhīhi saddhiṁ sataṁ dhammo na jaraṁ upetīti evaṁ pavedayanti.",
  "atk-s0301a3:25_6": "‘‘Sataṁ dhammo nāma nibbānaṁ, taṁ na jīrati,",
  "atk-s0301a3:25_7": "ajaraṁ amatanti evaṁ kathentī’’ti attho.",
  "atk-s0301a3:25_8": "Yasmā vā nibbānaṁ āgamma sīdanasabhāvā kilesā bhijjanti, tasmā taṁ sabbhīti vuccati.",
  "atk-s0301a3:25_9": "Iti purimapadassa kāraṇaṁ dassento ‘‘santo have sabbhi pavedayantī’’ti āha.",
  "atk-s0301a3:25_10": "Idaṁ hi vuttaṁ hoti – sataṁ dhammo na jaraṁ upeti,",
  "atk-s0301a3:25_11": "tasmā santo sabbhi pavedayanti.",
  "atk-s0301a3:25_12": "Ajaraṁ nibbānaṁ sataṁ dhammoti ācikkhantīti attho.",
  "atk-s0301a3:25_13": "Sundarādhivacanaṁ vā etaṁ sabbhīti.",
  "atk-s0301a3:25_14": "Yaṁ sabbhidhammabhūtaṁ nibbānaṁ santo pavedayanti kathayanti,",
  "atk-s0301a3:25_15": "so sataṁ dhammo na jaraṁ upetītipi attho. Tatiyaṁ.",
  "atk-s0301a3:26_0": "4. Piyasuttavaṇṇanā",
  "atk-s0301a3:27_0": "115.",
  "atk-s0301a3:27_1": "Catutthe rahogatassāti rahasi gatassa.",
  "atk-s0301a3:27_2": "Paṭisallīnassāti nilīnassa ekībhūtassa. Evametaṁ,",
  "atk-s0301a3:27_3": "mahārājāti idha bhagavā imaṁ suttaṁ sabbaññubhāsitaṁ karonto āha.",
  "atk-s0301a3:27_4": "Antakenādhipannassāti maraṇena ajjhotthaṭassa. Catutthaṁ.",
  "atk-s0301a3:28_0": "5. Attarakkhitasuttavaṇṇanā",
  "atk-s0301a3:29_0": "116.",
  "atk-s0301a3:29_1": "Pañcame hatthikāyoti hatthighaṭā. Sesesupi eseva nayo. Saṁvaroti pidahanaṁ.",
  "atk-s0301a3:29_2": "Sādhu sabbattha saṁvaroti iminā kammapathabhedaṁ apattassa kammassa saṁvaraṁ dasseti. Lajjīti hirimā.",
  "atk-s0301a3:29_3": "Lajjīgahaṇena cettha ottappampi gahitameva hoti. Pañcamaṁ.",
  "atk-s0301a3:30_0": "6. Appakasuttavaṇṇanā",
  "atk-s0301a3:31_0": "117.",
  "atk-s0301a3:31_1": "Chaṭṭhe uḷāre uḷāreti paṇīte ca bahuke ca.",
  "atk-s0301a3:31_2": "Majjantīti mānamajjanena majjanti. Atisāranti atikkamaṁ. Kūṭanti pāsaṁ. Pacchāsanti pacchā tesaṁ. Chaṭṭhaṁ.",
  "atk-s0301a3:32_0": "7. Aḍḍakaraṇasuttavaṇṇanā",
  "atk-s0301a3:33_0": "118.",
  "atk-s0301a3:33_1": "Sattame kāmahetūti kāmamūlakaṁ. Kāmanidānanti kāmapaccayā. Kāmādhikaraṇanti kāmakāraṇā.",
  "atk-s0301a3:33_2": "Sabbāni hetāni aññamaññavevacanāneva. Bhadramukhoti sundaramukho.",
  "atk-s0301a3:33_3": "Ekadivasaṁ kira rājā aḍḍakaraṇe nisīdi.",
  "atk-s0301a3:33_4": "Tattha paṭhamataraṁ lañjaṁ gahetvā nisinnā amaccā assāmikepi sāmike kariṁsu.",
  "atk-s0301a3:33_5": "Rājā taṁ ñatvā – ‘‘mayhaṁ tāva pathavissarassa sammukhāpete evaṁ karonti,",
  "atk-s0301a3:33_6": "parammukhā kiṁ nāma na karissanti?",
  "atk-s0301a3:33_7": "Paññāyissati dāni viṭaṭūbho senāpati sakena rajjena,",
  "atk-s0301a3:33_8": "kiṁ mayhaṁ evarūpehi lañjakhādakehi musāvādīhi saddhiṁ ekaṭṭhāne nisajjāyā’’ti cintesi. Tasmā evamāha.",
  "atk-s0301a3:33_9": "Khippaṁva oḍḍitanti kuminaṁ viya oḍḍitaṁ.",
  "atk-s0301a3:33_10": "Yathā macchā oḍḍitaṁ kuminaṁ pavisantā na jānanti,",
  "atk-s0301a3:33_11": "evaṁ sattā kilesakāmena vatthukāmaṁ vītikkamantā na jānantīti attho. Sattamaṁ.",
  "atk-s0301a3:34_0": "8. Mallikāsuttavaṇṇanā",
  "atk-s0301a3:35_0": "119.",
  "atk-s0301a3:35_1": "Aṭṭhame atthi nu kho te malliketi kasmā pucchati?",
  "atk-s0301a3:35_2": "Ayaṁ kira mallikā duggatamālākārassa dhītā,",
  "atk-s0301a3:35_3": "ekadivasaṁ āpaṇato pūvaṁ gahetvā ‘‘mālārāmaṁ gantvāva khādissāmī’’ti gacchantī paṭipathe bhikkhusaṅghaparivāraṁ bhagavantaṁ bhikkhācāraṁ pavisantaṁ disvā pasannacittā taṁ bhagavato adāsi. Satthā nisīdanākāraṁ dassesi.",
  "atk-s0301a3:35_4": "Ānandatthero cīvaraṁ paññāpetvā adāsi.",
  "atk-s0301a3:35_5": "Bhagavā tattha nisīditvā taṁ pūvaṁ paribhuñjitvā mukhaṁ vikkhāletvā sitaṁ pātvākāsi. Thero ‘‘imissā, bhante,",
  "atk-s0301a3:35_6": "ko vipāko bhavissatī’’ti pucchi. Ānanda,",
  "atk-s0301a3:35_7": "ajjesā tathāgatassa paṭhamabhojanaṁ adāsi,",
  "atk-s0301a3:35_8": "ajjeva kosalarañño aggamahesī bhavissatīti.",
  "atk-s0301a3:35_9": "Taṁdivasameva ca rājā kāsigāme bhāgineyyena yuddhena parājito palāyitvā nagaraṁ āgacchanto mālārāmaṁ pavisitvā balakāyassa āgamanaṁ āgamesi. Tassa sā vattaṁ akāsi.",
  "atk-s0301a3:35_10": "So tāya vatte pasīditvā taṁ antepūraṁ atihārāpetvā taṁ aggamahesiṭṭhāne ṭhapesi.",
  "atk-s0301a3:36_0": "Athekadivasaṁ cintesi – ‘‘mayā imissā duggatakulassa dhītuyā mahantaṁ issariyaṁ dinnaṁ,",
  "atk-s0301a3:36_1": "yaṁnūnāhaṁ imaṁ puccheyyaṁ ‘ko te piyo’ti? Sā ‘tvaṁ me, mahārāja,",
  "atk-s0301a3:36_2": "piyo’ti vatvā puna maṁ pucchissati.",
  "atk-s0301a3:36_3": "Athassāhaṁ ‘mayhampi tvaṁyeva piyā’ti vakkhāmī’’ti.",
  "atk-s0301a3:36_4": "Iti so aññamaññaṁ vissāsajananatthaṁ sammodanīyaṁ kathaṁ kathento pucchati.",
  "atk-s0301a3:36_5": "Sā pana devī paṇḍitā buddhupaṭṭhāyikā dhammupaṭṭhāyikā saṅghupaṭṭhāyikā mahāpaññā ,",
  "atk-s0301a3:36_6": "tasmā evaṁ cintesi – ‘‘nāyaṁ pañho rañño mukhaṁ oloketvā kathetabbo’’ti.",
  "atk-s0301a3:36_7": "Sā saraseneva kathetvā rājānaṁ pucchi.",
  "atk-s0301a3:36_8": "Rājā tāya sarasena kathitattā nivattituṁ alabhanto sayampi saraseneva kathetvā ‘‘sakāraṇaṁ idaṁ,",
  "atk-s0301a3:36_9": "tathāgatassa naṁ ārocessāmī’’ti gantvā bhagavato ārocesi. Nevajjhagāti nādhigacchati.",
  "atk-s0301a3:36_10": "Evaṁ piyo puthu attā paresanti yathā ekassa attā piyo,",
  "atk-s0301a3:36_11": "evaṁ paresaṁ puthusattānampi attā piyoti attho. Aṭṭhamaṁ.",
  "atk-s0301a3:37_0": "9. Yaññasuttavaṇṇanā",
  "atk-s0301a3:38_0": "120.",
  "atk-s0301a3:38_1": "Navame thūṇūpanītānīti thūṇaṁ upanītāni, thūṇāya baddhāni honti.",
  "atk-s0301a3:38_2": "Parikammāni karontīti ettāvatā tehi bhikkhūhi rañño āraddhayañño tathāgatassa ārocito.",
  "atk-s0301a3:38_3": "Kasmā pana raññā ayaṁ yañño āraddho? Dussupinapaṭighātāya.",
  "atk-s0301a3:38_4": "Ekadivasaṁ kira rājā sabbālaṅkārappaṭimaṇḍito hatthikkhandhavaragato nagaraṁ anusañcaranto vātapānaṁ vivaritvā olokayamānaṁ ekaṁ itthiṁ disvā tassā paṭibaddhacitto tatova paṭinivattitvā antepuraṁ pavisitvā ekassa purisassa tamatthaṁ ārocetvā ‘‘gaccha tassā sassāmikabhāvaṁ vā assāmikabhāvaṁ vā jānāhī’’ti pesesi. So gantvā pucchi.",
  "atk-s0301a3:38_5": "Sā ‘‘eso me sāmiko āpaṇe nisinno’’ti dassesi.",
  "atk-s0301a3:38_6": "Rājapuriso rañño tamatthaṁ ācikkhi.",
  "atk-s0301a3:38_7": "Rājā taṁ purisaṁ pakkosāpetvā ‘‘maṁ upaṭṭhahā’’ti āha. ‘‘Nāhaṁ, deva,",
  "atk-s0301a3:38_8": "upaṭṭhahituṁ jānāmī’’ti ca vutte ‘‘upaṭṭhānaṁ nāma na ācariyassa santike uggahetabba’’nti balakkārena āvudhaphalakaṁ gāhāpetvā upaṭṭhākaṁ akāsi.",
  "atk-s0301a3:38_9": "Upaṭṭhahitvā gehaṁ gatamattameva ca naṁ puna pakkosāpetvā ‘‘upaṭṭhākena nāma rañño vacanaṁ kattabbaṁ,",
  "atk-s0301a3:38_10": "gaccha ito yojanamatte amhākaṁ sīsadhovanapokkharaṇī atthi,",
  "atk-s0301a3:38_11": "tato aruṇamattikañca lohituppalamālañca gaṇhitvā ehi. Sace ajjeva nāgacchasi,",
  "atk-s0301a3:38_12": "rājadaṇḍaṁ karissāmī’’ti vatvā pesesi.",
  "atk-s0301a3:38_13": "So rājabhayena nikkhamitvā gato.",
  "atk-s0301a3:39_0": "Rājāpi tasmiṁ gate dovārikaṁ pakkosāpetvā,",
  "atk-s0301a3:39_1": "‘‘ajja sāyanheyeva dvāraṁ pidahitvā ‘ahaṁ rājadūto’ti vā ‘uparājadūto’ti vā bhaṇantānampi mā vivarī’’ti āha.",
  "atk-s0301a3:39_2": "So puriso mattikañca uppalāni ca gahetvā dvāre pihitamatte āgantvā bahuṁ vadantopi dvāraṁ alabhitvā parissayabhayena jetavanaṁ gato.",
  "atk-s0301a3:39_3": "Rājāpi rāgapariḷāhena abhibhūto kāle nisīdati, kāle tiṭṭhati, kāle nipajjati,",
  "atk-s0301a3:39_4": "sanniṭṭhānaṁ alabhanto yattha katthaci nisinnakova makkaṭaniddāya niddāyati.",
  "atk-s0301a3:40_0": "Pubbe ca tasmiṁyeva nagare cattāro seṭṭhiputtā paradārikakammaṁ katvā nandopanandāya nāma lohakumbhiyā nibbattiṁsu.",
  "atk-s0301a3:40_1": "Te pheṇuddehakaṁ paccamānā tiṁsavassasahassāni heṭṭhā gacchantā kumbhiyā talaṁ pāpuṇanti,",
  "atk-s0301a3:40_2": "tiṁsavassasahassāni upari gacchantā matthakaṁ pāpuṇanti.",
  "atk-s0301a3:40_3": "Te taṁ divasaṁ ālokaṁ oloketvā attano dukkaṭabhayena ekekaṁ gāthaṁ vattukāmā vattuṁ asakkontā ekekaṁ akkharameva āhaṁsu. Eko sa-kāraṁ, eko so-kāraṁ, eko na-kāraṁ, eko du-kāraṁ āha.",
  "atk-s0301a3:40_4": "Rājā tesaṁ nerayikasattānaṁ saddaṁ sutakālato paṭṭhāya sukhaṁ avindamānova taṁrattāvasesaṁ vītināmesi.",
  "atk-s0301a3:41_0": "Aruṇe uṭṭhite purohito āgantvā taṁ sukhaseyyaṁ pucchi. So ‘‘kuto me, ācariya, sukha’’nti ? Vatvā,",
  "atk-s0301a3:41_1": "‘‘supine evarūpe sadde assosi’’nti ācikkhi.",
  "atk-s0301a3:41_2": "Brāhmaṇo – ‘‘imassa rañño iminā supinena vuḍḍhi vā hāni vā natthi,",
  "atk-s0301a3:41_3": "apica kho pana yaṁ imassa gehe atthi,",
  "atk-s0301a3:41_4": "taṁ samaṇassa gotamassa hoti, gotamasāvakānaṁ hoti, brāhmaṇā kiñci na labhanti,",
  "atk-s0301a3:41_5": "brāhmaṇānaṁ bhikkhaṁ uppādessāmī’’ti, ‘‘bhāriyo ayaṁ, mahārāja,",
  "atk-s0301a3:41_6": "supino tīsu jānīsu ekā paññāyati,",
  "atk-s0301a3:41_7": "rajjantarāyo vā bhavissati jīvitantarāyo vā,",
  "atk-s0301a3:41_8": "devo vā na vassissatī’’ti āha.",
  "atk-s0301a3:41_9": "Kathaṁ sotthi bhaveyya ācariyāti? ‘‘Mantetvā ñātuṁ sakkā, mahārājāti.",
  "atk-s0301a3:41_10": "Gacchatha ācariyehi saddhiṁ mantetvā amhākaṁ sotthiṁ karothā’’ti.",
  "atk-s0301a3:42_0": "So sivikasālāyaṁ brāhmaṇe sannipātetvā tamatthaṁ ārocetvā,",
  "atk-s0301a3:42_1": "‘‘visuṁ visuṁ gantvā evaṁ vadathā’’ti tayo vagge akāsi .",
  "atk-s0301a3:42_2": "Brāhmaṇā pavisitvā rājānaṁ sukhaseyyaṁ pucchiṁsu.",
  "atk-s0301a3:42_3": "Rājā purohitassa kathitaniyāmeneva kathetvā ‘‘kathaṁ sotthi bhaveyyā’’ti pucchi.",
  "atk-s0301a3:42_4": "Mahābrāhmaṇā – ‘‘sabbapañcasataṁ yaññaṁ yajitvā etassa kammassa sotthi bhaveyya, evaṁ, mahārāja, ācariyā kathentī’’ti āhaṁsu.",
  "atk-s0301a3:42_5": "Rājā tesaṁ sutvā anabhinanditvā appaṭikkositvā tuṇhī ahosi.",
  "atk-s0301a3:42_6": "Atha dutiyavaggabrāhmaṇāpi āgantvā tattheva kathesuṁ. Tathā tatiyavaggabrāhmaṇāpi.",
  "atk-s0301a3:42_7": "Atha rājā ‘‘yaññaṁ karontū’’ti āṇāpesi.",
  "atk-s0301a3:42_8": "Tato paṭṭhāya brāhmaṇā usabhādayo pāṇe āharāpesuṁ. Nagare mahāsaddo udapādi .",
  "atk-s0301a3:42_9": "Taṁ pavattiṁ ñatvā mallikā rājānaṁ tathāgatassa santikaṁ pesesi.",
  "atk-s0301a3:42_10": "So gantvā bhagavantaṁ vanditvā ekamantaṁ nisīdi.",
  "atk-s0301a3:42_11": "Atha naṁ bhagavā – ‘‘handa kuto nu tvaṁ, mahārāja,",
  "atk-s0301a3:42_12": "āgacchasi divādivassā’’ti āha. Rājā – ‘‘ajja me, bhante, supinake cattāro saddā sutā, sohaṁ brāhmaṇe pucchiṁ. Brāhmaṇā ‘bhāriyo, mahārāja, supino,",
  "atk-s0301a3:42_13": "sabbapañcasataṁ yaññaṁ yajitvā paṭikammaṁ karomāti āraddhā’’’ti āha. Kinti te, mahārāja, saddā sutāti. So yathāsutaṁ ārocesi.",
  "atk-s0301a3:42_14": "Atha naṁ bhagavā āha – pubbe, mahārāja,",
  "atk-s0301a3:42_15": "imasmiṁyeva nagare cattāro seṭṭhiputtā paradārikā hutvā nandopanandāya lohakumbhiyā nibbattā saṭṭhivassasahassamatthake uggacchiṁsu.",
  "atk-s0301a3:43_0": "Tattha eko –",
  "atk-s0301a3:44_0": "‘‘Saṭṭhivassasahassāni, paripuṇṇāni sabbaso;",
  "atk-s0301a3:45_0": "Niraye paccamānānaṁ, kadā anto bhavissatī’’ti.(pe. va. 802; jā. 1.4.54) –",
  "atk-s0301a3:46_0": "Imaṁ gāthaṁ vatthukāmo ahosi. Dutiyo –",
  "atk-s0301a3:47_0": "‘‘Sohaṁ nūna ito gantvā, yoniṁ laddhāna mānusiṁ;",
  "atk-s0301a3:48_0": "Vadaññū sīlasampanno, kāhāmi kusalaṁ bahu’’nti. (pe. va. 805; jā. 1.4.56) –",
  "atk-s0301a3:49_0": "Imaṁ gāthaṁ vatthukāmo ahosi. Tatiyo –",
  "atk-s0301a3:50_0": "‘‘Natthi anto kuto anto, na anto paṭidissati;",
  "atk-s0301a3:51_0": "Tadā hi pakataṁ pāpaṁ, mama tuyhañca mārisā’’ti. (pe. va. 803; jā. 1.4.55) –",
  "atk-s0301a3:52_0": "Imaṁ gāthaṁ vatthukāmo ahosi. Catuttho –",
  "atk-s0301a3:53_0": "‘‘Dujjīvitamajīvimhā, ye sante na dadamhase;",
  "atk-s0301a3:54_0": "Vijjamānesu bhogesu, dīpaṁ nākamha attano’’ti. (pe. va. 804; jā. 1.4.53) –",
  "atk-s0301a3:55_0": "Imaṁ .",
  "atk-s0301a3:55_1": "Te imā gāthā vattuṁ asakkontā ekekaṁ akkharaṁ vatvā tattheva nimuggā. Iti, mahārāja,",
  "atk-s0301a3:55_2": "te nerayikasattā yathākammena viraviṁsu.",
  "atk-s0301a3:55_3": "Tassa saddassa sutapaccayā tuyhaṁ hāni vā vuḍḍhi vā natthi.",
  "atk-s0301a3:55_4": "Ettakānaṁ pana pasūnaṁ ghātanakammaṁ nāma bhāriyanti nirayabhayena tajjetvā dhammakathaṁ kathesi. Rājā dasabale pasīditvā, ‘‘muñcāmi, nesaṁ jīvitaṁ dadāmi,",
  "atk-s0301a3:55_5": "haritāni ceva tiṇāni khādantu,",
  "atk-s0301a3:55_6": "sītalāni ca pānīyāni pivantu,",
  "atk-s0301a3:55_7": "sīto ca nesaṁ vāto upavāyatū’’ti vatvā,",
  "atk-s0301a3:55_8": "‘‘gacchatha hārethā’’ti manusse āṇāpesi.",
  "atk-s0301a3:55_9": "Te gantvā brāhmaṇe palāpetvā taṁ pāṇasaṅghaṁ bandhanato mocetvā nagare dhammabheriṁ carāpesuṁ.",
  "atk-s0301a3:56_0": "Atha rājā dasabalassa santike nisinno āha – ‘‘bhante, ekaratti nāma tiyāmā hoti,",
  "atk-s0301a3:56_1": "mayhaṁ pana ajja dve rattiyo ekato ghaṭitā viya ahesu’’nti.",
  "atk-s0301a3:56_2": "Sopi puriso tattheva nisinno āha – ‘‘bhante,",
  "atk-s0301a3:56_3": "yojanaṁ nāma catugāvutaṁ hoti,",
  "atk-s0301a3:56_4": "mayhaṁ pana ajja dve yojanāni ekato katāni viya ahesu’’nti.",
  "atk-s0301a3:56_5": "Atha bhagavā – ‘‘jāgarassa tāva rattiyā dīghabhāvo pākaṭo,",
  "atk-s0301a3:56_6": "santassa yojanassa dīghabhāvo pākaṭo,",
  "atk-s0301a3:56_7": "vaṭṭapatitassa pana bālaputhujjanassa anamataggasaṁsāravaṭṭaṁ ekantadīghamevā’’ti rājānañca tañca purisaṁ nerayikasatte ca ārabbha dhammapade imaṁ gāthaṁ abhāsi –",
  "atk-s0301a3:57_0": "‘‘Dīghā jāgarato ratti, dīghaṁ santassa yojanaṁ;",
  "atk-s0301a3:58_0": "Dīgho bālānaṁ saṁsāro, saddhammaṁ avijānata’’nti. (dha. pa. 60);",
  "atk-s0301a3:59_0": "Gāthāpariyosāne so itthisāmiko puriso sotāpattiphale patiṭṭhahi.",
  "atk-s0301a3:59_1": "Etamatthaṁ viditvāti etaṁ kāraṇaṁ jānitvā.",
  "atk-s0301a3:60_0": "Assamedhantiādīsu – porāṇarājakāle kira sassamedhaṁ purisamedhaṁ sammāpāsaṁ vācāpeyyanti cattāri saṅgahavatthūni ahesuṁ,",
  "atk-s0301a3:60_1": "yehi rājāno lokaṁ saṅgaṇhiṁsu.",
  "atk-s0301a3:60_2": "Tattha nipphannasassato dasamabhāgaggahaṇaṁ sassamedhaṁ nāma,",
  "atk-s0301a3:60_3": "sassasampādane medhāvitāti attho.",
  "atk-s0301a3:60_4": "Mahāyodhānaṁ chamāsikaṁ bhatta-vetanānuppadānaṁ purisamedhaṁ nāma,",
  "atk-s0301a3:60_5": "purisasaṅgaṇhane medhāvitāti attho.",
  "atk-s0301a3:60_6": "Daliddamanussānaṁ hatthato lekhaṁ gahetvā tīṇi vassāni vināva vaḍḍhiyā sahassadvisahassamattadhanānuppadānaṁ sammāpāsaṁ nāma. Tañhi sammā manusse pāseti,",
  "atk-s0301a3:60_7": "hadaye bandhitvā viya ṭhapeti, tasmā sammāpāsanti vuccati.",
  "atk-s0301a3:60_8": "‘‘Tāta mātulā’’tiādinā nayena saṇhavācābhaṇanaṁ vācāpeyyaṁ nāma, piyavācāti attho.",
  "atk-s0301a3:60_9": "Evaṁ catūhi saṅgahavatthūhi saṅgahitaṁ raṭṭhaṁ iddhañceva hoti phītañca pahūtaannapānaṁ khemaṁ nirabbudaṁ.",
  "atk-s0301a3:60_10": "Manussā mudā modamānā ure putte naccentā apārutagharadvārā viharanti.",
  "atk-s0301a3:60_11": "Idaṁ gharadvāresu aggaḷānaṁ abhāvato niraggaḷanti vuccati. Ayaṁ porāṇikā paveṇī.",
  "atk-s0301a3:61_0": "Aparabhāge pana okkākarājakāle brāhmaṇā imāni cattāri saṅgahavatthūni imañca raṭṭhasampattiṁ parivattetvā uddhaṁmūlakaṁ katvā assamedhaṁ purisamedhanti ādike pañca yaññe nāma akaṁsu.",
  "atk-s0301a3:61_1": "Tesu assamettha medhanti vadhantīti assamedho.",
  "atk-s0301a3:61_2": "Dvīhi pariyaññehi yajitabbassa ekavīsatiyūpassa ekasmiṁ majjhimadivaseyeva sattanavutipañcapasusataghātabhiṁsanassa ṭhapetvā bhūmiñca purise ca avasesasabbavibhavadakkhiṇassa yaññassetaṁ adhivacanaṁ.",
  "atk-s0301a3:61_3": "Purisamettha medhantīti purisamedho.",
  "atk-s0301a3:61_4": "Catūhi pariyaññehi yajitabbassa saddhiṁ bhūmiyā assamedhe vuttavibhavadakkhiṇassa yaññassetaṁ adhivacanaṁ.",
  "atk-s0301a3:61_5": "Sammamettha pāsentīti sammāpāso.",
  "atk-s0301a3:61_6": "Divase divase sammaṁ khipitvā tassa patitokāse vediṁ katvā saṁhārimehi yūpādīhi sarassatinadiyā nimuggokāsato pabhuti paṭilomaṁ gacchantena yajitabbassa satrayāgassetaṁ adhivacanaṁ.",
  "atk-s0301a3:61_7": "Vājamettha pivantīti vājapeyyo.",
  "atk-s0301a3:61_8": "Ekena pariyaññena sattarasahi pasūhi yajitabbassa beluvayūpassa sattarasakadakkhiṇassa yaññassetaṁ adhivacanaṁ.",
  "atk-s0301a3:61_9": "Natthi ettha aggaḷāti niraggaḷo.",
  "atk-s0301a3:61_10": "Navahi pariyaññehi yajitabbassa saddhiṁ bhūmiyā ca purisehi ca assamedhe vuttavibhavadakkhiṇassa sabbamedhapariyāyanāmassa assamedhavikappassevetaṁ adhivacanaṁ.",
  "atk-s0301a3:61_11": "Mahārambhāti mahākiccā mahākaraṇīyā.",
  "atk-s0301a3:61_12": "Sammaggatāti sammā paṭipannā buddhādayo.",
  "atk-s0301a3:61_13": "Nirārambhāti appatthā appakiccā.",
  "atk-s0301a3:61_14": "Yajanti anukulanti anukulesu yajanti,",
  "atk-s0301a3:61_15": "yaṁ niccabhattādi pubbapurisehi paṭṭhapitaṁ,",
  "atk-s0301a3:61_16": "taṁ aparāparaṁ anupacchinnattā manussā dadantīti attho. Navamaṁ.",
  "atk-s0301a3:62_0": "10. Bandhanasuttavaṇṇanā",
  "atk-s0301a3:63_0": "121. Dasame idha, bhante,",
  "atk-s0301a3:63_1": "raññāti idaṁ te bhikkhū tesu manussesu ānandattherassa sukatakāraṇaṁ ārocentā ārocesuṁ.",
  "atk-s0301a3:63_2": "Rañño kira sakkena kusarājassa dinno aṭṭhavaṅko maṇi paveṇiyā āgato.",
  "atk-s0301a3:63_3": "Rājā alaṅkaraṇakāle taṁ maṇiṁ āharathāti āha.",
  "atk-s0301a3:63_4": "Manussā ‘‘ṭhapitaṭṭhāne na passāmā’’ti ārocesuṁ.",
  "atk-s0301a3:63_5": "Rājā antogharacārino ‘‘maṇiṁ pariyesitvā dethā’’ti bandhāpesi.",
  "atk-s0301a3:63_6": "Ānandatthero te disvā maṇipaṭisāmakānaṁ ekaṁ upāyaṁ ācikkhi . Te rañño ārocesuṁ. Rājā ‘‘paṇḍito thero, therassa vacanaṁ karothā’’ti.",
  "atk-s0301a3:63_7": "Paṭisāmakamanussā rājaṅgaṇe udakacāṭiṁ ṭhapetvā sāṇiyā parikkhipāpetvā te manusse āhaṁsu – ‘‘sāṭakaṁ pārupitvā ettha gantvā hatthaṁ otārethā’’ti.",
  "atk-s0301a3:63_8": "Maṇicoro cintesi – ‘‘rājabhaṇḍaṁ vissajjetuṁ vā valañjetuṁ vā na sakkā’’ti.",
  "atk-s0301a3:63_9": "So gehaṁ gantvā maṇiṁ upakacchake ṭhapetvā sāṭakaṁ pārupitvā āgamma udakacāṭiyaṁ pakkhipitvā pakkāmi.",
  "atk-s0301a3:63_10": "Mahājane paṭikkante rājamanussā cāṭiyaṁ hatthaṁ otāretvā maṇiṁ disvā āharitvā rañño adaṁsu.",
  "atk-s0301a3:63_11": "‘‘Ānandattherena kira dassitanayena maṇi diṭṭho’’ti mahājano kolāhalaṁ akāsi.",
  "atk-s0301a3:63_12": "Te bhikkhū taṁ kāraṇaṁ tathāgatassa ārocentā imaṁ pavattiṁ ārocesuṁ. Satthā – ‘‘anacchariyaṁ, bhikkhave,",
  "atk-s0301a3:63_13": "yaṁ ānando manussānaṁ hatthāruḷhamaṇiṁ āharāpeyya ,",
  "atk-s0301a3:63_14": "yattha pubbe paṇḍitā attano ñāṇe ṭhatvā ahetukapaṭisandhiyaṁ nibbattānaṁ tiracchānagatānampi hatthāruḷhaṁ bhaṇḍaṁ āharāpetvā rañño adaṁsū’’ti vatvā –",
  "atk-s0301a3:64_0": "‘‘Ukkaṭṭhe sūramicchanti, mantīsu akutūhalaṁ;",
  "atk-s0301a3:65_0": "Piyañca annapānamhi, atthe jāte ca paṇḍita’’nti. (jā. 1.1.92) –",
  "atk-s0301a3:66_0": "Mahāsārajātakaṁ kathesi.",
  "atk-s0301a3:67_0": "Na taṁ daḷhanti taṁ bandhanaṁ thiranti na kathenti. Yadāyasanti yaṁ āyasā kataṁ.",
  "atk-s0301a3:67_1": "Sārattarattāti suṭṭhu rattarattā,",
  "atk-s0301a3:67_2": "sārattena vā rattā sārattarattā,",
  "atk-s0301a3:67_3": "sāraṁ idanti maññanāya rattāti attho. Apekkhāti ālayo nikanti. Āhūti kathenti.",
  "atk-s0301a3:67_4": "Ohārinanti catūsu apāyesu ākaḍḍhanakaṁ.",
  "atk-s0301a3:67_5": "Sithilanti na āyasādibandhanaṁ viya iriyāpathaṁ nivāretvā ṭhitaṁ.",
  "atk-s0301a3:67_6": "Tena hi bandhanena baddhā paradesampi gacchantiyeva.",
  "atk-s0301a3:67_7": "Duppamuñcanti aññatra lokuttarañāṇena muñcituṁ asakkuṇeyyanti. Dasamaṁ.",
  "atk-s0301a3:68_0": "Paṭhamo vaggo.",
  "atk-s0301a3:69_0": "2. Dutiyavaggo",
  "atk-s0301a3:70_0": "1. Sattajaṭilasuttavaṇṇanā",
  "atk-s0301a3:71_0": "122.",
  "atk-s0301a3:71_1": "Dutiyavaggassa paṭhame pubbārāme migāramātupāsādeti pubbārāmasaṅkhāte vihāre migāramātuyā pāsāde.",
  "atk-s0301a3:71_2": "Tatrāyaṁ anupubbikathā – atīte satasahassakappamatthake ekā upāsikā padumuttaraṁ bhagavantaṁ nimantetvā buddhappamukhassa bhikkhusaṅghassa satasahassadānaṁ datvā bhagavato pādamūle nipajjitvā – ‘‘anāgate tumhādisassa buddhassa aggupaṭṭhāyikā homī’’ti patthanaṁ akāsi.",
  "atk-s0301a3:71_3": "Sā kappasatasahassaṁ devesu ca manussesu ca saṁsaritvā amhākaṁ bhagavato kāle bhaddiyanagare meṇḍakaputtassa dhanañcayaseṭṭhino gehe sumanadeviyā kucchismiṁ paṭisandhiṁ gaṇhi .",
  "atk-s0301a3:71_4": "Jātakāle cassā visākhāti nāmaṁ akaṁsu.",
  "atk-s0301a3:71_5": "Sā yadā bhagavā bhaddiyanagaraṁ agamāsi,",
  "atk-s0301a3:71_6": "tadā pañcahi dārikāsatehi saddhiṁ bhagavato paccuggamanaṁ gatā paṭhamadassanamhiyeva sotāpannā ahosi.",
  "atk-s0301a3:71_7": "Aparabhāge sāvatthiyaṁ migāraseṭṭhiputtassa puṇṇavaḍḍhanakumārassa gehaṁ gatā.",
  "atk-s0301a3:71_8": "Tattha naṁ migāraseṭṭhi mātiṭṭhāne ṭhapesi, tasmā migāramātāti vuccati. Tāya kārite pāsāde.",
  "atk-s0301a3:72_0": "Bahi dvārakoṭṭhaketi pāsādadvārakoṭṭhakassa bahi, na vihāradvārakoṭṭhakassa.",
  "atk-s0301a3:72_1": "So kira pāsādo lohapāsādo viya samantā catudvārakoṭṭhakayuttena pākārena parikkhitto.",
  "atk-s0301a3:72_2": "Tesu pācīnadvārakoṭṭhakassa bahi pāsādacchāyāyaṁ pācīnalokadhātuṁ olokento paññatte varabuddhāsane nisinno hoti.",
  "atk-s0301a3:73_0": "Parūḷhakacchanakhalomāti parūḷhakacchā parūḷhanakhā parūḷhalomā,",
  "atk-s0301a3:73_1": "kacchādīsu dīghalomā dīghanakhā cāti attho.",
  "atk-s0301a3:73_2": "Khārivividhanti vividhakhāriṁ nānappakārakaṁ pabbajitaparikkhārabhaṇḍakaṁ.",
  "atk-s0301a3:73_3": "Avidūre atikkamantīti avidūramaggena nagaraṁ pavisanti. Rājāhaṁ, bhanteti ahaṁ, bhante, rājā pasenadi kosalo, mayhaṁ nāmaṁ tumhe jānāthāti.",
  "atk-s0301a3:73_4": "Kasmā pana rājā loke aggapuggalassa santike nisinno evarūpānaṁ naggabhogganissirikānaṁ añjaliṁ paggaṇhātīti. Saṅgaṇhanatthāya.",
  "atk-s0301a3:73_5": "Evaṁ hissa ahosi – ‘‘sacāhaṁ ettakampi etesaṁ na karissāmi ,",
  "atk-s0301a3:73_6": "‘mayaṁ puttadāraṁ pahāya etassatthāya dubbhojanadukkhaseyyādīni anubhoma,",
  "atk-s0301a3:73_7": "ayaṁ amhākaṁ añjalimattampi na karotī’ti attanā diṭṭhaṁ sutaṁ paṭicchādetvā na katheyyuṁ.",
  "atk-s0301a3:73_8": "Evaṁ kate pana anigūhitvā kathessantī’’ti. Tasmā evamakāsi.",
  "atk-s0301a3:73_9": "Apica satthu ajjhāsayajānanatthaṁ evamakāsi.",
  "atk-s0301a3:74_0": "Kāsikacandananti saṇhacandanaṁ.",
  "atk-s0301a3:74_1": "Mālāgandhavilepananti vaṇṇagandhatthāya mālaṁ, sugandhabhāvatthāya gandhaṁ,",
  "atk-s0301a3:74_2": "vaṇṇagandhatthāya vilepanañca dhārentena.",
  "atk-s0301a3:75_0": "Saṁvāsenāti sahavāsena.",
  "atk-s0301a3:75_1": "Sīlaṁ veditabbanti ayaṁ susīlo vā dussīlo vāti saṁvasantena upasaṅkamantena jānitabbo.",
  "atk-s0301a3:75_2": "Tañca kho dīghena addhunā na ittaranti tañca sīlaṁ dīghena kālena veditabbaṁ, na ittarena.",
  "atk-s0301a3:75_3": "Dvīhatīhañhi saṁyatākāro ca saṁvutindriyākāro ca na sakkā dassetuṁ.",
  "atk-s0301a3:75_4": "Manasikarotāti sīlamassa pariggahessāmīti manasikarontena paccavekkhanteneva sakkā jānituṁ, na itarena.",
  "atk-s0301a3:75_5": "Paññavatāti tampi sappaññeneva paṇḍitena.",
  "atk-s0301a3:75_6": "Bālo hi manasikarontopi jānituṁ na sakkoti.",
  "atk-s0301a3:76_0": "Saṁvohārenāti kathanena.",
  "atk-s0301a3:77_0": "‘‘Yo hi koci manussesu, vohāraṁ upajīvati;",
  "atk-s0301a3:78_0": "Evaṁ vāseṭṭha jānāhi, vāṇijo so na brāhmaṇo’’ti. (ma. ni. 2.457) –",
  "atk-s0301a3:79_0": "Ettha hi byavahāro vohāro nāma.",
  "atk-s0301a3:79_1": "‘‘Cattāro ariyavohārā cattāro anariyavohārā’’ti (dī. ni. 3.313) ettha cetanā.",
  "atk-s0301a3:79_2": "‘‘Saṅkhā samaññā paññatti vohāro’’ti (dha. sa. 1313-1315) ettha paññatti.",
  "atk-s0301a3:79_3": "‘‘Vohāramattena so vohareyyā’’ti (saṁ. ni. 1.25) ettha kathā vohāro. Idhāpi esova adhippeto.",
  "atk-s0301a3:79_4": "Ekaccassa hi sammukhā kathā parammukhāya kathāya na sameti,",
  "atk-s0301a3:79_5": "parammukhā kathā ca sammukhāya kathāya,",
  "atk-s0301a3:79_6": "tathā purimakathā ca pacchimakathāya,",
  "atk-s0301a3:79_7": "pacchimakathā ca purimakathāya.",
  "atk-s0301a3:79_8": "So kathenteneva sakkā jānituṁ ‘‘asuci eso puggalo’’ti.",
  "atk-s0301a3:79_9": "Sucisīlassa pana purimaṁ pacchimena, pacchimañca purimena sameti,",
  "atk-s0301a3:79_10": "sammukhākathitaṁ parammukhākathitena,",
  "atk-s0301a3:79_11": "parammukhākathitañca sammukhākathitena,",
  "atk-s0301a3:79_12": "tasmā kathentena sakkā sucibhāvo jānitunti pakāsento evamāha.",
  "atk-s0301a3:80_0": "Thāmoti ñāṇathāmo. Yassa hi ñāṇathāmo natthi,",
  "atk-s0301a3:80_1": "so uppannesu upaddavesu gahetabbaggahaṇaṁ katabbakiccaṁ apassanto advāragharaṁ paviṭṭho viya carati. Tenāha āpadāsu kho, mahārāja, thāmo veditabboti. Sākacchāyāti saṁkathāya.",
  "atk-s0301a3:80_2": "Duppaññassa hi kathā udake geṇḍu viya uppalavati,",
  "atk-s0301a3:80_3": "paññavato kathentassa paṭibhānaṁ anantaraṁ hoti.",
  "atk-s0301a3:80_4": "Udakavipphanditeneva hi maccho khuddako vā mahanto vāti ñāyati. Ocarakāti heṭṭhācarakā.",
  "atk-s0301a3:80_5": "Carā hi pabbatamatthakena carantāpi heṭṭhā – carakāva honti.",
  "atk-s0301a3:80_6": "Ocaritvāti avacaritvā vīmaṁsitvā,",
  "atk-s0301a3:80_7": "taṁ taṁ pavattiṁ ñatvāti attho.",
  "atk-s0301a3:80_8": "Rajojallanti rajañca jallañca.",
  "atk-s0301a3:80_9": "Vaṇṇarūpenāti vaṇṇasaṇṭhānena.",
  "atk-s0301a3:80_10": "Ittaradassanenāti lahukadassanena.",
  "atk-s0301a3:80_11": "Viyañjanenāti parikkhārabhaṇḍakena.",
  "atk-s0301a3:80_12": "Patirūpako mattikākuṇḍalovāti suvaṇṇakuṇḍalapatirūpako mattikākuṇḍalova.",
  "atk-s0301a3:80_13": "Lohaḍḍhamāsoti lohaḍḍhamāsako. Paṭhamaṁ.",
  "atk-s0301a3:81_0": "2. Pañcarājasuttavaṇṇanā",
  "atk-s0301a3:82_0": "123.",
  "atk-s0301a3:82_1": "Dutiye rūpāti nīlapītādibhedaṁ rūpārammaṇaṁ.",
  "atk-s0301a3:82_2": "Kāmānaṁ agganti etaṁ kāmānaṁ uttamaṁ seṭṭhanti rūpagaruko āha. Sesesupi eseva nayo. Yatoti yadā.",
  "atk-s0301a3:82_3": "Manāpapariyantanti manāpanipphattikaṁ manāpakoṭikaṁ.",
  "atk-s0301a3:82_4": "Tattha dve manāpāni puggalamanāpaṁ sammutimanāpañca.",
  "atk-s0301a3:82_5": "Puggalamanāpaṁ nāma yaṁ ekassa puggalassa iṭṭhaṁ kantaṁ hoti,",
  "atk-s0301a3:82_6": "tadeva aññassa aniṭṭhaṁ akantaṁ.",
  "atk-s0301a3:82_7": "Paccantavāsīnañhi gaṇḍuppādāpi iṭṭhā honti kantā manāpā,",
  "atk-s0301a3:82_8": "majjhimadesavāsīnaṁ atijegucchā.",
  "atk-s0301a3:82_9": "Tesañca moramaṁsādīni iṭṭhāni honti, itaresaṁ tāni atijegucchāni. Idaṁ puggalamanāpaṁ. Itaraṁ sammutimanāpaṁ.",
  "atk-s0301a3:83_0": "Iṭṭhāniṭṭhārammaṇaṁ nāma loke paṭivibhattaṁ natthi, vibhajitvā pana dassetabbaṁ.",
  "atk-s0301a3:83_1": "Vibhajantena ca na atiissarānaṁ mahāsammatamahāsudassanadhammāsokādīnaṁ vasena vibhajitabbaṁ.",
  "atk-s0301a3:83_2": "Tesañhi dippakappampi ārammaṇaṁ amanāpaṁ upaṭṭhāti.",
  "atk-s0301a3:83_3": "Atiduggatānaṁ dullabhannapānānaṁ vasenapi na vibhajitabbaṁ.",
  "atk-s0301a3:83_4": "Tesañhi kaṇājakabhattasitthānipi pūtimaṁsassa rasopi atimadhuro amatasadiso hoti.",
  "atk-s0301a3:83_5": "Majjhimānaṁ pana gaṇakamahāmattaseṭṭhi kuṭumbikavāṇijādīnaṁ kālena iṭṭhaṁ kālena aniṭṭhaṁ labhamānānaṁ vasena vibhajitabbaṁ.",
  "atk-s0301a3:83_6": "Tañca panetaṁ ārammaṇaṁ javanaṁ paricchindituṁ na sakkoti.",
  "atk-s0301a3:83_7": "Javanañhi iṭṭhepi rajjati aniṭṭhepi, iṭṭhepi dussati aniṭṭhepi.",
  "atk-s0301a3:83_8": "Ekantato pana vipākacittaṁ iṭṭhāniṭṭhaṁ paricchindati.",
  "atk-s0301a3:83_9": "Kiñcāpi hi micchādiṭṭhikā buddhaṁ vā saṅghaṁ vā mahācetiyādīni vā uḷārāni ārammaṇāni disvā akkhīni pidahanti domanassaṁ āpajjanti,",
  "atk-s0301a3:83_10": "dhammasaddaṁ sutvā kaṇṇe thakenti,",
  "atk-s0301a3:83_11": "cakkhuviññāṇasotaviññāṇāni pana tesaṁ kusalavipākāneva honti.",
  "atk-s0301a3:83_12": "Kiñcāpi gūthasūkarādayo gūthagandhaṁ ghāyitvā khādituṁ labhissāmāti somanassajātā honti,",
  "atk-s0301a3:83_13": "gūthadassane pana nesaṁ cakkhuviññāṇaṁ,",
  "atk-s0301a3:83_14": "tassa gandhaghāyane ghānaviññāṇaṁ,",
  "atk-s0301a3:83_15": "rasasāyane jivhāviññāṇañca akusalavipākameva hoti.",
  "atk-s0301a3:83_16": "Bhagavā pana puggalamanāpataṁ sandhāya te ca, mahārāja, rūpātiādimāha.",
  "atk-s0301a3:84_0": "Candanaṅgalikoti idaṁ tassa upāsakassa nāmaṁ.",
  "atk-s0301a3:84_1": "Paṭibhāti maṁ bhagavāti bhagavā mayhaṁ ekaṁ kāraṇaṁ upaṭṭhāti paññāyati.",
  "atk-s0301a3:84_2": "Tassa te pañca rājāno āmuttamaṇikuṇḍale sajjitāya āpānabhūmiyā nisinnavaseneva mahatā rājānubhāvena paramena issariyavibhavena āgantvāpi dasabalassa santike ṭhitakālato paṭṭhāya divā padīpe viya udakābhisitte aṅgāre viya sūriyuṭṭhāne khajjopanake viya ca hatappabhe hatasobhe taṁ tathāgatañca tehi sataguṇena sahassaguṇena virocamānaṁ disvā,",
  "atk-s0301a3:84_3": "‘‘mahantā vata bho buddhā nāmā’’ti paṭibhānaṁ udapādi. Tasmā evamāha.",
  "atk-s0301a3:85_0": "Kokanadanti padumassevetaṁ vevacanaṁ. Pātoti kālasseva. Siyāti bhaveyya.",
  "atk-s0301a3:85_1": "Avītagandhanti avigatagandhaṁ. Aṅgīrasanti sammāsambuddhaṁ.",
  "atk-s0301a3:85_2": "Bhagavato hi aṅgato rasmiyo nikkhamanti, tasmā aṅgīrasoti vuccati.",
  "atk-s0301a3:85_3": "Yathā kokanadasaṅkhātaṁ padumaṁ pātova phullaṁ avītagandhaṁ siyā,",
  "atk-s0301a3:85_4": "evameva bhagavantaṁ aṅgīrasaṁ tapantaṁ ādiccamiva antalikkhe virocamānaṁ passāti ayamettha saṅkhepattho.",
  "atk-s0301a3:85_5": "Bhagavantaṁ acchādesīti bhagavato adāsīti attho.",
  "atk-s0301a3:85_6": "Lokavohārato panettha īdisaṁ vacanaṁ hoti.",
  "atk-s0301a3:85_7": "So kira upāsako – ‘‘ete tathāgatassa guṇesu pasīditvā mayhaṁ pañca uttarāsaṅge denti,",
  "atk-s0301a3:85_8": "ahampi te bhagavatova dassāmī’’ti cintetvā adāsi. Dutiyaṁ.",
  "atk-s0301a3:86_0": "3. Doṇapākasuttavaṇṇanā",
  "atk-s0301a3:87_0": "124.",
  "atk-s0301a3:87_1": "Tatiye doṇapākakuranti doṇapākaṁ kuraṁ,",
  "atk-s0301a3:87_2": "doṇassa taṇḍulānaṁ pakkabhattaṁ tadūpiyañca sūpabyañjanaṁ bhuñjatīti attho.",
  "atk-s0301a3:87_3": "Bhuttāvīti pubbe bhattasammadaṁ vinodetvā muhuttaṁ vissamitvā buddhupaṭṭhānaṁ gacchati,",
  "atk-s0301a3:87_4": "taṁdivasaṁ pana bhuñjantova dasabalaṁ saritvā hatthe dhovitvā agamāsi.",
  "atk-s0301a3:87_5": "Mahassāsīti tassa gacchato balavā bhattaparīḷāho udapādi,",
  "atk-s0301a3:87_6": "tasmā mahantehi assāsehi assasati,",
  "atk-s0301a3:87_7": "gattatopissa sedabindūni muccanti,",
  "atk-s0301a3:87_8": "tamenaṁ ubhosu passesu ṭhatvā yamakatālavaṇṭehi bījanti,",
  "atk-s0301a3:87_9": "buddhagāravena pana nipajjituṁ na ussahatīti idaṁ sandhāya ‘‘mahassāsī’’ti vuttaṁ. Imaṁ gāthaṁ abhāsīti,",
  "atk-s0301a3:87_10": "rājā bhojane amattaññutāya kilamati,",
  "atk-s0301a3:87_11": "phāsu vihāraṁ dānissa karissāmīti cintetvā abhāsi. Manujassāti sattassa.",
  "atk-s0301a3:87_12": "Kahāpaṇasatanti pātarāse paṇṇāsaṁ sāyamāse paṇṇāsanti evaṁ kahāpaṇasataṁ.",
  "atk-s0301a3:87_13": "Pariyāpuṇitvāti raññā saddhiṁ thokaṁ gantvā ‘‘imaṁ maṅgalaasiṁ kassa dammi, mahārājā’’ti?",
  "atk-s0301a3:87_14": "Asukassa nāma dehīti so taṁ asiṁ datvā dasabalassa santikaṁ āgamma vanditvā ṭhitakova ‘‘gāthaṁ vadatha,",
  "atk-s0301a3:87_15": "bho gotamā’’ti vatvā bhagavatā vuttaṁ pariyāpuṇitvāti attho.",
  "atk-s0301a3:88_0": "Bhattābhihāresudaṁ bhāsatīti kathaṁ bhāsati? Bhagavatā anusiṭṭhiniyāmena.",
  "atk-s0301a3:88_1": "Bhagavā hi naṁ evaṁ anusāsi – ‘‘māṇava,",
  "atk-s0301a3:88_2": "imaṁ gāthaṁ naṭo viya pattapattaṭṭhāne mā avaca,",
  "atk-s0301a3:88_3": "rañño bhuñjanaṭṭhāne ṭhatvā paṭhamapiṇḍādīsupi avatvā vosānapiṇḍe gahite vadeyyāsi,",
  "atk-s0301a3:88_4": "rājā sutvāva bhattapiṇḍaṁ chaḍḍessati.",
  "atk-s0301a3:88_5": "Atha rañño hatthesu dhotesu pātiṁ apanetvā sitthāni gaṇetvā tadupiyaṁ byañjanaṁ ñatvā punadivase tāvatake taṇḍule hāreyyāsi,",
  "atk-s0301a3:88_6": "pātarāse ca vatvā sāyamāse mā vadeyyāsī’’ti.",
  "atk-s0301a3:88_7": "So sādhūti paṭissuṇitvā taṁdivasaṁ rañño pātarāsaṁ bhutvā gatattā sāyamāse bhagavato anusiṭṭhiniyāmena gāthaṁ abhāsi .",
  "atk-s0301a3:88_8": "Rājā dasabalassa vacanaṁ saritvā bhattapiṇḍaṁ pātiyaṁyeva chaḍḍesi.",
  "atk-s0301a3:88_9": "Rañño hatthesu dhotesu pātiṁ apanetvā sitthāni gaṇetvā tadupiyaṁ byañjanaṁ ñatvā punadivase tattake taṇḍule hariṁsu.",
  "atk-s0301a3:89_0": "Nāḷikodanaparamatāya saṇṭhāsīti so kira māṇavo divase divase tathāgatassa santikaṁ gacchati, dasabalassa vissāsiko ahosi.",
  "atk-s0301a3:89_1": "Atha naṁ ekadivasaṁ pucchi ‘‘rājā kittakaṁ bhuñjatī’’ti? So ‘‘nāḷikodana’’nti āha.",
  "atk-s0301a3:89_2": "Vaṭṭissati ettāvatā purisabhāgo esa,",
  "atk-s0301a3:89_3": "ito paṭṭhāya gāthaṁ mā vadīti. Iti rājā tattheva saṇṭhāsi.",
  "atk-s0301a3:89_4": "Diṭṭhadhammikena ceva atthena samparāyikena cāti ettha sallikhitasarīratā diṭṭhadhammikattho nāma, sīlaṁ samparāyikattho.",
  "atk-s0301a3:89_5": "Bhojane mattaññutā hi sīlaṅgaṁ nāma hotīti. Tatiyaṁ.",
  "atk-s0301a3:90_0": "4. Paṭhamasaṅgāmasuttavaṇṇanā",
  "atk-s0301a3:91_0": "125.",
  "atk-s0301a3:91_1": "Catutthe vedehiputtoti vedehīti paṇḍitādhivacanametaṁ, paṇḍititthiyā puttoti attho.",
  "atk-s0301a3:91_2": "Caturaṅgininti hatthiassarathapattisaṅkhātehi catūhi aṅgehi samannāgataṁ.",
  "atk-s0301a3:91_3": "Sannayhitvāti cammapaṭimuñcanādīhi sannāhaṁ kāretvā. Saṅgāmesunti yujjhiṁsu. Kena kāraṇena?",
  "atk-s0301a3:91_4": "Mahākosalaraññā kira bimbisārassa dhītaraṁ dentena dvinnaṁ rajjānaṁ antare satasahassuṭṭhāno kāsigāmo nāma dhītu dinno.",
  "atk-s0301a3:91_5": "Ajātasattunā ca pitari mārite mātāpissa rañño viyogasokena nacirasseva matā.",
  "atk-s0301a3:91_6": "Tato rājā pasenadi kosalo – ‘‘ajātasattunā mātāpitaro māritā,",
  "atk-s0301a3:91_7": "mayhaṁ pitu santako gāmo’’ti tassatthāya aḍḍaṁ karoti.",
  "atk-s0301a3:91_8": "Ajātasattupi ‘‘mayhaṁ mātu santako’’ti tassa gāmassatthāya dvepi mātulabhāgineyyā yujjhiṁsu.",
  "atk-s0301a3:92_0": "Pāpā devadattādayo mittā assāti pāpamitto.",
  "atk-s0301a3:92_1": "Teyevassa sahāyāti pāpasahāyo.",
  "atk-s0301a3:92_2": "Tesvevassa cittaṁ ninnaṁ sampavaṅkanti pāpasampavaṅko.",
  "atk-s0301a3:92_3": "Pasenadissa sāriputtattherādīnaṁ vasena kalyāṇamittāditā veditabbā.",
  "atk-s0301a3:92_4": "Dukkhaṁ setīti jitāni hatthiādīni anusocanto dukkhaṁ sayissati.",
  "atk-s0301a3:92_5": "Idaṁ bhagavā puna tassa jayakāraṇaṁ disvā āha.",
  "atk-s0301a3:92_6": "Jayaṁ veraṁ pasavatīti jinanto veraṁ pasavati, veripuggalaṁ labhati. Catutthaṁ.",
  "atk-s0301a3:93_0": "5. Dutiyasaṅgāmasuttavaṇṇanā",
  "atk-s0301a3:94_0": "126.",
  "atk-s0301a3:94_1": "Pañcame abbhuyyāsīti parājaye garahappatto ‘‘ārāmaṁ gantvā bhikkhūnaṁ kathāsallāpaṁ suṇāthā’’ti rattibhāge buddharakkhitena nāma vuḍḍhapabbajitena dhammarakkhitassa vuḍḍhapabbajitassa ‘‘sace rājā imañca upāyaṁ katvā gaccheyya,",
  "atk-s0301a3:94_2": "puna jineyyā’’ti vuttajayakāraṇaṁ sutvā abhiuyyāsi.",
  "atk-s0301a3:95_0": "Yāvassa upakappatīti yāva tassa upakappati sayhaṁ hoti. Yadā caññeti yadā aññe.",
  "atk-s0301a3:95_1": "Vilumpantīti taṁ vilumpitvā ṭhitapuggalaṁ vilumpanti. Vilumpatīti vilumpiyati.",
  "atk-s0301a3:95_2": "Ṭhānaṁ hi maññatīti ‘‘kāraṇa’’nti hi maññati. Yadāti yasmiṁ kāle.",
  "atk-s0301a3:95_3": "Jetāraṁ labhate jayanti jayanto puggalo pacchā jetārampi labhati. Rosetāranti ghaṭṭetāraṁ. Rosakoti ghaṭṭako.",
  "atk-s0301a3:95_4": "Kammavivaṭṭenāti kammapariṇāmena,",
  "atk-s0301a3:95_5": "tassa vilumpanakammassa vipākadānena.",
  "atk-s0301a3:95_6": "So vilutto viluppatīti so vilumpako vilumpiyati. Pañcamaṁ.",
  "atk-s0301a3:96_0": "6. Mallikāsuttavaṇṇanā",
  "atk-s0301a3:97_0": "127.",
  "atk-s0301a3:97_1": "Chaṭṭhe upasaṅkamīti mallikāya deviyā gabbhavuṭṭhānakāle sūtigharaṁ paṭijaggāpetvā ārakkhaṁ datvā upasaṅkami. Anattamano ahosīti,",
  "atk-s0301a3:97_2": "‘‘duggatakulassa me dhītu mahantaṁ issariyaṁ dinnaṁ, sace puttaṁ alabhissa,",
  "atk-s0301a3:97_3": "mahantaṁ sakkāraṁ adhigamissa,",
  "atk-s0301a3:97_4": "tato dāni parihīnā’’ti anattamano ahosi.",
  "atk-s0301a3:97_5": "Seyyāti dandhapaññasmā elamūgaputtato ekaccā itthīyeva seyyā. Posāti posehi.",
  "atk-s0301a3:97_6": "Janādhipāti janādhibhuṁ rājānaṁ ālapati.",
  "atk-s0301a3:97_7": "Sassudevāti sassusasuradevatā. Disampatīti disājeṭṭhakā.",
  "atk-s0301a3:97_8": "Tādisā subhagiyāti tādisāya subhariyāya. Chaṭṭhaṁ.",
  "atk-s0301a3:98_0": "7. Appamādasuttavaṇṇanā",
  "atk-s0301a3:99_0": "128.",
  "atk-s0301a3:99_1": "Sattame samadhiggayhāti samadhiggaṇhitvā, ādiyitvāti attho. Appamādoti kārāpakaappamādo.",
  "atk-s0301a3:99_2": "Samodhānanti samavadhānaṁ upakkhepaṁ.",
  "atk-s0301a3:99_3": "Evameva khoti hatthipadaṁ viya hi kārāpakaappamādo,",
  "atk-s0301a3:99_4": "sesapadajātāni viya avasesā catubhūmakā kusaladhammā.",
  "atk-s0301a3:99_5": "Te hatthipade sesapadāni viya appamāde samodhānaṁ gacchanti,",
  "atk-s0301a3:99_6": "appamādassa anto parivattanti.",
  "atk-s0301a3:99_7": "Yathā ca hatthipadaṁ sesapadānaṁ aggaṁ seṭṭhaṁ,",
  "atk-s0301a3:99_8": "evaṁ appamādo sesadhammānanti dasseti.",
  "atk-s0301a3:99_9": "Mahaggatalokuttaradhammānampi hesa paṭilābhakaṭṭhena lokiyopi samāno aggova hoti.",
  "atk-s0301a3:100_0": "Appamādaṁ pasaṁsantīti ‘‘etāni āyuādīni patthayantena appamādova kātabbo’’ti appamādameva pasaṁsanti.",
  "atk-s0301a3:100_1": "Yasmā vā puññakiriyāsu paṇḍitā appamādaṁ pasaṁsanti,",
  "atk-s0301a3:100_2": "tasmā āyuādīni patthayantena appamādova kātabboti attho.",
  "atk-s0301a3:100_3": "Atthābhisamayāti atthapaṭilābhā. Sattamaṁ.",
  "atk-s0301a3:101_0": "8. Kalyāṇamittasuttavaṇṇanā",
  "atk-s0301a3:102_0": "129.",
  "atk-s0301a3:102_1": "Aṭṭhame so ca kho kalyāṇamittassāti so cāyaṁ dhammo kalyāṇamittasseva svākkhāto nāma hoti, na pāpamittassāti.",
  "atk-s0301a3:102_2": "Kiñcāpi hi dhammo sabbesampi svākkhātova,",
  "atk-s0301a3:102_3": "kalyāṇamittassa pana sussūsantassa saddahantassa atthaṁ pūreti bhesajjaṁ viya vaḷañjantassa na itarassāti. Tenetaṁ vuttaṁ.",
  "atk-s0301a3:102_4": "Dhammoti cettha desanādhammo veditabbo.",
  "atk-s0301a3:103_0": "Upaḍḍhamidanti thero kira rahogato cintesi – ‘‘ayaṁ samaṇadhammo nāma ovādake anusāsake kalyāṇamitte sati paccattapurisakāre ṭhitassa sampajjati,",
  "atk-s0301a3:103_1": "upaḍḍhaṁ kalyāṇamittato hoti,",
  "atk-s0301a3:103_2": "upaḍḍhaṁ paccattapurisakārato’’ti.",
  "atk-s0301a3:103_3": "Athassa etadahosi – ‘‘ahaṁ padesañāṇe ṭhito nippadesaṁ cintetuṁ na sakkomi,",
  "atk-s0301a3:103_4": "satthāraṁ pucchitvā nikkaṅkho bhavissāmī’’ti.",
  "atk-s0301a3:103_5": "Tasmā satthāraṁ upasaṅkamitvā evamāha.",
  "atk-s0301a3:103_6": "Brahmacariyassāti ariyamaggassa.",
  "atk-s0301a3:103_7": "Yadidaṁ kalyāṇamittatāti yā esā kalyāṇamittatā nāma, sā upaḍḍhaṁ,",
  "atk-s0301a3:103_8": "tato upaḍḍhaṁ āgacchatīti attho.",
  "atk-s0301a3:103_9": "Iti therena ‘‘upaḍḍhupaḍḍhā sammādiṭṭhiādayo kalyāṇamittato āgacchanti,",
  "atk-s0301a3:103_10": "upaḍḍhupaḍḍhā paccattapurisakārato’’ti vuttaṁ.",
  "atk-s0301a3:103_11": "Kiñcāpi therassa ayaṁ manoratho,",
  "atk-s0301a3:103_12": "yathā pana bahūhi silāthambhe ussāpite,",
  "atk-s0301a3:103_13": "‘‘ettakaṁ ṭhānaṁ asukena ussāpitaṁ,",
  "atk-s0301a3:103_14": "ettakaṁ asukenā’’ti vinibbhogo natthi,",
  "atk-s0301a3:103_15": "yathā ca mātāpitaro nissāya uppannesu puttesu ‘‘ettakaṁ mātito nibbattaṁ,",
  "atk-s0301a3:103_16": "ettakaṁ pitito’’ti vinibbhogo natthi,",
  "atk-s0301a3:103_17": "evaṁ idhāpi avinibbhogadhammo hesa,",
  "atk-s0301a3:103_18": "‘‘ettakaṁ sammādiṭṭhiādīnaṁ kalyāṇamittato nibbattaṁ,",
  "atk-s0301a3:103_19": "ettakaṁ paccattapurisakārato’’ti na sakkā laddhuṁ,",
  "atk-s0301a3:103_20": "kalyāṇamittatāya pana upaḍḍhaguṇo labbhatīti therassa ajjhāsayena upaḍḍhaṁ nāma jātaṁ,",
  "atk-s0301a3:103_21": "sakalaguṇo paṭilabbhatīti bhagavato ajjhāsayena sakalaṁ nāma jātaṁ.",
  "atk-s0301a3:103_22": "Kalyāṇamittatāti cetaṁ pubbabhāgapaṭilābhaṅgaṁ nāmāti gahitaṁ.",
  "atk-s0301a3:103_23": "Atthato kalyāṇamittaṁ nissāya laddhā sīlasamādhivipassanāvasena cattāro khandhā.",
  "atk-s0301a3:103_24": "Saṅkhārakkhandhotipi vadantiyeva.",
  "atk-s0301a3:104_0": "Mā hevaṁ, ānandāti, ānanda, mā evaṁ abhaṇi,",
  "atk-s0301a3:104_1": "bahussuto tvaṁ sekhapaṭisambhidappatto aṭṭha vare gahetvā maṁ upaṭṭhahasi,",
  "atk-s0301a3:104_2": "catūhi acchariyabbhutadhammehi samannāgato,",
  "atk-s0301a3:104_3": "tādisassa evaṁ kathetuṁ na vaṭṭati. Sakalameva hidaṁ, ānanda, brahmacariyaṁ,",
  "atk-s0301a3:104_4": "yadidaṁ kalyāṇamittatāti idaṁ bhagavā – ‘‘cattāro maggā cattāri phalāni tisso vijjā cha abhiññā sabbaṁ kalyāṇamittamūlakameva hotī’’ti sandhāyāha.",
  "atk-s0301a3:104_5": "Idāni vacībhedeneva kāraṇaṁ dassento kalyāṇamittassetantiādimāha.",
  "atk-s0301a3:104_6": "Tattha pāṭikaṅkhanti pāṭikaṅkhitabbaṁ icchitabbaṁ, avassaṁbhāvīti attho.",
  "atk-s0301a3:105_0": "Idhāti imasmiṁ sāsane.",
  "atk-s0301a3:105_1": "Sammādiṭṭhiṁ bhāvetītiādīsu aṭṭhannaṁ ādipadānaṁyeva tāva ayaṁ saṅkhepavaṇṇanā – sammā dassanalakkhaṇā sammādiṭṭhi.",
  "atk-s0301a3:105_2": "Sammā abhiniropanalakkhaṇo sammāsaṅkappo.",
  "atk-s0301a3:105_3": "Sammā pariggahaṇalakkhaṇā sammāvācā.",
  "atk-s0301a3:105_4": "Sammā samuṭṭhāpanalakkhaṇo sammākammanto.",
  "atk-s0301a3:105_5": "Sammā vodāpanalakkhaṇā sammāājīvo.",
  "atk-s0301a3:105_6": "Sammā paggahalakkhaṇo sammāvāyāmo.",
  "atk-s0301a3:105_7": "Sammā upaṭṭhānalakkhaṇā sammāsati.",
  "atk-s0301a3:105_8": "Sammā samādhānalakkhaṇo sammāsamādhi.",
  "atk-s0301a3:106_0": "Tesu ekekassa tīṇi kiccāni honti.",
  "atk-s0301a3:106_1": "Seyyāthidaṁ – sammādiṭṭhi tāva aññehipi attano paccanīkakilesehi saddhiṁ micchādiṭṭhiṁ pajahati, nirodhaṁ ārammaṇaṁ karoti,",
  "atk-s0301a3:106_2": "sampayuttadhamme ca passati tappaṭicchādakamohavidhamanavasena asammohato.",
  "atk-s0301a3:106_3": "Sammāsaṅkappādayopi tatheva micchāsaṅkappādīni ca pajahanti, nirodhañca ārammaṇaṁ karonti.",
  "atk-s0301a3:106_4": "Visesato panettha sammādiṭṭhi sahajātadhamme sammā dasseti .",
  "atk-s0301a3:106_5": "Sammāsaṅkappo sahajātadhamme abhiniropeti,",
  "atk-s0301a3:106_6": "sammāvācā sammā pariggaṇhāti,",
  "atk-s0301a3:106_7": "sammākammanto sammā samuṭṭhāpeti, sammāājīvo sammā vodāpeti ,",
  "atk-s0301a3:106_8": "sammāvāyāmo sammā paggaṇhāti, sammāsati sammā upaṭṭhāpeti, sammāsamādhi sammā dahati.",
  "atk-s0301a3:107_0": "Apicesā sammādiṭṭhi nāma pubbabhāge nānākhaṇā nānārammaṇā hoti,",
  "atk-s0301a3:107_1": "maggakāle ekakkhaṇā ekārammaṇā.",
  "atk-s0301a3:107_2": "Kiccato pana sammādiṭṭhi dukkhe ñāṇantiādīni cattāri nāmāni labhati.",
  "atk-s0301a3:107_3": "Sammāsaṅkappādayopi pubbabhāge nānākhaṇā nānārammaṇā honti,",
  "atk-s0301a3:107_4": "maggakāle ekakkhaṇā ekārammaṇā.",
  "atk-s0301a3:107_5": "Tesu sammāsaṅkappo kiccato nekkhammasaṅkappotiādīni tīṇi nāmāni labhati.",
  "atk-s0301a3:107_6": "Sammāvācādayo tayo viratiyopi honti cetanāyopi, maggakkhaṇe pana viratiyova.",
  "atk-s0301a3:107_7": "Sammāvāyāmo sammāsatīti idampi dvayaṁ kiccato sammappadhānasatipaṭṭhānavasena cattāri nāmāni labhati.",
  "atk-s0301a3:107_8": "Sammāsamādhi pana pubbabhāgepi maggakkhaṇepi sammāsamādhiyeva.",
  "atk-s0301a3:108_0": "Evaṁ tāva ‘‘sammādiṭṭhi’’ntiādinā nayena vuttānaṁ aṭṭhannaṁ ādipadānaṁyeva atthavaṇṇanaṁ ñatvā idāni bhāveti vivekanissitantiādīsu evaṁ ñātabbo. Bhāvetīti vaḍḍheti,",
  "atk-s0301a3:108_1": "attano cittasantāne punappunaṁ janeti, abhinibbattetīti attho.",
  "atk-s0301a3:108_2": "Vivekanissitanti vivekaṁ nissitaṁ,",
  "atk-s0301a3:108_3": "viveke vā nissitanti vivekanissitaṁ. Vivekoti vivittatā.",
  "atk-s0301a3:108_4": "Vivittatā cāyaṁ tadaṅgaviveko,",
  "atk-s0301a3:108_5": "vikkhambhana-samuccheda-paṭippassaddhi-nissaraṇavivekoti pañcavidho.",
  "atk-s0301a3:108_6": "Evametasmiṁ pañcavidhe viveke.",
  "atk-s0301a3:108_7": "Vivekanissitanti tadaṅgavivekanissitaṁ samucchedavivekanissitaṁ nissaraṇavivekanissitañca sammādiṭṭhiṁ bhāvetīti ayamattho veditabbo.",
  "atk-s0301a3:108_8": "Tathā hi ayaṁ ariyamaggabhāvanānuyutto yogī vipassanākkhaṇe kiccato tadaṅgavivekanissitaṁ,",
  "atk-s0301a3:108_9": "ajjhāsayato nissaraṇavivekanissitaṁ,",
  "atk-s0301a3:108_10": "maggakāle pana kiccato samucchedavivekanissitaṁ,",
  "atk-s0301a3:108_11": "ārammaṇato nissaraṇavivekanissitaṁ sammādiṭṭhiṁ bhāveti. Esa nayo virāganissitādīsu.",
  "atk-s0301a3:108_12": "Vivekatthā eva hi virāgādayo .",
  "atk-s0301a3:109_0": "Kevalañcettha vossaggo duvidho pariccāgavossaggo ca pakkhandanavossaggo cāti.",
  "atk-s0301a3:109_1": "Tattha pariccāgavossaggoti vipassanākkhaṇe ca tadaṅgavasena,",
  "atk-s0301a3:109_2": "maggakkhaṇe ca samucchedavasena kilesappahānaṁ.",
  "atk-s0301a3:109_3": "Pakkhandanavossaggoti vipassanākkhaṇe tanninnabhāvena,",
  "atk-s0301a3:109_4": "maggakkhaṇe pana ārammaṇakaraṇena nibbānapakkhandanaṁ,",
  "atk-s0301a3:109_5": "tadubhayampi imasmiṁ lokiyalokuttaramissake atthavaṇṇanānaye vaṭṭati.",
  "atk-s0301a3:109_6": "Tathā hi ayaṁ sammādiṭṭhi yathāvuttena pakārena kilese ca pariccajati, nibbānañca pakkhandati.",
  "atk-s0301a3:110_0": "Vossaggapariṇāminti iminā pana sakalena vacanena vossaggatthaṁ pariṇamantaṁ pariṇatañca,",
  "atk-s0301a3:110_1": "paripaccantaṁ paripakkañcāti idaṁ vuttaṁ hoti.",
  "atk-s0301a3:110_2": "Ayañhi ariyamaggabhāvanānuyutto bhikkhu yathā sammādiṭṭhi kilesapariccāgavossaggatthaṁ nibbānapakkhandanavossaggatthañca paripaccati, yathā ca paripakkā hoti, tathā naṁ bhāvetīti. Esa nayo sesamaggaṅgesu.",
  "atk-s0301a3:111_0": "Āgammāti ārabbha sandhāya paṭicca.",
  "atk-s0301a3:111_1": "Jātidhammāti jātisabhāvā jātipakatikā.",
  "atk-s0301a3:111_2": "Tasmāti yasmā sakalo ariyamaggopi kalyāṇamittaṁ nissāya labbhati, tasmā.",
  "atk-s0301a3:111_3": "Handāti vavassaggatthe nipāto.",
  "atk-s0301a3:111_4": "Appamādaṁ pasaṁsantīti appamādaṁ vaṇṇayanti, tasmā appamādo kātabbo.",
  "atk-s0301a3:111_5": "Atthābhisamayāti atthapaṭilābhā. Aṭṭhamaṁ.",
  "atk-s0301a3:112_0": "9. Paṭhamaaputtakasuttavaṇṇanā",
  "atk-s0301a3:113_0": "130.",
  "atk-s0301a3:113_1": "Navame divā divassāti divasassa divā, majjhanhikasamayeti attho. Sāpateyyanti dhanaṁ.",
  "atk-s0301a3:113_2": "Ko pana vādo rūpiyassāti suvaṇṇarajatatambalohakāḷalohaphālakacchapakādibhedassa ghanakatassa ceva paribhogabhājanādibhedassa ca rūpiyabhaṇḍassa pana ko vādo?",
  "atk-s0301a3:113_3": "‘‘Ettakaṁ nāmā’’ti kā paricchedakathāti attho. Kaṇājakanti sakuṇḍakabhattaṁ.",
  "atk-s0301a3:113_4": "Bilaṅgadutiyanti kañjikadutiyaṁ. Sāṇanti sāṇavākamayaṁ .",
  "atk-s0301a3:113_5": "Tipakkhavasananti tīṇi khaṇḍāni dvīsu ṭhānesu sibbitvā katanivāsanaṁ.",
  "atk-s0301a3:114_0": "Asappurisoti lāmakapuriso.",
  "atk-s0301a3:114_1": "Uddhaggikantiādīsu uparūparibhūmīsu phaladānavasena uddhaṁ aggamassāti uddhaggikā.",
  "atk-s0301a3:114_2": "Saggassa hitā tatrupapattijananatoti sovaggikā.",
  "atk-s0301a3:114_3": "Nibbattaṭṭhānesu sukho vipāko assāti sukhavipākā.",
  "atk-s0301a3:114_4": "Suṭṭhu aggānaṁ dibbavaṇṇādīnaṁ visesānaṁ nibbattanato saggasaṁvattanikā.",
  "atk-s0301a3:114_5": "Evarūpaṁ dakkhiṇadānaṁ na patiṭṭhāpetīti.",
  "atk-s0301a3:115_0": "Sātodakāti madhurodakā.",
  "atk-s0301a3:115_1": "Settodakāti vīcīnaṁ bhinnaṭṭhāne udakassa setatāya setodakā. Supatitthāti sundaratitthā.",
  "atk-s0301a3:115_2": "Taṁ janoti yena udakena sātodakā,",
  "atk-s0301a3:115_3": "taṁ udakaṁ jano bhājanāni pūretvā neva hareyya.",
  "atk-s0301a3:115_4": "Na yathāpaccayaṁ vā kareyyāti,",
  "atk-s0301a3:115_5": "yaṁ yaṁ udakena udakakiccaṁ kātabbaṁ, taṁ taṁ na kareyya.",
  "atk-s0301a3:115_6": "Tadapeyyamānanti taṁ apeyyamānaṁ.",
  "atk-s0301a3:115_7": "Kiccakaro ca hotīti attanā kattabbakiccakaro ceva kusalakiccakaro ca, bhuñjati ca, kammante ca payojeti, dānañca detīti attho. Navamaṁ.",
  "atk-s0301a3:116_0": "10. Dutiyaaputtakasuttavaṇṇanā",
  "atk-s0301a3:117_0": "131.",
  "atk-s0301a3:117_1": "Dasame piṇḍapātena paṭipādesīti piṇḍapātena saddhiṁ saṁyojesi, piṇḍapātaṁ adāsīti attho.",
  "atk-s0301a3:117_2": "Pakkāmīti kenacideva rājupaṭṭhānādinā kiccena gato.",
  "atk-s0301a3:117_3": "Pacchā vippaṭisārī ahosīti so kira aññesupi divasesu taṁ paccekasambuddhaṁ passati,",
  "atk-s0301a3:117_4": "dātuṁ panassa cittaṁ na uppajjati.",
  "atk-s0301a3:117_5": "Tasmiṁ pana divase ayaṁ padumavatideviyā tatiyaputto taggarasikhī paccekabuddho gandhamādanapabbate phalasamāpattisukhena vītināmetvā pubbaṇhasamaye vuṭṭhāya anotattadahe mukhaṁ dhovitvā manosilātale nivāsetvā kāyabandhanaṁ bandhitvā pattacīvaramādāya abhiññāpādakaṁ catutthajjhānaṁ samāpajjitvā iddhiyā vehāsaṁ abbhuggantvā nagaradvāre oruyha cīvaraṁ pārupitvā pattamādāya nagaravāsīnaṁ gharadvāresu sahassabhaṇḍikaṁ ṭhapento viya pāsādikehi abhikkantādīhi anupubbena seṭṭhino gharadvāraṁ sampatto.",
  "atk-s0301a3:117_6": "Taṁdivasañca seṭṭhi pātova uṭṭhāya paṇītabhojanaṁ bhuñjitvā,",
  "atk-s0301a3:117_7": "gharadvārakoṭṭhake āsanaṁ paññāpetvā,",
  "atk-s0301a3:117_8": "dantantarāni sodhento nisinno hoti. So paccekabuddhaṁ disvā,",
  "atk-s0301a3:117_9": "taṁdivasaṁ pāto bhutvā nisinnattā dānacittaṁ uppādetvā, bhariyaṁ pakkosāpetvā,",
  "atk-s0301a3:117_10": "‘‘imassa samaṇassa piṇḍapātaṁ dehī’’ti vatvā pakkāmi.",
  "atk-s0301a3:118_0": "Seṭṭhibhariyā cintesi – ‘‘mayā ettakena kālena imassa ‘dethā’ti vacanaṁ na sutapubbaṁ,",
  "atk-s0301a3:118_1": "dāpentopi ca ajja na yassa vā tassa vā dāpeti,",
  "atk-s0301a3:118_2": "vītarāgadosamohassa vantakilesassa ohitabhārassa paccekabuddhassa dāpeti,",
  "atk-s0301a3:118_3": "yaṁ vā taṁ vā adatvā paṇītaṁ piṇḍapātaṁ dassāmī’’ti,",
  "atk-s0301a3:118_4": "gharā nikkhamma paccekabuddhaṁ pañcapatiṭṭhitena vanditvā pattaṁ ādāya antonivesane paññattāsane nisīdāpetvā suparisuddhehi sālitaṇḍulehi bhattaṁ sampādetvā tadanurūpaṁ khādanīyaṁ byañjanaṁ supeyyañca sallakkhetvā pattaṁ pūretvā bahi gandhehi samalaṅkaritvā paccekabuddhassa hatthesu patiṭṭhapetvā vandi.",
  "atk-s0301a3:118_5": "Paccekabuddho – ‘‘aññesampi paccekabuddhānaṁ saṅgahaṁ karissāmī’’ti aparibhuñjitvāva anumodanaṁ katvā pakkāmi.",
  "atk-s0301a3:118_6": "Sopi kho seṭṭhi bāhirato āgacchanto paccekabuddhaṁ disvā mayaṁ ‘‘tumhākaṁ piṇḍapātaṁ dethā’’ti vatvā pakkantā, api vo laddhoti? Āma, seṭṭhi laddhoti.",
  "atk-s0301a3:118_7": "‘‘Passāmī’’ti gīvaṁ ukkhipitvā olokesi.",
  "atk-s0301a3:118_8": "Athassa piṇḍapātagandho uṭṭhahitvā nāsāpuṭaṁ pahari.",
  "atk-s0301a3:118_9": "So cittaṁ saṁyametuṁ asakkonto pacchā vippaṭisārī āhosīti.",
  "atk-s0301a3:119_0": "Varametantiādi vippaṭisārassa uppannākāradassanaṁ.",
  "atk-s0301a3:119_1": "Bhātu ca pana ekaputtakaṁ sāpateyyassa kāraṇā jīvitā voropesīti tadā kirassa avibhatteyeva kuṭumbe mātāpitaro ca jeṭṭhabhātā ca kālamakaṁsu.",
  "atk-s0301a3:119_2": "So bhātujāyāya saddhiṁyeva saṁvāsaṁ kappesi.",
  "atk-s0301a3:119_3": "Bhātu panassa eko putto hoti,",
  "atk-s0301a3:119_4": "taṁ vīthiyā kīḷantaṁ manussā vadanti – ‘‘ayaṁ dāso ayaṁ dāsī idaṁ yānaṁ idaṁ dhanaṁ tava santaka’’nti.",
  "atk-s0301a3:119_5": "So tesaṁ kathaṁ gahetvā – ‘‘ayaṁ dāso mayhaṁ santaka’’ntiādīni katheti.",
  "atk-s0301a3:120_0": "Athassa cūḷapitā cintesi – ‘‘ayaṁ dārako idāneva evaṁ kathesi,",
  "atk-s0301a3:120_1": "mahallakakāle kuṭumbaṁ majjhe bhindāpeyya,",
  "atk-s0301a3:120_2": "idānevassa kattabbaṁ karissāmī’’ti ekadivasaṁ vāsiṁ ādāya – ‘‘ehi putta,",
  "atk-s0301a3:120_3": "araññaṁ gacchāmā’’ti taṁ araññaṁ netvā viravantaṁ viravantaṁ māretvā āvāṭe pakkhipitvā paṁsunā paṭicchādesi. Idaṁ sandhāyetaṁ vuttaṁ. Sattakkhattunti sattavāre.",
  "atk-s0301a3:120_4": "Pubbapacchimacetanāvasena cettha attho veditabbo.",
  "atk-s0301a3:120_5": "Ekapiṇḍapātadānasmiñhi ekāva cetanā dve paṭisandhiyo na deti,",
  "atk-s0301a3:120_6": "pubbapacchimacetanāhi panesa sattakkhattuṁ sagge,",
  "atk-s0301a3:120_7": "sattakkhattuṁ seṭṭhikule nibbatto.",
  "atk-s0301a3:120_8": "Purāṇanti paccekasambuddhassa dinnapiṇḍapātacetanākammaṁ.",
  "atk-s0301a3:121_0": "Pariggahanti pariggahitavatthu.",
  "atk-s0301a3:121_1": "Anujīvinoti ekaṁ mahākulaṁ nissāya paṇṇāsampi saṭṭhipi kulāni jīvanti,",
  "atk-s0301a3:121_2": "te manusse sandhāyetaṁ vuttaṁ.",
  "atk-s0301a3:121_3": "Sabbaṁ nādāya gantabbanti sabbametaṁ na ādiyitvā gantabbaṁ.",
  "atk-s0301a3:121_4": "Sabbaṁ nikkhippagāminanti sabbametaṁ nikkhippasabhāvaṁ,",
  "atk-s0301a3:121_5": "pariccajitabbasabhāvamevāti attho. Dasamaṁ.",
  "atk-s0301a3:122_0": "Dutiyo vaggo.",
  "atk-s0301a3:123_0": "3. Tatiyavaggo",
  "atk-s0301a3:124_0": "1. Puggalasuttavaṇṇanā",
  "atk-s0301a3:125_0": "132.",
  "atk-s0301a3:125_1": "Tatiyavaggassa paṭhame ‘‘nīce kule paccājāto’’tiādikena tamena yuttoti tamo.",
  "atk-s0301a3:125_2": "Kāyaduccaritādīhi puna nirayatamūpagamanato tamaparāyaṇo.",
  "atk-s0301a3:125_3": "Iti ubhayenapi khandhatamova kathito hoti.",
  "atk-s0301a3:125_4": "‘‘Ucce kule paccājāto’’tiādikena jotinā yuttato joti, ālokībhūtoti vuttaṁ hoti.",
  "atk-s0301a3:125_5": "Kāyasucaritādīhi puna saggūpapattijotibhāvūpagamanato jotiparāyaṇo.",
  "atk-s0301a3:125_6": "Iminā nayena itarepi dve veditabbā.",
  "atk-s0301a3:126_0": "Venakuleti vilīvakārakule.",
  "atk-s0301a3:126_1": "Nesādakuleti migaluddakādīnaṁ kule.",
  "atk-s0301a3:126_2": "Rathakārakuleti cammakārakule.",
  "atk-s0301a3:126_3": "Pukkusakuleti pupphachaḍḍakakule.",
  "atk-s0301a3:126_4": "Kasiravuttiketi dukkhavuttike.",
  "atk-s0301a3:126_5": "Dubbaṇṇoti paṁsupisācako viya jhāmakhāṇuvaṇṇo.",
  "atk-s0301a3:126_6": "Duddasikoti vijātamātuyāpi amanāpadassano . Okoṭimakoti lakuṇḍako.",
  "atk-s0301a3:126_7": "Kāṇoti ekakkhikāṇo vā ubhayakkhikāṇo vā.",
  "atk-s0301a3:126_8": "Kuṇīti ekahatthakuṇī vā ubhayahatthakuṇī vā.",
  "atk-s0301a3:126_9": "Khañjoti ekapādakhañjo vā ubhayapādakhañjo vā.",
  "atk-s0301a3:126_10": "Pakkhahatoti hatapakkho pīṭhasappī.",
  "atk-s0301a3:126_11": "Padīpeyyassāti telakapallakādino padīpaupakaraṇassa. Evaṁ kho,",
  "atk-s0301a3:126_12": "mahārājāti ettha eko puggalo bahiddhā ālokaṁ adisvā mātukucchismiṁyeva kālaṁ katvā apāyesu nibbattanto sakalaṁ kappampi saṁsarati, sopi tamotamaparāyaṇova.",
  "atk-s0301a3:126_13": "So pana kuhakapuggalo bhaveyya.",
  "atk-s0301a3:126_14": "Kuhakassa hi evarūpā nibbatti hotīti vuttaṁ.",
  "atk-s0301a3:127_0": "Ettha ca ‘‘nīce kule paccājāto hoti caṇḍālakule vā’’tiādīhi āgamanavipatti ceva pubbuppannapaccayavipatti ca dassitā.",
  "atk-s0301a3:127_1": "Daliddetiādīhi pavattapaccayavipatti.",
  "atk-s0301a3:127_2": "Kasiravuttiketiādīhi ājīvupāyavipatti.",
  "atk-s0301a3:127_3": "Dubbaṇṇotiādīhi attabhāvavipatti.",
  "atk-s0301a3:127_4": "Bavhābādhotiādīhi dukkhakāraṇasamāyogo.",
  "atk-s0301a3:127_5": "Na lābhītiādīhi sukhakāraṇavipatti ceva upabhogavipatti ca.",
  "atk-s0301a3:127_6": "Kāyena duccaritantiādīhi tamaparāyaṇabhāvassa kāraṇasamāyogo.",
  "atk-s0301a3:127_7": "Kāyassa bhedātiādīhi samparāyikatamūpagamo.",
  "atk-s0301a3:127_8": "Sukkapakkho vuttapaṭipakkhanayena veditabbo.",
  "atk-s0301a3:128_0": "Akkosatīti dasahi akkosavatthūhi akkosati. Paribhāsatīti, ‘‘kasmā tiṭṭhatha?",
  "atk-s0301a3:128_1": "Kiṁ tumhehi amhākaṁ kasikammādīni katānī’’tiādīhi?",
  "atk-s0301a3:128_2": "Paribhavavacanehi paribhāsati. Rosakoti ghaṭṭako. Abyaggamanasoti ekaggacitto. Paṭhamaṁ.",
  "atk-s0301a3:129_0": "2. Ayyikāsuttavaṇṇanā",
  "atk-s0301a3:130_0": "133. Dutiye jiṇṇāti jarājiṇṇā. Vuḍḍhāti vayovuḍḍhā. Mahallikāti jātimahallikā.",
  "atk-s0301a3:130_1": "Addhagatāti addhaṁ cirakālaṁ atikkantā.",
  "atk-s0301a3:130_2": "Vayoanuppattāti pacchimavayaṁ sampattā.",
  "atk-s0301a3:130_3": "Piyā manāpāti rañño kira mātari matāya ayyikā mātuṭṭhāne ṭhatvā paṭijaggi,",
  "atk-s0301a3:130_4": "tenassa ayyikāya balavapemaṁ uppajji. Tasmā evamāha.",
  "atk-s0301a3:130_5": "Hatthiratanenāti satasahassagghanako hatthī satasahassagghanakena alaṅkārena alaṅkato hatthiratanaṁ nāma. Assaratanepi eseva nayo.",
  "atk-s0301a3:130_6": "Gāmavaropi satasahassuṭṭhānakagāmova.",
  "atk-s0301a3:130_7": "Sabbāni tāni bhedanadhammānīti tesu hi kiñci kariyamānameva bhijjati,",
  "atk-s0301a3:130_8": "kiñci katapariyositaṁ cakkato anapanītameva,",
  "atk-s0301a3:130_9": "kiñci apanetvā bhūmiyaṁ ṭhapitamattaṁ, kiñci tato paraṁ,",
  "atk-s0301a3:130_10": "evameva sattesupi koci paṭisandhiṁ gahetvā marati,",
  "atk-s0301a3:130_11": "koci mūḷhagabbhāya mātari mātukucchito anikkhantova, koci nikkhantamatto, koci tato paranti. Tasmā evamāha. Dutiyaṁ.",
  "atk-s0301a3:131_0": "134. Tatiye sabbaṁ uttānameva. Tatiyaṁ.",
  "atk-s0301a3:132_0": "4. Issattasuttavaṇṇanā",
  "atk-s0301a3:133_0": "135.",
  "atk-s0301a3:133_1": "Catutthassa aṭṭhuppattiko nikkhepo.",
  "atk-s0301a3:133_2": "Bhagavato kira paṭhamabodhiyaṁ mahālābhasakkāro udapādi bhikkhusaṅghassa ca.",
  "atk-s0301a3:133_3": "Titthiyā hatalābhasakkārā hutvā kulesu evaṁ kanthentā vicaranti – ‘‘samaṇo gotamo evamāha, ‘mayhameva dānaṁ dātabbaṁ, na aññesaṁ dānaṁ dātabbaṁ.",
  "atk-s0301a3:133_4": "Mayhameva sāvakānaṁ dānaṁ dātabbaṁ,",
  "atk-s0301a3:133_5": "na aññesaṁ sāvakānaṁ dānaṁ dātabbaṁ.",
  "atk-s0301a3:133_6": "Mayhameva dinnaṁ mahapphalaṁ,",
  "atk-s0301a3:133_7": "na aññesaṁ dinnaṁ mahapphalaṁ.",
  "atk-s0301a3:133_8": "Mayhameva sāvakānaṁ dinnaṁ mahapphalaṁ,",
  "atk-s0301a3:133_9": "na aññesaṁ sāvakānaṁ dinnaṁ mahapphala’nti.",
  "atk-s0301a3:133_10": "Yuttaṁ nu kho sayampi bhikkhācāranissitena paresaṁ bhikkhācāranissitānaṁ catunnaṁ paccayānaṁ antarāyaṁ kātuṁ,",
  "atk-s0301a3:133_11": "ayuttaṁ karoti ananucchavika’’nti.",
  "atk-s0301a3:133_12": "Sā kathā pattharamānā rājakulaṁ sampattā.",
  "atk-s0301a3:133_13": "Rājā sutvā cintesi – ‘‘aṭṭhānametaṁ yaṁ tathāgato paresaṁ lābhantarāyaṁ kareyya.",
  "atk-s0301a3:133_14": "Ete tathāgatassa alābhāya ayasāya parisakkanti.",
  "atk-s0301a3:133_15": "Sacāhaṁ idheva ṭhatvā ‘mā evaṁ avocuttha,",
  "atk-s0301a3:133_16": "na satthā evaṁ kathetī’ti vadeyyaṁ,",
  "atk-s0301a3:133_17": "evaṁ sā kathā nijjhattiṁ na gaccheyya,",
  "atk-s0301a3:133_18": "imassa mahājanassa sannipatitakāleyeva naṁ nijjhāpessāmī’’ti ekaṁ chaṇadivasaṁ āgamento tuṇhī ahosi.",
  "atk-s0301a3:134_0": "Aparena samayena mahāchaṇe sampatte ‘‘ayaṁ imassa kālo’’ti nagare bheriṁ carāpesi – ‘‘saddhā vā assaddhā vā sammādiṭṭhikā vā micchādiṭṭhikā vā geharakkhake dārake vā mātugāme vā ṭhapetvā avasesā ye vihāraṁ nāgacchanti, paññāsaṁ daṇḍo’’ti.",
  "atk-s0301a3:134_1": "Sayampi pātova nhatvā katapātarāso sabbābharaṇapaṭimaṇḍito mahatā balakāyena saddhiṁ vihāraṁ agamāsi.",
  "atk-s0301a3:134_2": "Gacchanto ca cintesi – ‘‘bhagavā tumhe kira evaṁ vadatha ‘mayhameva dānaṁ dātabbaṁ…pe… na aññesaṁ sāvakānaṁ dinnaṁ mahapphala’nti evaṁ pucchituṁ ayuttaṁ, pañhameva pucchissāmi,",
  "atk-s0301a3:134_3": "pañhaṁ kathento ca me bhagavā avasāne titthiyānaṁ vādaṁ bhañjissatī’’ti.",
  "atk-s0301a3:134_4": "So pañhaṁ pucchanto kattha nu kho, bhante, dānaṁ dātabbanti āha.",
  "atk-s0301a3:134_5": "Yatthāti yasmiṁ puggale cittaṁ pasīdati, tasmiṁ dātabbaṁ, tassa vā dātabbanti attho.",
  "atk-s0301a3:135_0": "Evaṁ vutte rājā yehi manussehi titthiyānaṁ vacanaṁ ārocitaṁ, te olokesi.",
  "atk-s0301a3:135_1": "Te raññā olokitamattāva maṅkubhūtā adhomukhā pādaṅguṭṭhakena bhūmiṁ lekhamānā aṭṭhaṁsu. Rājā – ‘‘ekapadeneva, bhante,",
  "atk-s0301a3:135_2": "hatā titthiyā’’ti mahājanaṁ sāvento mahāsaddena abhāsi.",
  "atk-s0301a3:135_3": "Evañca pana bhāsitvā – ‘‘bhagavā cittaṁ nāma nigaṇṭhācelakaparibbājakādīsu yattha katthaci pasīdati , kattha pana, bhante,",
  "atk-s0301a3:135_4": "dinnaṁ mahapphala’’nti pucchi. Aññaṁ kho etanti, ‘‘mahārāja,",
  "atk-s0301a3:135_5": "aññaṁ tayā paṭhamaṁ pucchitaṁ, aññaṁ pacchā, sallakkhehi etaṁ,",
  "atk-s0301a3:135_6": "pañhākathanaṁ pana mayhaṁ bhāro’’ti vatvā sīlavato khotiādimāha.",
  "atk-s0301a3:135_7": "Tattha idha tyassāti idha te assa. Samupabyūḷhoti rāsibhūto.",
  "atk-s0301a3:135_8": "Asikkhitoti dhanusippe asikkhito.",
  "atk-s0301a3:135_9": "Akatahatthoti muṭṭhibandhādivasena asampāditahattho.",
  "atk-s0301a3:135_10": "Akatayoggoti tiṇapuñjamattikāpuñjādīsu akataparicayo.",
  "atk-s0301a3:135_11": "Akatūpāsanoti rājarājamahāmattānaṁ adassitasarakkhepo. Chambhīti pavedhitakāyo.",
  "atk-s0301a3:136_0": "Kāmacchando pahīnotiādīsu arahattamaggena kāmacchando pahīno hoti, anāgāmimaggena byāpādo ,",
  "atk-s0301a3:136_1": "arahattamaggeneva thinamiddhaṁ, tathā uddhaccaṁ, tatiyeneva kukkuccaṁ,",
  "atk-s0301a3:136_2": "paṭhamamaggena vicikicchā pahīnā hoti.",
  "atk-s0301a3:136_3": "Asekkhenasīlakkhandhenāti asekkhassa sīlakkhandho asekkho sīlakkhandho nāma. Esa nayo sabbattha.",
  "atk-s0301a3:136_4": "Ettha ca purimehi catūhi padehi lokiyalokuttarasīlasamādhipaññāvimuttiyo kathitā.",
  "atk-s0301a3:136_5": "Vimuttiñāṇadassanaṁ paccavekkhaṇañāṇaṁ hoti, taṁ lokiyameva.",
  "atk-s0301a3:137_0": "Issattanti ususippaṁ.",
  "atk-s0301a3:137_1": "Balavīriyanti ettha balaṁ nāma vāyodhātu,",
  "atk-s0301a3:137_2": "vīriyaṁ kāyikacetasikavīriyameva. Bhareti bhareyya. Nāsūraṁ jātipaccayāti,",
  "atk-s0301a3:137_3": "‘‘ayaṁ jātisampanno’’ti evaṁ jātikāraṇā asūraṁ na bhareyya.",
  "atk-s0301a3:138_0": "Khantisoraccanti ettha khantīti adhivāsanakhanti, soraccanti arahattaṁ. Dhammāti ete dve dhammā. Assameti āvasathe. Vivaneti araññaṭṭhāne,",
  "atk-s0301a3:138_1": "nirudake araññe caturassapokkharaṇiādīni kārayeti attho. Duggeti visamaṭṭhāne.",
  "atk-s0301a3:138_2": "Saṅkamanānīti paṇṇāsahatthasaṭṭhihatthāni samokiṇṇaparisuddhavālikāni saṅkamanāni kareyya.",
  "atk-s0301a3:139_0": "Idāni etesu araññasenāsanesu vasantānaṁ bhikkhūnaṁ bhikkhācāravattaṁ ācikkhanto annaṁ pānantiādimāha.",
  "atk-s0301a3:139_1": "Tattha senāsanānīti mañcapīṭhādīni.",
  "atk-s0301a3:139_2": "Vippasannenāti khīṇāsavassa dentopi sakaṅkhena kilesamalinena cittena adatvā vippasanneneva cittena dadeyya. Thanayanti gajjanto. Satakkakūti satasikharo, anekakūṭoti attho.",
  "atk-s0301a3:139_3": "Abhisaṅkhaccāti abhisaṅkharitvā samodhānetvā rāsiṁ katvā.",
  "atk-s0301a3:140_0": "Āmodamānoti tuṭṭhamānaso hutvā. Pakiretīti dānagge vicirati, pakiranto viya vā dānaṁ deti.",
  "atk-s0301a3:140_1": "Puññadhārāti anekadānacetanāmayā puññadhārā.",
  "atk-s0301a3:140_2": "Dātāraṁ abhivassatīti yathā ākāse samuṭṭhitameghato nikkhantā udakadhārā pathaviṁ sinehayantī tementī kiledayantī abhivassati,",
  "atk-s0301a3:140_3": "evameva ayampi dāyakassa abbhantare uppannā puññadhārā tameva dātāraṁ anto sineheti pūreti abhisandeti.",
  "atk-s0301a3:140_4": "Tena vuttaṁ ‘‘dātāraṁ abhivassatī’’ti. Catutthaṁ.",
  "atk-s0301a3:141_0": "5. Pabbatūpamasuttavaṇṇanā",
  "atk-s0301a3:142_0": "136.",
  "atk-s0301a3:142_1": "Pañcame muddhāvasittānanti khattiyābhisekena muddhani avasittānaṁ katābhisekānaṁ.",
  "atk-s0301a3:142_2": "Kāmagedhapariyuṭṭhitānanti kāmesu gedhena pariyuṭṭhitānaṁ abhibhūtānaṁ.",
  "atk-s0301a3:142_3": "Janapadatthāvariyappattānanti janapade thirabhāvappattānaṁ.",
  "atk-s0301a3:142_4": "Rājakaraṇīyānīti rājakammāni rājūhi kattabbakiccāni. Tesu khvāhanti tesu ahaṁ.",
  "atk-s0301a3:142_5": "Usukkamāpannoti byāpāraṁ āpanno.",
  "atk-s0301a3:142_6": "Esa kira rājā divasassa tikkhattuṁ bhagavato upaṭṭhānaṁ gacchati,",
  "atk-s0301a3:142_7": "antarāgamanāni bahūnipi honti.",
  "atk-s0301a3:142_8": "Tassa nibaddhaṁ gacchato balakāyo mahāpi hoti appopi.",
  "atk-s0301a3:142_9": "Athekadivasaṁ pañcasatā corā cintayiṁsu – ‘‘ayaṁ rājā avelāya appena balena samaṇassa gotamassa upaṭṭhānaṁ gacchati,",
  "atk-s0301a3:142_10": "antarāmagge naṁ gahetvā rajjaṁ gaṇhissāmā’’ti. Te andhavane nilīyiṁsu.",
  "atk-s0301a3:142_11": "Rājāno ca nāma mahāpuññā honti.",
  "atk-s0301a3:142_12": "Atha tesaṁyeva abbhantarato eko puriso nikkhamitvā rañño ārocesi.",
  "atk-s0301a3:142_13": "Rājā mahantaṁ balakāyaṁ ādāya andhavanaṁ parivāretvā te sabbe gahetvā andhavanato yāva nagaradvārā maggassa ubhosu passesu yathā aññamaññaṁ cakkhunā cakkhuṁ upanibandhitvā olokenti,",
  "atk-s0301a3:142_14": "evaṁ āsannāni sūlāni ropāpetvā sūlesu uttāsesi. Idaṁ sandhāya evamāha.",
  "atk-s0301a3:143_0": "Atha satthā cintesi – ‘‘sacāhaṁ vakkhāmi, ‘mahārāja,",
  "atk-s0301a3:143_1": "mādise nāma sammāsambuddhe dhuravihāre vasante tayā evarūpaṁ dāruṇaṁ kammaṁ kataṁ, ayuttaṁ te kata’nti,",
  "atk-s0301a3:143_2": "athāyaṁ rājā maṅku hutvā santhambhituṁ na sakkuṇeyya,",
  "atk-s0301a3:143_3": "pariyāyena dhammaṁ kathentasseva me sallakkhessatī’’ti dhammadesanaṁ ārabhanto taṁ kiṁ maññasītiādimāha.",
  "atk-s0301a3:143_4": "Tattha saddhāyikoti saddhātabbo,",
  "atk-s0301a3:143_5": "yassa tvaṁ vacanaṁ saddahasīti attho.",
  "atk-s0301a3:143_6": "Paccayikoti tasseva vevacanaṁ,",
  "atk-s0301a3:143_7": "yassa vacanaṁ pattiyāyasīti attho. Abbhasamanti ākāsasamaṁ.",
  "atk-s0301a3:143_8": "Nippothento āgacchatīti pathavitalato yāva akaniṭṭhabrahmalokā sabbe satte saṇhakaraṇīyaṁ tiṇacuṇṇaṁ viya karonto pisanto āgacchati.",
  "atk-s0301a3:144_0": "Aññatra dhammacariyāyāti ṭhapetvā dhammacariyaṁ aññaṁ kātabbaṁ natthi,",
  "atk-s0301a3:144_1": "dasakusalakammapathasaṅkhātā dhammacariyāva kattabbā,",
  "atk-s0301a3:144_2": "bhanteti – samacariyādīni tasseva vevacanāni. Ārocemīti ācikkhāmi. Paṭivedayāmīti jānāpemi. Adhivattatīti ajjhottharati.",
  "atk-s0301a3:144_3": "Hatthiyuddhānīti nāḷāgirisadise hemakappane nāge abhiruyha yujjhitabbayuddhāni. Gatīti nipphatti. Visayoti okāso, samatthabhāvo vā.",
  "atk-s0301a3:144_4": "Na hi sakkā tehi jarāmaraṇaṁ paṭibāhituṁ .",
  "atk-s0301a3:144_5": "Mantino mahāmattāti mantasampannā mahosadhavidhurapaṇḍitādisadisā mahāamaccā.",
  "atk-s0301a3:144_6": "Bhūmigatanti mahālohakumbhiyo pūretvā bhūmiyaṁ ṭhapitaṁ.",
  "atk-s0301a3:144_7": "Vehāsaṭṭhanti cammapasibbake pūretvā tulāsaṅghāṭādīsu laggetvā ceva niyyuhādīsu ca pūretvā ṭhapitaṁ.",
  "atk-s0301a3:144_8": "Upalāpetunti aññamaññaṁ bhindituṁ.",
  "atk-s0301a3:144_9": "Yathā dve janā ekena maggena na gacchanti evaṁ kātuṁ.",
  "atk-s0301a3:145_0": "Nabhaṁ āhaccāti ākāsaṁ pūretvā.",
  "atk-s0301a3:145_1": "Evaṁ jarā ca maccu cāti idha dveyeva pabbatā gahitā,",
  "atk-s0301a3:145_2": "rājovāde pana ‘‘jarā āgacchati sabbayobbanaṁ vilumpamānā’’ti evaṁ jarā maraṇaṁ byādhi vipattīti cattāropete āgatāva.",
  "atk-s0301a3:145_3": "Tasmāti yasmā hatthiyuddhādīhi jarāmaraṇaṁ jinituṁ na sakkā, tasmā.",
  "atk-s0301a3:145_4": "Saddhaṁ nivesayeti saddhaṁ niveseyya, patiṭṭhāpeyyāti. Pañcamaṁ.",
  "atk-s0301a3:146_0": "Tatiyo vaggo.",
  "atk-s0301a3:147_0": "Iti sāratthappakāsiniyā",
  "atk-s0301a3:148_0": "Saṁyuttanikāya-aṭṭhakathāya",
  "atk-s0301a3:149_0": "Kosalasaṁyuttavaṇṇanā niṭṭhitā."
}