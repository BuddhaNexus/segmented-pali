{
  "atk-s0517a22:0_0": "9. Vipassanākathā",
  "atk-s0517a22:1_0": "Vipassanākathāvaṇṇanā",
  "atk-s0517a22:2_0": "36.",
  "atk-s0517a22:2_1": "Idāni vipassanāpaṭisaṁyuttāya satipaṭṭhānakathāya anantaraṁ vipassanāpabhedaṁ dassentena kathitāya suttantapubbaṅgamāya",
  "atk-s0517a22:2_2": "vipassanākathāya apubbatthānuvaṇṇanā.",
  "atk-s0517a22:2_3": "Tattha suttante tāva soiti sabbanāmattā yo vā so vā sabbopi saṅgahito hoti.",
  "atk-s0517a22:2_4": "Vatāti ekaṁsatthe nipāto.",
  "atk-s0517a22:2_5": "Kañci saṅkhāranti appamattakampi saṅkhāraṁ.",
  "atk-s0517a22:2_6": "Anulomikāya khantiyāti ettha vipassanāñāṇameva lokuttaramaggaṁ anulometīti anulomikaṁ,",
  "atk-s0517a22:2_7": "tadeva khantimapekkhitvā anulomikā.",
  "atk-s0517a22:2_8": "Sabbasaṅkhārā tassa aniccato dukkhato anattato khamanti ruccantīti khanti.",
  "atk-s0517a22:2_9": "Sā mudukā majjhimā tikkhāti tividhā.",
  "atk-s0517a22:2_10": "Kalāpasammasanādikā udayabbayañāṇapariyosānā mudukānulomikā khanti.",
  "atk-s0517a22:2_11": "Bhaṅgānupassanādikā saṅkhārupekkhāñāṇapariyosānā majjhimānulomikā khanti.",
  "atk-s0517a22:2_12": "Anulomañāṇaṁ tikkhānulomikā khanti.",
  "atk-s0517a22:2_13": "Samannāgatoti upeto.",
  "atk-s0517a22:2_14": "Netaṁ ṭhānaṁ vijjatīti yathāvuttaṁ etaṁ ṭhānaṁ etaṁ kāraṇaṁ na vijjati.",
  "atk-s0517a22:2_15": "Sammattaniyāmanti ettha ‘‘hitasukhāvaho me bhavissatī’’ti evaṁ āsīsato tatheva sambhavato asubhādīsu",
  "atk-s0517a22:2_16": "ca asubhantiādiaviparītappavattisabbhāvato ca sammā sabhāvoti sammatto,",
  "atk-s0517a22:2_17": "anantaraphaladānāya arahattuppattiyā ca niyāmabhūtattā niyāmo,",
  "atk-s0517a22:2_18": "nicchayoti attho.",
  "atk-s0517a22:2_19": "Sammatto ca so niyāmo cāti sammattaniyāmo. Ko so?",
  "atk-s0517a22:2_20": "Lokuttaramaggo,",
  "atk-s0517a22:2_21": "visesato pana sotāpattimaggo.",
  "atk-s0517a22:2_22": "Tena hi magganiyāmena niyatattā ‘‘niyato sambodhiparāyaṇo’’ti (pārā. 21; dī. ni.",
  "atk-s0517a22:2_23": "1.373) vuttaṁ.",
  "atk-s0517a22:2_24": "Taṁ sammattaniyāmaṁ okkamissati pavisissatīti etaṁ aṭṭhānanti attho.",
  "atk-s0517a22:2_25": "Gotrabhuno pana maggassa āvajjanaṭṭhāniyattā taṁ anādiyitvā anulomikakhantiyā anantaraṁ sammattaniyāmokkamanaṁ vuttanti veditabbaṁ.",
  "atk-s0517a22:2_26": "Atha vā aṭṭhārasasu mahāvipassanāsu gotrabhu vivaṭṭanānupassanā hotīti anulomikakhantiyā eva saṅgahitā hoti.",
  "atk-s0517a22:2_27": "Catūsupi suttantesu imināva nayena attho veditabbo.",
  "atk-s0517a22:2_28": "Etehi anulomikakhantisammattaniyāmacatuariyaphalavasena ca cha dhammāti chakkanipāte (a. ni. 6.98,",
  "atk-s0517a22:2_29": "101) cattāro suttantā vuttā.",
  "atk-s0517a22:2_30": "Kaṇhapakkhasukkapakkhadvayavasena hi cattāro suttantāva hontīti.",
  "atk-s0517a22:3_0": "37.Katihākārehītiādike pucchāpubbaṅgame suttantaniddese pañcakkhandhe aniccatotiādīsu nāmarūpañca nāmarūpassa",
  "atk-s0517a22:3_1": "paccaye ca pariggahetvā kalāpasammasanavasena āraddhavipassako yogāvacaro pañcasu khandhesu ekekaṁ khandhaṁ",
  "atk-s0517a22:3_2": "aniccantikatāya ādiantavatāya ca aniccato passati .",
  "atk-s0517a22:3_3": "Uppādavayapaṭipīḷanatāya dukkhavatthutāya ca dukkhato.",
  "atk-s0517a22:3_4": "Paccayayāpanīyatāya rogamūlatāya ca rogato.",
  "atk-s0517a22:3_5": "Dukkhatāsūlayogitāya kilesāsucipaggharaṇatāya uppādajarābhaṅgehi uddhumātaparipakkapabhinnatāya ca gaṇḍato.",
  "atk-s0517a22:3_6": "Pīḷājanakatāya antotudanatāya dunnīharaṇīyatāya ca sallato.",
  "atk-s0517a22:3_7": "Vigarahaṇīyatāya avaḍḍhiāvahanatāya aghavatthutāya ca aghato.",
  "atk-s0517a22:3_8": "Aseribhāvajanakatāya ābādhapadaṭṭhānatāya ca ābādhato.",
  "atk-s0517a22:3_9": "Avasatāya avidheyyatāya ca parato.",
  "atk-s0517a22:3_10": "Byādhijarāmaraṇehi lujjanapalujjanatāya palokato.",
  "atk-s0517a22:3_11": "Anekabyasanāvahanatāya ītito.",
  "atk-s0517a22:3_12": "Aviditānaṁyeva vipulānaṁ anatthānaṁ āvahanato sabbūpaddavavatthutāya ca upaddavato.",
  "atk-s0517a22:3_13": "Sabbabhayānaṁ ākaratāya ca dukkhavūpasamasaṅkhātassa paramassāsassa paṭipakkhabhūtatāya ca bhayato.",
  "atk-s0517a22:3_14": "Anekehi anatthehi anubaddhatāya dosūpasaṭṭhatāya upasaggo viya anadhivāsanārahatāya ca upasaggato.",
  "atk-s0517a22:3_15": "Byādhijarāmaraṇehi ceva lobhādīhi ca lokadhammehi pacalitatāya calato.",
  "atk-s0517a22:3_16": "Upakkamena ceva sarasena ca pabhaṅgupagamanasīlatāya pabhaṅguto.",
  "atk-s0517a22:3_17": "Sabbāvatthanipātitāya thirabhāvassa ca abhāvatāya addhuvato.",
  "atk-s0517a22:3_18": "Atāyanatāya ceva alabbhaneyyakhematāya ca atāṇato.",
  "atk-s0517a22:3_19": "Allīyituṁ anarahatāya allīnānampi ca leṇakiccākāritāya aleṇato.",
  "atk-s0517a22:3_20": "Nissitānaṁ bhayasārakattābhāvena asaraṇato.",
  "atk-s0517a22:3_21": "Yathāparikappitehi dhuvasubhasukhattabhāvehi rittatāya rittato.",
  "atk-s0517a22:3_22": "Rittatāyeva tucchato,",
  "atk-s0517a22:3_23": "appakattā vā.",
  "atk-s0517a22:3_24": "Appakampi hi loke tucchanti vuccati.",
  "atk-s0517a22:3_25": "Sāminivāsivedakakārakādhiṭṭhāyakavirahitatāya suññato.",
  "atk-s0517a22:3_26": "Sayañca asāmikabhāvāditāya anattato.",
  "atk-s0517a22:3_27": "Pavattidukkhatāya dukkhassa ca ādīnavatāya ādīnavato.",
  "atk-s0517a22:3_28": "Atha vā ādīnaṁ vāti gacchati pavattatīti ādīnavo.",
  "atk-s0517a22:3_29": "Kapaṇamanussassetaṁ adhivacanaṁ,",
  "atk-s0517a22:3_30": "khandhāpi ca kapaṇāyevāti ādīnavasadisatāya ādīnavato.",
  "atk-s0517a22:3_31": "Jarāya ceva maraṇena cāti dvedhā pariṇāmapakatitāya vipariṇāmadhammato.",
  "atk-s0517a22:3_32": "Dubbalatāya pheggu viya sukhabhañjanīyatāya ca asārakato.",
  "atk-s0517a22:3_33": "Aghahetutāya aghamūlato.",
  "atk-s0517a22:3_34": "Mittamukhasapatto viya vissāsaghātitāya vadhakato.",
  "atk-s0517a22:3_35": "Vigatabhavatāya vibhavasambhūtatāya ca vibhavato.",
  "atk-s0517a22:3_36": "Āsavapadaṭṭhānatāya sāsavato.",
  "atk-s0517a22:3_37": "Hetupaccayehi abhisaṅkhatatāya saṅkhatato.",
  "atk-s0517a22:3_38": "Maccumārakilesamārānaṁ āmisabhūtatāya mārāmisato.",
  "atk-s0517a22:3_39": "Jātijarābyādhimaraṇapakatitāya jātijarābyādhimaraṇadhammato.",
  "atk-s0517a22:3_40": "Sokaparidevaupāyāsahetutāya sokaparidevaupāyāsadhammato.",
  "atk-s0517a22:3_41": "Taṇhādiṭṭhiduccaritasaṁkilesānaṁ visayadhammatāya saṁkilesikadhammato passati.",
  "atk-s0517a22:3_42": "Sabbesu ca imesu ‘‘passatī’’ti pāṭhaseso daṭṭhabbo.",
  "atk-s0517a22:4_0": "38.Pañcakkhandheti samūhato vuttepi ekekakhandhavasena atthavaṇṇanā kalāpasammasanañāṇaniddese visuṁ",
  "atk-s0517a22:4_1": "visuṁ āgatattā pariyosāne ca visuṁ visuṁ khandhānaṁ vasena anupassanānaṁ gaṇitattā samūhe pavattavacanānaṁ",
  "atk-s0517a22:4_2": "avayavepi pavattisambhavato ca katāti veditabbā,",
  "atk-s0517a22:4_3": "visuṁ visuṁ pavattasammasanānaṁ ekato saṅkhipitvā vacanavasena vā ‘‘pañcakkhandhe’’ti vuttanti veditabbaṁ.",
  "atk-s0517a22:4_4": "‘‘Ekappahārena pañcahi khandhehi vuṭṭhātī’’ti (visuddhi.",
  "atk-s0517a22:4_5": "2.783) aṭṭhakathāvacanasabbhāvato vā pañcannaṁ khandhānaṁ ekato sammasanaṁ vā yujjatiyevāti.",
  "atk-s0517a22:4_6": "Pañcannaṁ khandhānaṁ nirodho niccaṁ nibbānanti passantotiādīnavañāṇaniddese vuttanayena vipassanākāle santipadañāṇavasena niccaṁ nibbānanti passanto.",
  "atk-s0517a22:4_7": "Sammattaniyāmaṁ okkamatīti maggakkhaṇe okkamati,",
  "atk-s0517a22:4_8": "phalakkhaṇe pana okkanto nāma hoti.",
  "atk-s0517a22:4_9": "Eseva nayo sabbesupi niyāmokkamanapariyāyesu.",
  "atk-s0517a22:4_10": "Ārogyanti ārogyabhūtaṁ.",
  "atk-s0517a22:4_11": "Visallanti sallavirahitaṁ.",
  "atk-s0517a22:4_12": "Eseva nayo īdisesu.",
  "atk-s0517a22:4_13": "Anābādhanti ābādhavirahitaṁ,",
  "atk-s0517a22:4_14": "ābādhapaṭipakkhabhūtaṁ vā.",
  "atk-s0517a22:4_15": "Esa nayo īdisesu.",
  "atk-s0517a22:4_16": "Aparappaccayanti aññapaccayavirahitaṁ.",
  "atk-s0517a22:4_17": "Upassaggatoti ca anupassagganti ca keci saṁyogaṁ katvā paṭhanti.",
  "atk-s0517a22:4_18": "Paramasuññanti sabbasaṅkhārasuññattā uttamattā ca paramasuññaṁ.",
  "atk-s0517a22:4_19": "Paramatthanti saṅkhatāsaṅkhatānaṁ aggabhūtattā uttamatthaṁ .",
  "atk-s0517a22:4_20": "Liṅgavipallāsavasena napuṁsakavacanaṁ.",
  "atk-s0517a22:4_21": "Nibbānassa ca suññattā anattattā ca imasmiṁ dvaye paṭilomapariyāyo na vutto.",
  "atk-s0517a22:4_22": "Anāsavanti āsavavirahitaṁ.",
  "atk-s0517a22:4_23": "Nirāmisanti āmisavirahitaṁ.",
  "atk-s0517a22:4_24": "Ajātanti jātivirahitattā anuppannaṁ.",
  "atk-s0517a22:4_25": "Amatanti bhaṅgābhāvato maraṇavirahitaṁ.",
  "atk-s0517a22:4_26": "Maraṇampi hi napuṁsakabhāvavacanavasena ‘‘mata’’nti vuccati.",
  "atk-s0517a22:5_0": "39.",
  "atk-s0517a22:5_1": "Evamimāya paṭipāṭiyā vuttāsu ākārabhedabhinnāsu cattālīsāya anupassanāsu sabhāvasaṅgahavasena tīsuyeva",
  "atk-s0517a22:5_2": "anupassanāsu ekasaṅgahaṁ karonto aniccatoti aniccānupassanātiādimāha.",
  "atk-s0517a22:5_3": "Tāsu yathānurūpaṁ aniccadukkhānattatte yojanā kātabbā.",
  "atk-s0517a22:5_4": "Avasāne panetā visuṁ visuṁ gaṇanavasena dassitā.",
  "atk-s0517a22:5_5": "Gaṇanāsu ca gaṇanapaṭipāṭivasena paṭhamaṁ anattānupassanā gaṇitā.",
  "atk-s0517a22:5_6": "Tattha pañcavīsatīti ‘‘parato rittato tucchato suññato anattato’’ti ekekasmiṁ khandhe pañca pañca katvā pañcasu khandhesu pañcavīsati anattānupassanā.",
  "atk-s0517a22:5_7": "Paññāsāti ‘‘aniccato palokato calato pabhaṅguto addhuvato vipariṇāmadhammato asārakato vibhavato saṅkhatato",
  "atk-s0517a22:5_8": "maraṇadhammato’’ti ekekasmiṁ khandhe dasa dasa katvā pañcasu khandhesu paññāsaṁ aniccānupassanā.",
  "atk-s0517a22:5_9": "Sataṁ pañcavīsati cevāti sesā ‘‘dukkhato rogato’’tiādayo ekekasmiṁ khandhe pañcavīsati pañcavīsati katvā",
  "atk-s0517a22:5_10": "pañcasu khandhesu pañcavīsatisataṁ dukkhānupassanā.",
  "atk-s0517a22:5_11": "Yāni dukkhe pavuccareti yā anupassanā dukkhe khandhapañcake gaṇanavasena pavuccanti,",
  "atk-s0517a22:5_12": "tā sataṁ pañcavīsati cevāti sambandho veditabbo.",
  "atk-s0517a22:5_13": "‘‘Yānī’’ti cettha liṅgavipallāso daṭṭhabboti.",
  "atk-s0517a22:6_0": "Vipassanākathāvaṇṇanā niṭṭhitā."
}