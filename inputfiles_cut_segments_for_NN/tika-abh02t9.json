{
  "tika-abh02t9:0_0": "10. Bojjhaṅgavibhaṅgo",
  "tika-abh02t9:1_0": "1. Suttantabhājanīyaṁ",
  "tika-abh02t9:2_0": "Paṭhamanayavaṇṇanā",
  "tika-abh02t9:3_0": "466.Patiṭṭhānāyūhanā oghataraṇasuttavaṇṇanāyaṁ –",
  "tika-abh02t9:4_0": "“Kilesavasena patiṭṭhānaṁ,",
  "tika-abh02t9:4_1": "abhisaṅkhāravasena āyūhanā.",
  "tika-abh02t9:4_2": "Tathā taṇhādiṭṭhīhi patiṭṭhānaṁ,",
  "tika-abh02t9:4_3": "avasesakilesābhisaṅkhārehi āyūhanā.",
  "tika-abh02t9:4_4": "Taṇhāvasena patiṭṭhānaṁ,",
  "tika-abh02t9:4_5": "diṭṭhivasena āyūhanā.",
  "tika-abh02t9:4_6": "Sassatadiṭṭhiyā patiṭṭhānaṁ,",
  "tika-abh02t9:4_7": "ucchedadiṭṭhiyā āyūhanā.",
  "tika-abh02t9:4_8": "Līnavasena patiṭṭhānaṁ,",
  "tika-abh02t9:4_9": "uddhaccavasena āyūhanā.",
  "tika-abh02t9:4_10": "Kāmasukhānuyogavasena patiṭṭhānaṁ,",
  "tika-abh02t9:4_11": "attakilamathānuyogavasena āyūhanā.",
  "tika-abh02t9:4_12": "Sabbākusalābhisaṅkhāravasena patiṭṭhānaṁ,",
  "tika-abh02t9:4_13": "sabbalokiyakusalābhisaṅkhāravasena āyūhanā”ti –",
  "tika-abh02t9:5_0": "Vuttesu pakāresu idha avuttānaṁ vasena veditabbā.",
  "tika-abh02t9:6_0": "Sammappavatte dhamme paṭisañcikkhati,",
  "tika-abh02t9:6_1": "upapattito ikkhati,",
  "tika-abh02t9:6_2": "tadākāro hutvā pavattatīti paṭisaṅkhānalakkhaṇo upekkhāsambojjhaṅgo.",
  "tika-abh02t9:6_3": "Evañca katvā “paṭisaṅkhā santiṭṭhanā gahaṇe majjhattatā”ti upekkhākiccādhimattatāya saṅkhārupekkhā vuttā.",
  "tika-abh02t9:6_4": "Anukkamanikkhepe payojanaṁ purimassa purimassa pacchimapacchimakāraṇabhāvo.",
  "tika-abh02t9:7_0": "467.",
  "tika-abh02t9:7_1": "Balavatī eva sati satisambojjhaṅgoti katvā balavabhāvadīpanatthaṁ paññā gahitā,",
  "tika-abh02t9:7_2": "na yassa kassaci sampadhāraṇasati,",
  "tika-abh02t9:7_3": "kusaluppattikāraṇassa pana saraṇaṁ satīti dassento “vattaṁ vā”tiādimāha.",
  "tika-abh02t9:7_4": "Vattasīse ṭhatvāti “aho vata me dhammaṁ suṇeyyuṁ,",
  "tika-abh02t9:7_5": "sutvā ca dhammaṁ pasīdeyyuṁ,",
  "tika-abh02t9:7_6": "pasannā ca me pasannākāraṁ kareyyu”nti evaṁcitto ahutvā “svākkhāto bhagavatā dhammo…pe… viññūhi,",
  "tika-abh02t9:7_7": "aho vata me dhammaṁ suṇeyyuṁ,",
  "tika-abh02t9:7_8": "sutvā ca dhammaṁ ājāneyyuṁ,",
  "tika-abh02t9:7_9": "ājānitvā ca pana tathatthāya paṭipajjeyyu”nti dhammasudhammataṁ paṭicca kāruññaṁ anuddayaṁ anukampaṁ",
  "tika-abh02t9:7_10": "upādāya mahākassapattherena viya bhāsitanti attho.",
  "tika-abh02t9:7_11": "Vimuttāyatanasīseti “na heva kho satthā,",
  "tika-abh02t9:7_12": "apica kho yathāsutaṁ yathāpariyattaṁ dhammaṁ vitthārena paresaṁ desessāmī”ti evaṁ vimuttikāraṇapadhānabhāve ṭhatvā.",
  "tika-abh02t9:7_13": "Cirakatavattādivasena taṁsamuṭṭhāpako arūpakoṭṭhāso vutto,",
  "tika-abh02t9:7_14": "bhāvatthattā eva vā katabhāsita-saddā kiriyābhūtassa arūpakoṭṭhāsassa vācakāti katvā āha “kāyaviññattiṁ…pe…",
  "tika-abh02t9:7_15": "koṭṭhāsa”nti.",
  "tika-abh02t9:8_0": "Bojjhaṅgasamuṭṭhāpakatā purimānaṁ channaṁ attano attano anantarikassa,",
  "tika-abh02t9:8_1": "paresaṁ sabbesaṁ vā taṁtaṁpariyāyena samuṭṭhāpanavasena yojetabbā.",
  "tika-abh02t9:8_2": "Kāmalokavaṭṭāmisāti taṇhā tadārammaṇā khandhāti vadanti,",
  "tika-abh02t9:8_3": "pañcakāmaguṇiko ca rāgo tadārammaṇañca kāmāmisaṁ,",
  "tika-abh02t9:8_4": "“sassato attā ca loko cā”tiādinā lokaggahaṇavasena pavatto sassatucchedasahagato rāgo tadārammaṇañca lokāmisaṁ,",
  "tika-abh02t9:8_5": "lokadhammā vā,",
  "tika-abh02t9:8_6": "vaṭṭassādavasena uppanno saṁsārajanako rāgo tadārammaṇañca vaṭṭāmisaṁ.",
  "tika-abh02t9:8_7": "Maggassa pubbabhāgattā pubbabhāgā.",
  "tika-abh02t9:9_0": "Paṭhamanayavaṇṇanā niṭṭhitā.",
  "tika-abh02t9:10_0": "Dutiyanayavaṇṇanā",
  "tika-abh02t9:11_0": "468-469.Abhiññeyyā dhammā nāma “sabbe sattā āhāraṭṭhitikā,",
  "tika-abh02t9:11_1": "dve dhātuyo,",
  "tika-abh02t9:11_2": "tisso dhātuyo,",
  "tika-abh02t9:11_3": "cattāri ariyasaccāni,",
  "tika-abh02t9:11_4": "pañca vimuttāyatanāni,",
  "tika-abh02t9:11_5": "cha anuttariyāni,",
  "tika-abh02t9:11_6": "satta niddasavatthūni,",
  "tika-abh02t9:11_7": "aṭṭhābhibhāyatanāni,",
  "tika-abh02t9:11_8": "navānupubbavihārā,",
  "tika-abh02t9:11_9": "dasa nijjaravatthūnī”ti evaṁpabhedā dhammā, “sabbaṁ,",
  "tika-abh02t9:11_10": "bhikkhave,",
  "tika-abh02t9:11_11": "abhiññeyya”nti dassitā khandhādayo ca.",
  "tika-abh02t9:11_12": "Vānanti vinandhanaṁ bhavādīnaṁ,",
  "tika-abh02t9:11_13": "gamanaṁ vā piyarūpasātarūpesu.",
  "tika-abh02t9:12_0": "Caṅkamaṁ adhiṭṭhahantassa uppannavīriyaṁ vipassanāsahagatanti veditabbaṁ.",
  "tika-abh02t9:12_1": "Ettakenāti “lokiyalokuttaramissakā kathitā”ti ettāvatā.",
  "tika-abh02t9:12_2": "Lokiyanti vadanto na kilamatīti kāyaviññattisamuṭṭhāpakassa lokiyattā acodanīyoti attho.",
  "tika-abh02t9:12_3": "Alabbha…pe…",
  "tika-abh02t9:12_4": "paṭikkhittāti rūpāvacare alabbhamānakaṁ pītisambojjhaṅgaṁ upādāya labbhamānāpi avitakkaavicārā pīti paṭikkhittā,",
  "tika-abh02t9:12_5": "“pītisambojjhaṅgo”ti na vuttoti attho.",
  "tika-abh02t9:12_6": "Kāmāvacare vā alabbhamānakaṁ avitakkaavicāraṁ pītiṁ upādāya labbhamānakāva pītibojjhaṅgabhūtā paṭikkhittā,",
  "tika-abh02t9:12_7": "avitakkaavicāro pītisambojjhaṅgo na vuttoti attho.",
  "tika-abh02t9:13_0": "Ajjhattavimokkhanti ajjhattadhamme abhinivisitvā tato vuṭṭhitamaggo “ajjhattavimokkho”ti idha vuttoti adhippāyo.",
  "tika-abh02t9:13_1": "Na vāretabboti vipassanāpādakesu kasiṇādijhānesu satiādīnaṁ nibbedhabhāgiyattā na paṭikkhipitabboti attho.",
  "tika-abh02t9:13_2": "Anuddharantā pana vipassanā viya bodhiyā maggassa āsannakāraṇaṁ jhānaṁ na hoti,",
  "tika-abh02t9:13_3": "na ca tathā ekantikaṁ kāraṇaṁ,",
  "tika-abh02t9:13_4": "na ca vipassanākiccassa viya jhānakiccassa niṭṭhānaṁ maggoti katvā na uddharanti.",
  "tika-abh02t9:13_5": "Tattha kasiṇajjhānaggahaṇena tadāyattāni āruppānipi gahitānīti daṭṭhabbāni.",
  "tika-abh02t9:13_6": "Asubhajjhānānaṁ avacanaṁ avitakkāvicārassa adhippetattā.",
  "tika-abh02t9:14_0": "Dutiyanayavaṇṇanā niṭṭhitā.",
  "tika-abh02t9:15_0": "Tatiyanayavaṇṇanā",
  "tika-abh02t9:16_0": "470-471.",
  "tika-abh02t9:16_1": "Tadaṅgasamucchedanissaraṇavivekanissitataṁ vatvā paṭippassaddhivivekanissitattassa avacanaṁ “satisambojjhaṅgaṁ",
  "tika-abh02t9:16_2": "bhāvetī”tiādinā idha bhāvetabbānaṁ bojjhaṅgānaṁ vuttattā.",
  "tika-abh02t9:16_3": "Bhāvitabojjhaṅgassa hi sacchikātabbā phalabojjhaṅgā abhidhammabhājanīye vuttāti.",
  "tika-abh02t9:16_4": "Vossagga-saddo pariccāgattho pakkhandanattho cāti vossaggassa duvidhatā vuttā.",
  "tika-abh02t9:16_5": "Yathāvuttenāti tadaṅgasamucchedappakārena tanninnabhāvārammaṇakaraṇappakārena ca.",
  "tika-abh02t9:16_6": "Pariṇāmentaṁ vipassanākkhaṇe,",
  "tika-abh02t9:16_7": "pariṇataṁ maggakkhaṇe.",
  "tika-abh02t9:17_0": "Tatiyanayavaṇṇanā niṭṭhitā.",
  "tika-abh02t9:18_0": "Suttantabhājanīyavaṇṇanā niṭṭhitā.",
  "tika-abh02t9:19_0": "2. Abhidhammabhājanīyavaṇṇanā",
  "tika-abh02t9:20_0": "472.Upekkhanavasenāti sabhāvaniddesataṁ dasseti,",
  "tika-abh02t9:20_1": "hāpanavaḍḍhanesu byāpāraṁ akatvā upapattito ikkhanavasenāti attho.",
  "tika-abh02t9:20_2": "Lokiyaupekkhanāya adhikā upekkhanā ajjhupekkhanāti ayamattho idha lokuttarā eva adhippetāti yuttoti.",
  "tika-abh02t9:21_0": "Abhidhammabhājanīyavaṇṇanā niṭṭhitā.",
  "tika-abh02t9:22_0": "Bojjhaṅgavibhaṅgavaṇṇanā niṭṭhitā."
}