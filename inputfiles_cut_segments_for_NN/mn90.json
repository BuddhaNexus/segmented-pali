{
  "mn90:0.1_0": "Majjhima Nikāya 90 ",
  "mn90:0.2_0": "Kaṇṇakatthalasutta ",
  "mn90:1.1_0": "Evaṁ me sutaṁ—",
  "mn90:1.2_0": "ekaṁ samayaṁ bhagavā uruññāyaṁ viharati kaṇṇakatthale migadāye. ",
  "mn90:2.1_0": "Tena kho pana samayena rājā pasenadi kosalo uruññaṁ anuppatto hoti kenacideva karaṇīyena. ",
  "mn90:2.2_0": "Atha kho rājā pasenadi kosalo aññataraṁ purisaṁ āmantesi: ",
  "mn90:2.3_0": "“ehi tvaṁ,",
  "mn90:2.3_1": "ambho purisa,",
  "mn90:2.3_2": "yena bhagavā tenupasaṅkama;",
  "mn90:2.3_3": "upasaṅkamitvā mama vacanena bhagavato pāde sirasā vandāhi,",
  "mn90:2.3_4": "appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha:",
  "mn90:2.4_0": "‘rājā, bhante,",
  "mn90:2.4_1": "pasenadi kosalo bhagavato pāde sirasā vandati,",
  "mn90:2.4_2": "appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī’ti;",
  "mn90:2.5_0": "evañca vadehi: ",
  "mn90:2.6_0": "‘ajja kira, bhante,",
  "mn90:2.6_1": "rājā pasenadi kosalo pacchābhattaṁ bhuttapātarāso bhagavantaṁ dassanāya upasaṅkamissatī’”ti.",
  "mn90:2.7_0": "“Evaṁ,",
  "mn90:2.7_1": "devā”ti kho so puriso rañño pasenadissa kosalassa paṭissutvā yena bhagavā tenupasaṅkami;",
  "mn90:2.7_2": "upasaṅkamitvā bhagavantaṁ abhivādetvā ekamantaṁ nisīdi.",
  "mn90:2.7_3": "Ekamantaṁ nisinno kho so puriso bhagavantaṁ etadavoca:",
  "mn90:2.8_0": "“rājā, bhante,",
  "mn90:2.8_1": "pasenadi kosalo bhagavato pāde sirasā vandati,",
  "mn90:2.8_2": "appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati;",
  "mn90:2.9_0": "evañca vadeti: ",
  "mn90:2.10_0": "‘ajja kira, bhante,",
  "mn90:2.10_1": "rājā pasenadi kosalo pacchābhattaṁ bhuttapātarāso bhagavantaṁ dassanāya upasaṅkamissatī’”ti.",
  "mn90:3.1_0": "Assosuṁ kho somā ca bhaginī sakulā ca bhaginī: ",
  "mn90:3.2_0": "“ajja kira rājā pasenadi kosalo pacchābhattaṁ bhuttapātarāso bhagavantaṁ dassanāya upasaṅkamissatī”ti. ",
  "mn90:3.3_0": "Atha kho somā ca bhaginī sakulā ca bhaginī rājānaṁ pasenadiṁ kosalaṁ bhattābhihāre upasaṅkamitvā etadavocuṁ: ",
  "mn90:3.4_0": "“tena hi, mahārāja,",
  "mn90:3.4_1": "amhākampi vacanena bhagavato pāde sirasā vandāhi,",
  "mn90:3.4_2": "appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha:",
  "mn90:3.5_0": "‘somā ca, bhante,",
  "mn90:3.5_1": "bhaginī sakulā ca bhaginī bhagavato pāde sirasā vandati,",
  "mn90:3.5_2": "appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī’”ti.",
  "mn90:4.1_0": "Atha kho rājā pasenadi kosalo pacchābhattaṁ bhuttapātarāso yena bhagavā tenupasaṅkami;",
  "mn90:4.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn90:4.1_2": "Ekamantaṁ nisinno kho rājā pasenadi kosalo bhagavantaṁ etadavoca:",
  "mn90:4.2_0": "“somā ca, bhante,",
  "mn90:4.2_1": "bhaginī sakulā ca bhaginī bhagavato pāde sirasā vandati,",
  "mn90:4.2_2": "appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī”ti.",
  "mn90:4.3_0": "“Kiṁ pana, mahārāja, somā ca bhaginī sakulā ca bhaginī aññaṁ dūtaṁ nālatthun”ti? ",
  "mn90:4.4_0": "“Assosuṁ kho, bhante, somā ca bhaginī sakulā ca bhaginī: ",
  "mn90:4.5_0": "‘ajja kira rājā pasenadi kosalo pacchābhattaṁ bhuttapātarāso bhagavantaṁ dassanāya upasaṅkamissatī’ti. ",
  "mn90:4.6_0": "Atha kho, bhante, somā ca bhaginī sakulā ca bhaginī maṁ bhattābhihāre upasaṅkamitvā etadavocuṁ: ",
  "mn90:4.7_0": "‘tena hi, mahārāja,",
  "mn90:4.7_1": "amhākampi vacanena bhagavato pāde sirasā vandāhi,",
  "mn90:4.7_2": "appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha—",
  "mn90:4.8_0": "somā ca bhaginī sakulā ca bhaginī bhagavato pāde sirasā vandati,",
  "mn90:4.8_1": "appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī’”ti.",
  "mn90:4.9_0": "“Sukhiniyo hontu tā, mahārāja, somā ca bhaginī sakulā ca bhaginī”ti. ",
  "mn90:5.1_0": "Atha kho rājā pasenadi kosalo bhagavantaṁ etadavoca: ",
  "mn90:5.2_0": "“sutaṁ metaṁ, bhante, samaṇo gotamo evamāha: ",
  "mn90:5.3_0": "‘natthi so samaṇo vā brāhmaṇo vā yo sabbaññū sabbadassāvī aparisesaṁ ñāṇadassanaṁ paṭijānissati,",
  "mn90:5.3_1": "netaṁ ṭhānaṁ vijjatī’ti.",
  "mn90:5.4_0": "Ye te, bhante,",
  "mn90:5.4_1": "evamāhaṁsu:",
  "mn90:5.4_2": "‘samaṇo gotamo evamāha—natthi so samaṇo vā brāhmaṇo vā yo sabbaññū sabbadassāvī aparisesaṁ ñāṇadassanaṁ paṭijānissati,",
  "mn90:5.4_3": "netaṁ ṭhānaṁ vijjatī’ti; kacci te, bhante,",
  "mn90:5.4_4": "bhagavato vuttavādino,",
  "mn90:5.4_5": "na ca bhagavantaṁ abhūtena abbhācikkhanti,",
  "mn90:5.4_6": "dhammassa cānudhammaṁ byākaronti,",
  "mn90:5.4_7": "na ca koci sahadhammiko vādānuvādo gārayhaṁ ṭhānaṁ āgacchatī”ti?",
  "mn90:5.5_0": "“Ye te, mahārāja,",
  "mn90:5.5_1": "evamāhaṁsu:",
  "mn90:5.5_2": "‘samaṇo gotamo evamāha—natthi so samaṇo vā brāhmaṇo vā yo sabbaññū sabbadassāvī aparisesaṁ ñāṇadassanaṁ paṭijānissati,",
  "mn90:5.5_3": "netaṁ ṭhānaṁ vijjatī’ti;",
  "mn90:5.5_4": "na me te vuttavādino,",
  "mn90:5.5_5": "abbhācikkhanti ca pana maṁ te asatā abhūtenā”ti.",
  "mn90:6.1_0": "Atha kho rājā pasenadi kosalo viṭaṭūbhaṁ senāpatiṁ āmantesi: ",
  "mn90:6.2_0": "“ko nu kho, senāpati, imaṁ kathāvatthuṁ rājantepure abbhudāhāsī”ti? ",
  "mn90:6.3_0": "“Sañjayo, mahārāja, brāhmaṇo ākāsagotto”ti. ",
  "mn90:7.1_0": "Atha kho rājā pasenadi kosalo aññataraṁ purisaṁ āmantesi: ",
  "mn90:7.2_0": "“ehi tvaṁ, ambho purisa, mama vacanena sañjayaṁ brāhmaṇaṁ ākāsagottaṁ āmantehi: ",
  "mn90:7.3_0": "‘rājā taṁ, bhante, pasenadi kosalo āmantetī’”ti. ",
  "mn90:7.4_0": "“Evaṁ,",
  "mn90:7.4_1": "devā”ti kho so puriso rañño pasenadissa kosalassa paṭissutvā yena sañjayo brāhmaṇo ākāsagotto tenupasaṅkami;",
  "mn90:7.4_2": "upasaṅkamitvā sañjayaṁ brāhmaṇaṁ ākāsagottaṁ etadavoca:",
  "mn90:7.5_0": "“rājā taṁ, bhante, pasenadi kosalo āmantetī”ti. ",
  "mn90:8.1_0": "Atha kho rājā pasenadi kosalo bhagavantaṁ etadavoca: ",
  "mn90:8.2_0": "“siyā nu kho, bhante,",
  "mn90:8.2_1": "bhagavatā aññadeva kiñci sandhāya bhāsitaṁ,",
  "mn90:8.2_2": "tañca jano aññathāpi paccāgaccheyya.",
  "mn90:8.3_0": "Yathā kathaṁ pana, bhante, bhagavā abhijānāti vācaṁ bhāsitā”ti? ",
  "mn90:8.4_0": "“Evaṁ kho ahaṁ, mahārāja, abhijānāmi vācaṁ bhāsitā: ",
  "mn90:8.5_0": "‘natthi so samaṇo vā brāhmaṇo vā yo sakideva sabbaṁ ñassati,",
  "mn90:8.5_1": "sabbaṁ dakkhiti,",
  "mn90:8.5_2": "netaṁ ṭhānaṁ vijjatī’”ti.",
  "mn90:8.6_0": "“Heturūpaṁ, bhante, bhagavā āha; saheturūpaṁ, bhante, bhagavā āha: ",
  "mn90:8.7_0": "‘natthi so samaṇo vā brāhmaṇo vā yo sakideva sabbaṁ ñassati,",
  "mn90:8.7_1": "sabbaṁ dakkhiti,",
  "mn90:8.7_2": "netaṁ ṭhānaṁ vijjatī’ti.",
  "mn90:9.1_0": "Cattārome, bhante, vaṇṇā—",
  "mn90:9.2_0": "khattiyā, brāhmaṇā, vessā, suddā. ",
  "mn90:9.3_0": "Imesaṁ nu kho, bhante, catunnaṁ vaṇṇānaṁ siyā viseso siyā nānākaraṇan”ti? ",
  "mn90:9.4_0": "“Cattārome, mahārāja, vaṇṇā—",
  "mn90:9.5_0": "khattiyā, brāhmaṇā, vessā, suddā. ",
  "mn90:9.6_0": "Imesaṁ kho, mahārāja, catunnaṁ vaṇṇānaṁ dve vaṇṇā aggamakkhāyanti—",
  "mn90:9.7_0": "khattiyā ca brāhmaṇā ca—",
  "mn90:9.8_0": "yadidaṁ abhivādanapaccuṭṭhānaañjalikammasāmīcikammānī”ti. ",
  "mn90:10.1_0": "“Nāhaṁ, bhante, bhagavantaṁ diṭṭhadhammikaṁ pucchāmi; ",
  "mn90:10.2_0": "samparāyikāhaṁ, bhante, bhagavantaṁ pucchāmi. ",
  "mn90:10.3_0": "Cattārome, bhante, vaṇṇā—",
  "mn90:10.4_0": "khattiyā, brāhmaṇā, vessā, suddā. ",
  "mn90:10.5_0": "Imesaṁ nu kho, bhante, catunnaṁ vaṇṇānaṁ siyā viseso siyā nānākaraṇan”ti? ",
  "mn90:10.6_0": "“Pañcimāni, mahārāja, padhāniyaṅgāni. ",
  "mn90:10.7_0": "Katamāni pañca? ",
  "mn90:10.8_0": "Idha, mahārāja, bhikkhu saddho hoti, saddahati tathāgatassa bodhiṁ: ",
  "mn90:10.9_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti; ",
  "mn90:10.10_0": "appābādho hoti appātaṅko samavepākiniyā gahaṇiyā samannāgato nātisītāya nāccuṇhāya majjhimāya padhānakkhamāya; ",
  "mn90:10.11_0": "asaṭho hoti amāyāvī yathābhūtaṁ attānaṁ āvikattā satthari vā viññūsu vā sabrahmacārīsu; ",
  "mn90:10.12_0": "āraddhavīriyo viharati akusalānaṁ dhammānaṁ pahānāya,",
  "mn90:10.12_1": "kusalānaṁ dhammānaṁ upasampadāya,",
  "mn90:10.12_2": "thāmavā daḷhaparakkamo anikkhittadhuro kusalesu dhammesu;",
  "mn90:10.13_0": "paññavā hoti udayatthagāminiyā paññāya samannāgato ariyāya nibbedhikāya sammādukkhakkhayagāminiyā—",
  "mn90:10.14_0": "imāni kho, mahārāja, pañca padhāniyaṅgāni. ",
  "mn90:10.15_0": "Cattārome, mahārāja, vaṇṇā—",
  "mn90:10.16_0": "khattiyā, brāhmaṇā, vessā, suddā. ",
  "mn90:10.17_0": "Te cassu imehi pañcahi padhāniyaṅgehi samannāgatā; ",
  "mn90:10.18_0": "ettha pana nesaṁ assa dīgharattaṁ hitāya sukhāyā”ti. ",
  "mn90:11.1_0": "“Cattārome, bhante, vaṇṇā—",
  "mn90:11.2_0": "khattiyā, brāhmaṇā, vessā, suddā. ",
  "mn90:11.3_0": "Te cassu imehi pañcahi padhāniyaṅgehi samannāgatā; ",
  "mn90:11.4_0": "ettha pana nesaṁ, bhante, siyā viseso siyā nānākaraṇan”ti? ",
  "mn90:11.5_0": "“Ettha kho nesāhaṁ, mahārāja, padhānavemattataṁ vadāmi. ",
  "mn90:11.6_0": "Seyyathāpissu, mahārāja,",
  "mn90:11.6_1": "dve hatthidammā vā assadammā vā godammā vā sudantā suvinītā,",
  "mn90:11.6_2": "dve hatthidammā vā assadammā vā godammā vā adantā avinītā.",
  "mn90:11.7_0": "Taṁ kiṁ maññasi, mahārāja, ",
  "mn90:11.8_0": "ye te dve hatthidammā vā assadammā vā godammā vā sudantā suvinītā,",
  "mn90:11.8_1": "api nu te dantāva dantakāraṇaṁ gaccheyyuṁ,",
  "mn90:11.8_2": "dantāva dantabhūmiṁ sampāpuṇeyyun”ti?",
  "mn90:11.9_0": "“Evaṁ, bhante”. ",
  "mn90:11.10_0": "“Ye pana te dve hatthidammā vā assadammā vā godammā vā adantā avinītā,",
  "mn90:11.10_1": "api nu te adantāva dantakāraṇaṁ gaccheyyuṁ,",
  "mn90:11.10_2": "adantāva dantabhūmiṁ sampāpuṇeyyuṁ,",
  "mn90:11.10_3": "seyyathāpi te dve hatthidammā vā assadammā vā godammā vā sudantā suvinītā”ti?",
  "mn90:11.11_0": "“No hetaṁ, bhante”. ",
  "mn90:11.12_0": "“Evameva kho, mahārāja,",
  "mn90:11.12_1": "yaṁ taṁ saddhena pattabbaṁ appābādhena asaṭhena amāyāvinā āraddhavīriyena paññavatā,",
  "mn90:11.12_2": "taṁ vata assaddho bahvābādho saṭho māyāvī kusīto duppañño pāpuṇissatīti—netaṁ ṭhānaṁ vijjatī”ti.",
  "mn90:12.1_0": "“Heturūpaṁ, bhante, bhagavā āha; saheturūpaṁ, bhante, bhagavā āha. ",
  "mn90:12.2_0": "Cattārome, bhante, vaṇṇā—",
  "mn90:12.3_0": "khattiyā, brāhmaṇā, vessā, suddā. ",
  "mn90:12.4_0": "Te cassu imehi pañcahi padhāniyaṅgehi samannāgatā te cassu sammappadhānā; ",
  "mn90:12.5_0": "ettha pana nesaṁ, bhante, siyā viseso siyā nānākaraṇan”ti? ",
  "mn90:12.6_0": "“Ettha kho nesāhaṁ, mahārāja, na kiñci nānākaraṇaṁ vadāmi—yadidaṁ vimuttiyā vimuttiṁ. ",
  "mn90:12.7_0": "Seyyathāpi, mahārāja, puriso sukkhaṁ sākakaṭṭhaṁ ādāya aggiṁ abhinibbatteyya, tejo pātukareyya; ",
  "mn90:12.8_0": "athāparo puriso sukkhaṁ sālakaṭṭhaṁ ādāya aggiṁ abhinibbatteyya, tejo pātukareyya; ",
  "mn90:12.9_0": "athāparo puriso sukkhaṁ ambakaṭṭhaṁ ādāya aggiṁ abhinibbatteyya, tejo pātukareyya; ",
  "mn90:12.10_0": "athāparo puriso sukkhaṁ udumbarakaṭṭhaṁ ādāya aggiṁ abhinibbatteyya, tejo pātukareyya. ",
  "mn90:12.11_0": "Taṁ kiṁ maññasi, mahārāja, ",
  "mn90:12.12_0": "siyā nu kho tesaṁ aggīnaṁ nānādāruto abhinibbattānaṁ kiñci nānākaraṇaṁ acciyā vā acciṁ,",
  "mn90:12.12_1": "vaṇṇena vā vaṇṇaṁ,",
  "mn90:12.12_2": "ābhāya vā ābhan”ti?",
  "mn90:12.13_0": "“No hetaṁ, bhante”. ",
  "mn90:12.14_0": "“Evameva kho, mahārāja,",
  "mn90:12.14_1": "yaṁ taṁ tejaṁ vīriyā nimmathitaṁ padhānābhinibbattaṁ,",
  "mn90:12.14_2": "nāhaṁ tattha kiñci nānākaraṇaṁ vadāmi—yadidaṁ vimuttiyā vimuttin”ti.",
  "mn90:13.1_0": "“Heturūpaṁ, bhante, bhagavā āha; saheturūpaṁ, bhante, bhagavā āha. ",
  "mn90:13.2_0": "Kiṁ pana, bhante, atthi devā”ti? ",
  "mn90:13.3_0": "“Kiṁ pana tvaṁ, mahārāja, evaṁ vadesi: ",
  "mn90:13.4_0": "‘kiṁ pana, bhante, atthi devā’”ti? ",
  "mn90:13.5_0": "“Yadi vā te, bhante, devā āgantāro itthattaṁ yadi vā anāgantāro itthattaṁ”? ",
  "mn90:13.6_0": "“Ye te, mahārāja,",
  "mn90:13.6_1": "devā sabyābajjhā te devā āgantāro itthattaṁ,",
  "mn90:13.6_2": "ye te devā abyābajjhā te devā anāgantāro itthattan”ti.",
  "mn90:14.1_0": "Evaṁ vutte, viṭaṭūbho senāpati bhagavantaṁ etadavoca: ",
  "mn90:14.2_0": "“ye te, bhante,",
  "mn90:14.2_1": "devā sabyābajjhā āgantāro itthattaṁ te devā,",
  "mn90:14.2_2": "ye te devā abyābajjhā anāgantāro itthattaṁ te deve tamhā ṭhānā cāvessanti vā pabbājessanti vā”ti?",
  "mn90:14.3_0": "Atha kho āyasmato ānandassa etadahosi: ",
  "mn90:14.4_0": "“ayaṁ kho viṭaṭūbho senāpati rañño pasenadissa kosalassa putto; ",
  "mn90:14.5_0": "ahaṁ bhagavato putto. ",
  "mn90:14.6_0": "Ayaṁ kho kālo yaṁ putto puttena manteyyā”ti. ",
  "mn90:14.7_0": "Atha kho āyasmā ānando viṭaṭūbhaṁ senāpatiṁ āmantesi: ",
  "mn90:14.8_0": "“tena hi, senāpati, taññevettha paṭipucchissāmi; yathā te khameyya tathā naṁ byākareyyāsi. ",
  "mn90:14.9_0": "Taṁ kiṁ maññasi, senāpati, ",
  "mn90:14.10_0": "yāvatā rañño pasenadissa kosalassa vijitaṁ yattha ca rājā pasenadi kosalo issariyādhipaccaṁ rajjaṁ kāreti,",
  "mn90:14.10_1": "pahoti tattha rājā pasenadi kosalo samaṇaṁ vā brāhmaṇaṁ vā puññavantaṁ vā apuññavantaṁ vā brahmacariyavantaṁ",
  "mn90:14.10_2": "vā abrahmacariyavantaṁ vā tamhā ṭhānā cāvetuṁ vā pabbājetuṁ vā”ti?",
  "mn90:14.11_0": "“Yāvatā, bho,",
  "mn90:14.11_1": "rañño pasenadissa kosalassa vijitaṁ yattha ca rājā pasenadi kosalo issariyādhipaccaṁ rajjaṁ kāreti,",
  "mn90:14.11_2": "pahoti tattha rājā pasenadi kosalo samaṇaṁ vā brāhmaṇaṁ vā puññavantaṁ vā apuññavantaṁ vā brahmacariyavantaṁ",
  "mn90:14.11_3": "vā abrahmacariyavantaṁ vā tamhā ṭhānā cāvetuṁ vā pabbājetuṁ vā”ti.",
  "mn90:14.12_0": "“Taṁ kiṁ maññasi, senāpati, ",
  "mn90:14.13_0": "yāvatā rañño pasenadissa kosalassa avijitaṁ yattha ca rājā pasenadi kosalo na issariyādhipaccaṁ rajjaṁ kāreti,",
  "mn90:14.13_1": "tattha pahoti rājā pasenadi kosalo samaṇaṁ vā brāhmaṇaṁ vā puññavantaṁ vā apuññavantaṁ vā brahmacariyavantaṁ",
  "mn90:14.13_2": "vā abrahmacariyavantaṁ vā tamhā ṭhānā cāvetuṁ vā pabbājetuṁ vā”ti?",
  "mn90:14.14_0": "“Yāvatā, bho,",
  "mn90:14.14_1": "rañño pasenadissa kosalassa avijitaṁ yattha ca rājā pasenadi kosalo na issariyādhipaccaṁ rajjaṁ kāreti,",
  "mn90:14.14_2": "na tattha pahoti rājā pasenadi kosalo samaṇaṁ vā brāhmaṇaṁ vā puññavantaṁ vā apuññavantaṁ vā brahmacariyavantaṁ",
  "mn90:14.14_3": "vā abrahmacariyavantaṁ vā tamhā ṭhānā cāvetuṁ vā pabbājetuṁ vā”ti.",
  "mn90:14.15_0": "“Taṁ kiṁ maññasi, senāpati, ",
  "mn90:14.16_0": "sutā te devā tāvatiṁsā”ti? ",
  "mn90:14.17_0": "“Evaṁ, bho. ",
  "mn90:14.18_0": "Sutā me devā tāvatiṁsā. ",
  "mn90:14.19_0": "Idhāpi bhotā raññā pasenadinā kosalena sutā devā tāvatiṁsā”ti. ",
  "mn90:14.20_0": "“Taṁ kiṁ maññasi, senāpati, ",
  "mn90:14.21_0": "pahoti rājā pasenadi kosalo deve tāvatiṁse tamhā ṭhānā cāvetuṁ vā pabbājetuṁ vā”ti? ",
  "mn90:14.22_0": "“Dassanampi, bho,",
  "mn90:14.22_1": "rājā pasenadi kosalo deve tāvatiṁse nappahoti,",
  "mn90:14.22_2": "kuto pana tamhā ṭhānā cāvessati vā pabbājessati vā”ti?",
  "mn90:14.23_0": "“Evameva kho, senāpati,",
  "mn90:14.23_1": "ye te devā sabyābajjhā āgantāro itthattaṁ te devā,",
  "mn90:14.23_2": "ye te devā abyābajjhā anāgantāro itthattaṁ te deve dassanāyapi nappahonti;",
  "mn90:14.23_3": "kuto pana tamhā ṭhānā cāvessanti vā pabbājessanti vā”ti?",
  "mn90:15.1_0": "Atha kho rājā pasenadi kosalo bhagavantaṁ etadavoca: ",
  "mn90:15.2_0": "“konāmo ayaṁ, bhante, bhikkhū”ti? ",
  "mn90:15.3_0": "“Ānando nāma, mahārājā”ti. ",
  "mn90:15.4_0": "“Ānando vata bho, ānandarūpo vata bho. ",
  "mn90:15.5_0": "Heturūpaṁ, bhante, āyasmā ānando āha; saheturūpaṁ, bhante, āyasmā ānando āha. ",
  "mn90:15.6_0": "Kiṁ pana, bhante, atthi brahmā”ti? ",
  "mn90:15.7_0": "“Kiṁ pana tvaṁ, mahārāja, evaṁ vadesi: ",
  "mn90:15.8_0": "‘kiṁ pana, bhante, atthi brahmā’”ti? ",
  "mn90:15.9_0": "“Yadi vā so, bhante, brahmā āgantā itthattaṁ, yadi vā anāgantā itthattan”ti? ",
  "mn90:15.10_0": "“Yo so, mahārāja,",
  "mn90:15.10_1": "brahmā sabyābajjho so brahmā āgantā itthattaṁ,",
  "mn90:15.10_2": "yo so brahmā abyābajjho so brahmā anāgantā itthattan”ti.",
  "mn90:16.1_0": "Atha kho aññataro puriso rājānaṁ pasenadiṁ kosalaṁ etadavoca: ",
  "mn90:16.2_0": "“sañjayo, mahārāja, brāhmaṇo ākāsagotto āgato”ti. ",
  "mn90:16.3_0": "Atha kho rājā pasenadi kosalo sañjayaṁ brāhmaṇaṁ ākāsagottaṁ etadavoca: ",
  "mn90:16.4_0": "“ko nu kho, brāhmaṇa, imaṁ kathāvatthuṁ rājantepure abbhudāhāsī”ti? ",
  "mn90:16.5_0": "“Viṭaṭūbho, mahārāja, senāpatī”ti. ",
  "mn90:16.6_0": "Viṭaṭūbho senāpati evamāha: ",
  "mn90:16.7_0": "“sañjayo, mahārāja, brāhmaṇo ākāsagotto”ti. ",
  "mn90:17.1_0": "Atha kho aññataro puriso rājānaṁ pasenadiṁ kosalaṁ etadavoca: ",
  "mn90:17.2_0": "“yānakālo, mahārājā”ti. ",
  "mn90:17.3_0": "Atha kho rājā pasenadi kosalo bhagavantaṁ etadavoca: ",
  "mn90:17.4_0": "“sabbaññutaṁ mayaṁ, bhante, bhagavantaṁ apucchimhā, sabbaññutaṁ bhagavā byākāsi; ",
  "mn90:17.5_0": "tañca panamhākaṁ ruccati ceva khamati ca, tena camhā attamanā. ",
  "mn90:17.6_0": "Cātuvaṇṇisuddhiṁ mayaṁ, bhante, bhagavantaṁ apucchimhā, cātuvaṇṇisuddhiṁ bhagavā byākāsi; ",
  "mn90:17.7_0": "tañca panamhākaṁ ruccati ceva khamati ca, tena camhā attamanā. ",
  "mn90:17.8_0": "Adhideve mayaṁ, bhante, bhagavantaṁ apucchimhā, adhideve bhagavā byākāsi; ",
  "mn90:17.9_0": "tañca panamhākaṁ ruccati ceva khamati ca, tena camhā attamanā. ",
  "mn90:17.10_0": "Adhibrahmānaṁ mayaṁ, bhante, bhagavantaṁ apucchimhā, adhibrahmānaṁ bhagavā byākāsi; ",
  "mn90:17.11_0": "tañca panamhākaṁ ruccati ceva khamati ca, tena camhā attamanā. ",
  "mn90:17.12_0": "Yaṁ yadeva ca mayaṁ bhagavantaṁ apucchimhā taṁ tadeva bhagavā byākāsi; ",
  "mn90:17.13_0": "tañca panamhākaṁ ruccati ceva khamati ca, tena camhā attamanā. ",
  "mn90:17.14_0": "Handa ca dāni mayaṁ, bhante, gacchāma; ",
  "mn90:17.15_0": "bahukiccā mayaṁ bahukaraṇīyā”ti. ",
  "mn90:17.16_0": "“Yassadāni tvaṁ, mahārāja, kālaṁ maññasī”ti. ",
  "mn90:18.1_0": "Atha kho rājā pasenadi kosalo bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmīti. ",
  "mn90:18.2_0": "Kaṇṇakatthalasuttaṁ niṭṭhitaṁ dasamaṁ. ",
  "mn90:18.3_0": "Rājavaggo niṭṭhito catuttho. ",
  "mn90:19.0_0": "Tassuddānaṁ",
  "mn90:19.1_0": "Ghaṭikāro raṭṭhapālo, ",
  "mn90:19.2_0": "maghadevo madhuriyaṁ; ",
  "mn90:19.3_0": "Bodhi aṅgulimālo ca, ",
  "mn90:19.4_0": "piyajātaṁ bāhitikaṁ; ",
  "mn90:19.5_0": "Dhammacetiyasuttañca, ",
  "mn90:19.6_0": "dasamaṁ kaṇṇakatthalaṁ. "
}