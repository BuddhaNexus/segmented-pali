{
  "tika-s0403t1:0_0": "2. Balavaggo",
  "tika-s0403t1:1_0": "1. Ananussutasuttavaṇṇanā",
  "tika-s0403t1:2_0": "11.",
  "tika-s0403t1:2_1": "Dutiyassa paṭhame abhijānitvāti abhivisiṭṭhena ñāṇena jānitvā.",
  "tika-s0403t1:2_2": "Aṭṭhahi kāraṇehi tathāgatassāti ‘‘tathā āgatoti tathāgato. Tathā gatoti tathāgato.",
  "tika-s0403t1:2_3": "Tathalakkhaṇaṁ āgatoti tathāgato.",
  "tika-s0403t1:2_4": "Tathadhamme yāthāvato abhisambuddhoti tathāgato. Tathadassitāya tathāgato. Tathāvāditāya tathāgato. Tathākāritāya tathāgato.",
  "tika-s0403t1:2_5": "Abhibhavanaṭṭhena tathāgato’’ti evaṁ vuttehi aṭṭhahi kāraṇehi. Usabhassa idanti āsabhaṁ, seṭṭhaṭṭhānaṁ.",
  "tika-s0403t1:2_6": "Tenāha ‘‘āsabhaṁ ṭhānanti seṭṭhaṭṭhāna’’nti.",
  "tika-s0403t1:2_7": "Parato dassitabalayogena ‘‘dasabaloha’’nti abhītanādaṁ nadati.",
  "tika-s0403t1:2_8": "Brahmacakkanti ettha seṭṭhapariyāyo.",
  "tika-s0403t1:2_9": "Brahmasaddoti āha ‘‘seṭṭhacakka’’nti.",
  "tika-s0403t1:2_10": "Cakkañcetaṁ dhammacakkaṁ adhippetaṁ.",
  "tika-s0403t1:3_0": "Ananussutasuttavaṇṇanā niṭṭhitā.",
  "tika-s0403t1:4_0": "3. Saṁkhittasuttavaṇṇanā",
  "tika-s0403t1:5_0": "13.",
  "tika-s0403t1:5_1": "Tatiye kāmaṁ sampayuttadhammesu thirabhāvopi balaṭṭho eva,",
  "tika-s0403t1:5_2": "paṭipakkhehi pana akampanīyattaṁ sātisayaṁ balaṭṭhoti vuttaṁ ‘‘muṭṭhassacce na kampatī’’ti.",
  "tika-s0403t1:6_0": "Saṁkhittasuttavaṇṇanā niṭṭhitā.",
  "tika-s0403t1:7_0": "4. Vitthatasuttavaṇṇanā",
  "tika-s0403t1:8_0": "14.",
  "tika-s0403t1:8_1": "Catutthe satinepakkenāti satiyā nepakkena,",
  "tika-s0403t1:8_2": "tikkhavisadasūrabhāvenāti attho.",
  "tika-s0403t1:8_3": "Aṭṭhakathāyaṁ pana nepakkaṁ nāma paññāti adhippāyena ‘‘nepakkaṁ vuccati paññā’’ti vuttaṁ.",
  "tika-s0403t1:8_4": "Evaṁ sati añño niddiṭṭho nāma hoti.",
  "tika-s0403t1:8_5": "Satimāti ca iminā savisesā sati gahitāti paratopi ‘‘cirakatampi cirabhāsitampi saritā anussaritā’’ti satikiccameva niddiṭṭhaṁ, na paññākiccaṁ,",
  "tika-s0403t1:8_6": "tasmā satinepakkenāti satiyā nepakkabhāvenāti sakkā viññātuṁ labbhateva.",
  "tika-s0403t1:8_7": "Paccayavisesavasena aññadhammanirapekkho satiyā balavabhāvo.",
  "tika-s0403t1:8_8": "Tathā hi ñāṇavippayuttacittenapi sajjhāyanasammasanāni sambhavanti.",
  "tika-s0403t1:9_0": "Cirakatampīti attanā vā parena vā kāyena cirakataṁ cetiyaṅgaṇavattādimahāvattappaṭipattipūraṇaṁ.",
  "tika-s0403t1:9_1": "Cirabhāsitampīti attanā vā parena vā vācāya cirabhāsitaṁ sakkaccaṁ uddisanauddisāpanadhammāsāraṇadhammadesanāupanisinnakaparikathāanumodanīyādivasena pavattitaṁ vacīkammaṁ.",
  "tika-s0403t1:9_2": "Saritā anussaritāti tasmiṁ kāyena cirakate kāyo nāma kāyaviññatti,",
  "tika-s0403t1:9_3": "cirabhāsite vācā nāma vacīviññatti, tadubhayampi rūpaṁ,",
  "tika-s0403t1:9_4": "taṁsamuṭṭhāpakā cittacetasikā arūpaṁ.",
  "tika-s0403t1:9_5": "Iti ime rūpārūpadhammā evaṁ uppajjitvā evaṁ niruddhāti sarati ceva anussarati ca,",
  "tika-s0403t1:9_6": "satisambojjhaṅgaṁ samuṭṭhāpetīti attho.",
  "tika-s0403t1:9_7": "Bojjhaṅgasamuṭṭhāpikā hi sati idha adhippetā.",
  "tika-s0403t1:9_8": "Tāya satiyā esa sakiṁ saraṇena saritā,",
  "tika-s0403t1:9_9": "punappunaṁ saraṇena anussaritāti veditabbā.",
  "tika-s0403t1:10_0": "Vitthatasuttavaṇṇanā niṭṭhitā.",
  "tika-s0403t1:11_0": "5-10. Daṭṭhabbasuttādivaṇṇanā",
  "tika-s0403t1:12_0": "15-20.",
  "tika-s0403t1:12_1": "Pañcame savisayasmiṁyevāti attano attano visaye eva.",
  "tika-s0403t1:12_2": "Lokiyalokuttaradhamme kathetunti lokiyadhamme lokuttaradhamme ca tena tena pavattivisesena kathetuṁ.",
  "tika-s0403t1:12_3": "Catūsu sotāpattiyaṅgesūti sappurisasaṁsevo saddhammassavanaṁ yonisomanasikāro dhammānudhammappaṭipattīti imesu catūsu sotāpattimaggakāraṇesu.",
  "tika-s0403t1:12_4": "Kāmañca tesu satiādayopi dhammā icchitabbāva tehi vinā tesaṁ asambhavato ,",
  "tika-s0403t1:12_5": "tathāpi cettha saddhā visesato kiccakārīti veditabbā.",
  "tika-s0403t1:12_6": "Saddho eva hi sappurise payirupāsati, saddhammaṁ suṇāti,",
  "tika-s0403t1:12_7": "yoniso ca aniccādito manasi karoti,",
  "tika-s0403t1:12_8": "ariyamaggassa ca anudhammaṁ paṭipajjati,",
  "tika-s0403t1:12_9": "tasmā vuttaṁ ‘‘ettha saddhābalaṁ daṭṭhabba’’nti.",
  "tika-s0403t1:12_10": "Iminā nayena sesabalesupi attho daṭṭhabbo.",
  "tika-s0403t1:13_0": "Catūsu sammappadhānesūti catubbidhasammappadhānabhāvanāya.",
  "tika-s0403t1:13_1": "Catūsu satipaṭṭhānesūtiādīsupi eseva nayo.",
  "tika-s0403t1:13_2": "Ettha ca sotāpattiaṅgesu saddhā viya,",
  "tika-s0403t1:13_3": "sammappadhānabhāvanāya vīriyaṁ viya ca satipaṭṭhānabhāvanāya yasmā ‘‘vineyya loke abhijjhādomanassa’’nti (dī. ni. 2.373; ma. ni.",
  "tika-s0403t1:13_4": "1.106) vacanato pubbabhāge kiccato sati adhikā icchitabbā,",
  "tika-s0403t1:13_5": "evaṁ samādhikammikassa samādhi,",
  "tika-s0403t1:13_6": "‘‘ariyasaccabhāvanā paññābhāvanā’’ti katvā tattha paññā pubbabhāge adhikā icchitabbāti pākaṭoyamattho.",
  "tika-s0403t1:13_7": "Adhigamakkhaṇe pana samādhipaññānaṁ viya sabbesampi balānaṁ saddhādīnaṁ samatāva icchitabbā.",
  "tika-s0403t1:13_8": "Tathā hi ‘‘ettha saddhābala’’ntiādinā tattha tattha etthaggahaṇaṁ kataṁ.",
  "tika-s0403t1:14_0": "Idāni saddhādīnaṁ tattha tattha atirekakiccataṁ upamāya vibhāvetuṁ ‘‘yathā hī’’tiādi vuttaṁ.",
  "tika-s0403t1:14_1": "Tatridaṁ upamā saṁsandanaṁ – rājapañcamasahāyā viya vimuttiparipācakāni pañca balāni.",
  "tika-s0403t1:14_2": "Nesaṁ kīḷanatthaṁ ekajjhaṁ vīthiotaraṇaṁ viya balānaṁ ekajjhaṁ vipassanāvīthiotaraṇaṁ,",
  "tika-s0403t1:14_3": "sahāyesu paṭhamādīnaṁ yathāsakaṁ geheva vicāraṇā viya saddhādīnaṁ sotāpattiaṅgādīni patvā pubbaṅgamatā.",
  "tika-s0403t1:14_4": "Sahāyesu itaresaṁ tattha tattha tuṇhībhāvo viya sesabalānaṁ tattha tattha tadanvayatā,",
  "tika-s0403t1:14_5": "tassa pubbaṅgamassa balassa kiccānugatā.",
  "tika-s0403t1:14_6": "Na hi tadā tesaṁ sasambhārapathavīādīsu āpādīnaṁ viya kiccaṁ pākaṭaṁ hoti,",
  "tika-s0403t1:14_7": "saddhādīnaṁyeva pana kiccaṁ vibhūtaṁ hutvā tiṭṭhati puretaraṁ tathāpaccayehi cittasantānassa abhisaṅkhatattā.",
  "tika-s0403t1:14_8": "Ettha ca vipassanākammikassa bhāvanā visesato paññuttarāti dassanatthaṁ rājānaṁ nidassanaṁ katvā paññindriyaṁ vuttaṁ. Chaṭṭhādīni suviññeyyāni.",
  "tika-s0403t1:15_0": "Daṭṭhabbasuttādivaṇṇanā niṭṭhitā.",
  "tika-s0403t1:16_0": "Balavaggavaṇṇanā niṭṭhitā."
}