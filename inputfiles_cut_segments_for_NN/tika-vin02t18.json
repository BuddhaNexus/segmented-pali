{
  "tika-vin02t18:0_0": "10. Kosambakakkhandhakaṁ",
  "tika-vin02t18:1_0": "Kosambakavivādakathāvaṇṇanā",
  "tika-vin02t18:2_0": "451.",
  "tika-vin02t18:2_1": "Kosambakakkhandhake sace hoti,",
  "tika-vin02t18:2_2": "desessāmīti subbacatāya sikkhākāmatāya ca āpattiṁ passi.",
  "tika-vin02t18:2_3": "Natthi āpattīti anāpattipakkhopi ettha sambhavatīti adhippāyenāha.",
  "tika-vin02t18:2_4": "Sā panāpatti eva.",
  "tika-vin02t18:2_5": "Tenāha ‘‘so tassā āpattiyā anāpattidiṭṭhi ahosī’’ti.",
  "tika-vin02t18:3_0": "453-454.Sambhamaatthavasenāti turitatthavasena.",
  "tika-vin02t18:3_1": "‘‘Akāraṇe tumhehi so bhikkhu ukkhitto’’ti vadeyyāti yasmā pubbe vinayadharassa vacanena ‘‘sace āpatti hoti,",
  "tika-vin02t18:3_2": "desessāmī’’ti anena paṭiññātaṁ,",
  "tika-vin02t18:3_3": "idānipi tasseva vacanena ‘‘asañcicca assatiyā katattā natthettha āpattī’’ti anāpattisaññī,",
  "tika-vin02t18:3_4": "tasmā ‘‘akāraṇe tumhehi so bhikkhu ukkhitto’’ti ukkhepake bhikkhū yadi vadeyyāti adhippāyo.",
  "tika-vin02t18:3_5": "Ukkhittānuvattake vā ‘‘tumhe āpattiṁ āpannā’’ti vadeyyāti yasmā vatthujānanacittenāyaṁ sacittakā āpatti,",
  "tika-vin02t18:3_6": "ayañca udakāvasese udakāvasesasaññī,",
  "tika-vin02t18:3_7": "tasmā sāpattikasseva ‘‘tumhe chandāgatiṁ gacchathā’’ti adhippāyena ‘‘tumhe āpattiṁ āpannā’’ti ukkhittānuvattake vadeyya.",
  "tika-vin02t18:4_0": "455-456.Kammaṁ kopetīti ‘‘nānāsaṁvāsakacatuttho ce,",
  "tika-vin02t18:4_1": "bhikkhave,",
  "tika-vin02t18:4_2": "kammaṁ kareyya,",
  "tika-vin02t18:4_3": "akammaṁ na ca karaṇīya’’ntiādivacanato (mahāva.",
  "tika-vin02t18:4_4": "389) sace saṅgho taṁ gaṇapūrakaṁ katvā kammaṁ kareyya,",
  "tika-vin02t18:4_5": "ayaṁ tattha nisinnopi taṁ kammaṁ kopetīti adhippāyo.",
  "tika-vin02t18:4_6": "Upacāraṁ muñcitvāti ettha upacāro nāma aññamaññaṁ hatthena pāpuṇanaṭṭhānaṁ.",
  "tika-vin02t18:5_0": "457.Bhaṇḍanajātātiādīsu kalahassa pubbabhāgo bhaṇḍanaṁ nāma,",
  "tika-vin02t18:5_1": "taṁ jātaṁ etesanti bhaṇḍanajātā,",
  "tika-vin02t18:5_2": "hatthaparāmāsādivasena matthakaṁ patto kalaho jāto etesanti kalahajātā,",
  "tika-vin02t18:5_3": "viruddhavādabhūtaṁ vādaṁ āpannāti vivādāpannā.",
  "tika-vin02t18:5_4": "Mukhasattīhīti vācāsattīhi.",
  "tika-vin02t18:5_5": "Vitudantāti vijjhantā .",
  "tika-vin02t18:5_6": "Bhagavantaṁ etadavocāti ‘‘idha, bhante,",
  "tika-vin02t18:5_7": "kosambiyaṁ bhikkhū bhaṇḍanajātā’’tiādivacanaṁ avoca,",
  "tika-vin02t18:5_8": "tañca kho neva piyakamyatāya,",
  "tika-vin02t18:5_9": "na bhedādhippāyena,",
  "tika-vin02t18:5_10": "atha kho atthakāmatāya hitakāmatāya.",
  "tika-vin02t18:5_11": "Sāmaggīkārako kiresa bhikkhu,",
  "tika-vin02t18:5_12": "tasmāssa etadahosi ‘‘yathā ime bhikkhū vivādaṁ āraddhā,",
  "tika-vin02t18:5_13": "na sakkā mayā,",
  "tika-vin02t18:5_14": "nāpi aññena bhikkhunā samagge kātuṁ,",
  "tika-vin02t18:5_15": "appeva nāma sadevake loke aggapuggalo bhagavā sayaṁ vā gantvā attano vā santikaṁ pakkosāpetvā etesaṁ",
  "tika-vin02t18:5_16": "bhikkhūnaṁ khantimettāpaṭisaṁyuttaṁ sāraṇīyadhammadesanaṁ kathetvā sāmaggiṁ kareyyā’’ti atthakāmatāya",
  "tika-vin02t18:5_17": "hitakāmatāya gantvā avoca.",
  "tika-vin02t18:5_18": "Tasmā evamāhāti atthakāmattā evamāha,",
  "tika-vin02t18:5_19": "na bhagavato vacanaṁ anādiyanto.",
  "tika-vin02t18:5_20": "Ye pana tadā satthu vacanaṁ na gaṇhiṁsu,",
  "tika-vin02t18:5_21": "te kiñci avatvā tuṇhībhūtā maṅkubhūtā aṭṭhaṁsu,",
  "tika-vin02t18:5_22": "tasmā ubhayesampi satthari agāravapaṭipatti nāhosi.",
  "tika-vin02t18:6_0": "Kosambakavivādakathāvaṇṇanā niṭṭhitā.",
  "tika-vin02t18:7_0": "Dīghāvuvatthukathāvaṇṇanā",
  "tika-vin02t18:8_0": "458.Atha kho bhagavā bhikkhū āmantesītiādīsu bhūtapubbanti idaṁ bhagavā pathavīgataṁ nidhiṁ uddharitvā",
  "tika-vin02t18:8_1": "purato rāsiṁ karonto viya bhavapaṭicchannaṁ purāvutthaṁ dassento āha.",
  "tika-vin02t18:8_2": "Aḍḍhoti issaro.",
  "tika-vin02t18:8_3": "Yo koci attano santakena vibhavena aḍḍho hoti,",
  "tika-vin02t18:8_4": "ayaṁ pana na kevalaṁ aḍḍhoyeva,",
  "tika-vin02t18:8_5": "mahaddhano mahatā aparimāṇasaṅkhena dhanena samannāgatoti āha ‘‘mahaddhano’’ti.",
  "tika-vin02t18:8_6": "Bhuñjitabbato paribhuñjitabbato visesato kāmā bhogā nāma,",
  "tika-vin02t18:8_7": "tasmā pañcakāmaguṇavasena mahantā uḷārā bhogā assāti mahābhogo.",
  "tika-vin02t18:8_8": "Mahantaṁ senābalañceva thāmabalañca etassāti mahabbalo.",
  "tika-vin02t18:8_9": "Mahanto hatthiassādivāhano etassāti mahāvāhano.",
  "tika-vin02t18:8_10": "Mahantaṁ vijitaṁ raṭṭhaṁ etassāti mahāvijito.",
  "tika-vin02t18:8_11": "Paripuṇṇakosakoṭṭhāgāroti koso vuccati bhaṇḍāgārasāragabbho,",
  "tika-vin02t18:8_12": "koṭṭhaṁ vuccati dhaññassa āṭhapanaṭṭhānaṁ,",
  "tika-vin02t18:8_13": "koṭṭhabhūtaṁ agāraṁ koṭṭhāgāraṁ,",
  "tika-vin02t18:8_14": "nidahitvā ṭhapitena dhanena paripuṇṇakoso dhaññānañca paripuṇṇakoṭṭhāgāroti attho.",
  "tika-vin02t18:9_0": "Atha vā catubbidho koso hatthī assā rathā pattīti.",
  "tika-vin02t18:9_1": "Yathā hi asino tikkhabhāvaparipālako paricchado ‘‘koso’’ti vuccati,",
  "tika-vin02t18:9_2": "evaṁ rañño tikkhabhāvaparipālakattā caturaṅginī senā ‘‘koso’’ti vuccati.",
  "tika-vin02t18:9_3": "Tividhaṁ koṭṭhāgāraṁ dhanakoṭṭhāgāraṁ dhaññakoṭṭhāgāraṁ vatthakoṭṭhāgāranti.",
  "tika-vin02t18:9_4": "Taṁ sabbampi paripuṇṇamassāti paripuṇṇakosakoṭṭhāgāro.",
  "tika-vin02t18:9_5": "Caturaṅginiṁ senanti hatthiassarathapattisaṅkhātehi catūhi aṅgehi samannāgataṁ senaṁ.",
  "tika-vin02t18:9_6": "Sannayhitvāti cammapaṭimuñcanādīhi sannāhaṁ kāretvā.",
  "tika-vin02t18:9_7": "Abbhuyyāsīti abhiuyyāsi,",
  "tika-vin02t18:9_8": "abhimukho hutvā nikkhamīti attho.",
  "tika-vin02t18:9_9": "Ekasaṅghātampīti ekappahārampi.",
  "tika-vin02t18:9_10": "Dhovananti dhovanudakaṁ.",
  "tika-vin02t18:9_11": "Parinetvāti nīharitvā.",
  "tika-vin02t18:9_12": "‘‘Anatthado’’ti vattabbe da-kārassa ta-kāraṁ katvā ‘‘anatthato’’ti vuttanti āha ‘‘atha vā’’tiādi.",
  "tika-vin02t18:10_0": "464.",
  "tika-vin02t18:10_1": "Vaggabhāvena vā puthu nānā saddo assāti puthusaddo.",
  "tika-vin02t18:10_2": "Samajanoti bhaṇḍane samajjhāsayo jano.",
  "tika-vin02t18:10_3": "Tatthāti tasmiṁ janakāye.",
  "tika-vin02t18:10_4": "Ahaṁ bāloti na maññitthāti bālalakkhaṇe ṭhitopi ‘‘ahaṁ bālo’’ti na maññi.",
  "tika-vin02t18:10_5": "Bhiyyo cāti attano bālabhāvassa ajānanato bhiyyo ca bhaṇḍanassa upariphoṭo viya saṅghabhedassa attano",
  "tika-vin02t18:10_6": "kāraṇabhāvampi uppajjamānaṁ na maññittha nāññāsi.",
  "tika-vin02t18:11_0": "Kalahavasena pavattavācāyeva gocarā etesanti vācāgocarā.",
  "tika-vin02t18:11_1": "Mukhāyāmanti vivadanavasena mukhaṁ āyāmetvā bhāṇino.",
  "tika-vin02t18:11_2": "Na taṁ jānantīti taṁ kalahaṁ na jānanti.",
  "tika-vin02t18:11_3": "Kalahaṁ karonto ca taṁ na jānanto nāma natthi.",
  "tika-vin02t18:11_4": "Yathā pana na jānanti,",
  "tika-vin02t18:11_5": "taṁ dassetuṁ āha ‘‘evaṁ sādīnavo aya’’nti,",
  "tika-vin02t18:11_6": "ayaṁ kalaho nāma attano paresañca atthahāpanato anatthuppādanato diṭṭheva dhamme samparāye ca sādīnavo sadosoti attho.",
  "tika-vin02t18:11_7": "Taṁ na jānantīti taṁ kalahaṁ na jānanti.",
  "tika-vin02t18:11_8": "Kathaṁ na jānantīti āha ‘‘evaṁ sādīnavo aya’’nti,",
  "tika-vin02t18:11_9": "‘‘evaṁ sādīnavo ayaṁ kalaho’’ti evaṁ taṁ kalahaṁ na jānantīti attho.",
  "tika-vin02t18:12_0": "Akkocchi mantiādīsu akkocchīti akkosi.",
  "tika-vin02t18:12_1": "Avadhīti pahari.",
  "tika-vin02t18:12_2": "Ajinīti kūṭasakkhiotāraṇena vā vādapaṭivādena vā karaṇuttariyakaraṇena vā ajesi.",
  "tika-vin02t18:12_3": "Ahāsīti mama santakaṁ pattādīsu kiñcideva avahari .",
  "tika-vin02t18:12_4": "Ye ca tanti ye keci devā vā manussā vā gahaṭṭhā vā pabbajitā vā taṁ ‘‘akkocchi ma’’ntiādivatthukaṁ kodhaṁ",
  "tika-vin02t18:12_5": "sakaṭadhuraṁ viya naddhinā pūtimacchādīni viya ca kusādīhi punappunaṁ veṭhentā upanayhanti upanāhavasena",
  "tika-vin02t18:12_6": "anubandhanti,",
  "tika-vin02t18:12_7": "tesaṁ sakiṁ uppannaṁ veraṁ na sammatīti attho.",
  "tika-vin02t18:13_0": "Ye ca taṁ nupanayhantīti assatiyā amanasikāravasena vā kammapaccavekkhaṇādivasena vā ye taṁ akkosādivatthukaṁ",
  "tika-vin02t18:13_1": "kodhaṁ ‘‘tayāpi koci niddoso purimabhave akkuṭṭho bhavissati,",
  "tika-vin02t18:13_2": "pahaṭo bhavissati,",
  "tika-vin02t18:13_3": "kūṭasakkhiṁ otāretvā jito bhavissati,",
  "tika-vin02t18:13_4": "kassaci te pasayha kiñci acchinnaṁ bhavissati,",
  "tika-vin02t18:13_5": "tasmā niddoso hutvāpi akkosādīni pāpuṇāsī’’ti evaṁ na upanayhanti ,",
  "tika-vin02t18:13_6": "tesu pamādena uppannampi veraṁ iminā anupanayhanena nirindhano viya jātavedo upasammati.",
  "tika-vin02t18:14_0": "Na hi verena verānīti yathā hi kheḷasiṅghāṇikādiasucimakkhitaṁ ṭhānaṁ teheva asucīhi dhovanto suddhaṁ niggandhaṁ kātuṁ na sakkoti,",
  "tika-vin02t18:14_1": "atha kho taṁ ṭhānaṁ bhiyyoso mattāya asuddhatarañca duggandhatarañca hoti,",
  "tika-vin02t18:14_2": "evameva akkosantaṁ paccakkosanto paharantaṁ paṭipaharanto verena veraṁ vūpasametuṁ na sakkoti,",
  "tika-vin02t18:14_3": "atha kho bhiyyo verameva karoti.",
  "tika-vin02t18:14_4": "Iti verāni nāma verena kismiñcipi kāle na sammanti,",
  "tika-vin02t18:14_5": "atha kho vaḍḍhantiyeva.",
  "tika-vin02t18:14_6": "Averena ca sammantīti yathā pana tāni kheḷādīni asucīni vippasannena udakena dhoviyamānāni nassanti,",
  "tika-vin02t18:14_7": "taṁ ṭhānaṁ suddhaṁ hoti niggandhaṁ,",
  "tika-vin02t18:14_8": "evameva averena khantimettodakena yonisomanasikārena paṭisaṅkhānena paccavekkhaṇena verāni vūpasammanti paṭippassambhanti abhāvaṁ gacchanti.",
  "tika-vin02t18:14_9": "Esa dhammo sanantanoti esa averena verūpasamanasaṅkhāto porāṇako dhammo sabbesaṁ buddhapaccekabuddhakhīṇāsavānaṁ gatamaggo.",
  "tika-vin02t18:15_0": "Na jānantīti aniccasaññaṁ na paccupaṭṭhāpentīti adhippāyo.",
  "tika-vin02t18:15_1": "Tato sammanti medhagāti tato tasmā kāraṇā medhagā kalahā sammanti vūpasamaṁ gacchanti.",
  "tika-vin02t18:15_2": "Kathaṁ te sammantīti āha ‘‘evañhī’’tiādi.",
  "tika-vin02t18:15_3": "Tattha evañhi te jānantāti te paṇḍitā ‘‘mayaṁ maccusamīpaṁ gacchāmā’’ti evaṁ jānantā yonisomanasikāraṁ",
  "tika-vin02t18:15_4": "uppādetvā medhagānaṁ kalahānaṁ vūpasamāya paṭipajjanti,",
  "tika-vin02t18:15_5": "atha nesaṁ tāya paṭipattiyā te medhagā sammantīti adhippāyo.",
  "tika-vin02t18:16_0": "Tesampi hoti saṅgatīti ye mātāpitūnaṁ aṭṭhīni chindanti,",
  "tika-vin02t18:16_1": "pāṇe haranti,",
  "tika-vin02t18:16_2": "gavādīni ca pasayha gaṇhanti,",
  "tika-vin02t18:16_3": "evaṁ raṭṭhaṁ vilumpamānānaṁ tesampi saṅgati hoti,",
  "tika-vin02t18:16_4": "kimaṅgaṁ pana tumhākaṁ na siyāti adhippāyo.",
  "tika-vin02t18:17_0": "Vaṇṇāvaṇṇadīpanatthaṁ vuttāti ‘‘bālasahāyatāya ime bhikkhū kalahapasutā,",
  "tika-vin02t18:17_1": "paṇḍitasahāyānaṁ pana idaṁ na siyā’’ti paṇḍitasahāyassa bālasahāyassa ca vaṇṇāvaṇṇadīpanatthaṁ vuttā.",
  "tika-vin02t18:17_2": "Nipakanti nepakkapaññāya samannāgataṁ.",
  "tika-vin02t18:17_3": "Sādhuvihāri dhīranti bhaddakavihāriṁ paṇḍitaṁ.",
  "tika-vin02t18:17_4": "Pākaṭaparissaye ca paṭicchannaparissaye ca abhibhavitvāti sīhabyagghādayo pākaṭaparissaye ca rāgabhayadosabhayādayo",
  "tika-vin02t18:17_5": "paṭicchannaparissaye cāti sabbeva parissaye abhibhavitvā.",
  "tika-vin02t18:18_0": "Ekakācariṁsūti ‘‘idaṁ rajjaṁ nāma mahantaṁ pamādaṭṭhānaṁ,",
  "tika-vin02t18:18_1": "kiṁ amhākaṁ rajjena kāritenā’’ti raṭṭhaṁ pahāya tato mahāaraññaṁ pavisitvā tāpasapabbajjaṁ pabbajitvā catūsu iriyāpathesu ekakā cariṁsūti attho.",
  "tika-vin02t18:19_0": "Ekassa caritaṁ seyyoti pabbajitassa pabbajitakālato paṭṭhāya ekībhāvābhiratassa ekakasseva caritaṁ seyyoti attho.",
  "tika-vin02t18:19_1": "Natthi bāle sahāyatāti cūḷasīlaṁ majjhimasīlaṁ mahāsīlaṁ dasa kathāvatthūni terasa dhutaguṇā vipassanāñāṇaṁ",
  "tika-vin02t18:19_2": "cattāro maggā cattāri phalāni tisso vijjā cha abhiññā amatamahānibbānanti ayaṁ sahāyatā nāma,",
  "tika-vin02t18:19_3": "sā bālaṁ nissāya adhigantuṁ na sakkāti natthi bāle sahāyatā.",
  "tika-vin02t18:19_4": "Mātaṅgo araññe mātaṅgaraññeti saralopena sandhi.",
  "tika-vin02t18:19_5": "‘‘Mātaṅgarañño’’tipi pāṭho,",
  "tika-vin02t18:19_6": "araññako mātaṅgo viyāti attho.",
  "tika-vin02t18:19_7": "Mātaṅga-saddeneva hatthibhāvassa vuttattā nāgavacanaṁ tassa mahattavibhāvanatthanti āha ‘‘nāgoti mahantādhivacanameta’’nti.",
  "tika-vin02t18:19_8": "Mahantapariyāyo hi nāga-saddo hoti ‘‘etaṁ nāgassa nāgena,",
  "tika-vin02t18:19_9": "īsādantassa hatthino’’tiādīsu (udā. 35).",
  "tika-vin02t18:20_0": "Dīghāvuvatthukathāvaṇṇanā niṭṭhitā.",
  "tika-vin02t18:21_0": "Bālakaloṇakagamanakathāvaṇṇanā",
  "tika-vin02t18:22_0": "465.Bālakaloṇakāragāmoti upāligahapatissa evaṁnāmako bhogagāmo.",
  "tika-vin02t18:22_1": "Tenupasaṅkamīti dhammasenāpatimahāmoggallānattheresu vā asītimahāsāvakesu vā antamaso dhammabhaṇḍāgārikaṁ",
  "tika-vin02t18:22_2": "ānandattherampi kañci anāmantetvā sayameva pattacīvaramādāya anīkanissaṭo hatthī viya yūthanissaṭo kāḷasīho",
  "tika-vin02t18:22_3": "viya vātacchinno valāhako viya ca ekakova upasaṅkami.",
  "tika-vin02t18:22_4": "Kasmā upasaṅkami?",
  "tika-vin02t18:22_5": "Gaṇe kirassa ādīnavaṁ disvā ekavihāriṁ bhikkhuṁ passitukāmatā udapādi,",
  "tika-vin02t18:22_6": "tasmā sītādipīḷito uṇhādiṁ patthayamāno viya upasaṅkami.",
  "tika-vin02t18:22_7": "Atha vā bhagavatā so ādīnavo pageva pariññāto,",
  "tika-vin02t18:22_8": "na tena satthā nibbinno,",
  "tika-vin02t18:22_9": "tasmiṁ pana antovasse keci buddhaveneyyā nāhesuṁ,",
  "tika-vin02t18:22_10": "tena aññattha gamanaṁ tesaṁ bhikkhūnaṁ damanupāyoti pālileyyakaṁ uddissa gacchanto ekavihāriṁ āyasmantaṁ bhaguṁ sampahaṁsetuṁ tattha gato.",
  "tika-vin02t18:22_11": "Evaṁ gate ca satthari pañcasatā bhikkhū āyasmantaṁ ānandaṁ āhaṁsu ‘‘āvuso ānanda satthā ekakova gato,",
  "tika-vin02t18:22_12": "mayaṁ anubandhissāmā’’ti. ‘‘Āvuso,",
  "tika-vin02t18:22_13": "yadā bhagavā sāmaṁ senāsanaṁ saṁsāmetvā pattacīvaramādāya anāmantetvā upaṭṭhāke anapaloketvā bhikkhusaṅghaṁ adutiyo gacchati,",
  "tika-vin02t18:22_14": "tadā ekacārikaṁ carituṁ bhagavato ajjhāsayo,",
  "tika-vin02t18:22_15": "sāvakena nāma satthu ajjhāsayānurūpaṁ paṭipajjitabbaṁ,",
  "tika-vin02t18:22_16": "tasmā na imesu divasesu bhagavā anugantabbo’’ti nivāresi,",
  "tika-vin02t18:22_17": "sayampi nānugañchi.",
  "tika-vin02t18:22_18": "Dhammiyā kathāyāti ekībhāve ānisaṁsapaṭisaṁyuttāya dhammakathāya.",
  "tika-vin02t18:23_0": "Bālakaloṇakagamanakathāvaṇṇanā niṭṭhitā.",
  "tika-vin02t18:24_0": "Pācīnavaṁsadāyagamanakathāvaṇṇanā",
  "tika-vin02t18:25_0": "466.Yena pācīnavaṁsadāyoti tattha kasmā upasaṅkami?",
  "tika-vin02t18:25_1": "Yathā nāma jighacchitassa bhojane,",
  "tika-vin02t18:25_2": "pipāsitassa pānīye,",
  "tika-vin02t18:25_3": "sītena phuṭṭhassa uṇhe,",
  "tika-vin02t18:25_4": "uṇhena phuṭṭhassa sīte,",
  "tika-vin02t18:25_5": "dukkhitassa sukhe abhiruci uppajjati,",
  "tika-vin02t18:25_6": "evameva bhagavato kosambake bhikkhū aññamaññaṁ vivādāpanne asamaggavāsaṁ vasante,",
  "tika-vin02t18:25_7": "samaggavāsaṁ vasante āvajjentassa ime tayo kulaputtā āpāthamāgamiṁsu,",
  "tika-vin02t18:25_8": "atha nesaṁ paggaṇhitukāmo upasaṅkami ‘‘evāyaṁ paṭipattianukkamena kosambakānaṁ bhikkhūnaṁ vinayanūpāyo hotī’’ti.",
  "tika-vin02t18:25_9": "Viharantīti sāmaggirasaṁ anubhavamānā viharanti.",
  "tika-vin02t18:26_0": "Dāyapāloti (ma. ni. aṭṭha.",
  "tika-vin02t18:26_1": "1.325) araññapālo.",
  "tika-vin02t18:26_2": "So araññaṁ yathā icchiticchitappadesena manussā pavisitvā tattha pupphaṁ vā phalaṁ vā niyyāsaṁ vā dabbasambhāraṁ vā na haranti,",
  "tika-vin02t18:26_3": "evaṁ vatiyā parikkhittassa araññassa yojite dvāre nisīditvā araññaṁ rakkhati,",
  "tika-vin02t18:26_4": "tasmā ‘‘dāyapālo’’ti vutto.",
  "tika-vin02t18:26_5": "Attakāmarūpā viharantīti attano hitaṁ kāmayamānasabhāvā hutvā viharanti.",
  "tika-vin02t18:26_6": "Yo hi imasmiṁ sāsane pabbajitvāpi vejjakammadūtakammapahiṇagamanādīnaṁ vasena ekavīsatianesanāhi jīvikaṁ kappeti,",
  "tika-vin02t18:26_7": "ayaṁ na attakāmarūpo nāma.",
  "tika-vin02t18:26_8": "Yo pana imasmiṁ sāsane pabbajitvā ekavīsatianesanaṁ pahāya catupārisuddhisīle patiṭṭhāya buddhavacanaṁ",
  "tika-vin02t18:26_9": "uggaṇhitvā sappāyadhutaṅgaṁ adhiṭṭhāya aṭṭhatiṁsāya ārammaṇesu cittaruciyaṁ kammaṭṭhānaṁ gahetvā gāmantaṁ",
  "tika-vin02t18:26_10": "pahāya araññaṁ pavisitvā samāpattiyo nibbattetvā vipassanāya kammaṁ kurumāno vicarati,",
  "tika-vin02t18:26_11": "ayaṁ attakāmo nāma.",
  "tika-vin02t18:26_12": "Tepi tayo kulaputtā evarūpā ahesuṁ.",
  "tika-vin02t18:26_13": "Tena vuttaṁ ‘‘attakāmarūpā viharantī’’ti.",
  "tika-vin02t18:27_0": "Mā tesaṁ aphāsumakāsīti tesaṁ aphāsukaṁ mā akāsīti bhagavantaṁ vāresi.",
  "tika-vin02t18:27_1": "Evaṁ kirassa ahosi ‘‘ime kulaputtā samaggā viharanti,",
  "tika-vin02t18:27_2": "ekaccassa ca gataṭṭhāne bhaṇḍanakalahavivādā vattanti,",
  "tika-vin02t18:27_3": "tikhiṇasiṅgo caṇḍagoṇo viya ovijjhanto vicarati,",
  "tika-vin02t18:27_4": "athekamaggena dvinnaṁ gamanaṁ na hoti,",
  "tika-vin02t18:27_5": "kadāci ayampi evaṁ karonto imesaṁ kulaputtānaṁ samaggavāsaṁ bhindeyya,",
  "tika-vin02t18:27_6": "pāsādiko ca panesa suvaṇṇavaṇṇo rasagiddho maññe,",
  "tika-vin02t18:27_7": "gatakālato paṭṭhāya paṇītadāyakānaṁ attano upaṭṭhākānaṁ vaṇṇakathanādīhi imesaṁ kulaputtānaṁ appamādavihāraṁ bhindeyya,",
  "tika-vin02t18:27_8": "vasanaṭṭhānāni cāpi etesaṁ kulaputtānaṁ nibaddhāni paricchinnāni tissova paṇṇasālā tayo caṅkamā tīṇi divāṭṭhānāni tīṇi mañcapīṭhāni,",
  "tika-vin02t18:27_9": "ayaṁ pana samaṇo mahākāyo vuḍḍhataro maññe bhavissati,",
  "tika-vin02t18:27_10": "so akāle ime kulaputte senāsanā vuṭṭhapessati,",
  "tika-vin02t18:27_11": "evaṁ sabbathāpi etesaṁ aphāsu bhavissatī’’ti.",
  "tika-vin02t18:27_12": "Taṁ anicchanto ‘‘mā tesaṁ aphāsumakāsī’’ti bhagavantaṁ vāreti.",
  "tika-vin02t18:28_0": "Kiṁ panesa jānanto vāresi ajānantoti? Ajānanto.",
  "tika-vin02t18:28_1": "Sammāsambuddho hi nāma yadā anekabhikkhusahassaparivāro byāmappabhāya asītianubyañjanehi dvattiṁsamahāpurisalakkhaṇasiriyā",
  "tika-vin02t18:28_2": "ca buddhānubhāvaṁ dassento vicarati,",
  "tika-vin02t18:28_3": "tadā ‘‘ko eso’’ti apucchitvāva jānitabbo hoti.",
  "tika-vin02t18:28_4": "Tadā pana bhagavā ‘‘māssu koci mama buddhānubhāvaṁ aññāsī’’ti tathārūpena iddhābhisaṅkhārena sabbampi",
  "tika-vin02t18:28_5": "taṁ buddhānubhāvaṁ cīvaragabbhena viya paṭicchādetvā valāhakagabbhena paṭicchanno puṇṇacando viya sayameva",
  "tika-vin02t18:28_6": "pattacīvaramādāya aññātakavesena agamāsi.",
  "tika-vin02t18:28_7": "Iti taṁ ajānantova dāyapālo vāresi.",
  "tika-vin02t18:29_0": "Etadavocāti thero kira ‘‘mā samaṇā’’ti dāyapālassa kathaṁ sutvā cintesi ‘‘mayaṁ tayo janā idha viharāma,",
  "tika-vin02t18:29_1": "añño pabbajito nāma natthi,",
  "tika-vin02t18:29_2": "ayañca dāyapālo pabbajitena viya saddhiṁ katheti,",
  "tika-vin02t18:29_3": "ko nu kho bhavissatī’’ti divāṭṭhānato uṭṭhāya dvāre ṭhatvā maggaṁ olokento bhagavantaṁ addasa.",
  "tika-vin02t18:29_4": "Bhagavāpi therassa saha dassaneneva sarīrobhāsaṁ muñci,",
  "tika-vin02t18:29_5": "asītianubyañjanavirājitā byāmappabhā pasāritasuvaṇṇapaṭo viya virocittha.",
  "tika-vin02t18:29_6": "Thero ‘‘ayaṁ dāyapālo phaṇakataāsīvisaṁ gīvāya gahetuṁ hatthaṁ pasārento viya loke aggapuggalena saddhiṁ kathentova na jānāti,",
  "tika-vin02t18:29_7": "aññatarabhikkhunā viya saddhiṁ kathetī’’ti nivārento etaṁ ‘‘māvuso,",
  "tika-vin02t18:29_8": "dāyapālā’’tiādivacanaṁ avoca.",
  "tika-vin02t18:30_0": "Tenupasaṅkamīti kasmā bhagavato paccuggamanaṁ akatvāva upasaṅkami?",
  "tika-vin02t18:30_1": "Evaṁ kirassa ahosi ‘‘mayaṁ tayo janā samaggavāsaṁ vasāma,",
  "tika-vin02t18:30_2": "sacāhaṁ ekakova paccuggamanaṁ karissāmi,",
  "tika-vin02t18:30_3": "samaggavāso nāma na bhavissati,",
  "tika-vin02t18:30_4": "piyamitte gahetvāva paccuggamanaṁ karissāmi.",
  "tika-vin02t18:30_5": "Yathā ca bhagavā mayhaṁ piyo,",
  "tika-vin02t18:30_6": "evaṁ sahāyānampi me piyo’’ti tehi saddhiṁ paccuggamanaṁ kātukāmo sayaṁ akatvā upasaṅkami.",
  "tika-vin02t18:30_7": "Keci pana ‘‘tesaṁ therānaṁ paṇṇasāladvāre caṅkamanakoṭiyā bhagavato āgamanamaggo hoti,",
  "tika-vin02t18:30_8": "tasmā thero tesaṁ saññaṁ dadamānova gato’’ti vadanti.",
  "tika-vin02t18:30_9": "Abhikkamathāti ito āgacchatha.",
  "tika-vin02t18:30_10": "Pāde pakkhālesīti vikasitapadumasannibhehi jālahatthehi maṇivaṇṇaṁ udakaṁ gahetvā suvaṇṇavaṇṇesu piṭṭhipādesu",
  "tika-vin02t18:30_11": "udakaṁ āsiñcitvā pādena pādaṁ ghaṁsento pakkhālesi.",
  "tika-vin02t18:30_12": "Buddhānaṁ kāye rajojallaṁ nāma na upalimpati,",
  "tika-vin02t18:30_13": "kasmā pakkhālesīti?",
  "tika-vin02t18:30_14": "Sarīrassa utuggahaṇatthaṁ tesañca cittasampahaṁsanatthaṁ.",
  "tika-vin02t18:30_15": "Amhehi abhihaṭena udakena bhagavā pāde pakkhālesi,",
  "tika-vin02t18:30_16": "paribhogaṁ akāsīti tesaṁ bhikkhūnaṁ balavasomanassavasena cittaṁ pīṇitaṁ hoti,",
  "tika-vin02t18:30_17": "tasmā pakkhālesi.",
  "tika-vin02t18:31_0": "Āyasmantaṁ anuruddhaṁ bhagavā etadavocāti so kira tesaṁ vuḍḍhataro,",
  "tika-vin02t18:31_1": "tassa saṅgahe kate sesānaṁ katova hotīti theraññeva etaṁ ‘‘kacci vo anuruddhā’’tiādivacanaṁ avoca.",
  "tika-vin02t18:31_2": "Anuruddhāti vā ekasesanayena vuttaṁ virūpekasesassapi icchitabbattā,",
  "tika-vin02t18:31_3": "evañca katvā bahuvacananiddeso ca samatthito hoti.",
  "tika-vin02t18:31_4": "Kaccīti pucchanatthe nipāto.",
  "tika-vin02t18:31_5": "Voti sāmivacanaṁ.",
  "tika-vin02t18:31_6": "Idaṁ vuttaṁ hoti –",
  "tika-vin02t18:31_7": "kacci anuruddhā tumhākaṁ khamanīyaṁ,",
  "tika-vin02t18:31_8": "iriyāpatho vo khamati,",
  "tika-vin02t18:31_9": "kacci yāpanīyaṁ,",
  "tika-vin02t18:31_10": "kacci vo jīvitaṁ yāpeti ghaṭiyati,",
  "tika-vin02t18:31_11": "kacci piṇḍakena na kilamatha,",
  "tika-vin02t18:31_12": "kacci tumhākaṁ sulabhapiṇḍaṁ,",
  "tika-vin02t18:31_13": "sampatte vo disvā manussā uḷuṅkayāguṁ vā kaṭacchubhikkhaṁ vā dātabbaṁ maññantīti bhikkhācāravattaṁ pucchati. Kasmā?",
  "tika-vin02t18:31_14": "Yasmā paccayena akilamantena sakkā samaṇadhammo kātuṁ,",
  "tika-vin02t18:31_15": "vattameva vā etaṁ pabbajitānaṁ.",
  "tika-vin02t18:32_0": "Atha tena paṭivacane dinne ‘‘anuruddhā tumhe rājapabbajitā mahāpuññā,",
  "tika-vin02t18:32_1": "manussā tumhākaṁ araññe vasantānaṁ adatvā kassa aññassa dātabbaṁ maññissanti,",
  "tika-vin02t18:32_2": "tumhe pana etaṁ bhuñjitvā kiṁ nu kho migapotakā viya aññamaññaṁ ghaṭṭentā viharatha,",
  "tika-vin02t18:32_3": "udāhu sāmaggibhāvo vo atthī’’ti sāmaggirasaṁ pucchanto ‘‘kacci pana vo anuruddhā samaggā’’tiādimāha.",
  "tika-vin02t18:32_4": "Tattha khīrodakībhūtāti yathā khīrañca udakañca aññamaññaṁ saṁsandati,",
  "tika-vin02t18:32_5": "visuṁ na hoti,",
  "tika-vin02t18:32_6": "ekattaṁ viya upeti,",
  "tika-vin02t18:32_7": "kacci evaṁ sāmaggivasena ekattupagatacittuppādā viharathāti pucchati.",
  "tika-vin02t18:32_8": "Piyacakkhūhīti mettacittaṁ paccupaṭṭhāpetvā olokanato piyabhāvadīpakāni cakkhūni piyacakkhūni nāma,",
  "tika-vin02t18:32_9": "‘‘kacci tathārūpehi cakkhūhi aññamaññaṁ passantā viharathā’’ti pucchati.",
  "tika-vin02t18:32_10": "Tagghāti ekaṁsatthe nipāto,",
  "tika-vin02t18:32_11": "ekaṁsena mayaṁ bhanteti vuttaṁ hoti.",
  "tika-vin02t18:32_12": "Yathā kathaṁ panāti ettha yathāti nipātamattaṁ,",
  "tika-vin02t18:32_13": "kathanti kāraṇapucchā,",
  "tika-vin02t18:32_14": "kathaṁ pana tumhe evaṁ viharatha,",
  "tika-vin02t18:32_15": "kena kāraṇena viharatha,",
  "tika-vin02t18:32_16": "taṁ me kāraṇaṁ brūhīti vuttaṁ hoti.",
  "tika-vin02t18:33_0": "Mettaṁkāyakammanti mettacittavasena pavattaṁ kāyakammaṁ.",
  "tika-vin02t18:33_1": "Āvi ceva raho cāti sammukhā ceva parammukhā ca.",
  "tika-vin02t18:33_2": "Itaresupi eseva nayo.",
  "tika-vin02t18:33_3": "Tattha sammukhā kāyavacīkammāni sahavāse labbhanti,",
  "tika-vin02t18:33_4": "itarāni vippavāse,",
  "tika-vin02t18:33_5": "manokammaṁ sabbattha labbhati.",
  "tika-vin02t18:33_6": "Yañhi saheva vasantesu ekena mañcapīṭhaṁ vā dārubhaṇḍaṁ vā mattikābhaṇḍaṁ vā bahi dunnikkhittaṁ hoti,",
  "tika-vin02t18:33_7": "taṁ disvā ‘‘kenidaṁ vaḷañjita’’nti avaññaṁ akatvā attanā dunnikkhittaṁ viya gahetvā paṭisāmentassa paṭijaggitabbayuttaṁ",
  "tika-vin02t18:33_8": "vā pana ṭhānaṁ paṭijaggantassa sammukhā mettaṁ kāyakammaṁ nāma hoti.",
  "tika-vin02t18:33_9": "Ekasmiṁ pakkante tena dunnikkhittaṁ senāsanaparikkhāraṁ tatheva nikkhipantassa paṭijaggitabbayuttaṁ vā",
  "tika-vin02t18:33_10": "pana ṭhānaṁ paṭijaggantassa parammukhā mettaṁ kāyakammaṁ nāma hoti.",
  "tika-vin02t18:33_11": "Sahavasantassa pana therehi saddhiṁ madhuraṁ sammodanīyakathaṁ paṭisanthārakathaṁ sāraṇīyakathaṁ dhammakathaṁ",
  "tika-vin02t18:33_12": "sarabhaññaṁ sākacchaṁ pañhapucchanaṁ pañhavissajjananti evamādikaraṇe sammukhā mettaṁ vacīkammaṁ nāma hoti.",
  "tika-vin02t18:33_13": "Theresu pana pakkantesu ‘‘mayhaṁ piyasahāyo nandiyatthero kimilatthero evaṁ sīlasampanno evaṁ ācārasampanno’’tiādiguṇakathane",
  "tika-vin02t18:33_14": "parammukhā mettaṁ vacīkammaṁ nāma hoti.",
  "tika-vin02t18:33_15": "‘‘Mayhaṁ piyamitto nandiyatthero kimilatthero avero hotu abyāpajjo sukhī’’ti evaṁ samannāharato pana",
  "tika-vin02t18:33_16": "sammukhāpi parammukhāpi mettaṁ manokammaṁ hotiyeva.",
  "tika-vin02t18:34_0": "Nānā hi kho no bhante kāyāti ayañhi kāyo piṭṭhaṁ viya mattikā viya ca omadditvā ekato kātuṁ na sakkā.",
  "tika-vin02t18:34_1": "Ekañca pana maññe cittanti cittaṁ pana no attano viya aññamaññassa hitabhāvena avirodhabhāvena bhedābhāvena samaggabhāvena ekamevāti dasseti.",
  "tika-vin02t18:34_2": "Kathaṁ panete sakaṁ cittaṁ nikkhipitvā itaresaṁ cittavasena vattiṁsūti?",
  "tika-vin02t18:34_3": "Ekassa patte malaṁ uṭṭhahati,",
  "tika-vin02t18:34_4": "ekassa cīvaraṁ kiliṭṭhaṁ hoti,",
  "tika-vin02t18:34_5": "ekassa paribhaṇḍakammaṁ hoti.",
  "tika-vin02t18:34_6": "Tattha yassa patte malaṁ uṭṭhitaṁ,",
  "tika-vin02t18:34_7": "tena ‘‘mamāvuso patte malaṁ uṭṭhitaṁ,",
  "tika-vin02t18:34_8": "pacituṁ vaṭṭatī’’ti vutte itare ‘‘mayhaṁ cīvaraṁ kiliṭṭhaṁ dhovitabbaṁ,",
  "tika-vin02t18:34_9": "mayhaṁ paribhaṇḍaṁ kātabba’’nti avatvā araññaṁ pavisitvā dārūni āharitvā bhinditvā pattakaṭāhe bahalatanumattikāhi",
  "tika-vin02t18:34_10": "lepaṁ katvā pattaṁ pacitvā tato paraṁ cīvaraṁ vā dhovanti,",
  "tika-vin02t18:34_11": "paribhaṇḍaṁ vā karonti.",
  "tika-vin02t18:34_12": "‘‘Mamāvuso cīvaraṁ kiliṭṭhaṁ,",
  "tika-vin02t18:34_13": "dhovituṁ vaṭṭatī’’ti ‘‘mama paṇṇasālā uklāpā,",
  "tika-vin02t18:34_14": "paribhaṇḍaṁ kātuṁ vaṭṭatī’’ti paṭhamataraṁ ārocitepi eseva nayo.",
  "tika-vin02t18:35_0": "Idāni tesaṁ appamādalakkhaṇaṁ pucchanto ‘‘kacci pana vo anuruddhā’’tiādimāha.",
  "tika-vin02t18:35_1": "Tattha voti nipātamattaṁ,",
  "tika-vin02t18:35_2": "paccattavacanaṁ vā,",
  "tika-vin02t18:35_3": "kacci tumheti attho.",
  "tika-vin02t18:35_4": "Amhākanti amhesu tīsu janesu.",
  "tika-vin02t18:35_5": "Piṇḍāya paṭikkamatīti gāme piṇḍāya caritvā paccāgacchati.",
  "tika-vin02t18:35_6": "Avakkārapātinti atirekapiṇḍapātaṁ apanetvā ṭhapanatthāya ekaṁ samuggapātiṁ dhovitvā ṭhapeti.",
  "tika-vin02t18:35_7": "Yo pacchāti te kira therā na ekatova bhikkhācāraṁ pavisanti.",
  "tika-vin02t18:35_8": "Phalasamāpattiratā hete pātova sarīrapaṭijagganaṁ katvā vattapaṭipattiṁ pūretvā senāsanaṁ pavisitvā kālaparicchedaṁ",
  "tika-vin02t18:35_9": "katvā phalasamāpattiṁ appetvā nisīdanti.",
  "tika-vin02t18:35_10": "Tesu yo paṭhamataraṁ nisinno attano kālaparicchedavasena paṭhamataraṁ uṭṭhāti,",
  "tika-vin02t18:35_11": "so piṇḍāya caritvā paṭinivatto bhattakiccaṭṭhānaṁ āgantvā jānāti ‘‘dve bhikkhū pacchato,",
  "tika-vin02t18:35_12": "ahaṁ paṭhamataraṁ āgato’’ti.",
  "tika-vin02t18:35_13": "Atha pattaṁ pidahitvā āsanapaññāpanādīni katvā yadi patte paṭivīsamattameva hoti,",
  "tika-vin02t18:35_14": "nisīditvā bhuñjati,",
  "tika-vin02t18:35_15": "yadi atirekaṁ hoti,",
  "tika-vin02t18:35_16": "avakkārapātiyaṁ pakkhipitvā pātiṁ pidhāya bhuñjati,",
  "tika-vin02t18:35_17": "katabhattakicco pattaṁ dhovitvā vodakaṁ katvā thavikāya osāpetvā pattacīvaraṁ gahetvā attano vasanaṭṭhānaṁ pavisati.",
  "tika-vin02t18:36_0": "Dutiyopi āgantvāva jānāti ‘‘eko paṭhamaṁ āgato,",
  "tika-vin02t18:36_1": "eko pacchato’’ti.",
  "tika-vin02t18:36_2": "So sace patte bhattaṁ pamāṇameva hoti, bhuñjati.",
  "tika-vin02t18:36_3": "Sace mandaṁ,",
  "tika-vin02t18:36_4": "avakkārapātito gahetvā bhuñjati.",
  "tika-vin02t18:36_5": "Sace atirekaṁ hoti,",
  "tika-vin02t18:36_6": "avakkārapātiyaṁ pakkhipitvā pamāṇameva bhuñjitvā purimatthero viya vasanaṭṭhānaṁ pavisati.",
  "tika-vin02t18:36_7": "Tatiyopi āgantvāva jānāti ‘‘dve paṭhamaṁ āgatā,",
  "tika-vin02t18:36_8": "ahaṁ pacchimo’’ti.",
  "tika-vin02t18:36_9": "Sopi dutiyatthero viya bhuñjitvā katabhattakicco pattaṁ dhovitvā vodakaṁ katvā thavikāya osāpetvā āsanāni ukkhipitvā paṭisāmeti,",
  "tika-vin02t18:36_10": "pānīyaghaṭe vā paribhojanīyaghaṭe vā avasesaudakaṁ chaḍḍetvā ghaṭe nikujjitvā avakkārapātiyaṁ sace avasesabhattaṁ hoti,",
  "tika-vin02t18:36_11": "taṁ vuttanayena jahitvā pātiṁ dhovitvā paṭisāmeti,",
  "tika-vin02t18:36_12": "bhattaggaṁ sammajjati,",
  "tika-vin02t18:36_13": "so kacavaraṁ chaḍḍetvā sammajjaniṁ ukkhipitvā upacikāhi muttaṭṭhāne ṭhapetvā pattacīvaramādāya vasanaṭṭhānaṁ pavisati.",
  "tika-vin02t18:36_14": "Idaṁ therānaṁ bahivihāre araññe bhattakiccakaraṇaṭṭhāne bhojanasālāya vattaṁ.",
  "tika-vin02t18:36_15": "Idaṁ sandhāya ‘‘yo pacchā’’tiādi vuttaṁ.",
  "tika-vin02t18:37_0": "Yopassatītiādi pana nesaṁ antovihāre vattanti veditabbaṁ.",
  "tika-vin02t18:37_1": "Tattha vaccaghaṭanti ācamanakumbhiṁ.",
  "tika-vin02t18:37_2": "Rittanti rittakaṁ.",
  "tika-vin02t18:37_3": "Tucchanti tasseva vevacanaṁ.",
  "tika-vin02t18:37_4": "Avisayhanti ukkhipituṁ asakkuṇeyyaṁ atibhāriyaṁ.",
  "tika-vin02t18:37_5": "Hatthavikārenāti hatthasaññāya.",
  "tika-vin02t18:37_6": "Te kira pānīyaghaṭādīsu yaṁkiñci tucchakaṁ gahetvā pokkharaṇiṁ gantvā anto ca bahi ca dhovitvā udakaṁ",
  "tika-vin02t18:37_7": "parissāvetvā tīre ṭhapetvā aññaṁ bhikkhuṁ hatthavikārena āmantenti,",
  "tika-vin02t18:37_8": "odissa vā anodissa vā saddaṁ na karonti.",
  "tika-vin02t18:37_9": "Kasmā odissa na karonti?",
  "tika-vin02t18:37_10": "Tañhi bhikkhuṁ saddo bādheyyāti.",
  "tika-vin02t18:37_11": "Kasmā anodissa na karonti?",
  "tika-vin02t18:37_12": "Anodissa sadde dinne ‘‘ahaṁ pure,",
  "tika-vin02t18:37_13": "ahaṁ pure’’ti dvepi nikkhameyyuṁ.",
  "tika-vin02t18:37_14": "Tato dvīhi kattabbakamme tatiyassa kammacchedo bhaveyya.",
  "tika-vin02t18:37_15": "Saṁyatapadasaddo pana hutvā aparassa bhikkhuno divāṭṭhānasantikaṁ gantvā tena diṭṭhabhāvaṁ ñatvā hatthasaññaṁ karoti,",
  "tika-vin02t18:37_16": "tāya saññāya itaro āgacchati,",
  "tika-vin02t18:37_17": "tato dve janā hatthena hatthaṁ saṁsibbantā dvīsu hatthesu ṭhapetvā uṭṭhāpenti.",
  "tika-vin02t18:37_18": "Taṁ sandhāyāha ‘‘hatthavikārena dutiyaṁ āmantetvā hatthavilaṅghakena upaṭṭhāpemā’’ti.",
  "tika-vin02t18:38_0": "Pañcāhikaṁ kho panāti cātuddase pannarase aṭṭhamiyanti idaṁ tāva pakatidhammassavanameva,",
  "tika-vin02t18:38_1": "taṁ akhaṇḍaṁ katvā pañcame pañcame divase dve therā nātivikāle nahāyitvā anuruddhattherassa vasanaṭṭhānaṁ gacchanti.",
  "tika-vin02t18:38_2": "Tattha tayopi nisīditvā tiṇṇaṁ piṭakānaṁ aññatarasmiṁ aññamaññaṁ pañhaṁ pucchanti,",
  "tika-vin02t18:38_3": "aññamaññaṁ vissajjenti.",
  "tika-vin02t18:38_4": "Tesaṁ evaṁ karontānaṁyeva aruṇaṁ uggacchati.",
  "tika-vin02t18:38_5": "Taṁ sandhāyetaṁ vuttaṁ.",
  "tika-vin02t18:38_6": "Ettāvatā therena bhagavatā appamādalakkhaṇaṁ pucchitena pamādaṭṭhānesuyeva appamādalakkhaṇaṁ vissajjitaṁ hoti.",
  "tika-vin02t18:38_7": "Aññesañhi bhikkhūnaṁ bhikkhācārapavisanakālo nikkhamanakālo nivāsanaparivattanaṁ cīvarapārupanaṁ antogāme",
  "tika-vin02t18:38_8": "piṇḍāya caraṇaṁ dhammakathanaṁ anumodanaṁ antogāmato nikkhamitvā bhattakiccakaraṇaṁ pattadhovanaṁ pattaosāpanaṁ",
  "tika-vin02t18:38_9": "pattacīvarapaṭisāmananti papañcakaraṇaṭṭhānāni etāni.",
  "tika-vin02t18:38_10": "Tasmā thero ‘‘amhākaṁ ettakaṁ ṭhānaṁ muñcitvā vissaṭṭhakathāpavattanena kammaṭṭhāne pamajjanaṭṭhānāni,",
  "tika-vin02t18:38_11": "tatthāpi mayaṁ, bhante,",
  "tika-vin02t18:38_12": "kammaṭṭhānaviruddhaṁ na paṭipajjāmā’’ti aññesaṁ pamādaṭṭhānesuyeva sikhāppattaṁ attano appamādalakkhaṇaṁ vissajjesi.",
  "tika-vin02t18:38_13": "Imināva etāni ṭhānāni muñcitvā aññattha vihārasamāpattīnaṁ avaḷañjanavasena pamādakālo nāma amhākaṁ natthīti dīpeti.",
  "tika-vin02t18:39_0": "Pācīnavaṁsadāyagamanakathāvaṇṇanā niṭṭhitā.",
  "tika-vin02t18:40_0": "Pālileyyakagamanakathāvaṇṇanā",
  "tika-vin02t18:41_0": "467.Dhammiyākathāyāti samaggavāse ānisaṁsapaṭisaṁyuttāya dhammakathāya.",
  "tika-vin02t18:41_1": "Anupubbena (udā. aṭṭha.",
  "tika-vin02t18:41_2": "35) cārikaṁ caramānoti anukkamena gāmanigamapaṭipāṭiyā cārikaṁ caramāno.",
  "tika-vin02t18:41_3": "Yena pālileyyakaṁ tadavasarīti ekakova yena pālileyyakagāmo,",
  "tika-vin02t18:41_4": "taṁ avasari.",
  "tika-vin02t18:41_5": "Pālileyyakagāmavāsinopi paccuggantvā bhagavato dānaṁ datvā pālileyyakagāmassa avidūre rakkhitavanasaṇḍo nāma atthi,",
  "tika-vin02t18:41_6": "tattha bhagavato paṇṇasālaṁ katvā ‘‘ettha bhagavā vasatū’’ti yācitvā vāsayiṁsu.",
  "tika-vin02t18:41_7": "Bhaddasāloti pana tattheko manāpo laṭṭhiko sālarukkho.",
  "tika-vin02t18:41_8": "Bhagavā taṁ gāmaṁ upanissāya vanasaṇḍe paṇṇasālāya samīpe tasmiṁ rukkhamūle vihāsi.",
  "tika-vin02t18:41_9": "Tena vuttaṁ ‘‘pālileyyake viharati rakkhitavanasaṇḍe bhaddasālamūle’’ti.",
  "tika-vin02t18:42_0": "Atha kho bhagavato rahogatassātiādi bhagavato vivekasukhapaccavekkhaṇadassanaṁ.",
  "tika-vin02t18:42_1": "Ākiṇṇo na phāsu vihāsinti sambādhappatto ākiṇṇo vihāsiṁ.",
  "tika-vin02t18:42_2": "Kiṁ pana bhagavato sambādho atthi saṁsaggo vāti? Natthi.",
  "tika-vin02t18:42_3": "Na hi koci bhagavantaṁ anicchāya upasaṅkamituṁ sakkoti.",
  "tika-vin02t18:42_4": "Durāsadā hi buddhā bhagavanto sabbattha ca anupalittā,",
  "tika-vin02t18:42_5": "hitesitāya pana sattesu anukampaṁ upādāya ‘‘mutto mocessāmī’’ti paṭiññānurūpaṁ caturoghanittharaṇatthaṁ",
  "tika-vin02t18:42_6": "aṭṭhannaṁ parisānaṁ attano santikaṁ kālena kālaṁ upasaṅkamanaṁ adhivāseti,",
  "tika-vin02t18:42_7": "sayañca mahākaruṇāsamussāhito kālaññū hutvā tattha upasaṅkamīti idaṁ sabbabuddhānaṁ āciṇṇaṁ.",
  "tika-vin02t18:42_8": "Nāyamidha ākiṇṇavihāro adhippeto,",
  "tika-vin02t18:42_9": "idha pana tehi kalahakārakehi kosambakabhikkhūhi saddhiṁ ekavihāre vāsaṁ vihāsi,",
  "tika-vin02t18:42_10": "tadā vinetabbābhāvato ākiṇṇavihāraṁ katvā vuttaṁ ‘‘ahaṁ kho pubbe ākiṇṇo na phāsu vihāsi’’nti.",
  "tika-vin02t18:42_11": "Tenevāha ‘‘tehi kosambakehi bhikkhūhi bhaṇḍanakārakehī’’tiādi.",
  "tika-vin02t18:43_0": "Daharapotakehīti daharehi hatthipotakehi,",
  "tika-vin02t18:43_1": "ye bhiṅkātipi vuccanti.",
  "tika-vin02t18:43_2": "Tehīti hatthiādīhi.",
  "tika-vin02t18:43_3": "Kaddamodakānīti kaddamamissāni udakāni.",
  "tika-vin02t18:43_4": "Ogāhāti ettha ‘‘ogāha’’ntipi pāḷi.",
  "tika-vin02t18:43_5": "Assāti hatthināgassa.",
  "tika-vin02t18:43_6": "Upanighaṁsantiyoti ghaṭṭentiyo.",
  "tika-vin02t18:43_7": "Upanighaṁsiyamānopi attano uḷārabhāvena na kujjhati,",
  "tika-vin02t18:43_8": "tena tā ghaṁsantiyeva.",
  "tika-vin02t18:43_9": "Vūpakaṭṭhoti vūpakaṭṭho dūrībhūto.",
  "tika-vin02t18:44_0": "Yūthāti hatthighaṭāya.",
  "tika-vin02t18:44_1": "Yena bhagavā tenupasaṅkamīti so kira hatthināgo yūthavāse ukkaṇṭhito taṁ vanasaṇḍaṁ paviṭṭho.",
  "tika-vin02t18:44_2": "Tattha bhagavantaṁ disvā ghaṭasahassena nibbāpitasantāpo viya nibbuto hutvā pasannacitto bhagavato santike aṭṭhāsi,",
  "tika-vin02t18:44_3": "tato paṭṭhāya vattasīse ṭhatvā bhaddasālassa paṇṇasālāya ca samantato appaharitaṁ katvā sākhābhaṅgena sammajjati,",
  "tika-vin02t18:44_4": "bhagavato mukhadhovanaṁ deti,",
  "tika-vin02t18:44_5": "nahānodakaṁ āharati,",
  "tika-vin02t18:44_6": "dantakaṭṭhaṁ deti,",
  "tika-vin02t18:44_7": "araññato madhurāni phalāphalāni āharitvā satthu upaneti.",
  "tika-vin02t18:44_8": "Satthā tāni paribhuñjati.",
  "tika-vin02t18:44_9": "Tena vuttaṁ ‘‘soṇḍāya bhagavato pānīyaṁ paribhojanīyaṁ upaṭṭhāpetī’’tiādi.",
  "tika-vin02t18:44_10": "So kira soṇḍāya dārūni āharitvā aññamaññaṁ ghaṁsitvā aggiṁ uṭṭhāpetvā dārūni jālāpetvā tattha pāsāṇakhaṇḍāni",
  "tika-vin02t18:44_11": "tāpetvā tāni daṇḍakehi vaṭṭetvā soṇḍiyaṁ khipitvā udakassa tattabhāvaṁ ñatvā bhagavato santikaṁ upagantvā tiṭṭhati.",
  "tika-vin02t18:44_12": "Bhagavā ‘‘hatthināgo mama nahānaṁ icchatī’’ti tattha gantvā nahānakiccaṁ karoti.",
  "tika-vin02t18:44_13": "Pānīyepi eseva nayo.",
  "tika-vin02t18:44_14": "Tasmiṁ pana sītale jāte upasaṅkamati.",
  "tika-vin02t18:44_15": "Taṁ sandhāya vuttaṁ ‘‘soṇḍāya bhagavato pānīyaṁ paribhojanīyaṁ upaṭṭhāpetī’’ti.",
  "tika-vin02t18:45_0": "Attano ca pavivekaṁ viditvāti kehici anākiṇṇabhāvaladdhaṁ kāyavivekaṁ jānitvā.",
  "tika-vin02t18:45_1": "Itare pana vivekā bhagavato sabbakālaṁ vijjantiyeva.",
  "tika-vin02t18:45_2": "Imaṁ udānaṁ udānesīti imaṁ attano hatthināgassa ca vivekābhiratiyā samānajjhāsayabhāvadīpanaṁ udānaṁ udānesi.",
  "tika-vin02t18:46_0": "Gāthāya pana evamatthayojanā veditabbā (udā. aṭṭha. 35) –",
  "tika-vin02t18:46_1": "etaṁ īsādantassa rathaīsāsadisadantassa hatthināgassa cittaṁ nāgena buddhanāgassa cittena sameti saṁsandati.",
  "tika-vin02t18:46_2": "Kathaṁ sameti ce?",
  "tika-vin02t18:46_3": "Yadeko ramatī vane,",
  "tika-vin02t18:46_4": "yasmā buddhanāgo ‘‘ahaṁ kho pubbe ākiṇṇo vihāsi’’nti purimaṁ ākiṇṇavihāraṁ jigucchitvā vivekaṁ upabrūhayamāno",
  "tika-vin02t18:46_5": "idāni yathā eko adutiyo vane araññe ramati abhiramati,",
  "tika-vin02t18:46_6": "evaṁ ayampi hatthināgo pubbe attano hatthiādīhi ākiṇṇavihāraṁ jigucchitvā idāni eko asahāyo vane ekavihāraṁ ramati abhinandati,",
  "tika-vin02t18:46_7": "tasmāssa cittaṁ nāgena sameti,",
  "tika-vin02t18:46_8": "tassa cittena sametīti katvā ekībhāvaratiyā ekasadisaṁ hotīti attho.",
  "tika-vin02t18:47_0": "Pālileyyakagamanakathāvaṇṇanā niṭṭhitā.",
  "tika-vin02t18:48_0": "Aṭṭhārasavatthukathāvaṇṇanā",
  "tika-vin02t18:49_0": "473.Yo paṭibāheyya,",
  "tika-vin02t18:49_1": "āpatti dukkaṭassāti ettha yo senāsanārahassa senāsanaṁ paṭibāhati,",
  "tika-vin02t18:49_2": "tasseva āpatti.",
  "tika-vin02t18:49_3": "Kalahakārakādīnaṁ panettha ‘‘okāso natthī’’tiādikaṁ saṅghassa katikaṁ ārocetvā na paññapentassa ‘‘ahaṁ",
  "tika-vin02t18:49_4": "vuḍḍho’’ti pasayha attanāva attano paññapetvā gaṇhantaṁ ‘‘yuttiyā gaṇhathā’’ti vatvā vārentassa ca natthi āpatti.",
  "tika-vin02t18:49_5": "‘‘Bhaṇḍanakārakaṁ nikkaḍḍhatīti vacanato kuladūsakassa pabbājanīyakammānuññāya ca idha kalahavūpasamanatthaṁ",
  "tika-vin02t18:49_6": "āgatānaṁ kosambakānampi ‘yathāvuḍḍha’nti avatvā ‘vivitte asati vivittaṁ katvāpi dātabba’nti vuttattā",
  "tika-vin02t18:49_7": "vivittaṁ katvā dentaṁ paṭibāhantasseva āpattī’’ti gaṇṭhipadesu vuttaṁ.",
  "tika-vin02t18:50_0": "Upālisaṅghasāmaggīpucchāvaṇṇanā",
  "tika-vin02t18:51_0": "476.Namūlā mūlaṁ gantvāti mūlato mūlaṁ agantvā. Atthato apagatāti sāmaggisaṅkhātaatthato apagatā.",
  "tika-vin02t18:52_0": "477.",
  "tika-vin02t18:52_1": "Yena naṁ paccatthikā vadeyyuṁ,",
  "tika-vin02t18:52_2": "taṁ na hi hotīti sambandho.",
  "tika-vin02t18:52_3": "Anapagatanti kāraṇato anapetaṁ,",
  "tika-vin02t18:52_4": "sakāraṇanti vuttaṁ hoti.",
  "tika-vin02t18:53_0": "Usūyāyāti iminā dosāgatigamanassa saṅgahitattā ‘‘agatigamanenā’’ti avasesaagatigamanaṁ dassitanti veditabbaṁ.",
  "tika-vin02t18:53_1": "Aṭṭhahi dūtaṅgehīti ‘‘sotā ca hoti sāvetā ca uggahetā ca dhāretā ca viññāpetā ca kusalo ca sahitāsahitadassano",
  "tika-vin02t18:53_2": "ca akalahakārako cā’’ti evaṁ vuttehi aṭṭhahi dūtaṅgehi.",
  "tika-vin02t18:53_3": "Sesamettha pāḷito aṭṭhakathāto ca suviññeyyameva.",
  "tika-vin02t18:54_0": "Kosambakakkhandhakavaṇṇanā niṭṭhitā.",
  "tika-vin02t18:55_0": "Iti samantapāsādikāya vinayaṭṭhakathāya sāratthadīpaniyaṁ",
  "tika-vin02t18:56_0": "Mahāvaggavaṇṇanā niṭṭhitā.",
  "tika-vin02t18:57_0": " Namo tassa bhagavato arahato sammāsambuddhassa"
}