{
  "atk-s0304a1:0_0": "2. Vedanāsaṁyuttaṁ",
  "atk-s0304a1:1_0": "1. Sagāthāvaggo",
  "atk-s0304a1:2_0": "1. Samādhisuttavaṇṇanā",
  "atk-s0304a1:3_0": "249.",
  "atk-s0304a1:3_1": "Vedanāsaṁyutte sagāthāvaggassa paṭhame samāhitoti upacārena vā appanāya vā samāhito.",
  "atk-s0304a1:3_2": "Vedanā ca pajānātīti vedanā dukkhasaccavasena pajānāti.",
  "atk-s0304a1:3_3": "Vedanānañca sambhavanti tāsaṁyeva sambhavaṁ samudayasaccavasena pajānāti.",
  "atk-s0304a1:3_4": "Yattha cetāti yatthetā vedanā nirujjhanti,",
  "atk-s0304a1:3_5": "taṁ nibbānaṁ nirodhasaccavasena pajānāti.",
  "atk-s0304a1:3_6": "Khayagāminanti tāsaṁyeva vedanānaṁ khayagāminaṁ maggaṁ maggasaccavasena pajānāti.",
  "atk-s0304a1:3_7": "Nicchāto parinibbutoti nittaṇho hutvā kilesaparinibbānena parinibbuto.",
  "atk-s0304a1:3_8": "Evamettha sutte sammasanacāravedanā kathitā.",
  "atk-s0304a1:3_9": "Gāthāsu dvīhi padehi samathavipassanā kathitā,",
  "atk-s0304a1:3_10": "sesehi catusaccaṁ kathitaṁ.",
  "atk-s0304a1:3_11": "Evamettha sabbasaṅgāhiko catubhūmakadhammaparicchedo vutto.",
  "atk-s0304a1:4_0": "2. Sukhasuttavaṇṇanā",
  "atk-s0304a1:5_0": "250.",
  "atk-s0304a1:5_1": "Dutiye adukkhamasukhaṁ sahāti adukkhamasukhañca sukhadukkhehi saha.",
  "atk-s0304a1:5_2": "Ajjhattañca bahiddhā cāti attano ca parassa ca.",
  "atk-s0304a1:5_3": "Mosadhammanti nassanasabhāvaṁ.",
  "atk-s0304a1:5_4": "Palokinanti palujjanakaṁ bhijjanasabhāvaṁ.",
  "atk-s0304a1:5_5": "Phussa phussa vayaṁ passanti ñāṇena phusitvā phusitvā vayaṁ passanto.",
  "atk-s0304a1:5_6": "Evaṁ tattha virajjatīti evaṁ tāsu vedanāsu virajjati.",
  "atk-s0304a1:5_7": "Idhāpi sutte sammasanacāravedanā kathitā,",
  "atk-s0304a1:5_8": "gāthāsu ñāṇaphusanaṁ.",
  "atk-s0304a1:6_0": "3. Pahānasuttavaṇṇanā",
  "atk-s0304a1:7_0": "251.",
  "atk-s0304a1:7_1": "Tatiye acchecchi taṇhanti sabbampi taṇhaṁ chindi samucchindi.",
  "atk-s0304a1:7_2": "Vivattayi saṁyojananti dasavidhampi saṁyojanaṁ parivattayi nimmūlakamakāsi.",
  "atk-s0304a1:7_3": "Sammāti hetunā kāraṇena.",
  "atk-s0304a1:7_4": "Mānābhisamayāti mānassa dassanābhisamayā,",
  "atk-s0304a1:7_5": "pahānābhisamayā ca.",
  "atk-s0304a1:7_6": "Arahattamaggo hi kiccavasena mānaṁ sampassati,",
  "atk-s0304a1:7_7": "ayamassa dassanābhisamayo.",
  "atk-s0304a1:7_8": "Tena diṭṭho pana so tāvadeva pahīyati,",
  "atk-s0304a1:7_9": "diṭṭhavisena diṭṭhasattānaṁ jīvitaṁ viya.",
  "atk-s0304a1:7_10": "Ayamassa pahānābhisamayo.",
  "atk-s0304a1:8_0": "Antamakāsi dukkhassāti evaṁ arahattamaggena mānassa diṭṭhattā ca pahīnattā ca ye ime “kāyabandhanassa",
  "atk-s0304a1:8_1": "anto jīrati haritantaṁ vā”ti evaṁ vuttaantimamariyādanto ca,",
  "atk-s0304a1:8_2": "“antamidaṁ,",
  "atk-s0304a1:8_3": "bhikkhave,",
  "atk-s0304a1:8_4": "jīvikāna”nti evaṁ vuttalāmakanto ca,",
  "atk-s0304a1:8_5": "“sakkāyo eko anto”ti evaṁ vuttakoṭṭhāsanto ca,",
  "atk-s0304a1:8_6": "“esevanto dukkhassa sabbapaccayasaṅkhayā”ti (saṁ ni. 2.51; 2.4.71; udā.",
  "atk-s0304a1:8_7": "71) evaṁ vuttakoṭanto cāti cattāro antā,",
  "atk-s0304a1:8_8": "tesu sabbasseva vaṭṭadukkhassa aduṁ catutthakoṭisaṅkhātaṁ antamakāsi,",
  "atk-s0304a1:8_9": "paricchedaṁ parivaṭumaṁ akāsi,",
  "atk-s0304a1:8_10": "antimasamussayamattāvasesaṁ dukkhamakāsīti vuttaṁ hoti.",
  "atk-s0304a1:9_0": "Sampajaññaṁ na riñcatīti sampajaññaṁ na jahati.",
  "atk-s0304a1:9_1": "Saṅkhyaṁ nopetīti ratto duṭṭho mūḷhoti paññattiṁ na upeti,",
  "atk-s0304a1:9_2": "taṁ paññattiṁ pahāya khīṇāsavo nāma hotīti attho.",
  "atk-s0304a1:9_3": "Imasmiṁ sutte ārammaṇānusayo kathito.",
  "atk-s0304a1:10_0": "4. Pātālasuttavaṇṇanā",
  "atk-s0304a1:11_0": "252.",
  "atk-s0304a1:11_1": "Catutthe pātāloti pātassa alaṁ pariyatto,",
  "atk-s0304a1:11_2": "natthi ettha patiṭṭhāti pātālo.",
  "atk-s0304a1:11_3": "Asantaṁ avijjamānanti asambhūtattaṁ apaññāyamānattaṁ.",
  "atk-s0304a1:11_4": "Evaṁ vācaṁ bhāsatīti atthi mahāsamudde pātāloti evaṁ vācaṁ.",
  "atk-s0304a1:11_5": "So hi yaṁ taṁ balavāmukhaṁ mahāsamuddassa udakaṁ vegena pakkhanditvā cakkavāḷaṁ vā sineruṁ vā āhacca",
  "atk-s0304a1:11_6": "yojanadviyojanadasayojanappamāṇampi uggantvā puna mahāsamudde patati,",
  "atk-s0304a1:11_7": "yassa patitaṭṭhāne mahānarakapapāto viya hoti,",
  "atk-s0304a1:11_8": "yaṁ loke balavāmukhanti vuccati.",
  "atk-s0304a1:11_9": "Taṁ sandhāya evaṁ vadati.",
  "atk-s0304a1:12_0": "Yasmā pana tattha tathārūpānaṁ macchakacchapadevadānavānaṁ patiṭṭhāpi hoti sukhanivāsopi,",
  "atk-s0304a1:12_1": "tasmā asantaṁ asaṁvijjamānaṁ taṁ taṁ vācaṁ bhāsati nāma.",
  "atk-s0304a1:12_2": "Yasmā pana sabbaputhujjanā sārīrikāya dukkhavedanāya patiṭṭhātuṁ na sakkonti,",
  "atk-s0304a1:12_3": "tasmā pātassa alanti atthena ayameva pātāloti dassento sārīrikānaṁ kho etaṁ bhikkhavetiādimāha.",
  "atk-s0304a1:13_0": "Pātālena paccuṭṭhāsīti pātālasmiṁ na patiṭṭhāsi.",
  "atk-s0304a1:13_1": "Gādhanti patiṭṭhaṁ.",
  "atk-s0304a1:13_2": "Akkandatīti anibaddhaṁ vippalāpaṁ vilapanto kandati.",
  "atk-s0304a1:13_3": "Dubbaloti dubbalañāṇo.",
  "atk-s0304a1:13_4": "Appathāmakoti ñāṇathāmassa parittatāya parittathāmako.",
  "atk-s0304a1:13_5": "Imasmiṁ sutte ariyasāvakoti sotāpanno.",
  "atk-s0304a1:13_6": "Sotāpanno hi ettha dhuraṁ,",
  "atk-s0304a1:13_7": "balavavipassako na tikkhabuddhi uppannaṁ vedanaṁ ananuvattitvā patiṭṭhātuṁ samattho yogāvacaropi vaṭṭati.",
  "atk-s0304a1:14_0": "5. Daṭṭhabbasuttavaṇṇanā",
  "atk-s0304a1:15_0": "253.",
  "atk-s0304a1:15_1": "Pañcame dukkhato daṭṭhabbāti vipariṇāmanavasena dukkhato daṭṭhabbā.",
  "atk-s0304a1:15_2": "Sallatoti dukkhāpanavinivijjhanaṭṭhena sallāti daṭṭhabbā.",
  "atk-s0304a1:15_3": "Aniccatoti adukkhamasukhā hutvā abhāvākārena aniccato daṭṭhabbā.",
  "atk-s0304a1:15_4": "Addāti addasa.",
  "atk-s0304a1:15_5": "Santanti santasabhāvaṁ.",
  "atk-s0304a1:16_0": "6. Sallasuttavaṇṇanā",
  "atk-s0304a1:17_0": "254.",
  "atk-s0304a1:17_1": "Chaṭṭhe tatrāti tesu dvīsu janesu.",
  "atk-s0304a1:17_2": "Anuvedhaṁ vijjheyyāti tasseva vaṇamukhassa aṅgulantare vā dvaṅgulantare vā āsannapadese anugatavedhaṁ.",
  "atk-s0304a1:17_3": "Evaṁ viddhassa hi sā anuvedhā vedanā paṭhamavedanāya balavatarā hoti,",
  "atk-s0304a1:17_4": "pacchā uppajjamānā domanassavedanāpi evameva purimavedanāya balavatarā hoti.",
  "atk-s0304a1:17_5": "Dukkhāya vedanāya nissaraṇanti dukkhāya vedanāya hi samādhimaggaphalāni nissaraṇaṁ,",
  "atk-s0304a1:17_6": "taṁ so na jānāti,",
  "atk-s0304a1:17_7": "kāmasukhameva nissaraṇanti jānāti.",
  "atk-s0304a1:17_8": "Tāsaṁ vedanānanti tāsaṁ sukhadukkhavedanānaṁ.",
  "atk-s0304a1:17_9": "Saññutto naṁ vedayatīti kilesehi sampayuttova hutvā taṁ vedanaṁ vedayati,",
  "atk-s0304a1:17_10": "na vippayutto.",
  "atk-s0304a1:17_11": "Saññutto dukkhasmāti karaṇatthe nissakkaṁ,",
  "atk-s0304a1:17_12": "dukkhena sampayuttoti attho.",
  "atk-s0304a1:17_13": "Saṅkhātadhammassāti viditadhammassa tulitadhammassa.",
  "atk-s0304a1:17_14": "Bahussutassāti pariyattibahussutassa paṭivedhabahussutassa ca.",
  "atk-s0304a1:17_15": "Sammā pajānāti bhavassa pāragūti bhavassa pāraṁ nibbānaṁ gato,",
  "atk-s0304a1:17_16": "tadeva nibbānaṁ sammā pajānāti.",
  "atk-s0304a1:17_17": "Imasmimpi sutte ārammaṇānusayova kathito.",
  "atk-s0304a1:17_18": "Ariyasāvakesu ca khīṇāsavo ettha dhuraṁ,",
  "atk-s0304a1:17_19": "anāgāmīpi vaṭṭatīti vadanti.",
  "atk-s0304a1:18_0": "7. Paṭhamagelaññasuttavaṇṇanā",
  "atk-s0304a1:19_0": "255.",
  "atk-s0304a1:19_1": "Sattame yena gilānasālā tenupasaṅkamīti “sadevake loke aggapuggalo tathāgatopi gilānupaṭṭhānaṁ gacchati,",
  "atk-s0304a1:19_2": "upaṭṭhātabbayuttakā nāma gilānāti bhikkhū saddahitvā okappetvā gilāne upaṭṭhātabbe maññissantī”ti ca “ye tattha kammaṭṭhānasappāyā,",
  "atk-s0304a1:19_3": "tesaṁ kammaṭṭhānaṁ kathessāmī”ti ca cintetvā upasaṅkami.",
  "atk-s0304a1:19_4": "Kāye kāyānupassītiādīsu yaṁ vattabbaṁ,",
  "atk-s0304a1:19_5": "taṁ parato vakkhāma.",
  "atk-s0304a1:19_6": "Aniccānupassīti aniccataṁ anupassanto.",
  "atk-s0304a1:19_7": "Vayānupassīti vayaṁ anupassanto.",
  "atk-s0304a1:19_8": "Virāgānupassīti virāgaṁ anupassanto.",
  "atk-s0304a1:19_9": "Nirodhānupassīti nirodhaṁ anupassanto.",
  "atk-s0304a1:19_10": "Paṭinissaggānupassīti paṭinissaggaṁ anupassanto.",
  "atk-s0304a1:20_0": "Ettāvatā kiṁ dassitaṁ hoti?",
  "atk-s0304a1:20_1": "Imassa bhikkhuno āgamanīyapaṭipadā,",
  "atk-s0304a1:20_2": "satipaṭṭhānāpi hi pubbabhāgāyeva,",
  "atk-s0304a1:20_3": "sampajaññepi aniccānupassanā vayānupassanā virāgānupassanāti ca imāpi tisso anupassanā pubbabhāgāyeva,",
  "atk-s0304a1:20_4": "nirodhānupassanāpi paṭinissaggānupassanāpi imā dve missakā.",
  "atk-s0304a1:20_5": "Ettāvatā imassa bhikkhuno bhāvanākālo dassitoti.",
  "atk-s0304a1:20_6": "Sesaṁ vuttanayameva.",
  "atk-s0304a1:21_0": "8-9. Dutiyagelaññasuttādivaṇṇanā",
  "atk-s0304a1:22_0": "256-257.",
  "atk-s0304a1:22_1": "Aṭṭhame imameva phassaṁ paṭiccāti vutte bujjhanakānaṁ ajjhāsayena vuttaṁ,",
  "atk-s0304a1:22_2": "atthato panetaṁ ninnānākaraṇaṁ.",
  "atk-s0304a1:22_3": "Kāyova hi ettha phassoti vutto.",
  "atk-s0304a1:22_4": "Navamaṁ uttānameva.",
  "atk-s0304a1:23_0": "10. Phassamūlakasuttavaṇṇanā",
  "atk-s0304a1:24_0": "258.",
  "atk-s0304a1:24_1": "Dasame sukhavedaniyanti sukhavedanāya paccayabhūtaṁ.",
  "atk-s0304a1:24_2": "Sesesupi eseva nayo.",
  "atk-s0304a1:24_3": "Anupadavaṇṇanā panettha heṭṭhā vitthāritāva.",
  "atk-s0304a1:24_4": "Imasmiṁ suttadvaye sammasanacāravedanā kathitā.",
  "atk-s0304a1:25_0": "Sagāthāvaggo paṭhamo.",
  "atk-s0304a1:26_0": "2. Rahogatavaggo",
  "atk-s0304a1:27_0": "1. Rahogatasuttavaṇṇanā",
  "atk-s0304a1:28_0": "259.",
  "atk-s0304a1:28_1": "Rahogatavaggassa paṭhame yaṁ kiñci vedayitaṁ,",
  "atk-s0304a1:28_2": "taṁ dukkhasminti yaṁ kiñci vedayitaṁ,",
  "atk-s0304a1:28_3": "taṁ sabbaṁ dukkhanti attho.",
  "atk-s0304a1:28_4": "Saṅkhārānaṁyeva aniccatantiādīsu yā esā saṅkhārānaṁ aniccatā khayadhammatā vayadhammatā vipariṇāmadhammatā,",
  "atk-s0304a1:28_5": "etaṁ sandhāya yaṁ kiñci vedayitaṁ,",
  "atk-s0304a1:28_6": "taṁ dukkhanti mayā bhāsitanti dīpeti.",
  "atk-s0304a1:28_7": "Yā hi saṅkhārānaṁ aniccatā,",
  "atk-s0304a1:28_8": "vedanānampi sā aniccatā eva.",
  "atk-s0304a1:28_9": "Aniccatā ca nāmesā maraṇaṁ,",
  "atk-s0304a1:28_10": "maraṇato uttari dukkhaṁ nāma natthīti iminā adhippāyena sabbā vedanā dukkhāti vuttā.",
  "atk-s0304a1:28_11": "Atha kho pana bhikkhu mayāti idaṁ na kevalaṁ ahaṁ vedanānaṁyeva nirodhaṁ paññāpemi,",
  "atk-s0304a1:28_12": "imesampi dhammānaṁ nirodhaṁ paññāpemīti dassanatthaṁ āraddhaṁ.",
  "atk-s0304a1:28_13": "Vūpasamo ca passaddhiyo ca evarūpāya desanāya bujjhanakānaṁ ajjhāsayena vuttā.",
  "atk-s0304a1:28_14": "Saññāvedayitanirodhaggahaṇena cettha cattāro āruppā gahitāva hontīti veditabbā.",
  "atk-s0304a1:29_0": "2-3. Paṭhamaākāsasuttādivaṇṇanā",
  "atk-s0304a1:30_0": "260-261.",
  "atk-s0304a1:30_1": "Dutiye puthū vāyanti mālutāti bahū vātā vāyanti.",
  "atk-s0304a1:30_2": "Sesaṁ uttānatthamevāti.",
  "atk-s0304a1:30_3": "Tatiyaṁ vinā gāthāhi bujjhantānaṁ ajjhāsayena vuttaṁ.",
  "atk-s0304a1:31_0": "4. Agārasuttavaṇṇanā",
  "atk-s0304a1:32_0": "262.",
  "atk-s0304a1:32_1": "Catutthe puratthimāti puratthimāya.",
  "atk-s0304a1:32_2": "Evaṁ sabbattha.",
  "atk-s0304a1:32_3": "Sāmisāpi sukhā vedanātiādīsu sāmisā sukhā nāma kāmāmisapaṭisaṁyuttā vedanā.",
  "atk-s0304a1:32_4": "Nirāmisā sukhā nāma paṭhamajjhānādivasena vipassanāvasena anussativasena ca uppannā vedanā.",
  "atk-s0304a1:32_5": "Sāmisā dukkhā nāma kāmāmiseneva sāmisā vedanā,",
  "atk-s0304a1:32_6": "nirāmisā dukkhā nāma anuttaresu vimokkhesu pihaṁ upaṭṭhāpayato pihapaccayā uppannadomanassavedanā.",
  "atk-s0304a1:32_7": "Sāmisā adukkhamasukhā nāma kāmāmiseneva sāmisā vedanā.",
  "atk-s0304a1:32_8": "Nirāmisā adukkhamasukhā nāma catutthajjhānavasena uppannā adukkhamasukhā vedanā.",
  "atk-s0304a1:33_0": "5-8. Paṭhamaānandasuttādivaṇṇanā",
  "atk-s0304a1:34_0": "263-266.",
  "atk-s0304a1:34_1": "Pañcamādīni cattāri heṭṭhā kathitanayāneva.",
  "atk-s0304a1:34_2": "Purimāni panettha dve paripuṇṇapassaddhikāni,",
  "atk-s0304a1:34_3": "pacchimāni upaḍḍhapassaddhikāni.",
  "atk-s0304a1:34_4": "Desanāya bujjhanakānaṁ ajjhāsayena vuttāni.",
  "atk-s0304a1:35_0": "9-10. Pañcakaṅgasuttādivaṇṇanā",
  "atk-s0304a1:36_0": "267-268.",
  "atk-s0304a1:36_1": "Navame pañcakaṅgo thapatīti pañcakaṅgoti tassa nāmaṁ,",
  "atk-s0304a1:36_2": "vāsipharasunikhādanadaṇḍamuggarakāḷasuttanāḷisaṅkhātehi vā pañcahi aṅgehi samannāgatattā so pañcakaṅgoti paññāto.",
  "atk-s0304a1:36_3": "Thapatīti vaḍḍhakījeṭṭhako.",
  "atk-s0304a1:36_4": "Udāyīti paṇḍitaudāyitthero.",
  "atk-s0304a1:36_5": "Pariyāyanti kāraṇaṁ.",
  "atk-s0304a1:36_6": "Dvepānandāti dvepi, ānanda,",
  "atk-s0304a1:36_7": "pariyāyenāti kāraṇena.",
  "atk-s0304a1:36_8": "Ettha ca kāyikacetasikavasena dve veditabbā,",
  "atk-s0304a1:36_9": "sukhādivasena tissopi,",
  "atk-s0304a1:36_10": "indriyavasena sukhindriyādikā pañca,",
  "atk-s0304a1:36_11": "dvāravasena cakkhusamphassajādikā cha,",
  "atk-s0304a1:36_12": "upavicāravasena “cakkhunā rūpaṁ disvā somanassaṭhāniyaṁ rūpaṁ upavicaratī”tiādikā aṭṭhārasa,",
  "atk-s0304a1:36_13": "cha gehasitāni somanassāni,",
  "atk-s0304a1:36_14": "cha nekkhammasitāni,",
  "atk-s0304a1:36_15": "cha gehasitāni domanassāni,",
  "atk-s0304a1:36_16": "cha nekkhammasitāni,",
  "atk-s0304a1:36_17": "cha gehasitā upekkhā,",
  "atk-s0304a1:36_18": "cha nekkhammasitāti evaṁ chattiṁsa.",
  "atk-s0304a1:36_19": "Tā atīte chattiṁsa,",
  "atk-s0304a1:36_20": "anāgate chattiṁsa,",
  "atk-s0304a1:36_21": "paccuppanne chattiṁsāti evaṁ aṭṭhasataṁ vedanā veditabbā.",
  "atk-s0304a1:37_0": "Pañcimeānanda kāmaguṇāti ayaṁ pāṭiyekko anusandhi.",
  "atk-s0304a1:37_1": "Na kevalañhi dve ādiṁ katvā vedanā bhagavatā paññattā,",
  "atk-s0304a1:37_2": "pariyāyena ekāpi vedanā kathitā,",
  "atk-s0304a1:37_3": "taṁ dassento pañcakaṅgassa thapatino vādaṁ upatthambhetuṁ imaṁ desanaṁ ārabhi.",
  "atk-s0304a1:37_4": "Abhikkantataranti sundarataraṁ.",
  "atk-s0304a1:37_5": "Paṇītataranti atappakataraṁ.",
  "atk-s0304a1:37_6": "Ettha ca catutthajjhānato paṭṭhāya adukkhamasukhā vedanā,",
  "atk-s0304a1:37_7": "sāpi santaṭṭhena paṇītaṭṭhena ca sukhanti vuttā.",
  "atk-s0304a1:37_8": "Nirodho avedayitasukhavasena sukhaṁ nāma jāto.",
  "atk-s0304a1:37_9": "Pañcakāmaguṇavasena hi aṭṭhasamāpattivasena ca uppannaṁ vedayitaṁ sukhaṁ nāma,",
  "atk-s0304a1:37_10": "nirodho avedayitasukhaṁ nāma.",
  "atk-s0304a1:37_11": "Iti vedayitasukhaṁ vā hotu avedayitasukhaṁ vā,",
  "atk-s0304a1:37_12": "niddukkhabhāvasaṅkhātena sukhaṭṭhena ekantasukhameva jātaṁ.",
  "atk-s0304a1:38_0": "Yattha yatthāti yasmiṁ yasmiṁ ṭhāne.",
  "atk-s0304a1:38_1": "Sukhaṁ upalabbhatīti vedayitaṁ sukhaṁ vā avedayitaṁ sukhaṁ vā upalabbhati.",
  "atk-s0304a1:38_2": "Taṁ taṁ tathāgato sukhasmiṁ paññapeti,",
  "atk-s0304a1:38_3": "taṁ sabbaṁ tathāgato niddukkhabhāvaṁ sukhasmiṁyeva paññapetīti idha bhagavā nirodhasamāpattiṁ sīsaṁ katvā",
  "atk-s0304a1:38_4": "neyyapuggalassa vasena arahattanikūṭeneva desanaṁ niṭṭhāpesi.",
  "atk-s0304a1:38_5": "Dasamaṁ uttānatthamevāti.",
  "atk-s0304a1:39_0": "Rahogatavaggo dutiyo.",
  "atk-s0304a1:40_0": "3. Aṭṭhasatapariyāyavaggo",
  "atk-s0304a1:41_0": "1. Sīvakasuttavaṇṇanā",
  "atk-s0304a1:42_0": "269.",
  "atk-s0304a1:42_1": "Tatiyavaggassa paṭhame moḷiyasīvakoti sīvakoti tassa nāmaṁ.",
  "atk-s0304a1:42_2": "Cūḷā panassa atthi,",
  "atk-s0304a1:42_3": "tasmā moḷiyasīvakoti vuccati.",
  "atk-s0304a1:42_4": "Paribbājakoti channaparibbājako.",
  "atk-s0304a1:42_5": "Pittasamuṭṭhānānīti pittapaccayāni.",
  "atk-s0304a1:42_6": "Vedayitānīti vedanā.",
  "atk-s0304a1:42_7": "Tattha pittapaccayā tisso vedanā uppajjanti. Kathaṁ?",
  "atk-s0304a1:42_8": "Ekacco hi “pittaṁ me kupitaṁ dujjānaṁ kho pana jīvita”nti dānaṁ deti,",
  "atk-s0304a1:42_9": "sīlaṁ samādiyati uposathakammaṁ karoti,",
  "atk-s0304a1:42_10": "evamassa kusalavedanā uppajjati.",
  "atk-s0304a1:42_11": "Ekacco “pittabhesajjaṁ karissāmī”ti pāṇaṁ hanati,",
  "atk-s0304a1:42_12": "adinnaṁ ādiyati,",
  "atk-s0304a1:42_13": "musā bhaṇati,",
  "atk-s0304a1:42_14": "dasa dussīlyakammāni karoti,",
  "atk-s0304a1:42_15": "evamassa akusalavedanā uppajjati.",
  "atk-s0304a1:42_16": "Ekacco “ettakenapi me bhesajjakaraṇena pittaṁ na vūpasammati,",
  "atk-s0304a1:42_17": "alaṁ yaṁ hoti.",
  "atk-s0304a1:42_18": "taṁ hotū”ti majjhatto kāyikavedanaṁ adhivāsento nipajjati,",
  "atk-s0304a1:42_19": "evaṁ assa abyākatavedanā uppajjati.",
  "atk-s0304a1:43_0": "Sāmampi kho etanti taṁ taṁ pittavikāraṁ disvā attanāpi etaṁ veditabbaṁ.",
  "atk-s0304a1:43_1": "Saccasammatanti bhūtasammataṁ.",
  "atk-s0304a1:43_2": "Lokopi hissa sarīre sabalavaṇṇatādipittavikāraṁ disvā “pittamassa kupita”nti jānāti.",
  "atk-s0304a1:43_3": "Tasmāti yasmā sāmañca viditaṁ lokassa ca saccasammataṁ atidhāvanti, tasmā.",
  "atk-s0304a1:43_4": "Semhasamuṭṭhānādīsupi eseva nayo.",
  "atk-s0304a1:43_5": "Ettha pana sannipātikānīti tiṇṇampi pittādīnaṁ kopena samuṭṭhitāni.",
  "atk-s0304a1:43_6": "Utupariṇāmajānīti visabhāgaututo jātāni.",
  "atk-s0304a1:43_7": "Jaṅgaladesavāsīnañhi anupadese vasantānaṁ visabhāgo utu uppajjati,",
  "atk-s0304a1:43_8": "anupadesavāsīnañca jaṅgaladeseti evaṁ malayasamuddatīrādivasenāpi utuvisabhāgatā uppajjatiyeva.",
  "atk-s0304a1:43_9": "Tato jātāti utupariṇāmajātāni nāma.",
  "atk-s0304a1:44_0": "Visamaparihārajānīti mahābhāravahanasudhākoṭṭanādito vā avelāya carantassa sappaḍaṁsakūpapātādito vā visamaparihārato jātāni.",
  "atk-s0304a1:44_1": "Opakkamikānīti “ayaṁ coro vā pāradāriko vā”ti gahetvā jaṇṇukakapparamuggarādīhi nippothanaupakkamaṁ paccayaṁ katvā uppannāni.",
  "atk-s0304a1:44_2": "Etaṁ bahi upakkamaṁ labhitvā koci vuttanayeneva kusalaṁ karoti,",
  "atk-s0304a1:44_3": "koci akusalaṁ,",
  "atk-s0304a1:44_4": "koci adhivāsento nipajjati.",
  "atk-s0304a1:44_5": "Kammavipākajānīti kevalaṁ kammavipākato, jātāni.",
  "atk-s0304a1:44_6": "Tesupi hi uppannesu vuttanayeneva koci kusalaṁ karoti,",
  "atk-s0304a1:44_7": "koci akusalaṁ,",
  "atk-s0304a1:44_8": "koci adhivāsento nipajjati.",
  "atk-s0304a1:44_9": "Evaṁ sabbavāresu tividhāva vedanā honti.",
  "atk-s0304a1:45_0": "Tattha purimehi sattahi kāraṇehi uppannā sārīrikā vedanā sakkā paṭibāhituṁ,",
  "atk-s0304a1:45_1": "kammavipākajānaṁ pana sabbabhesajjānipi sabbaparittānipi nālaṁ paṭighātāya.",
  "atk-s0304a1:45_2": "Imasmiṁ sutte lokavohāro nāma kathitoti.",
  "atk-s0304a1:46_0": "2-10. Aṭṭhasatasuttādivaṇṇanā",
  "atk-s0304a1:47_0": "270-278.",
  "atk-s0304a1:47_1": "Dutiye aṭṭhasatapariyāyanti aṭṭhasatassa kāraṇabhūtaṁ.",
  "atk-s0304a1:47_2": "Dhammapariyāyanti dhammakāraṇaṁ.",
  "atk-s0304a1:47_3": "Kāyikā ca cetasikā cāti ettha kāyikā kāmāvacareyeva labbhanti,",
  "atk-s0304a1:47_4": "cetasikā catubhūmikāpi.",
  "atk-s0304a1:47_5": "Sukhātiādīsu sukhā vedanā arūpāvacare natthi,",
  "atk-s0304a1:47_6": "sesāsu tīsu bhūmīsu labbhanti,",
  "atk-s0304a1:47_7": "dukkhā kāmāvacarāva,",
  "atk-s0304a1:47_8": "itarā catubhūmikā.",
  "atk-s0304a1:47_9": "Pañcake sukhindriyadukkhindriyadomanassindriyāni kāmāvacarāneva,",
  "atk-s0304a1:47_10": "somanassindriyaṁ tebhūmakaṁ,",
  "atk-s0304a1:47_11": "upekkhindriyaṁ catubhūmakaṁ.",
  "atk-s0304a1:47_12": "Chakke pañcasu dvāresu vedanā kāmāvacarāva,",
  "atk-s0304a1:47_13": "manodvāre catubhūmikā,",
  "atk-s0304a1:47_14": "aṭṭhārasake chasu iṭṭhārammaṇesu somanassena saha upavicarantīti somanassūpavicārā.",
  "atk-s0304a1:47_15": "Sesadvayepi eseva nayo.",
  "atk-s0304a1:47_16": "Iti ayaṁ desanā vicāravasena āgatā,",
  "atk-s0304a1:47_17": "taṁsampayuttānaṁ pana somanassādīnaṁ vasena idha aṭṭhārasa vedanā veditabbā.",
  "atk-s0304a1:48_0": "Cha gehasitāni somanassānītiādīsu “cakkhuviññeyyānaṁ rūpānaṁ iṭṭhānaṁ kantānaṁ manāpānaṁ manoramānaṁ",
  "atk-s0304a1:48_1": "lokāmisapaṭisaṁyuttānaṁ paṭilābhaṁ vā paṭilābhato samanupassato pubbe vā paṭiladdhapubbaṁ atītaṁ niruddhaṁ",
  "atk-s0304a1:48_2": "vipariṇataṁ samanussarato uppajjati somanassaṁ.",
  "atk-s0304a1:48_3": "Yaṁ evarūpaṁ somanassaṁ,",
  "atk-s0304a1:48_4": "idaṁ vuccati gehasitaṁ somanassa”nti.",
  "atk-s0304a1:48_5": "Evaṁ chasu dvāresu vuttakāmaguṇanissitāni somanassāni cha gehasitasomanassāni nāma.",
  "atk-s0304a1:49_0": "“Rūpānaṁ tveva aniccataṁ viditvā vipariṇāmavirāganirodhaṁ ‘pubbe ceva rūpā etarahi ca,",
  "atk-s0304a1:49_1": "sabbe te rūpā aniccā dukkhā vipariṇāmadhammā’ti evametaṁ yathābhūtaṁ sammappaññāya passato uppajjati somanassaṁ.",
  "atk-s0304a1:49_2": "Yaṁ evarūpaṁ somanassaṁ,",
  "atk-s0304a1:49_3": "idaṁ vuccati nekkhammasitaṁ somanassa”nti evaṁ chasu dvāresu iṭṭhārammaṇe āpāthagate aniccatādivasena",
  "atk-s0304a1:49_4": "vipassanaṁ paṭṭhapetvā ussukkāpetuṁ sakkontassa “ussukkitā me vipassanā”ti somanassajātassa uppannasomanassāni",
  "atk-s0304a1:49_5": "cha nekkhammasitasomanassāni nāma.",
  "atk-s0304a1:50_0": "“Cakkhuviññeyyānaṁ rūpānaṁ iṭṭhānaṁ kantānaṁ manāpānaṁ manoramānaṁ lokāmisapaṭisaṁyuttānaṁ appaṭilābhaṁ",
  "atk-s0304a1:50_1": "vā appaṭilābhato samanupassato pubbe vā paṭiladdhapubbaṁ atītaṁ niruddhaṁ vipariṇataṁ samanussarato uppajjati",
  "atk-s0304a1:50_2": "domanassaṁ.",
  "atk-s0304a1:50_3": "Yaṁ evarūpaṁ domanassaṁ,",
  "atk-s0304a1:50_4": "idaṁ vuccati gehasitaṁ domanassa”nti.",
  "atk-s0304a1:50_5": "Evaṁ chasu dvāresu “iṭṭhārammaṇaṁ nānubhavissāmi nānubhavāmī”ti vitakkayato uppannāni kāmaguṇanissitadomanassāni cha gehasitadomanassāni nāma.",
  "atk-s0304a1:51_0": "“Rūpānaṁ tveva aniccataṁ viditvā vipariṇāmavirāganirodhaṁ ‘pubbe ceva rūpā etarahi ca,",
  "atk-s0304a1:51_1": "sabbe te rūpā aniccā dukkhā vipariṇāmadhammā’ti evametaṁ yathābhūtaṁ sammappaññāya disvā anuttaresu vimokkhesu",
  "atk-s0304a1:51_2": "pihaṁ upaṭṭhāpeti ‘kudāssu nāmāhaṁ tadāyatanaṁ upasampajja viharissāmi,",
  "atk-s0304a1:51_3": "yadariyā etarahi āyatanaṁ upasampajja viharantī”ti.",
  "atk-s0304a1:51_4": "Iti anuttaresu vimokkhesu pihaṁ upaṭṭhāpayato uppajjati pihapaccayā domanassaṁ.",
  "atk-s0304a1:51_5": "Yaṁ evarūpaṁ domanassaṁ,",
  "atk-s0304a1:51_6": "idaṁ vuccati nekkhammasitaṁ domanassanti;",
  "atk-s0304a1:51_7": "evaṁ chasu dvāresu iṭṭhārammaṇe āpāthagate anuttaravimokkhasaṅkhātaariyaphaladhammesu pihaṁ upaṭṭhāpetvā",
  "atk-s0304a1:51_8": "tadadhigamāya aniccatādivasena vipassanaṁ paṭṭhapetvā ussukkāpetuṁ asakkontassa “imampi pakkhaṁ imampi",
  "atk-s0304a1:51_9": "māsaṁ imampi saṁvaccharaṁ vipassanaṁ ussukkāpetvā ariyabhūmiṁ pāpuṇituṁ nāsakkhi”nti anusocato uppannāni",
  "atk-s0304a1:51_10": "domanassāni cha nekkhammasitadomanassāni nāma.",
  "atk-s0304a1:52_0": "“Cakkhunā rūpaṁ disvā uppajjati upekkhā bālassa mūḷhassa puthujjanassa anodhijinassa avipākajinassa anādīnavadassāvino assutavato puthujjanassa.",
  "atk-s0304a1:52_1": "Yā evarūpā upekkhā,",
  "atk-s0304a1:52_2": "rūpaṁ sā nātivattati,",
  "atk-s0304a1:52_3": "tasmā sā upekkhā gehasitāti vuccatī”ti;",
  "atk-s0304a1:52_4": "evaṁ chasu dvāresu iṭṭhārammaṇe āpāthagate guḷapiṇḍake nilīnamakkhikā viya rūpādīni anativattamānā tattheva",
  "atk-s0304a1:52_5": "laggā laggitā hutvā uppannakāmaguṇanissitā upekkhā cha gehasitaupekkhā nāma.",
  "atk-s0304a1:53_0": "“Rūpānaṁ tveva aniccataṁ viditvā vipariṇāmavirāganirodhaṁ pubbe ceva rūpā etarahi ca,",
  "atk-s0304a1:53_1": "‘sabbe te rūpā aniccā dukkhā vipariṇāmadhammā’ti evametaṁ yathābhūtaṁ sammappaññāya passato uppajjati upekkhā.",
  "atk-s0304a1:53_2": "Yā evarūpā upekkhā,",
  "atk-s0304a1:53_3": "rūpaṁ sā ativattati,",
  "atk-s0304a1:53_4": "tasmā sā upekkhā nekkhammasitāti vuccatī”ti;",
  "atk-s0304a1:53_5": "evaṁ chasu dvāresu iṭṭhādiārammaṇe āpāthagate iṭṭhe arajjantassa aniṭṭhe adussantassa asamapekkhane amuyhantassa",
  "atk-s0304a1:53_6": "uppannā vipassanāñāṇasampayuttā upekkhā nekkhammasitaupekkhā nāma.",
  "atk-s0304a1:53_7": "Imasmiṁ sutte sabbasaṅgāhako catubhūmakadhammaparicchedo kathito.",
  "atk-s0304a1:53_8": "Tatiyādīni uttānatthāneva.",
  "atk-s0304a1:54_0": "11. Nirāmisasuttavaṇṇanā",
  "atk-s0304a1:55_0": "279.",
  "atk-s0304a1:55_1": "Ekādasame sāmisāti kilesāmisena sāmisā.",
  "atk-s0304a1:55_2": "Nirāmisatarāti nirāmisāyapi jhānapītiyā nirāmisatarāva.",
  "atk-s0304a1:55_3": "Nanu ca dvīsu jhānesu pīti mahaggatāpi hoti lokuttarāpi,",
  "atk-s0304a1:55_4": "paccavekkhaṇapīti lokiyāva,",
  "atk-s0304a1:55_5": "sā kasmā nirāmisatarā jātāti?",
  "atk-s0304a1:55_6": "Santapaṇītadhammapaccavekkhaṇavasena uppannattā.",
  "atk-s0304a1:55_7": "Yathā hi rājavallabho cūḷupaṭṭhāko appaṭihārikaṁ yathāsukhaṁ rājakulaṁ pavisanto seṭṭhisenāpatiādayo pādena paharantopi na gaṇeti. Kasmā?",
  "atk-s0304a1:55_8": "Rañño āsannaparicārakattā.",
  "atk-s0304a1:55_9": "Iti so tehi uttaritaro hoti,",
  "atk-s0304a1:55_10": "evamayampi santapaṇītadhammapaccavekkhaṇavasena uppannattā lokuttarapītitopi uttaritarāti veditabbā.",
  "atk-s0304a1:55_11": "Sesavāresupi eseva nayo.",
  "atk-s0304a1:56_0": "Vimokkhavāre pana rūpapaṭisaṁyutto vimokkho attano ārammaṇabhūtena rūpāmisavaseneva sāmiso nāma,",
  "atk-s0304a1:56_1": "arūpapaṭisaṁyutto rūpāmisābhāvena nirāmiso nāmāti.",
  "atk-s0304a1:57_0": "Vedanāsaṁyuttavaṇṇanā niṭṭhitā."
}