{
  "ne19:0.1_0": "Netti",
  "ne19:0.2_0": "Paṭiniddesavāra",
  "ne19:0.3_0": "Vibhaṅga 16",
  "ne19:0.4_0": "Samāropanahāravibhaṅga",
  "ne19:1.1_0": "Tattha katamo samāropano hāro?",
  "ne19:1.2_0": "“Ye dhammā yaṁmūlā,",
  "ne19:1.2_1": "ye cekatthā pakāsitā muninā”ti.",
  "ne19:2.1_0": "Ekasmiṁ padaṭṭhāne yattakāni padaṭṭhānāni otaranti,",
  "ne19:2.1_1": "sabbāni tāni samāropayitabbāni.",
  "ne19:2.2_0": "Yathā āvaṭṭe hāre bahukāni padaṭṭhānāni otarantīti.",
  "ne19:2.3_0": "Tattha samāropanā catubbidhā padaṭṭhānaṁ, vevacanaṁ, bhāvanā, pahānamiti.",
  "ne19:3.1_0": "Tattha katamā padaṭṭhānena samāropanā?",
  "ne19:4.1_0": "“Sabbapāpassa akaraṇaṁ,",
  "ne19:4.2_0": "kusalassa upasampadā;",
  "ne19:4.3_0": "Sacittapariyodāpanaṁ,",
  "ne19:4.4_0": "etaṁ buddhāna sāsanan”ti.",
  "ne19:5.1_0": "Tassa kiṁ padaṭṭhānaṁ?",
  "ne19:5.2_0": "Tīṇi sucaritāni—",
  "ne19:5.3_0": "kāyasucaritaṁ vacīsucaritaṁ manosucaritaṁ—",
  "ne19:5.4_0": "idaṁ padaṭṭhānaṁ;",
  "ne19:5.5_0": "tattha yaṁ kāyikañca vācasikañca sucaritaṁ, ayaṁ sīlakkhandho.",
  "ne19:5.6_0": "Manosucarite yā anabhijjhā abyāpādo ca, ayaṁ samādhikkhandho.",
  "ne19:5.7_0": "Yā sammādiṭṭhi, ayaṁ paññākkhandho.",
  "ne19:5.8_0": "Idaṁ padaṭṭhānaṁ,",
  "ne19:5.8_1": "tattha sīlakkhandho ca samādhikkhandho ca samatho, paññākkhandho vipassanā.",
  "ne19:5.9_0": "Idaṁ padaṭṭhānaṁ,",
  "ne19:5.9_1": "tattha samathassa phalaṁ rāgavirāgā cetovimutti,",
  "ne19:5.9_2": "vipassanāya phalaṁ avijjāvirāgā paññāvimutti.",
  "ne19:5.10_0": "Idaṁ padaṭṭhānaṁ.",
  "ne19:6.1_0": "Vanaṁ vanathassa padaṭṭhānaṁ.",
  "ne19:6.2_0": "Kiñca vanaṁ?",
  "ne19:6.3_0": "Ko ca vanatho?",
  "ne19:6.4_0": "Vanaṁ nāma pañca kāmaguṇā, taṇhā vanatho.",
  "ne19:6.5_0": "Idaṁ padaṭṭhānaṁ.",
  "ne19:6.6_0": "Vanaṁ nāma nimittaggāho “itthī”ti vā “puriso”ti vā.",
  "ne19:6.7_0": "Vanatho nāma tesaṁ tesaṁ aṅgapaccaṅgānaṁ anubyañjanaggāho “aho cakkhu, aho sotaṁ, aho ghānaṁ, aho jivhā, aho kāyo” iti.",
  "ne19:6.8_0": "Idaṁ padaṭṭhānaṁ.",
  "ne19:6.9_0": "Vanaṁ nāma cha ajjhattikabāhirāni āyatanāni apariññātāni.",
  "ne19:6.10_0": "Yaṁ tadubhayaṁ paṭicca uppajjati saṁyojanaṁ, ayaṁ vanatho.",
  "ne19:6.11_0": "Idaṁ padaṭṭhānaṁ.",
  "ne19:6.12_0": "Vanaṁ nāma anusayo.",
  "ne19:6.13_0": "Vanatho nāma pariyuṭṭhānaṁ.",
  "ne19:6.14_0": "Idaṁ padaṭṭhānaṁ.",
  "ne19:6.15_0": "Tenāha bhagavā “chetvā vanañca vanathañcā”ti.",
  "ne19:6.16_0": "Ayaṁ padaṭṭhānena samāropanā. ",
  "ne19:7.1_0": "Tattha katamā vevacanena samāropanā?",
  "ne19:7.2_0": "Rāgavirāgā cetovimutti sekkhaphalaṁ;",
  "ne19:7.3_0": "avijjāvirāgā paññāvimutti asekkhaphalaṁ.",
  "ne19:7.4_0": "Idaṁ vevacanaṁ.",
  "ne19:7.5_0": "Rāgavirāgā cetovimutti anāgāmiphalaṁ;",
  "ne19:7.6_0": "avijjāvirāgā paññāvimutti aggaphalaṁ arahattaṁ.",
  "ne19:7.7_0": "Idaṁ vevacanaṁ.",
  "ne19:7.8_0": "Rāgavirāgā cetovimutti kāmadhātusamatikkamanaṁ;",
  "ne19:7.9_0": "avijjāvirāgā paññāvimutti tedhātusamatikkamanaṁ.",
  "ne19:7.10_0": "Idaṁ vevacanaṁ.",
  "ne19:7.11_0": "Paññindriyaṁ, paññābalaṁ, adhipaññāsikkhā, paññākkhandho, dhammavicayasambojjhaṅgo, upekkhāsambojjhaṅgo, ñāṇaṁ, sammādiṭṭhi, tīraṇā, santīraṇā, hirī, vipassanā, dhamme ñāṇaṁ, sabbaṁ, idaṁ vevacanaṁ.",
  "ne19:7.12_0": "Ayaṁ vevacanena samāropanā. ",
  "ne19:8.1_0": "Tattha katamā bhāvanāya samāropanā?",
  "ne19:8.2_0": "Yathāha bhagavā “tasmātiha tvaṁ bhikkhu kāye kāyānupassī viharāhi,",
  "ne19:8.2_1": "ātāpī sampajāno satimā vineyya loke abhijjhādomanassaṁ”.",
  "ne19:8.3_0": "Ātāpīti vīriyindriyaṁ.",
  "ne19:8.4_0": "Sampajānoti paññindriyaṁ.",
  "ne19:8.5_0": "Satimāti satindriyaṁ.",
  "ne19:8.6_0": "Vineyya loke abhijjhādomanassanti samādhindriyaṁ.",
  "ne19:8.7_0": "Evaṁ kāye kāyānupassino viharato cattāro satipaṭṭhānā bhāvanāpāripūriṁ gacchanti.",
  "ne19:8.8_0": "Kena kāraṇena?",
  "ne19:8.9_0": "Ekalakkhaṇattā catunnaṁ indriyānaṁ.",
  "ne19:8.10_0": "Catūsu satipaṭṭhānesu bhāviyamānesu cattāro sammappadhānā bhāvanāpāripūriṁ gacchanti.",
  "ne19:8.11_0": "Catūsu sammappadhānesu bhāviyamānesu cattāro iddhipādā bhāvanāpāripūriṁ gacchanti.",
  "ne19:8.12_0": "Catūsu iddhipādesu bhāviyamānesu pañcindriyāni bhāvanāpāripūriṁ gacchanti.",
  "ne19:8.13_0": "Evaṁ sabbe.",
  "ne19:8.14_0": "Kena kāraṇena?",
  "ne19:8.15_0": "Sabbe hi bodhaṅgamā dhammā bodhipakkhiyā niyyānikalakkhaṇena ekalakkhaṇā,",
  "ne19:8.15_1": "te ekalakkhaṇattā bhāvanāpāripūriṁ gacchanti.",
  "ne19:8.16_0": "Ayaṁ bhāvanāya samāropanā. ",
  "ne19:9.1_0": "Tattha katamā pahānena samāropanā?",
  "ne19:9.2_0": "Kāye kāyānupassī viharanto “asubhe subhan”ti vipallāsaṁ pajahati,",
  "ne19:9.2_1": "kabaḷīkāro cassa āhāro pariññaṁ gacchati,",
  "ne19:9.2_2": "kāmupādānena ca anupādāno bhavati,",
  "ne19:9.2_3": "kāmayogena ca visaṁyutto bhavati,",
  "ne19:9.2_4": "abhijjhākāyaganthena ca vippayujjati,",
  "ne19:9.2_5": "kāmāsavena ca anāsavo bhavati, kāmoghañca uttiṇṇo bhavati,",
  "ne19:9.2_6": "rāgasallena ca visallo bhavati,",
  "ne19:9.2_7": "rūpūpikā cassa viññāṇaṭṭhiti pariññaṁ gacchati,",
  "ne19:9.2_8": "rūpadhātuyaṁ cassa rāgo pahīno bhavati, na ca chandāgatiṁ gacchati.",
  "ne19:10.1_0": "Vedanāsu vedanānupassī viharanto “dukkhe sukhan”ti vipallāsaṁ pajahati,",
  "ne19:10.1_1": "phasso cassa āhāro pariññaṁ gacchati,",
  "ne19:10.1_2": "bhavūpādānena ca anupādāno bhavati,",
  "ne19:10.1_3": "bhavayogena ca visaṁyutto bhavati,",
  "ne19:10.1_4": "byāpādakāyaganthena ca vippayujjati,",
  "ne19:10.1_5": "bhavāsavena ca anāsavo bhavati, bhavoghañca uttiṇṇo bhavati,",
  "ne19:10.1_6": "dosasallena ca visallo bhavati,",
  "ne19:10.1_7": "vedanūpikā cassa viññāṇaṭṭhiti pariññaṁ gacchati,",
  "ne19:10.1_8": "vedanādhātuyaṁ cassa rāgo pahīno bhavati, na ca dosāgatiṁ gacchati.",
  "ne19:11.1_0": "Citte cittānupassī viharanto “anicce niccan”ti vipallāsaṁ pajahati,",
  "ne19:11.1_1": "viññāṇaṁ cassa āhāro pariññaṁ gacchati,",
  "ne19:11.1_2": "diṭṭhupādānena ca anupādāno bhavati,",
  "ne19:11.1_3": "diṭṭhiyogena ca visaṁyutto bhavati,",
  "ne19:11.1_4": "sīlabbataparāmāsakāyaganthena ca vippayujjati,",
  "ne19:11.1_5": "diṭṭhāsavena ca anāsavo bhavati,",
  "ne19:11.1_6": "diṭṭhoghañca uttiṇṇo bhavati,",
  "ne19:11.1_7": "mānasallena ca visallo bhavati,",
  "ne19:11.1_8": "saññūpikā cassa viññāṇaṭṭhiti pariññaṁ gacchati,",
  "ne19:11.1_9": "saññādhātuyaṁ cassa rāgo pahīno bhavati, na ca bhayāgatiṁ gacchati.",
  "ne19:12.1_0": "Dhammesu dhammānupassī viharanto “anattani attā”ti vipallāsaṁ pajahati,",
  "ne19:12.1_1": "manosañcetanā cassa āhāro pariññaṁ gacchati,",
  "ne19:12.1_2": "attavādupādānena ca anupādāno bhavati,",
  "ne19:12.1_3": "avijjāyogena ca visaṁyutto bhavati,",
  "ne19:12.1_4": "idaṁsaccābhinivesakāyaganthena ca vippayujjati,",
  "ne19:12.1_5": "avijjāsavena ca anāsavo bhavati,",
  "ne19:12.1_6": "avijjoghañca uttiṇṇo bhavati,",
  "ne19:12.1_7": "mohasallena ca visallo bhavati,",
  "ne19:12.1_8": "saṅkhārūpikā cassa viññāṇaṭṭhiti pariññaṁ gacchati,",
  "ne19:12.1_9": "saṅkhāradhātuyaṁ cassa rāgo pahīno bhavati, na ca mohāgatiṁ gacchati.",
  "ne19:12.2_0": "Ayaṁ pahānena samāropanā. ",
  "ne19:13.1_0": "Tenāha āyasmā mahākaccāyano—",
  "ne19:14.1_0": "“Ye dhammā yaṁmūlā,",
  "ne19:14.2_0": "Ye cekatthā pakāsitā muninā;",
  "ne19:14.3_0": "Te samāropayitabbā,",
  "ne19:14.4_0": "Esa samāropano hāro”ti.",
  "ne19:14.5_0": "Niyutto samāropano hāro.",
  "ne19:14.6_0": "Niṭṭhito ca hāravibhaṅgo."
}