{
  "atk-s0515a15:0_0": "15. Attadaṇḍasuttaniddesavaṇṇanā",
  "atk-s0515a15:1_0": "170.",
  "atk-s0515a15:1_1": "Pannarasame attadaṇḍasuttaniddese attadaṇḍā bhayaṁ jātanti paṭhamagāthāya attho – yaṁ lokassa diṭṭhadhammikaṁ vā samparāyikaṁ vā bhayaṁ jātaṁ,",
  "atk-s0515a15:1_2": "taṁ sabbaṁ attadaṇḍā bhayaṁ jātaṁ attano duccaritakāraṇā jātaṁ,",
  "atk-s0515a15:1_3": "evaṁ santepi janaṁ passatha medhagaṁ,",
  "atk-s0515a15:1_4": "imaṁ sākiyādijanaṁ passatha aññamaññaṁ medhagaṁ hiṁsakaṁ bādhakanti.",
  "atk-s0515a15:1_5": "Evaṁ taṁ paṭiviruddhaṁ vippaṭipannaṁ janaṁ paribhāsitvā attano sammā paṭipattidassanena tassa saṁvegaṁ janetuṁ āha ‘‘saṁvegaṁ kittayissāmi, yathā saṁvijitaṁ mayā’’ti.",
  "atk-s0515a15:1_6": "Pubbe bodhisatteneva satāti adhippāyo.",
  "atk-s0515a15:2_0": "Tayoti gaṇanaparicchedo. Daṇḍāti duccaritā. Kāyadaṇḍoti kāyaduccaritaṁ. Vacīdaṇḍādīsupi eseva nayo.",
  "atk-s0515a15:2_1": "Tividhaṁ kāyaduccaritanti pāṇātipātādikāyato pavattaṁ duṭṭhuṁ caritaṁ,",
  "atk-s0515a15:2_2": "kilesapūtikattā vā duṭṭhu caritanti laddhanāmaṁ tividhaṁ duccaritaṁ kāyaduccaritaṁ.",
  "atk-s0515a15:2_3": "Catubbidhanti musāvādādicatubbidhaṁ.",
  "atk-s0515a15:2_4": "Tividhanti abhijjhāditividhaṁ.",
  "atk-s0515a15:2_5": "Diṭṭhadhammikanti diṭṭheva dhamme imasmiṁyeva attabhāve paṭisaṁvedanīyaṁ.",
  "atk-s0515a15:2_6": "Samparāyikanti anāgate attabhāve paṭisaṁvedanīyaṁ.",
  "atk-s0515a15:2_7": "Āgucārīti pāpakārī aparādhakārī.",
  "atk-s0515a15:2_8": "Tamenaṁ rājā paribhāsatīti pāpakāriṁ rājā paribhāsati, bhayaṁ uppādeti.",
  "atk-s0515a15:2_9": "Dukkhaṁ domanassaṁ paṭisaṁvedetīti kāyikaṁ dukkhaṁ cetasikaṁ domanassaṁ vindati.",
  "atk-s0515a15:2_10": "Etaṁ bhayaṁ dukkhaṁ domanassanti evarūpaṁ bhayañca dukkhañca domanassañca.",
  "atk-s0515a15:2_11": "Kuto tassāti tassa corassa kuto uppannaṁ.",
  "atk-s0515a15:2_12": "Attadaṇḍato jātanti attanā kataduccaritato uppannaṁ.",
  "atk-s0515a15:3_0": "Antamasoti heṭṭhimato.",
  "atk-s0515a15:3_1": "Savacanīyampi karoti ‘‘nate labbhā ito pakkamitu’’nti ito imamhā gāmādinā gantuṁ na labbhā.",
  "atk-s0515a15:3_2": "Na sakkā bahi nikkhamitunti palibodhaṁ saṅgaṁ karoti.",
  "atk-s0515a15:3_3": "Dhanajānipaccayāpīti dhanaparihānikāraṇāpi.",
  "atk-s0515a15:3_4": "Rājā tassa vividhā kammakāraṇā kārāpeti.",
  "atk-s0515a15:3_5": "Kasāhipi tāḷetīti kasādaṇḍakehi potheti.",
  "atk-s0515a15:3_6": "Vettehipi tāḷetīti sakaṇṭakavettalatāhi potheti.",
  "atk-s0515a15:3_7": "Aḍḍhadaṇḍakehītiādayo heṭṭhā vuttanayāyeva.",
  "atk-s0515a15:3_8": "Sunakhehipikhādāpetīti katipayāni divasāni āhāre adatvā chātasunakhehi khādāpeti.",
  "atk-s0515a15:3_9": "Te muhuttena aṭṭhikasaṅkhalikameva karoti.",
  "atk-s0515a15:3_10": "Sūle uttāsetīti sūlaṁ āropeti.",
  "atk-s0515a15:3_11": "Rājā imesaṁ catunnaṁ daṇḍānaṁ issaroti imāsaṁ catunnaṁ āṇānaṁ kātuṁ rājā samattho.",
  "atk-s0515a15:4_0": "Sakena kammenāti sayaṁkatena kammena.",
  "atk-s0515a15:4_1": "Tamenaṁ nirayapālāti ettha ekacce therā ‘‘nirayapālā nāma natthi,",
  "atk-s0515a15:4_2": "yantarūpaṁ viya kammameva kāraṇaṁ kāretī’’ti vadanti.",
  "atk-s0515a15:4_3": "Tesaṁ taṁ ‘‘atthi nirayesu nirayapālāti, āmantā.",
  "atk-s0515a15:4_4": "Atthi ca kāraṇikā’’tiādinā nayena abhidhamme (kathā. 866 ādayo) paṭisedhitameva.",
  "atk-s0515a15:4_5": "Yathā hi manussaloke kammakāraṇakārakā atthi,",
  "atk-s0515a15:4_6": "evameva nirayesu nirayapālā atthīti.",
  "atk-s0515a15:4_7": "Tattaṁ ayokhilanti tigāvutaṁ attabhāvaṁ sampajjalitāya lohapathaviyā uttānakaṁ nipajjāpetvā dakkhiṇahatthe tālappamāṇaṁ ayasūlaṁ pavesenti, tathā vāmahatthādīsu.",
  "atk-s0515a15:4_8": "Yathā ca uttānakaṁ nipajjāpetvā evaṁ urenapi vāmapassenapi dakkhiṇapassenapi nipajjāpetvā taṁ kammakāraṇaṁ karontiyeva.",
  "atk-s0515a15:5_0": "Saṁvesetvāti jalitāya lohapathaviyā tigāvutaṁ attabhāvaṁ nipajjāpetvā.",
  "atk-s0515a15:5_1": "Kuṭhārīhīti mahatīhi gehacchādanassa ekapakkhamattāhi kuṭhārīhi tacchenti, lohitaṁ nadī hutvā sandati,",
  "atk-s0515a15:5_2": "lohapathavito jālā uṭṭhahitvā tacchitaṭṭhānaṁ gaṇhāti, mahādukkhaṁ uppajjati,",
  "atk-s0515a15:5_3": "tacchantā pana suttāhataṁ karitvā dāru viya aṭṭhaṁsampi chaḷaṁsampi karonti.",
  "atk-s0515a15:5_4": "Vāsīhīti mahāsuppapamāṇāhi vāsīhi.",
  "atk-s0515a15:5_5": "Rathe yojetvāti saddhiṁ yugayottaupakkharacakkakubbarapājanehi sabbato pajjalite rathe yojetvā.",
  "atk-s0515a15:5_6": "Mahantanti mahākūṭāgārappamāṇaṁ.",
  "atk-s0515a15:5_7": "Āropentīti sampajjalitehi ayamuggarehi pothentā āropenti.",
  "atk-s0515a15:5_8": "Sakimpi uddhanti supakkutthitāya ukkhaliyā pakkhittataṇḍulaṁ viya uddhaṁ adho tiriyañca gacchati.",
  "atk-s0515a15:5_9": "Mahānirayeti avīcimahānirayamhi.",
  "atk-s0515a15:6_0": "Catukkaṇṇoti caturassamañjūsāsadiso.",
  "atk-s0515a15:6_1": "Vibhattoti catudvāravasena vibhatto.",
  "atk-s0515a15:6_2": "Bhāgaso mitoti dvāravīthīnaṁ vasena bhāge ṭhapetvā ṭhapetvā vibhatto. Pariyantoti parikkhitto.",
  "atk-s0515a15:6_3": "Ayasāti upari navayojanikena ayapattena chādito.",
  "atk-s0515a15:6_4": "Samantā yojanasataṁ pharitvā tiṭṭhatīti evaṁ pharitvā tiṭṭhati,",
  "atk-s0515a15:6_5": "yathā samantā yojanasate ṭhatvā olokentassa akkhīni yamakagoḷakā viya nikkhamanti.",
  "atk-s0515a15:6_6": "Kadariyātapanāti sabbepi te ussadehi saddhiṁ aṭṭha mahānirayā kadariyā niccaṁ tapantīti kadariyātapanā. Balavadukkhatāya ghorā.",
  "atk-s0515a15:6_7": "Kappaṭṭhikānaṁ accīnaṁ atthitāya accimanto.",
  "atk-s0515a15:6_8": "Āsādetuṁ ghaṭṭetuṁ dukkaratāya durāsadā.",
  "atk-s0515a15:6_9": "Diṭṭhamattā vā sutamattā vā lomāni haṁsentīti lomahaṁsanarūpā. Bhīsanatāya bhismā. Bhayajananatāya paṭibhayā. Sukhābhāvena dukhā.",
  "atk-s0515a15:7_0": "Puratthimāyabhittiyātiādigāthānaṁ evaṁ avīcinirayoti pariyantaṁ katvā ayaṁ saṅkhepattho – aggijālānaṁ vā pana sattānaṁ vā tesaṁ dukkhassa vā vīci antaraṁ natthi etthāti avīci.",
  "atk-s0515a15:7_1": "Tatra hi puratthimādīhi bhittīhi jālārāsi uṭṭhahitvā pāpakammino puggale jhāpento pacchimādīsu bhittīsu paṭihaññati paharati,",
  "atk-s0515a15:7_2": "tā ca bhittiyo vinivijjhitvā parato yojanasataṁ gaṇhāti,",
  "atk-s0515a15:7_3": "heṭṭhā uṭṭhitā upari paṭihaññati,",
  "atk-s0515a15:7_4": "upari uṭṭhitā heṭṭhā paṭihaññati.",
  "atk-s0515a15:7_5": "Evaṁ tāvettha jālānaṁ vīci nāma natthi.",
  "atk-s0515a15:7_6": "Tassa pana anto yojanasataṭṭhānaṁ khīravallipiṭṭhassa pūritanāḷi viya sattehi nirantaraṁ pūritaṁ catūhi iriyāpathehi paccantānaṁ sattānaṁ pamāṇaṁ natthi,",
  "atk-s0515a15:7_7": "na ca aññamaññaṁ byābādhenti, sakasakaṭṭhāneyeva paccanti.",
  "atk-s0515a15:7_8": "Evamettha sattānaṁ vīci nāma natthi.",
  "atk-s0515a15:7_9": "Yathā pana jivhagge cha madhubindūni sattamassa tambalohabinduno anudahanabalavatāya abbohārikāni honti,",
  "atk-s0515a15:7_10": "tathā tattha anudahanabalavatāya sesā cha akusalavipākupekkhā abbohārikā honti,",
  "atk-s0515a15:7_11": "dukkhameva nirantaraṁ paññāyati.",
  "atk-s0515a15:7_12": "Evamettha dukkhassa vīci nāma natthi. Nirassādaṭṭhena nirayo.",
  "atk-s0515a15:8_0": "Tattha sattā mahāluddāti tasmiṁ nibbattā sattā mahantā luddā.",
  "atk-s0515a15:8_1": "Mahākibbisakārinoti mahantadāruṇakammakārino.",
  "atk-s0515a15:8_2": "Accantapāpakammantāti ekaṁsena pāpakammino.",
  "atk-s0515a15:8_3": "Paccanti na ca miyyareti channaṁ jālānamantare paccanti, na ca miyyanti.",
  "atk-s0515a15:8_4": "Jātavedasamo kāyoti tesaṁ sarīraṁ aggisadisaṁ.",
  "atk-s0515a15:8_5": "Tesaṁ nirayavāsinanti tesaṁ pāpakammānaṁ nirayavāsīnaṁ.",
  "atk-s0515a15:8_6": "Passa kammānaṁ daḷhattanti pāpakammānaṁ thirabhāvaṁ olokehi.",
  "atk-s0515a15:8_7": "Na bhasmā hoti napī masīti chārikāpi na hoti aṅgāropi.",
  "atk-s0515a15:8_8": "Puratthimenāti yadā taṁ dvāraṁ apārutaṁ hoti, atha tadabhimukhā dhāvanti,",
  "atk-s0515a15:8_9": "tesaṁ tattha chaviādīni jhāyanti.",
  "atk-s0515a15:8_10": "Dvārasamīpaṁ pattānañca tesaṁ taṁ pīdhīyati,",
  "atk-s0515a15:8_11": "pacchimaṁ apārutaṁ viya khāyati. Esa nayo sabbattha.",
  "atk-s0515a15:8_12": "Abhinikkhamitāsā teti nirayā nikkhamituṁ āsā etesanti nikkhamitāsā.",
  "atk-s0515a15:8_13": "Mokkhagavesinoti muñcanupāyaṁ esantā gavesantāpi. Na te tato nikkhamituṁ,",
  "atk-s0515a15:8_14": "labhanti kammapaccayāti te sattā nirayato nikkhamanadvāraṁ pāpakammapaccayā nādhigacchanti. Tesañca pāpakammantaṁ,",
  "atk-s0515a15:8_15": "avipakkaṁ kataṁ bahunti tesañca sattānaṁ lāmakaṁ dāruṇakammaṁ avipākaṁ bahuvidhaṁ nānappakāraṁ adinnavipākaṁ kataṁ upacitaṁ atthi.",
  "atk-s0515a15:9_0": "Saṁveganti vinilanaṁ.",
  "atk-s0515a15:9_1": "Ubbeganti ṭhitaṭṭhānato gamanaṁ.",
  "atk-s0515a15:9_2": "Utrāsanti ubbejanaṁ asanniṭṭhānaṁ. Bhayanti cittutrāsanaṁ. Pīḷananti ghaṭṭanaṁ. Ghaṭṭananti pīḷākaraṇaṁ. Upaddavanti ītiṁ. Upasagganti rundhanaṁ.",
  "atk-s0515a15:10_0": "171. Idāni yathānena saṁvijitaṁ,",
  "atk-s0515a15:10_1": "taṁ pakāraṁ dassento ‘‘phandamāna’’ntiādimāha.",
  "atk-s0515a15:10_2": "Tattha phandamānanti taṇhādiṭṭhīhi kampamānaṁ. Appodaketi appe udake.",
  "atk-s0515a15:10_3": "Aññamaññehi byāruddhedisvāti nānāsatte ca aññamaññehi saddhiṁ viruddhe disvā.",
  "atk-s0515a15:10_4": "Maṁ bhayamāvisīti maṁ bhayaṁ paviṭṭhaṁ.",
  "atk-s0515a15:11_0": "Kilesaphandanāya phandamānanti rāgādikilesacalanāya calamānaṁ. Payogoti kāyavacīmanopayogo.",
  "atk-s0515a15:12_0": "Viruddhāti virodhamāpannā.",
  "atk-s0515a15:12_1": "Paṭiviruddhāti paṭimukhaṁ hutvā virodhamāpannā, suṭṭhu viruddhā vā. Āhatāti kodhena āhatā pahatā.",
  "atk-s0515a15:12_2": "Paccāhatāti paṭimallā hutvā āhatā. Āghātitāti ghaṭṭitā.",
  "atk-s0515a15:12_3": "Paccāghātitāti visesena ghaṭṭitā.",
  "atk-s0515a15:12_4": "Pāṇīhipi upakkamantīti hatthehipi paharanti.",
  "atk-s0515a15:13_0": "172.Samantamasāro lokoti nirayaṁ ādiṁ katvā samantato loko asāro niccasārādirahito.",
  "atk-s0515a15:13_1": "Disā sabbā sameritāti sabbā disā aniccatāya kampitā.",
  "atk-s0515a15:13_2": "Icchaṁ bhavanamattanoti attano tāṇaṁ icchanto.",
  "atk-s0515a15:13_3": "Nāddasāsiṁ anositanti kiñci ṭhānaṁ jarādīhi anajjhāvuṭṭhaṁ nāddakkhinti.",
  "atk-s0515a15:14_0": "Asāroti na sāro, sāravirahito vā.",
  "atk-s0515a15:14_1": "Nissāroti sabbena sabbaṁ sāravirahito. Sārāpagatoti sārato apagato.",
  "atk-s0515a15:14_2": "Niccasārasārena vāti satatasārasaṅkhātena sārena vā. Uparipadadvayepi eseva nayo.",
  "atk-s0515a15:14_3": "Ye puratthimāya disāya saṅkhārāti ye puratthimāya disāya paccayehi saṅgamma samāgamma katā saṅkhārā.",
  "atk-s0515a15:14_4": "Tepi eritāti tepi saṅkhārā kampitā. Sameritāti sammā kampitā. Calitāti calanaṁ gatā.",
  "atk-s0515a15:14_5": "Ghaṭṭitāti udayabbayena pīḷitā.",
  "atk-s0515a15:14_6": "Aniccatāyāti hutvā abhāvatāya.",
  "atk-s0515a15:14_7": "Jātiyā anugatāti nibbattiyā anupaviṭṭhā.",
  "atk-s0515a15:14_8": "Jarāya anusaṭāti paripakkatāya anupatthaṭā.",
  "atk-s0515a15:14_9": "Byādhinā abhibhūtāti cātuvisamena uppannabyādhinā ajjhotthaṭā.",
  "atk-s0515a15:14_10": "Maraṇena abbhāhatāti maccunā abhiāhatā pahatā. Atāṇāti rakkhavirahitā. Aleṇāti leṇavirahitā.",
  "atk-s0515a15:14_11": "Asaraṇāti natthi etesaṁ saraṇanti asaraṇā.",
  "atk-s0515a15:14_12": "Asaraṇībhūtāti sayaṁ saraṇakiccaṁ na karontīti asaraṇībhūtā.",
  "atk-s0515a15:15_0": "Attano bhavananti niddesapadassa uddesapadaṁ. Tāṇanti pālanaṁ. Leṇanti leṇaṭṭhānaṁ. Saraṇanti dukkhanāsanaṁ. Gatinti patiṭṭhaṁ. Parāyananti paraṁ ayanaṁ.",
  "atk-s0515a15:15_1": "Ajjhositaṁyevaaddasanti jarādīhi madditaṁyeva addakkhiṁ.",
  "atk-s0515a15:15_2": "Sabbaṁ yobbaññanti yobbanabhāvo yobbaññaṁ, sacetanānaṁ sabbaṁ yobbaññaṁ.",
  "atk-s0515a15:15_3": "Jarāya ositanti paripākāya jarāya avasitaṁ madditaṁ. Evaṁ sabbattha.",
  "atk-s0515a15:16_0": "173.Osāne tveva byāruddhe,",
  "atk-s0515a15:16_1": "disvā me aratī ahūti yobbaññādīnaṁ osāneyeva antagamake eva vināsake eva jarādīhi byāruddhe āhatacitte satte disvā arati me ahosi.",
  "atk-s0515a15:16_2": "Athettha sallanti atha etesu sattesu rāgādisallaṁ. Hadayassitanti cittanissitaṁ.",
  "atk-s0515a15:17_0": "Yobbaññaṁ jarā osāpetīti jarā atthaṅgameti vināseti. Evaṁ sabbattha.",
  "atk-s0515a15:18_0": "174.",
  "atk-s0515a15:18_1": "‘‘Kathaṁ ānubhāvaṁ salla’’nti ce? Yena sallena otiṇṇoti gāthā.",
  "atk-s0515a15:18_2": "Tattha disā sabbā vidhāvatīti sabbā duccaritadisāpi puratthimādidisāpi vidisāpi dhāvati. Tameva sallamabbuyha,",
  "atk-s0515a15:18_3": "na dhāvati na sīdatīti tameva sallaṁ uddharitvā tā ca disā na dhāvati, caturoghe ca na sīdati.",
  "atk-s0515a15:19_0": "Aññāṇantiādīsu ñāṇadassanapaṭipakkhato aññāṇaṁ adassanaṁ.",
  "atk-s0515a15:19_1": "Abhimukho hutvā dhammena na sameti na samāgacchatīti anabhisamayo.",
  "atk-s0515a15:19_2": "Anurūpato dhamme bujjhatīti anubodho. Tappaṭipakkhatāya ananubodho.",
  "atk-s0515a15:19_3": "Aniccādīhi saddhiṁ yojetvā na bujjhatīti asambodho.",
  "atk-s0515a15:19_4": "Asantaṁ asamañca bujjhatītipi asambodho.",
  "atk-s0515a15:19_5": "Catusaccadhammaṁ na paṭivijjhatīti appaṭivedho.",
  "atk-s0515a15:19_6": "Rūpādīsu ekadhammampi aniccādisāmaññato na saṅgaṇhātīti asaṅgāhaṇā.",
  "atk-s0515a15:19_7": "Tameva dhammaṁ na pariyogāhatīti apariyogāhaṇā.",
  "atk-s0515a15:19_8": "Na samaṁ pekkhatīti asamapekkhanā.",
  "atk-s0515a15:19_9": "Dhammānaṁ sabhāvaṁ pati na apekkhatīti apaccavekkhaṇā.",
  "atk-s0515a15:20_0": "Kusalākusalakammesu viparītavuttiyā sabhāvagahaṇābhāvena vā ekampi kammaṁ etassa paccakkhaṁ natthi,",
  "atk-s0515a15:20_1": "sayaṁ vā kassaci dhammassa paccakkhakaraṇaṁ nāma na hotīti apaccakkhakammaṁ.",
  "atk-s0515a15:20_2": "Yaṁ etasmiṁ anuppajjamāne cittasantānaṁ mejjhaṁ bhaveyya suci vodānaṁ,",
  "atk-s0515a15:20_3": "taṁ duṭṭhuṁ mejjhaṁ imināti dummejjhaṁ. Bālānaṁ bhāvo bālyaṁ. Muyhatīti moho. Balavataro moho pamoho. Samantato muyhatīti sammoho.",
  "atk-s0515a15:20_4": "Vijjāya paṭipakkhabhāvato na vijjāti avijjā. Oghayogattho vuttoyeva.",
  "atk-s0515a15:20_5": "Thāmagataṭṭhena anusetīti anusayo.",
  "atk-s0515a15:20_6": "Cittaṁ pariyuṭṭhāti abhibhavatīti pariyuṭṭhānaṁ.",
  "atk-s0515a15:20_7": "Hitaggahaṇābhāvena hitābhimukhaṁ gantuṁ na sakkoti aññadatthu laṅgatiyevāti laṅgī, khañjatīti attho. Durugghāṭanaṭṭhena vā laṅgī.",
  "atk-s0515a15:20_8": "Yathā hi mahāpalighasaṅkhātā laṅgī durugghāṭā hoti,",
  "atk-s0515a15:20_9": "evamayampi laṅgī viyāti laṅgī. Sesaṁ uttānatthameva.",
  "atk-s0515a15:21_0": "Yāevarūpā kaṅkhāti ettha kaṅkhanavasena kaṅkhā. Kaṅkhaṁ ānayatīti kaṅkhāyanā.",
  "atk-s0515a15:21_1": "Purimakaṅkhā hi uttarakaṅkhaṁ ānayati nāma. Ākāravasena vā etaṁ vuttaṁ.",
  "atk-s0515a15:21_2": "Kaṅkhāsamaṅgicittaṁ kaṅkhāya āyitattā kaṅkhāyitaṁ nāma. Tassa bhāvo kaṅkhāyitattaṁ. Vimatīti vigatā mati vimati.",
  "atk-s0515a15:21_3": "Vicikicchāti vigatā cikicchā vicikicchā,",
  "atk-s0515a15:21_4": "sabhāvaṁ vā vicinanto kicchati kilamati etāyāti vicikicchā. Sā saṁsayalakkhaṇā, kampanarasā, anicchayapaccupaṭṭhānā,",
  "atk-s0515a15:21_5": "anekaṁsaggāhapaccupaṭṭhānā vā, ayonisomanasikārapadaṭṭhānā,",
  "atk-s0515a15:21_6": "paṭipattiyā antarāyakarāti daṭṭhabbā.",
  "atk-s0515a15:22_0": "Kampanaṭṭhena dvidhā eḷayatīti dveḷhakaṁ.",
  "atk-s0515a15:22_1": "Paṭipattinivāraṇena dvidhāpatho viyāti dvedhāpatho.",
  "atk-s0515a15:22_2": "‘‘Niccaṁ vā idaṁ aniccaṁ vā’’tiādipavattiyā ekasmiṁ ākāre saṇṭhātuṁ asamatthatāya samantato setīti saṁsayo.",
  "atk-s0515a15:22_3": "Ekaṁsaṁ gahetuṁ asamatthatāya na ekaṁsaggāhoti anekaṁsaggāho.",
  "atk-s0515a15:22_4": "Nicchetuṁ asakkontī ārammaṇato osakkatīti āsappanā.",
  "atk-s0515a15:22_5": "Ogāhituṁ asakkontī parisamantato sappatīti parisappanā.",
  "atk-s0515a15:22_6": "Pariyogāhituṁ asamatthatāya apariyogāhaṇā.",
  "atk-s0515a15:22_7": "Nicchayavasena ārammaṇe pavattituṁ asamatthatāya chambhitattaṁ cittassa, thaddhabhāvoti attho.",
  "atk-s0515a15:22_8": "Vicikicchā hi uppajjitvā cittaṁ thaddhaṁ karoti,",
  "atk-s0515a15:22_9": "yasmā pana sā uppajjamānā ārammaṇaṁ gahetvā manaṁ vilikhantī viya, tasmā manovilekhoti vuttā.",
  "atk-s0515a15:23_0": "Viddhoti sallena laddhappahāro. Phuṭṭhoti ghaṭṭito. Paretoti pīḷito. Dhāvatīti purato gacchati.",
  "atk-s0515a15:23_1": "Vidhāvatīti anekavidhena gacchati. Sandhāvatīti vegena dhāvati.",
  "atk-s0515a15:23_2": "Saṁsaratīti ito cito ca carati.",
  "atk-s0515a15:24_0": "Acelakoti niccolo, naggoti attho. Muttācāroti visaṭṭhācāro,",
  "atk-s0515a15:24_1": "uccārakammādīsu lokiyakulaputtācārena virahito ṭhitakova uccāraṁ karoti, passāvaṁ karoti, khādati bhuñjati.",
  "atk-s0515a15:24_2": "Hatthāpalekhanoti hatthe piṇḍamhi ṭhite jivhāya hatthaṁ apalikhati,",
  "atk-s0515a15:24_3": "uccāraṁ vā katvā hatthamhiyeva daṇḍakasaññī hutvā hatthena apalikhati.",
  "atk-s0515a15:24_4": "Te kira daṇḍakaṁ ‘‘satto’’ti paññapenti.",
  "atk-s0515a15:24_5": "Bhikkhāgahaṇatthaṁ ‘‘ehi bhadante’’ti vutto na etīti na ehibhadantiko.",
  "atk-s0515a15:24_6": "Tena hi ‘‘tiṭṭha bhadante’’ti vuttopi na tiṭṭhatīti na tiṭṭhabhadantiko.",
  "atk-s0515a15:24_7": "Tadubhayampi kira so ‘‘etassa vacanaṁ kataṁ bhavissatī’’ti na karoti.",
  "atk-s0515a15:25_0": "Abhihaṭanti puretaraṁ gahetvā āhaṭaṁ bhikkhaṁ.",
  "atk-s0515a15:25_1": "Uddissakatanti ‘‘idaṁ tumhe uddissa kata’’nti evaṁ ārocitaṁ bhikkhaṁ.",
  "atk-s0515a15:25_2": "Na nimantananti ‘‘asukaṁ nāma kulaṁ vā vīthiṁ vā gāmaṁ vā paviseyyāthā’’ti evaṁ nimantitabhikkhampi na sādiyati na gaṇhāti.",
  "atk-s0515a15:25_3": "Na kumbhimukhāti kumbhito uddharitvā diyyamānaṁ bhikkhaṁ na gaṇhāti.",
  "atk-s0515a15:25_4": "Na kaḷopimukhāti kaḷopīti ukkhali vā pacchi vā, tatopi na gaṇhāti. Kasmā?",
  "atk-s0515a15:25_5": "Kumbhikaḷopiyo maṁ nissāya kaṭacchunā pahāraṁ labhantīti.",
  "atk-s0515a15:25_6": "Na eḷakamantaranti ummāraṁ antaraṁ karitvā diyyamānaṁ na gaṇhāti. Kasmā?",
  "atk-s0515a15:25_7": "Ayaṁ maṁ nissāya antarakaraṇaṁ labhatīti. Daṇḍamusalesupi eseva nayo.",
  "atk-s0515a15:26_0": "Na dvinnanti dvīsu bhuñjamānesu ekasmiṁ uṭṭhāya dente na gaṇhāti. Kasmā? Kabaḷantarāyo hotīti.",
  "atk-s0515a15:26_1": "Na gabbhiniyātiādīsu pana ‘‘gabbhiniyā kucchiyaṁ dārako kilamatī’’ti,",
  "atk-s0515a15:26_2": "pāyantiyā dārakassa khīrantarāyo hotī’’ti,",
  "atk-s0515a15:26_3": "‘‘purisantaragatāya ratiantarāyo hotī’’ti na gaṇhāti.",
  "atk-s0515a15:26_4": "Na saṁkittīsūti saṁkittetvā katabhattesu.",
  "atk-s0515a15:26_5": "Dubbhikkhasamaye kira acelakasāvakā acelakānamatthāya tato tato taṇḍulādīni samādapetvā bhattaṁ pacanti,",
  "atk-s0515a15:26_6": "ukkaṭṭho acelako tatopi na paṭiggaṇhāti.",
  "atk-s0515a15:26_7": "Na yattha sāti yattha sunakho ‘‘piṇḍaṁ labhissāmī’’ti upaṭṭhito hoti,",
  "atk-s0515a15:26_8": "tattha tassa adatvā āhaṭaṁ na gaṇhāti. Kasmā? Etassa piṇḍantarāyo hotīti.",
  "atk-s0515a15:26_9": "Saṇḍasaṇḍacārinīti samūhasamūhacārinī .",
  "atk-s0515a15:26_10": "Sace hi acelakaṁ disvā ‘‘imassa bhikkhaṁ dassāmā’’ti manussā bhattagehaṁ pavisanti,",
  "atk-s0515a15:26_11": "tesu ca pavisantesu kaḷopimukhādīsu nilīnā makkhikā uppatitvā saṇḍasaṇḍā caranti.",
  "atk-s0515a15:26_12": "Tato āhaṭaṁ bhikkhaṁ na gaṇhāti. Kasmā?",
  "atk-s0515a15:26_13": "Maṁ nissāya makkhikānaṁ gocarantarāyo jātoti.",
  "atk-s0515a15:26_14": "Thusodakanti sabbasassasambhārehi kataṁ sovīrakaṁ.",
  "atk-s0515a15:26_15": "Ettha ca surāpānameva sāvajjaṁ,",
  "atk-s0515a15:26_16": "ayaṁ pana sabbesupi sāvajjasaññī.",
  "atk-s0515a15:27_0": "Ekāgārikoti yo ekasmiṁyeva gehe bhikkhaṁ labhitvā nivattati.",
  "atk-s0515a15:27_1": "Ekālopikoti yo ekeneva ālopena yāpeti. Dvāgārikādīsupi eseva nayo.",
  "atk-s0515a15:27_2": "Ekissāpi dattiyāti ekāya dattiyā.",
  "atk-s0515a15:27_3": "Datti nāma ekā khuddakapāti hoti,",
  "atk-s0515a15:27_4": "yattha aggabhikkhaṁ pakkhipitvā ṭhapenti. Ekāhikanti ekadivasantarikaṁ.",
  "atk-s0515a15:27_5": "Aḍḍhamāsikanti aḍḍhamāsantarikaṁ.",
  "atk-s0515a15:27_6": "Pariyāyabhattabhojananti vārabhattabhojanaṁ ,",
  "atk-s0515a15:27_7": "ekāhavārena dvīhavārena sattāhavārena aḍḍhamāsavārenāti evaṁ divasavārena ābhataṁ bhattabhojanaṁ.",
  "atk-s0515a15:28_0": "Sākabhakkhotiādīni vuttatthāneva. Ubbhaṭṭhakoti uddhaṁ ṭhitako.",
  "atk-s0515a15:28_1": "Ukkuṭikappadhānamanuyuttoti ukkuṭikaṁ vīriyaṁ anuyutto.",
  "atk-s0515a15:28_2": "Gacchantopi ukkuṭikova hutvā uppatitvā uppatitvā gacchati.",
  "atk-s0515a15:28_3": "Kaṇṭakāpassayikoti ayakaṇṭake vā pakatikaṇṭake vā bhūmiyaṁ koṭṭetvā tattha cammaṁ attharitvā ṭhānacaṅkamādīni karoti.",
  "atk-s0515a15:28_4": "Seyyanti sayantopi tattheva seyyaṁ kappeti.",
  "atk-s0515a15:28_5": "Phalakaseyyanti rukkhaphalake seyyaṁ.",
  "atk-s0515a15:28_6": "Thaṇḍilaseyyanti thaṇḍile ucce bhūmiṭṭhāne seyyaṁ.",
  "atk-s0515a15:28_7": "Ekapassayikoti ekapasseneva sayati.",
  "atk-s0515a15:28_8": "Rajojalladharoti sarīraṁ telena makkhetvā rajuṭṭhānaṭṭhāne tiṭṭhati,",
  "atk-s0515a15:28_9": "athassa sarīre rajojallaṁ laggati, taṁ dhāreti.",
  "atk-s0515a15:28_10": "Yathāsanthatikoti laddhaṁ āsanaṁ akopetvā yadeva labhati, tattheva nisīdanasīlo.",
  "atk-s0515a15:28_11": "Vekaṭikoti vikaṭakhādanasīlo, vikaṭanti gūthaṁ vuccati.",
  "atk-s0515a15:28_12": "Apānakoti paṭikkhittasītudakapāno.",
  "atk-s0515a15:28_13": "Sāyaṁ tatiyaṁ assāti sāyatatiyakaṁ.",
  "atk-s0515a15:28_14": "Pāto majjhanhike sāyanti divasassa tikkhattuṁ ‘‘pāpaṁ pavāhessāmī’’ti udakorohanānuyogaṁ anuyutto viharati.",
  "atk-s0515a15:29_0": "Te salle abhisaṅkharotīti te rāgādisattasalle abhinibbatteti.",
  "atk-s0515a15:29_1": "Abhisaṅkharontoti abhinibbattento.",
  "atk-s0515a15:29_2": "Sallābhisaṅkhāravasenāti sallābhinibbattāpanakāraṇā.",
  "atk-s0515a15:29_3": "Puratthimaṁ disaṁ dhāvatīti purimaṁ disaṁ gacchati.",
  "atk-s0515a15:29_4": "Te sallābhisaṅkhārā appahīnāti ete rāgādisallā payogā nappahīnā.",
  "atk-s0515a15:29_5": "Sallābhisaṅkhārānaṁ appahīnattāti sallapayogānaṁ appahīnabhāvena.",
  "atk-s0515a15:29_6": "Gatiyā dhāvatīti gatiyaṁ dhāvati. Gatiyā gatinti gatito gatiṁ.",
  "atk-s0515a15:30_0": "Na sīdatīti na nimujjati.",
  "atk-s0515a15:30_1": "Na saṁsīdatīti na samantato mujjati. Na osīdatīti na osakkati.",
  "atk-s0515a15:30_2": "Na avasīdatīti na paccosakkati.",
  "atk-s0515a15:30_3": "Na avagacchatīti na heṭṭhā gacchati.",
  "atk-s0515a15:31_0": "175.",
  "atk-s0515a15:31_1": "Evaṁ mahānubhāvena sallena otiṇṇesu ca sattesu – tattha sikkhānugīyanti, yāni loke gadhitānīti gāthā.",
  "atk-s0515a15:31_2": "Tassattho – ye loke pañca kāmaguṇā paṭilābhāya gijjhantīti katvā ‘‘gadhitānī’’ti vuccanti,",
  "atk-s0515a15:31_3": "cirakālasevitattā vā ‘‘gadhitānī’’ti vuccanti.",
  "atk-s0515a15:31_4": "Tattha taṁ nimittaṁ hatthisikkhādikā anekā sikkhā kathīyanti, uggayhanti vā.",
  "atk-s0515a15:31_5": "Passatha yāva samattho vāyaṁ loko,",
  "atk-s0515a15:31_6": "yato paṇḍito kulaputto tesu vā gadhitesu tāsu vā sikkhāsu adhimutto na siyā,",
  "atk-s0515a15:31_7": "aññadatthu aniccādidassanena nibbijjha sabbaso kāme. Attano nibbānameva sikkheti.",
  "atk-s0515a15:32_0": "Paṭivijjhitvāti ñāṇena nikkhametvā vā nibbijjhitvā vā.",
  "atk-s0515a15:33_0": "176.",
  "atk-s0515a15:33_1": "Idāni yathā nibbānāya sikkhitabbaṁ,",
  "atk-s0515a15:33_2": "taṁ dassento ‘‘sacco siyā’’tiādimāha.",
  "atk-s0515a15:33_3": "Tattha saccoti vācāsaccena ñāṇasaccena maggasaccena ca samannāgato. Rittapesuṇoti pahīnapesuṇo. Vevicchanti macchariyaṁ.",
  "atk-s0515a15:34_0": "177.Niddaṁ tandiṁ sahe thīnanti pacalāyikañca kāyālasiyañca cittālasiyañcāti ime tayo dhamme abhibhaveyya.",
  "atk-s0515a15:34_1": "Nibbānamānasoti nibbānaninnacitto.",
  "atk-s0515a15:35_0": "Kāyassa akalyatāti khandhattayasaṅkhātassa nāmakāyassa gilānabhāvo. Gilāno hi akallakoti vuccati. Vinayepi (pārā. 151) vuttaṁ – ‘‘nāhaṁ, bhante, akallako’’ti.",
  "atk-s0515a15:35_1": "Akammaññatāti kāyagelaññasaṅkhāto akammaññatākāro.",
  "atk-s0515a15:35_2": "Megho viya ākāsaṁ kāyaṁ onayhatīti onāho.",
  "atk-s0515a15:35_3": "Sabbato bhāgena onāho pariyonāho.",
  "atk-s0515a15:35_4": "Abbhantare samorundhatīti antosamorodho. Medhatīti middhaṁ,",
  "atk-s0515a15:35_5": "akammaññabhāvena vihiṁsatīti attho. Supanti tenāti suppaṁ.",
  "atk-s0515a15:35_6": "Akkhidalādīnaṁ pacalabhāvaṁ karotīti pacalāyikā.",
  "atk-s0515a15:35_7": "Suppanā suppitattanti ākārabhāvaniddesā. Olīyanāti olīyanākāro.",
  "atk-s0515a15:35_8": "Dutiyaṁ upasaggavasena vaḍḍhitaṁ.",
  "atk-s0515a15:35_9": "Līnanti avipphārikatāya paṭikuṭikaṁ. Itare dve ākārabhāvaniddesā.",
  "atk-s0515a15:35_10": "Thinanti sappipiṇḍo viya avipphārikatāya ghanabhāvena ṭhitaṁ. Thiyanāti ākāraniddeso.",
  "atk-s0515a15:35_11": "Thiyitassa bhāvo thiyitattaṁ,",
  "atk-s0515a15:35_12": "avipphāravasena thaddhatāti attho.",
  "atk-s0515a15:36_0": "Sabbasaṅkhāradhātuyāti nibbānaninnamānaso sabbatebhūmikasaṅkhātadhātuyā.",
  "atk-s0515a15:36_1": "Cittaṁ paṭivāpetvāti cittaṁ nivattāpetvā. Etaṁ santanti etaṁ nibbānaṁ. Kilesasantatāya santaṁ. Atappakaṭṭhena paṇītaṁ.",
  "atk-s0515a15:37_0": "Na paṇḍitā upadhisukhassa hetūti dabbajātikā kāmasukhassa kāraṇā dānāni na denti.",
  "atk-s0515a15:37_1": "Kāmañca te upadhiparikkhayāyāti ekaṁsena te paṇḍitā kāmakkhayāya kāmakkhepanatthaṁ dānāni denti .",
  "atk-s0515a15:37_2": "Apunabbhavāyāti nibbānatthāya.",
  "atk-s0515a15:37_3": "Jhānāni bhāventīti paṭhamajjhānādīni vaḍḍhenti.",
  "atk-s0515a15:37_4": "Punabbhavāyāti punabbhavakāraṇā.",
  "atk-s0515a15:37_5": "Te paṇḍitā nibbānaṁ abhimukhaṁ hutvā dānaṁ dadanti.",
  "atk-s0515a15:38_0": "178.Sāhasāti rattassa rāgacaritādibhedā sāhasākāraṇā. Niddeso uttānatthoyeva.",
  "atk-s0515a15:39_0": "179.Purāṇaṁ nābhinandeyyāti atītaṁ rūpādiṁ nābhinandeyya. Naveti paccuppanne. Hīyamāneti vinassamāne.",
  "atk-s0515a15:39_1": "Ākāsaṁ na sito siyāti taṇhānissito na bhaveyya.",
  "atk-s0515a15:39_2": "Taṇhā hi rūpādīnaṁ ākāsanato ‘‘ākāso’’ti vuccati.",
  "atk-s0515a15:40_0": "Vemāneti abhavamāne. Vigacchamāneti apagacchamāne.",
  "atk-s0515a15:41_0": "‘‘Ākāsatī’’ti ‘‘ākassatī’’ti ca duvidho pāṭho.",
  "atk-s0515a15:42_0": "180.",
  "atk-s0515a15:42_1": "Kiṁ kāraṇā ākāsaṁ na sito siyāti ce? Gedhaṁ brūmīti gāthā.",
  "atk-s0515a15:42_2": "Tassattho – ahañhi imaṁ ākāsasaṅkhātaṁ taṇhaṁ rūpādīsu gijjhanato gedhaṁ brūmi ‘‘gedho’’ti vadāmi.",
  "atk-s0515a15:42_3": "Kiñca bhiyyo – avahananaṭṭhena ‘‘ogho’’ti ca ājavanaṭṭhena ‘‘ājava’’nti ca ‘‘idaṁ mayhaṁ,",
  "atk-s0515a15:42_4": "idaṁ mayha’’nti jappakāraṇato ‘‘jappana’’nti ca dummuñcanaṭṭhena ‘‘ārammaṇa’’nti ca kampakaraṇaṭṭhena ‘‘kampana’’nti ca brūmi,",
  "atk-s0515a15:42_5": "esāva lokassa palibodhaṭṭhena duratikkamanīyaṭṭhena ca ‘‘kāmapaṅko duraccayo’’ti.",
  "atk-s0515a15:43_0": "Ājavanti āpaṭisandhito javati dhāvatīti ājavaṁ,",
  "atk-s0515a15:43_1": "vaṭṭamūlatāya punabbhave paṭisandhidānataṇhāyetaṁ adhivacanaṁ. Jappananti patthanā, taṇhāyetaṁ adhivacanaṁ.",
  "atk-s0515a15:43_2": "Ārammaṇampi vuccati taṇhāti rūpādīsu ārammaṇesu uppannataṇhā muccituṁ asakkuṇeyyaṭṭhena ārammaṇāti kathīyati.",
  "atk-s0515a15:43_3": "Kāmapaṅkoti osīdanaṭṭhena kalalaṁ.",
  "atk-s0515a15:43_4": "Kaddamoti saṅgaṭṭhena kaddamo. Tāpanaṭṭhena kileso.",
  "atk-s0515a15:43_5": "Niyyāsaṁ viya laggāpanaṭṭhena palipo.",
  "atk-s0515a15:43_6": "Rundhitvā dhāraṇaṭṭhena palirodho.",
  "atk-s0515a15:43_7": "Evametaṁ gedhādipariyāyaṁ ākāsaṁ anissito.",
  "atk-s0515a15:44_0": "181.Saccā avokkamanti gāthā.",
  "atk-s0515a15:44_1": "Tassattho – pubbe vuttā tividhāpi saccā avokkamaṁ moneyyapattiyā munīti saṅkhaṁ gato nibbānathale tiṭṭhati brāhmaṇo,",
  "atk-s0515a15:44_2": "sa veevarūpo sabbāni āyatanāni nissajjitvā ‘‘santo’’ti vuccati. Niddese vattabbaṁ natthi.",
  "atk-s0515a15:45_0": "182.",
  "atk-s0515a15:45_1": "Kiñca bhiyyo – sa ve vidvāti gāthā.",
  "atk-s0515a15:45_2": "Tattha ñatvā dhammanti aniccādinayena saṅkhatadhammaṁ aññāya.",
  "atk-s0515a15:45_3": "Sammā so loke iriyānoti asammāiriyanakarānaṁ kilesānaṁ pahānā sammā so loke iriyamāno.",
  "atk-s0515a15:46_0": "183.",
  "atk-s0515a15:46_1": "Evaṁ apihento ca – yodha kāmeti gāthā.",
  "atk-s0515a15:46_2": "Tattha saṅganti sattavidhaṁ saṅgaṁ yo accatari. Nājjhetīti na abhijjhāyati.",
  "atk-s0515a15:47_0": "184.",
  "atk-s0515a15:47_1": "Tasmā tumhesupi yo evarūpo hotuṁ icchati,",
  "atk-s0515a15:47_2": "taṁ vadāmi – yaṁ pubbeti gāthā.",
  "atk-s0515a15:47_3": "Tattha yaṁ pubbeti atīte saṅkhāre ārabbha uppajjanadhammaṁ kilesajātaṁ atītaṁ kammañca.",
  "atk-s0515a15:47_4": "Pacchā te māhu kiñcananti anāgatepi saṅkhāre ārabbha uppajjanadhammaṁ rāgādikiñcanaṁ mā ahu.",
  "atk-s0515a15:47_5": "Majjhe ce no gahessasīti paccuppannarūpādidhammepi na gahessasi ce. Evaṁ upasanto carissasi.",
  "atk-s0515a15:48_0": "Abījaṁ karohīti maggañāṇena na bījaṁ karohi. Rāgakiñcananti rāgaphandanaṁ. Dosakiñcanādīsupi eseva nayo.",
  "atk-s0515a15:49_0": "185.",
  "atk-s0515a15:49_1": "Evaṁ arahattappattiṁ dassetvā idāni arahato thutivasena ito parā gāthāyo abhāsi.",
  "atk-s0515a15:49_2": "Tattha sabbasoti gāthāya mamāyitanti mamattakaraṇaṁ.",
  "atk-s0515a15:49_3": "‘‘Mama ida’’nti gahitaṁ vā vatthu.",
  "atk-s0515a15:49_4": "Asatā ca na socatīti avijjamānakāraṇā asantakāraṇā na socati.",
  "atk-s0515a15:49_5": "Na jīyatīti jāniṁ nādhigacchati.",
  "atk-s0515a15:50_0": "Ahuvata meti mayhaṁ ahosi vata.",
  "atk-s0515a15:50_1": "Taṁ vata me natthīti yaṁ atīte ahosi, taṁ mayhaṁ idāni na santi.",
  "atk-s0515a15:50_2": "Siyā vata meti yaṁ mayhaṁ bhavissati,",
  "atk-s0515a15:50_3": "taṁ vatāhaṁ na labhāmīti idāni ahaṁ ekaṁsena na pāpuṇāmi.",
  "atk-s0515a15:51_0": "186.",
  "atk-s0515a15:51_1": "Kiñca bhiyyo – yassa natthīti gāthā.",
  "atk-s0515a15:51_2": "Tattha kiñcananti kiñci rūpādidhammajātaṁ.",
  "atk-s0515a15:52_0": "Abhisaṅkhatanti kammena saṅkharitaṁ.",
  "atk-s0515a15:52_1": "Abhisañcetayitanti cittena rāsikataṁ.",
  "atk-s0515a15:52_2": "Avijjāya tvevāti avijjāya tu eva.",
  "atk-s0515a15:52_3": "Asesavirāganirodhāti virāgasaṅkhātena maggena niravasesanirodhā.",
  "atk-s0515a15:53_0": "Suññatolokaṁ avekkhassūti avasavattisallakkhaṇavasena vā tucchasaṅkhārasamanupassanavasena vāti dvīhākārehi suññato lokaṁ passa.",
  "atk-s0515a15:53_1": "Attānudiṭṭhiṁ ūhaccāti sakkāyadiṭṭhiṁ uddharitvā.",
  "atk-s0515a15:53_2": "Evaṁ maccutaro siyāti evaṁ maraṇassa taraṇo bhaveyya.",
  "atk-s0515a15:53_3": "Evaṁ lokaṁ avekkhantanti evaṁ khandhalokaṁ passantaṁ.",
  "atk-s0515a15:53_4": "Maccurājā na passatīti maraṇarājā na oloketi na dakkhati.",
  "atk-s0515a15:54_0": "Nāññaṁ patthayate kiñcīti aññaṁ appamattakampi na patthayati na pihayati.",
  "atk-s0515a15:54_1": "Aññatra appaṭisandhiyāti nibbānaṁ ṭhapetvā.",
  "atk-s0515a15:54_2": "‘‘Aññatrappaṭisandhiyā’’ti ekapadaṁ katvāpi paṭhanti.",
  "atk-s0515a15:55_0": "187.",
  "atk-s0515a15:55_1": "Kiñca bhiyyo – aniṭṭhurīti gāthā. Tattha aniṭṭhurīti anissukī.",
  "atk-s0515a15:55_2": "‘‘Aniṭṭharī’’tipi keci paṭhanti.",
  "atk-s0515a15:55_3": "Sabbadhī samoti sabbattha samo, upekkhakoti adhippāyo. Kiṁ vuttaṁ hoti?",
  "atk-s0515a15:55_4": "Yo so ‘‘natthi me’’ti na socati,",
  "atk-s0515a15:55_5": "tamahaṁ avikampinaṁ puggalaṁ puṭṭho samāno aniṭṭhurī ananugiddho,",
  "atk-s0515a15:55_6": "anejo sabbadhī samoti imaṁ tasmiṁ puggale catubbidhaṁ ānisaṁsaṁ brūmīti.",
  "atk-s0515a15:56_0": "Niṭṭhuriyoti issukī. Niṭṭhurabhāvo niṭṭhuriyaṁ,",
  "atk-s0515a15:56_1": "taṁ nissāya ettakampi natthīti kheḷapātanti attho.",
  "atk-s0515a15:56_2": "Niṭṭhuriyakammanti niṭṭhuriyakaraṇaṁ.",
  "atk-s0515a15:56_3": "Gahaṭṭho vā hi gahaṭṭhaṁ bhikkhu vā bhikkhuṁ nissāya vasanto appamattakeneva kujjhitvā taṁ nissāya ettakampi natthīti kheḷaṁ pātetvā pādena maddanto viya niṭṭhuriyaṁ nāma karoti.",
  "atk-s0515a15:56_4": "Tassa taṁ kammaṁ ‘‘niṭṭhuriyakamma’’nti vuccati. Issāti sabhāvaniddeso .",
  "atk-s0515a15:56_5": "Tato parā dve ākārabhāvaniddesā. Itarattayaṁ pariyāyavacanaṁ.",
  "atk-s0515a15:56_6": "Lakkhaṇādito panesā parasampattīnaṁ usūyanalakkhaṇā issā; tattha ca anabhiratirasā;",
  "atk-s0515a15:56_7": "tato vimukhabhāvapaccupaṭṭhānā; parasampattipadaṭṭhānā.",
  "atk-s0515a15:57_0": "Lābhepi na iñjatīti paccayalābhe na calati.",
  "atk-s0515a15:57_1": "Alābhepīti paccayānaṁ alābhepi.",
  "atk-s0515a15:58_0": "188.",
  "atk-s0515a15:58_1": "Kiñca bhiyyo – anejassāti gāthā.",
  "atk-s0515a15:58_2": "Tattha nisaṅkhatīti puññābhisaṅkhārādīsu yo koci saṅkhāro. So hi yasmā nisaṅkhariyati, nisaṅkharoti vā,",
  "atk-s0515a15:58_3": "tasmā ‘‘nisaṅkhatī’’ti vuccati.",
  "atk-s0515a15:58_4": "Viyārambhāti vividhā puññābhisaṅkhārādikā ārambhā.",
  "atk-s0515a15:58_5": "Khemaṁ passati sabbadhīti sabbattha abhayameva passati.",
  "atk-s0515a15:59_0": "Ārambhāti kammānaṁ paṭhamārambhā.",
  "atk-s0515a15:59_1": "Viyārambhāti uparūpari vividhaārambhanavasena vīriyārambhā.",
  "atk-s0515a15:59_2": "Tīsu bhavesu paṭisandhijanakakammānaṁ etaṁ adhivacanaṁ. Tasmā viyārambhā ārato.",
  "atk-s0515a15:60_0": "189.",
  "atk-s0515a15:60_1": "Evaṁ passanto na samesūti gāthā.",
  "atk-s0515a15:60_2": "Tattha na vadateti ‘‘sadisohamasmī’’tiādinā mānavasena samesupi attānaṁ na vadati omesupi ussesupi.",
  "atk-s0515a15:60_3": "Nādeti na nirassatīti rūpādīsu kañci dhammaṁ na gaṇhāti na nissajjati.",
  "atk-s0515a15:60_4": "Sesaṁ sabbattha tattha tattha vuttanayattā pākaṭameva.",
  "atk-s0515a15:60_5": "Evaṁ arahattanikūṭeneva desanaṁ niṭṭhāpesīti.",
  "atk-s0515a15:61_0": "Saddhammappajjotikāya mahāniddesaṭṭhakathāya",
  "atk-s0515a15:62_0": "Attadaṇḍasuttaniddesavaṇṇanā niṭṭhitā."
}