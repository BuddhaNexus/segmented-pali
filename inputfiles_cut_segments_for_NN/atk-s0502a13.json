{
  "atk-s0502a13:0_0": "13. Lokavaggo",
  "atk-s0502a13:1_0": "1. Daharabhikkhuvatthu",
  "atk-s0502a13:2_0": "Hīnaṁdhammanti imaṁ dhammadesanaṁ satthā jetavane viharanto aññataraṁ daharabhikkhuṁ ārabbha kathesi.",
  "atk-s0502a13:3_0": "Aññataro kira thero daharabhikkhunā saddhiṁ pātova visākhāya gehaṁ agamāsi.",
  "atk-s0502a13:3_1": "Visākhāya gehe pañcasatānaṁ bhikkhūnaṁ dhuvayāgu niccapaññattā hoti.",
  "atk-s0502a13:3_2": "Thero tattha yāguṁ pivitvā daharabhikkhuṁ nisīdāpetvā sayaṁ aññaṁ gehaṁ agamāsi.",
  "atk-s0502a13:3_3": "Tena ca samayena visākhāya puttassa dhītā ayyikāya ṭhāne ṭhatvā bhikkhūnaṁ veyyāvaccaṁ karoti.",
  "atk-s0502a13:3_4": "Sā tassa daharassa udakaṁ parissāventī cāṭiyaṁ attano mukhanimittaṁ disvā hasi,",
  "atk-s0502a13:3_5": "daharopi taṁ oloketvā hasi.",
  "atk-s0502a13:3_6": "Sā taṁ hasamānaṁ disvā “chinnasīso hasatī”ti āha.",
  "atk-s0502a13:3_7": "Atha naṁ daharo “tvaṁ chinnasīsā,",
  "atk-s0502a13:3_8": "mātāpitaropi te chinnasīsā”ti akkosi.",
  "atk-s0502a13:3_9": "Sā rodamānā mahānase ayyikāya santikaṁ gantvā “kiṁ idaṁ,",
  "atk-s0502a13:3_10": "ammā”ti vutte tamatthaṁ ārocesi.",
  "atk-s0502a13:3_11": "Sā daharassa santikaṁ āgantvā, “bhante,",
  "atk-s0502a13:3_12": "mā kujjhi,",
  "atk-s0502a13:3_13": "na etaṁ chinnakesanakhassa chinnanivāsanapārupanassa majjhe chinnakapālaṁ ādāya bhikkhāya carantassa ayyassa agaruka”nti āha.",
  "atk-s0502a13:3_14": "Daharo āma, upāsike,",
  "atk-s0502a13:3_15": "tvaṁ mama chinnakesādibhāvaṁ jānāsi,",
  "atk-s0502a13:3_16": "imissā maṁ “chinnasīso”ti katvā akkosituṁ vaṭṭissatīti.",
  "atk-s0502a13:3_17": "Visākhā neva daharaṁ saññāpetuṁ asakkhi,",
  "atk-s0502a13:3_18": "napi dārikaṁ.",
  "atk-s0502a13:3_19": "Tasmiṁ khaṇe thero āgantvā “kimidaṁ upāsike”ti pucchitvā tamatthaṁ sutvā daharaṁ ovadanto āha – “apehi, āvuso,",
  "atk-s0502a13:3_20": "nāyaṁ chinnakesanakhavatthassa majjhe chinnakapālaṁ ādāya bhikkhāya carantassa akkoso,",
  "atk-s0502a13:3_21": "tuṇhī hohī”ti. Āma, bhante,",
  "atk-s0502a13:3_22": "kiṁ tumhe attano upaṭṭhāyikaṁ atajjetvā maṁ tajjetha,",
  "atk-s0502a13:3_23": "maṁ “chinnasīso”ti akkosituṁ vaṭṭissatīti.",
  "atk-s0502a13:3_24": "Tasmiṁ khaṇe satthā āgantvā “kiṁ ida”nti pucchi.",
  "atk-s0502a13:3_25": "Visākhā ādito paṭṭhāya taṁ pavattiṁ ārocesi.",
  "atk-s0502a13:3_26": "Satthā tassa daharassa sotāpattiphalūpanissayaṁ disvā “mayā imaṁ daharaṁ anuvattituṁ vaṭṭatī”ti cintetvā visākhaṁ āha –",
  "atk-s0502a13:3_27": "“kiṁ pana visākhe tava dārikāya chinnakesādimattakeneva mama sāvake chinnasīse katvā akkosituṁ vaṭṭatī”ti?",
  "atk-s0502a13:3_28": "Daharo tāvadeva uṭṭhāya añjaliṁ paggahetvā, “bhante,",
  "atk-s0502a13:3_29": "etaṁ pañhaṁ tumheva suṭṭhu jānātha,",
  "atk-s0502a13:3_30": "amhākaṁ upajjhāyo ca upāsikā ca suṭṭhu na jānantī”ti āha.",
  "atk-s0502a13:3_31": "Satthā daharassa attano anukulabhāvaṁ ñatvā “kāmaguṇaṁ ārabbha hasanabhāvo nāma hīno dhammo,",
  "atk-s0502a13:3_32": "hīnañca nāma dhammaṁ sevituṁ pamādena saddhiṁ saṁvasituṁ na vaṭṭatī”ti vatvā imaṁ gāthamāha –",
  "atk-s0502a13:4_0": "167.",
  "atk-s0502a13:5_0": "“Hīnaṁ dhammaṁ na seveyya, pamādena na saṁvase;",
  "atk-s0502a13:6_0": "Micchādiṭṭhiṁ na seveyya, na siyā lokavaḍḍhano”ti.",
  "atk-s0502a13:7_0": "Tattha hīnaṁ dhammanti pañcakāmaguṇaṁ dhammaṁ.",
  "atk-s0502a13:7_1": "So hi hīno dhammo na antamaso oṭṭhagoṇādīhipi paṭisevitabbo.",
  "atk-s0502a13:7_2": "Hīnesu ca nirayādīsu ṭhānesu nibbattāpetīti hīno nāma,",
  "atk-s0502a13:7_3": "taṁ na seveyya.",
  "atk-s0502a13:7_4": "Pamādenāti sativossaggalakkhaṇena pamādenāpi na saṁvase.",
  "atk-s0502a13:7_5": "Na seveyyāti micchādiṭṭhimpi na gaṇheyya.",
  "atk-s0502a13:7_6": "Lokavaḍḍhanoti yo hi evaṁ karoti,",
  "atk-s0502a13:7_7": "so lokavaḍḍhano nāma hoti.",
  "atk-s0502a13:7_8": "Tasmā evaṁ akaraṇena na siyā lokavaḍḍhanoti.",
  "atk-s0502a13:8_0": "Desanāvasāne so daharo sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a13:9_0": "Daharabhikkhuvatthu paṭhamaṁ.",
  "atk-s0502a13:10_0": "2. Suddhodanavatthu",
  "atk-s0502a13:11_0": "Uttiṭṭheti imaṁ dhammadesanaṁ satthā nigrodhārāme viharanto pitaraṁ ārabbha kathesi.",
  "atk-s0502a13:12_0": "Ekasmiñhi samaye satthā paṭhamagamanena kapilapuraṁ gantvā ñātīhi katapaccuggamano nigrodhārāmaṁ patvā",
  "atk-s0502a13:12_1": "ñātīnaṁ mānabhindanatthāya ākāse ratanacaṅkamaṁ māpetvā tattha caṅkamanto dhammaṁ desesi.",
  "atk-s0502a13:12_2": "Ñātī pasannacittā suddhodanamahārājānaṁ ādiṁ katvā vandiṁsu.",
  "atk-s0502a13:12_3": "Tasmiṁ ñātisamāgame pokkharavassaṁ vassi.",
  "atk-s0502a13:12_4": "Taṁ ārabbha mahājanena kathāya samuṭṭhāpitāya “na,",
  "atk-s0502a13:12_5": "bhikkhave, idāneva,",
  "atk-s0502a13:12_6": "pubbepi mayhaṁ ñātisamāgame pokkharavassaṁ vassiyevā”ti vatvā vessantarajātakaṁ kathesi.",
  "atk-s0502a13:12_7": "Dhammadesanaṁ sutvā pakkamantesu ñātīsu ekopi satthāraṁ na nimantesi.",
  "atk-s0502a13:12_8": "Rājāpi “mayhaṁ putto mama gehaṁ anāgantvā kahaṁ gamissatī”ti animantetvāva agamāsi.",
  "atk-s0502a13:12_9": "Gantvā ca pana gehe vīsatiyā bhikkhusahassānaṁ yāguādīni paṭiyādāpetvā āsanāni paññāpesi.",
  "atk-s0502a13:12_10": "Punadivase satthā piṇḍāya pavisanto “kiṁ nu kho atītabuddhā pitu nagaraṁ patvā ujukameva ñātikulaṁ pavisiṁsu,",
  "atk-s0502a13:12_11": "udāhu paṭipāṭiyā piṇḍāya cariṁsū”ti āvajjento “paṭipāṭiyā cariṁsū”ti disvā paṭhamagehato paṭṭhāya piṇḍāya caranto pāyāsi.",
  "atk-s0502a13:12_12": "Rāhulamātā pāsādatale nisinnāva disvā taṁ pavattiṁ rañño ārocesi.",
  "atk-s0502a13:12_13": "Rājā sāṭakaṁ saṇṭhāpento vegena nikkhamitvā satthāraṁ vanditvā – “putta,",
  "atk-s0502a13:12_14": "kasmā maṁ nāsesi,",
  "atk-s0502a13:12_15": "ativiya te piṇḍāya carantena lajjā uppāditā,",
  "atk-s0502a13:12_16": "yuttaṁ nāma vo imasmiṁyeva nagare suvaṇṇasivikādīhi vicaritvā piṇḍāya carituṁ,",
  "atk-s0502a13:12_17": "kiṁ maṁ lajjāpesī”ti?",
  "atk-s0502a13:12_18": "“Nāhaṁ taṁ, mahārāja,",
  "atk-s0502a13:12_19": "lajjāpemi,",
  "atk-s0502a13:12_20": "attano pana kulavaṁsaṁ anuvattāmī”ti.",
  "atk-s0502a13:12_21": "“Kiṁ pana, tāta,",
  "atk-s0502a13:12_22": "piṇḍāya caritvā jīvanavaṁso mama vaṁso”ti? “Neso, mahārāja,",
  "atk-s0502a13:12_23": "tava vaṁso,",
  "atk-s0502a13:12_24": "mama paneso vaṁso.",
  "atk-s0502a13:12_25": "Anekāni hi buddhasahassāni piṇḍāya caritvāva jīviṁsū”ti vatvā dhammaṁ desento imā gāthā abhāsi –",
  "atk-s0502a13:13_0": "168.",
  "atk-s0502a13:14_0": "“Uttiṭṭhe nappamajjeyya, dhammaṁ sucaritaṁ care;",
  "atk-s0502a13:15_0": "Dhammacārī sukhaṁ seti, asmiṁ loke paramhi ca.",
  "atk-s0502a13:16_0": "169.",
  "atk-s0502a13:17_0": "“Dhammaṁ care sucaritaṁ, na naṁ duccaritaṁ care;",
  "atk-s0502a13:18_0": "Dhammacārī sukhaṁ seti, asmiṁ loke paramhi cā”ti.",
  "atk-s0502a13:19_0": "Tattha uttiṭṭheti uṭṭhahitvā paresaṁ gharadvāre ṭhatvā gahetabbapiṇḍe.",
  "atk-s0502a13:19_1": "Nappamajjeyyāti piṇḍacārikavattañhi hāpetvā paṇītabhojanāni pariyesanto uttiṭṭhe pamajjati nāma,",
  "atk-s0502a13:19_2": "sapadānaṁ piṇḍāya caranto pana na pamajjati nāma.",
  "atk-s0502a13:19_3": "Evaṁ karonto uttiṭṭhe nappamajjeyya.",
  "atk-s0502a13:19_4": "Dhammanti anesanaṁ pahāya sapadānaṁ caranto tameva bhikkhācariyadhammaṁ sucaritaṁ care.",
  "atk-s0502a13:19_5": "Sukhaṁ setīti desanāmattametaṁ,",
  "atk-s0502a13:19_6": "evaṁ panetaṁ bhikkhācariyadhammaṁ caranto dhammacārī idha loke catūhi iriyāpathehi sukhaṁ viharatīti attho.",
  "atk-s0502a13:19_7": "Na naṁ duccaritanti vesiyādibhede agocare caranto bhikkhācariyadhammaṁ duccaritaṁ carati nāma.",
  "atk-s0502a13:19_8": "Evaṁ acaritvā dhammaṁ care sucaritaṁ,",
  "atk-s0502a13:19_9": "na naṁ duccaritaṁ care.",
  "atk-s0502a13:19_10": "Sesaṁ vuttatthameva.",
  "atk-s0502a13:20_0": "Desanāvasāne rājā sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a13:21_0": "Suddhodanavatthu dutiyaṁ.",
  "atk-s0502a13:22_0": "3. Pañcasatavipassakabhikkhuvatthu",
  "atk-s0502a13:23_0": "Yathāpubbuḷakanti imaṁ dhammadesanaṁ satthā jetavane viharanto pañcasate vipassake bhikkhū ārabbha kathesi.",
  "atk-s0502a13:24_0": "Te kira satthu santike kammaṭṭhānaṁ gahetvā araññaṁ pavisitvā ghaṭentā vāyamantā appavisesā “visesetvā",
  "atk-s0502a13:24_1": "kammaṭṭhānaṁ gahessāmā”ti satthu santikaṁ āgacchantā antarāmagge marīcikammaṭṭhānaṁ bhāventāva āgamiṁsu.",
  "atk-s0502a13:24_2": "Tesaṁ vihāraṁ paviṭṭhakkhaṇeyeva devo vassi.",
  "atk-s0502a13:24_3": "Te tattha tattha pamukhesu ṭhatvā dhārāvegena uṭṭhahitvā bhijjante pubbaḷake disvā “ayampi attabhāvo",
  "atk-s0502a13:24_4": "uppajjitvā bhijjanatthena pubbuḷakasadisoyevā”ti ārammaṇaṁ gaṇhiṁsu.",
  "atk-s0502a13:24_5": "Satthā gandhakuṭiyaṁ nisinnova te bhikkhū oloketvā tehi saddhiṁ kathento viya obhāsaṁ pharitvā imaṁ gāthamāha –",
  "atk-s0502a13:25_0": "170.",
  "atk-s0502a13:26_0": "“Yathā pubbuḷakaṁ passe, yathā passe marīcikaṁ;",
  "atk-s0502a13:27_0": "Evaṁ lokaṁ avekkhantaṁ, maccurājā na passatī”ti.",
  "atk-s0502a13:28_0": "Tattha marīcikanti mayūkhaṁ.",
  "atk-s0502a13:28_1": "Te hi dūratova gehasaṇṭhānādivasena upaṭṭhitāpi upagacchantānaṁ agayhūpagā rittakā tucchakāva.",
  "atk-s0502a13:28_2": "Tasmā yathā uppajjitvā bhijjanatthena pubbuḷakaṁ rittatucchādibhāveneva passeyya,",
  "atk-s0502a13:28_3": "evaṁ khandhādilokaṁ avekkhantaṁ maccurājā na passatīti attho.",
  "atk-s0502a13:29_0": "Desanāvasāne te bhikkhū ṭhitaṭṭhāneyeva arahattaṁ pāpuṇiṁsūti.",
  "atk-s0502a13:30_0": "Pañcasatavipassakabhikkhuvatthu tatiyaṁ.",
  "atk-s0502a13:31_0": "4. Abhayarājakumāravatthu",
  "atk-s0502a13:32_0": "Etha passathimaṁ lokanti imaṁ dhammadesanaṁ satthā veḷuvane viharanto abhayarājakumāraṁ ārabbha kathesi.",
  "atk-s0502a13:33_0": "Tassa kira paccantaṁ vūpasametvā āgatassa pitā bimbisāro tussitvā ekaṁ naccagītakusalaṁ nāṭakitthiṁ datvā sattāhaṁ rajjamadāsi.",
  "atk-s0502a13:33_1": "So sattāhaṁ gehā bahi anikkhantova rajjasiriṁ anubhavitvā aṭṭhame divase nadītitthaṁ gantvā nhatvā uyyānaṁ",
  "atk-s0502a13:33_2": "pavisitvā santatimahāmatto viya tassā itthiyā naccagītaṁ passanto nisīdi.",
  "atk-s0502a13:33_3": "Sāpi taṅkhaṇaññeva santatimahāmattassa nāṭakitthī viya satthakavātānaṁ vasena kālamakāsi.",
  "atk-s0502a13:33_4": "Kumāro tassā kālakiriyāya uppannasoko “na me imaṁ sokaṁ ṭhapetvā satthāraṁ añño nibbāpetuṁ sakkhissatī”ti satthāraṁ upasaṅkamitvā, “bhante,",
  "atk-s0502a13:33_5": "sokaṁ me nibbāpethā”ti āha.",
  "atk-s0502a13:33_6": "Satthā taṁ samassāsetvā “tayā hi, kumāra,",
  "atk-s0502a13:33_7": "imissā itthiyā evameva matakāle rodantena pavattitānaṁ assūnaṁ anamatagge saṁsāre pamāṇaṁ natthī”ti vatvā tāya desanāya sokassa tanubhāvaṁ ñatvā, “kumāra, mā soci,",
  "atk-s0502a13:33_8": "bālajanānaṁ saṁsīdanaṭṭhānameta”nti vatvā imaṁ gāthamāha –",
  "atk-s0502a13:34_0": "171.",
  "atk-s0502a13:35_0": "“Etha passathimaṁ lokaṁ, cittaṁ rājarathūpamaṁ;",
  "atk-s0502a13:36_0": "Yattha bālā visīdanti, natthi saṅgo vijānata”nti.",
  "atk-s0502a13:37_0": "Tattha te passathāti rājakumārameva sandhāyāha.",
  "atk-s0502a13:37_1": "Imaṁ lokanti imaṁ khandhalokādisaṅkhātaṁ attabhāvaṁ.",
  "atk-s0502a13:37_2": "Cittanti sattaratanādivicittaṁ rājarathaṁ viya vatthālaṅkārādicittitaṁ.",
  "atk-s0502a13:37_3": "Yattha bālāti yasmiṁ attabhāve bālā evaṁ visīdanti.",
  "atk-s0502a13:37_4": "Vijānatanti vijānantānaṁ paṇḍitānaṁ ettha rāgasaṅgādīsu ekopi saṅgo natthīti attho.",
  "atk-s0502a13:38_0": "Desanāvasāne rājakumāro sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a13:39_0": "Abhayarājakumāravatthu catutthaṁ.",
  "atk-s0502a13:40_0": "5. Sammajjanattheravatthu",
  "atk-s0502a13:41_0": "Yoca pubbeti imaṁ dhammadesanaṁ satthā jetavane viharanto sammajjanattheraṁ ārabbha kathesi.",
  "atk-s0502a13:42_0": "So kira pāto vā sāyaṁ vāti velaṁ pamāṇaṁ akatvā abhikkhaṇaṁ sammajjantova vicarati.",
  "atk-s0502a13:42_1": "So ekadivasaṁ sammajjaniṁ gahetvā divāṭṭhāne nisinnassa revatattherassa santikaṁ gantvā “ayaṁ mahākusīto",
  "atk-s0502a13:42_2": "janassa saddhādeyyaṁ bhuñjitvā āgantvā nisīdati,",
  "atk-s0502a13:42_3": "kiṁ nāmetassa sammajjaniṁ gahetvā ekaṁ ṭhānaṁ sammajjituṁ na vaṭṭatī”ti āha.",
  "atk-s0502a13:42_4": "Thero “ovādamassa dassāmī”ti cintetvā ehāvusoti. Kiṁ, bhanteti?",
  "atk-s0502a13:42_5": "Gaccha nhatvā ehīti.",
  "atk-s0502a13:42_6": "So tathā akāsi.",
  "atk-s0502a13:42_7": "Atha naṁ thero ekamantaṁ nisīdāpetvā ovadanto āha – “āvuso,",
  "atk-s0502a13:42_8": "bhikkhunā nāma na sabbakālaṁ sammajjantena vicarituṁ vaṭṭati,",
  "atk-s0502a13:42_9": "pāto eva pana sammajjitvā piṇḍāya caritvā piṇḍapātapaṭikkantena āgantvā rattiṭṭhāne vā divāṭṭhāne vā",
  "atk-s0502a13:42_10": "nisinnena dvattiṁsākāraṁ sajjhāyitvā attabhāve khayavayaṁ paṭṭhapetvā sāyanhe uṭṭhāya sammajjituṁ vaṭṭati,",
  "atk-s0502a13:42_11": "niccakālaṁ asammajjitvā attanopi nāma okāso kātabbo”ti.",
  "atk-s0502a13:42_12": "So therassa ovāde ṭhatvā na cirasseva arahattaṁ pāpuṇi.",
  "atk-s0502a13:42_13": "Taṁ taṁ ṭhānaṁ uklāpaṁ ahosi.",
  "atk-s0502a13:42_14": "Atha naṁ bhikkhū āhaṁsu –",
  "atk-s0502a13:42_15": "“āvuso sammajjanatthera,",
  "atk-s0502a13:42_16": "taṁ taṁ ṭhānaṁ uklāpaṁ kasmā na sammajjasī”ti? “Bhante,",
  "atk-s0502a13:42_17": "mayā pamādakāle evaṁ kataṁ,",
  "atk-s0502a13:42_18": "idānāmhi appamatto”ti.",
  "atk-s0502a13:42_19": "Bhikkhū “ayaṁ thero aññaṁ byākarotī”ti satthu ārocesuṁ.",
  "atk-s0502a13:42_20": "Satthā “āma,",
  "atk-s0502a13:42_21": "bhikkhave,",
  "atk-s0502a13:42_22": "mama putto pubbe pamādakāle sammajjanto vicari,",
  "atk-s0502a13:42_23": "idāni pana maggaphalasukhena vītināmento na sammajjatī”ti vatvā imaṁ gāthamāha –",
  "atk-s0502a13:43_0": "172.",
  "atk-s0502a13:44_0": "“Yo ca pubbe pamajjitvā, pacchā so nappamajjati;",
  "atk-s0502a13:45_0": "Somaṁ lokaṁ pabhāseti, abbhā muttova candimā”ti.",
  "atk-s0502a13:46_0": "Tassattho –",
  "atk-s0502a13:46_1": "yo puggalo pubbe vattapaṭivattakaraṇena vā sajjhāyādīhi vā pamajjitvā pacchā maggaphalasukhena vītināmento nappamajjati,",
  "atk-s0502a13:46_2": "so abbhādīhi mutto candova okāsalokaṁ maggañāṇena imaṁ khandhādilokaṁ obhāseti,",
  "atk-s0502a13:46_3": "ekālokaṁ karotīti.",
  "atk-s0502a13:47_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a13:48_0": "Sammajjanattheravatthu pañcamaṁ.",
  "atk-s0502a13:49_0": "6. Aṅgulimālattheravatthu",
  "atk-s0502a13:50_0": "Yassa pāpanti imaṁ dhammadesanaṁ satthā jetavane viharanto aṅgulimālattheraṁ ārabbha kathesi.",
  "atk-s0502a13:50_1": "Vatthu aṅgulimālasuttantavaseneva veditabbaṁ.",
  "atk-s0502a13:51_0": "Thero pana satthu santike pabbajitvā arahattaṁ pāpuṇi.",
  "atk-s0502a13:51_1": "Atha kho āyasmā aṅgulimālo rahogato paṭisallīno vimuttisukhapaṭisaṁvedī.",
  "atk-s0502a13:51_2": "Tāyaṁ velāyaṁ imaṁ udānaṁ udānesi –",
  "atk-s0502a13:52_0": "“Yo ca pubbe pamajjitvā, pacchā so nappamajjati;",
  "atk-s0502a13:53_0": "Somaṁ lokaṁ pabhāseti, abbhā muttova candimā”ti. –",
  "atk-s0502a13:54_0": "Ādinā nayena udānaṁ udānetvā anupādisesāya nibbānadhātuyā parinibbuto.",
  "atk-s0502a13:54_1": "Bhikkhū “kahaṁ nu kho, āvuso,",
  "atk-s0502a13:54_2": "thero uppanno”ti dhammasabhāyaṁ kathaṁ samuṭṭhāpesuṁ?",
  "atk-s0502a13:54_3": "Satthā āgantvā “kāya nuttha,",
  "atk-s0502a13:54_4": "bhikkhave,",
  "atk-s0502a13:54_5": "etarahi kathāya sannisinnā”ti pucchitvā, “bhante,",
  "atk-s0502a13:54_6": "aṅgulimālattherassa nibbattaṭṭhānakathāyā”ti vutte “parinibbuto ca,",
  "atk-s0502a13:54_7": "bhikkhave,",
  "atk-s0502a13:54_8": "mama putto”ti. “Bhante,",
  "atk-s0502a13:54_9": "ettake manusse māretvā parinibbuto”ti? “Āma,",
  "atk-s0502a13:54_10": "bhikkhave,",
  "atk-s0502a13:54_11": "so pubbe ekaṁ kalyāṇamittaṁ alabhitvā ettakaṁ pāpamakāsi,",
  "atk-s0502a13:54_12": "pacchā pana kalyāṇamittapaccayaṁ labhitvā appamatto ahosi.",
  "atk-s0502a13:54_13": "Tenassa taṁ pāpakammaṁ kusalena pihita”nti vatvā imaṁ gāthamāha –",
  "atk-s0502a13:55_0": "173.",
  "atk-s0502a13:56_0": "“Yassa pāpaṁ kataṁ kammaṁ, kusalena pidhīyati;",
  "atk-s0502a13:57_0": "Somaṁ lokaṁ pabhāseti, abbhā muttova candimā”ti.",
  "atk-s0502a13:58_0": "Tattha kusalenāti arahattamaggaṁ sandhāya vuttaṁ. Sesaṁ uttānatthamevāti.",
  "atk-s0502a13:59_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a13:60_0": "Aṅgulimālattheravatthu chaṭṭhaṁ.",
  "atk-s0502a13:61_0": "7. Pesakāradhītāvatthu",
  "atk-s0502a13:62_0": "Andhabhūtoti imaṁ dhammadesanaṁ satthā aggāḷave cetiye viharanto ekaṁ pesakāradhītaraṁ ārabbha kathesi.",
  "atk-s0502a13:63_0": "Ekadivasañhi āḷavivāsino satthari āḷaviṁ sampatte nimantetvā dānaṁ adaṁsu.",
  "atk-s0502a13:63_1": "Satthā bhattakiccāvasāne anumodanaṁ karonto “addhuvaṁ me jīvitaṁ,",
  "atk-s0502a13:63_2": "dhuvaṁ me maraṇaṁ,",
  "atk-s0502a13:63_3": "avassaṁ mayā maritabbameva,",
  "atk-s0502a13:63_4": "maraṇapariyosānaṁ me jīvitaṁ,",
  "atk-s0502a13:63_5": "jīvitameva aniyataṁ,",
  "atk-s0502a13:63_6": "maraṇaṁ niyatanti evaṁ maraṇassatiṁ bhāvetha.",
  "atk-s0502a13:63_7": "Yesañhi maraṇassati abhāvitā,",
  "atk-s0502a13:63_8": "te pacchime kāle āsīvisaṁ disvā bhītaadaṇḍapuriso viya santāsappattā bheravaravaṁ ravantā kālaṁ karonti.",
  "atk-s0502a13:63_9": "Yesaṁ pana maraṇassati bhāvitā,",
  "atk-s0502a13:63_10": "te dūratova āsīvisaṁ disvā daṇḍakena gahetvā chaḍḍetvā ṭhitapuriso viya pacchime kāle na santasanti,",
  "atk-s0502a13:63_11": "tasmā maraṇassati bhāvetabbā”ti āha.",
  "atk-s0502a13:63_12": "Taṁ dhammadesanaṁ sutvā avasesajanā sakiccappasutāva ahesuṁ.",
  "atk-s0502a13:63_13": "Ekā pana soḷasavassuddesikā pesakāradhītā “aho buddhānaṁ kathā nāma acchariyā,",
  "atk-s0502a13:63_14": "mayā pana maraṇassatiṁ bhāvetuṁ vaṭṭatī”ti rattindivaṁ maraṇassatimeva bhāvesi.",
  "atk-s0502a13:63_15": "Satthāpi tato nikkhamitvā jetavanaṁ agamāsi.",
  "atk-s0502a13:63_16": "Sāpi kumārikā tīṇi vassāni maraṇassatiṁ bhāvesiyeva.",
  "atk-s0502a13:64_0": "Athekadivasaṁ satthā paccūsasamaye lokaṁ olokento taṁ kumārikaṁ attano ñāṇajālassa antopaviṭṭhaṁ disvā",
  "atk-s0502a13:64_1": "“kiṁ nu kho bhavissatī”ti upadhārento “imāya kumārikāya mama dhammadesanāya sutadivasato paṭṭhāya tīṇi",
  "atk-s0502a13:64_2": "vassāni maraṇassati bhāvitā,",
  "atk-s0502a13:64_3": "idānāhaṁ tattha gantvā imaṁ kumārikaṁ cattāro pañhe pucchitvā tāya vissajjentiyā catūsu ṭhānesu sādhukāraṁ datvā imaṁ gāthaṁ bhāsissāmi.",
  "atk-s0502a13:64_4": "Sā gāthāvasāne sotāpattiphale patiṭṭhahissati,",
  "atk-s0502a13:64_5": "taṁ nissāya mahājanassāpi sātthikā dhammadesanā bhavissatī”ti ñatvā pañcasatabhikkhuparivāro jetavanā nikkhamitvā anupubbena aggāḷavavihāraṁ agamāsi.",
  "atk-s0502a13:64_6": "Āḷavivāsino “satthā āgato”ti sutvā taṁ vihāraṁ gantvā nimantayiṁsu.",
  "atk-s0502a13:64_7": "Tadā sāpi kumārikā satthu āgamanaṁ sutvā “āgato kira mayhaṁ pitā, sāmi,",
  "atk-s0502a13:64_8": "ācariyo puṇṇacandamukho mahāgotamabuddho”ti tuṭṭhamānasā “ito me tiṇṇaṁ saṁvaccharānaṁ matthake suvaṇṇavaṇṇo satthā diṭṭhapubbo,",
  "atk-s0502a13:64_9": "idānissa suvaṇṇavaṇṇaṁ sarīraṁ daṭṭhuṁ madhurojañca varadhammaṁ sotuṁ labhissāmī”ti cintesi.",
  "atk-s0502a13:64_10": "Pitā panassā sālaṁ gacchanto āha – “amma,",
  "atk-s0502a13:64_11": "parasantako me sāṭako āropito,",
  "atk-s0502a13:64_12": "tassa vidatthimattaṁ aniṭṭhitaṁ,",
  "atk-s0502a13:64_13": "taṁ ajja niṭṭhāpessāmi,",
  "atk-s0502a13:64_14": "sīghaṁ me tasaraṁ vaṭṭetvā āhareyyāsī”ti.",
  "atk-s0502a13:64_15": "Sā cintesi –",
  "atk-s0502a13:64_16": "“ahaṁ satthu dhammaṁ sotukāmā,",
  "atk-s0502a13:64_17": "pitā ca maṁ evaṁ āha.",
  "atk-s0502a13:64_18": "Kiṁ nu kho satthu dhammaṁ suṇāmi,",
  "atk-s0502a13:64_19": "udāhu pitu tasaraṁ vaṭṭetvā harāmī”ti?",
  "atk-s0502a13:64_20": "Athassā etadahosi “pitā maṁ tasare anāhariyamāne potheyyapi pahareyyapi,",
  "atk-s0502a13:64_21": "tasmā tasaraṁ vaṭṭetvā tassa datvā pacchā dhammaṁ sossāmī”ti pīṭhake nisīditvā tasaraṁ vaṭṭesi.",
  "atk-s0502a13:65_0": "Āḷavivāsinopi satthāraṁ parivisitvā pattaṁ gahetvā anumodanatthāya aṭṭhaṁsu.",
  "atk-s0502a13:65_1": "Satthā “yamahaṁ kuladhītaraṁ nissāya tiṁsayojanamaggaṁ āgato,",
  "atk-s0502a13:65_2": "sā ajjāpi okāsaṁ na labhati.",
  "atk-s0502a13:65_3": "Tāya okāse laddhe anumodanaṁ karissāmī”ti tuṇhībhūto ahosi.",
  "atk-s0502a13:65_4": "Evaṁ tuṇhībhūtampi satthāraṁ sadevake loke koci kiñci vattuṁ na visahati.",
  "atk-s0502a13:65_5": "Sāpi kho kumārikā tasaraṁ vaṭṭetvā pacchiyaṁ ṭhapetvā pitu santikaṁ gacchamānā parisapariyante ṭhatvā satthāraṁ olokayamānāva aṭṭhāsi.",
  "atk-s0502a13:65_6": "Satthāpi gīvaṁ ukkhipitvā taṁ olokesi.",
  "atk-s0502a13:65_7": "Sā olokitākāreneva aññāsi –",
  "atk-s0502a13:65_8": "“satthā evarūpāya parisāya majjhe nisīditvāva maṁ olokento mamāgamanaṁ paccāsīsati,",
  "atk-s0502a13:65_9": "attano santikaṁ āgamanameva paccāsīsatī”ti.",
  "atk-s0502a13:65_10": "Sā tasarapacchiṁ ṭhapetvā satthu santikaṁ agamāsi.",
  "atk-s0502a13:65_11": "Kasmā pana naṁ satthā olokesīti?",
  "atk-s0502a13:65_12": "Evaṁ kirassa ahosi “esā ettova gacchamānā puthujjanakālakiriyaṁ katvā aniyatagatikā bhavissati,",
  "atk-s0502a13:65_13": "mama santikaṁ āgantvā gacchamānā sotāpattiphalaṁ patvā niyatagatikā hutvā tusitavimāne nibbattissatī”ti.",
  "atk-s0502a13:65_14": "Tassā kira taṁ divasaṁ maraṇato mutti nāma natthi.",
  "atk-s0502a13:65_15": "Sā olokitasaññāṇeneva satthāraṁ upasaṅkamitvā chabbaṇṇaraṁsīnaṁ antaraṁ pavisitvā vanditvā ekamantaṁ aṭṭhāsi.",
  "atk-s0502a13:65_16": "Tathārūpāya parisāya majjhe nisīditvā tuṇhībhūtaṁ satthāraṁ vanditvā ṭhitakkhaṇeyeva taṁ āha –",
  "atk-s0502a13:65_17": "“kumārike,",
  "atk-s0502a13:65_18": "kuto āgacchasī”ti?",
  "atk-s0502a13:65_19": "“Na jānāmi,",
  "atk-s0502a13:65_20": "bhante”ti.",
  "atk-s0502a13:65_21": "“Kattha gamissasī”ti?",
  "atk-s0502a13:65_22": "“Na jānāmi,",
  "atk-s0502a13:65_23": "bhante”ti.",
  "atk-s0502a13:65_24": "“Na jānāsī”ti? “Jānāmi,",
  "atk-s0502a13:65_25": "bhante”ti.",
  "atk-s0502a13:65_26": "“Jānāsī”ti?",
  "atk-s0502a13:65_27": "“Na jānāmi,",
  "atk-s0502a13:65_28": "bhante”ti.",
  "atk-s0502a13:65_29": "Iti naṁ satthā cattāro pañhe pucchi.",
  "atk-s0502a13:65_30": "Mahājano ujjhāyi – “ambho, passatha,",
  "atk-s0502a13:65_31": "ayaṁ pesakāradhītā sammāsambuddhena saddhiṁ icchiticchitaṁ kathesi,",
  "atk-s0502a13:65_32": "nanu nāma imāya ‘kuto āgacchasī’ti vutte ‘pesakāragehato’ti vattabbaṁ.",
  "atk-s0502a13:65_33": "‘Kahaṁ gacchasī’ti vutte ‘pesakārasāla’nti vattabbaṁ siyā”ti.",
  "atk-s0502a13:66_0": "Satthā mahājanaṁ nissaddaṁ katvā,",
  "atk-s0502a13:66_1": "“kumārike,",
  "atk-s0502a13:66_2": "tvaṁ kuto āgacchasī”ti vutte “kasmā na jānāmīti vadesī”ti pucchi. Bhante,",
  "atk-s0502a13:66_3": "tumhe mama pesakāragehato āgatabhāvaṁ jānātha,",
  "atk-s0502a13:66_4": "“kuto āgatāsī”ti pucchantā pana “kuto āgantvā idha nibbattāsī”ti pucchatha.",
  "atk-s0502a13:66_5": "Ahaṁ pana na jānāmi “kuto ca āgantvā idha nibbattāmhī”ti.",
  "atk-s0502a13:66_6": "Athassā satthā “sādhu sādhu, kumārike,",
  "atk-s0502a13:66_7": "mayā pucchitapañhova tayā vissajjito”ti paṭhamaṁ sādhukāraṁ datvā uttarimpi pucchi –",
  "atk-s0502a13:66_8": "“kattha gamissasīti puna puṭṭhā kasmā ‘na jānāmī’ti vadesī”ti? Bhante,",
  "atk-s0502a13:66_9": "tumhe maṁ tasarapacchiṁ gahetvā pesakārasālaṁ gacchantiṁ jānātha,",
  "atk-s0502a13:66_10": "“ito gantvā kattha nibbattissasī”ti pucchatha.",
  "atk-s0502a13:66_11": "Ahañca ito cutā na jānāmi “kattha gantvā nibbattissāmī”ti.",
  "atk-s0502a13:66_12": "Athassā satthā “mayā pucchitapañhoyeva tayā vissajjito”ti dutiyaṁ sādhukāraṁ datvā uttarimpi pucchi –",
  "atk-s0502a13:66_13": "“atha kasmā ‘na jānāsī’ti puṭṭhā ‘jānāmī’ti vadesī”ti?",
  "atk-s0502a13:66_14": "“Maraṇabhāvaṁ jānāmi, bhante,",
  "atk-s0502a13:66_15": "tasmā evaṁ vademī”ti.",
  "atk-s0502a13:66_16": "Athassā satthā “mayā pucchitapañhoyeva tayā vissajjito”ti tatiyaṁ sādhukāraṁ datvā uttarimpi pucchi –",
  "atk-s0502a13:66_17": "“atha kasmā ‘jānāsī’ti puṭṭhā ‘na jānāmī’ti vadesī”ti.",
  "atk-s0502a13:66_18": "Mama maraṇabhāvameva ahaṁ jānāmi, bhante,",
  "atk-s0502a13:66_19": "“rattindivapubbaṇhādīsu pana asukakāle nāma marissāmī”ti na jānāmi,",
  "atk-s0502a13:66_20": "tasmā evaṁ vademīti.",
  "atk-s0502a13:66_21": "Athassā satthā “mayā pucchitapañhoyeva tayā vissajjito”ti catutthaṁ sādhukāraṁ datvā parisaṁ āmantetvā “ettakaṁ nāma tumhe imāya kathitaṁ na jānātha,",
  "atk-s0502a13:66_22": "kevalaṁ ujjhāyatheva.",
  "atk-s0502a13:66_23": "Yesañhi paññācakkhu natthi,",
  "atk-s0502a13:66_24": "te andhā eva.",
  "atk-s0502a13:66_25": "Yesaṁ paññācakkhu atthi,",
  "atk-s0502a13:66_26": "te eva cakkhumanto”ti vatvā imaṁ gāthamāha –",
  "atk-s0502a13:67_0": "174.",
  "atk-s0502a13:68_0": "“Andhabhūto ayaṁ loko, tanukettha vipassati;",
  "atk-s0502a13:69_0": "Sakuṇo jālamuttova, appo saggāya gacchatī”ti.",
  "atk-s0502a13:70_0": "Tattha andhabhūto ayaṁ lokoti ayaṁ lokiyamahājano paññācakkhuno abhāvena andhabhūto.",
  "atk-s0502a13:70_1": "Tanuketthāti tanuko ettha,",
  "atk-s0502a13:70_2": "na bahu jano aniccādivasena vipassati.",
  "atk-s0502a13:70_3": "Jālamuttovāti yathā chekena sākuṇikena jālena ottharitvā gayhamānesu vaṭṭakesu kocideva jālato muccati.",
  "atk-s0502a13:70_4": "Sesā antojālameva pavisanti.",
  "atk-s0502a13:70_5": "Tathā maraṇajālena otthaṭesu sattesu bahū apāyagāmino honti,",
  "atk-s0502a13:70_6": "appo kocideva satto saggāya gacchati,",
  "atk-s0502a13:70_7": "sugatiṁ vā nibbānaṁ vā pāpuṇātīti attho.",
  "atk-s0502a13:71_0": "Desanāvasāne kumārikā sotāpattiphale patiṭṭhahi, mahājanassāpi sātthikā dhammadesanā ahosīti.",
  "atk-s0502a13:72_0": "Sāpi tasarapacchiṁ gahetvā pitu santikaṁ agamāsi,",
  "atk-s0502a13:72_1": "sopi nisinnakova niddāyi.",
  "atk-s0502a13:72_2": "Tassā asallakkhetvāva tasarapacchiṁ upanāmentiyā tasarapacchi vemakoṭiyaṁ paṭihaññitvā saddaṁ kurumānā pati.",
  "atk-s0502a13:72_3": "So pabujjhitvā gahitanimitteneva vemakoṭiṁ ākaḍḍhi.",
  "atk-s0502a13:72_4": "Vemakoṭi gantvā taṁ kumārikaṁ ure pahari,",
  "atk-s0502a13:72_5": "sā tattheva kālaṁ katvā tusitabhavane nibbatti.",
  "atk-s0502a13:72_6": "Athassā pitā taṁ olokento sakalasarīrena lohitamakkhitena patitvā mataṁ addasa.",
  "atk-s0502a13:72_7": "Athassa mahāsoko uppajji.",
  "atk-s0502a13:72_8": "So “na mama sokaṁ añño nibbāpetuṁ sakkhissatī”ti rodanto satthu santikaṁ gantvā tamatthaṁ ārocetvā, “bhante,",
  "atk-s0502a13:72_9": "sokaṁ me nibbāpethā”ti āha.",
  "atk-s0502a13:72_10": "Satthā taṁ samassāsetvā “mā soci, upāsaka.",
  "atk-s0502a13:72_11": "Anamataggasmiñhi saṁsāre tava evameva dhītu maraṇakāle paggharitaassu catunnaṁ mahāsamuddānaṁ udakato atirekatara”nti vatvā anamataggakathaṁ kathesi.",
  "atk-s0502a13:72_12": "So tanubhūtasoko satthāraṁ pabbajjaṁ yācitvā laddhūpasampado na cirasseva arahattaṁ pāpuṇīti.",
  "atk-s0502a13:73_0": "Pesakāradhītāvatthu sattamaṁ.",
  "atk-s0502a13:74_0": "8. Tiṁsabhikkhuvatthu",
  "atk-s0502a13:75_0": "Haṁsādiccapatheti imaṁ dhammadesanaṁ satthā jetavane viharanto tiṁsa bhikkhū ārabbha kathesi.",
  "atk-s0502a13:76_0": "Ekasmiñhi divase tiṁsamattā disāvāsikā bhikkhū satthāraṁ upasaṅkamiṁsu.",
  "atk-s0502a13:76_1": "Ānandatthero satthu vattakaraṇavelāya āgantvā te bhikkhū disvā “satthārā imehi saddhiṁ paṭisanthāre kate vattaṁ karissāmī”ti dvārakoṭṭhake aṭṭhāsi.",
  "atk-s0502a13:76_2": "Satthāpi tehi saddhiṁ paṭisanthāraṁ katvā tesaṁ sāraṇīyadhammaṁ kathesi.",
  "atk-s0502a13:76_3": "Taṁ sutvā te sabbepi arahattaṁ patvā uppatitvā ākāsena agamiṁsu.",
  "atk-s0502a13:76_4": "Ānandatthero tesu cirāyantesu satthāraṁ upasaṅkamitvā, “bhante,",
  "atk-s0502a13:76_5": "idāneva tiṁsamattā bhikkhū āgatā,",
  "atk-s0502a13:76_6": "te kuhi”nti pucchi. “Gatā,",
  "atk-s0502a13:76_7": "ānandā”ti.",
  "atk-s0502a13:76_8": "“Katarena maggena,",
  "atk-s0502a13:76_9": "bhante”ti?",
  "atk-s0502a13:76_10": "“Ākāsenānandā”ti.",
  "atk-s0502a13:76_11": "“Kiṁ pana te, bhante,",
  "atk-s0502a13:76_12": "khīṇāsavā”ti?",
  "atk-s0502a13:76_13": "“Āmānanda,",
  "atk-s0502a13:76_14": "mama santike dhammaṁ sutvā arahattaṁ pattā”ti.",
  "atk-s0502a13:76_15": "Tasmiṁ pana khaṇe ākāsena haṁsā āgamiṁsu.",
  "atk-s0502a13:76_16": "Satthā “yassa kho panānanda,",
  "atk-s0502a13:76_17": "cattāro iddhipādā subhāvitā,",
  "atk-s0502a13:76_18": "so haṁsā viya ākāsena gacchatī”ti vatvā imaṁ gāthamāha –",
  "atk-s0502a13:77_0": "175.",
  "atk-s0502a13:78_0": "“Haṁsādiccapathe yanti, ākāse yanti iddhiyā;",
  "atk-s0502a13:79_0": "Nīyanti dhīrā lokamhā, jetvā māraṁ savāhini”nti.",
  "atk-s0502a13:80_0": "Tassattho –",
  "atk-s0502a13:80_1": "ime haṁsā ādiccapathe ākāse gacchanti.",
  "atk-s0502a13:80_2": "Yesaṁ iddhipādā subhāvitā,",
  "atk-s0502a13:80_3": "tepi ākāse yanti iddhiyā.",
  "atk-s0502a13:80_4": "Dhīrā paṇḍitā savāhiniṁ māraṁ jetvā imamhā vaṭṭalokā nīyanti,",
  "atk-s0502a13:80_5": "nibbānaṁ pāpuṇantīti attho.",
  "atk-s0502a13:81_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a13:82_0": "Tiṁsabhikkhuvatthu aṭṭhamaṁ.",
  "atk-s0502a13:83_0": "9. Ciñcamāṇavikāvatthu",
  "atk-s0502a13:84_0": "Ekaṁdhammanti dhammadesanaṁ satthā jetavane viharanto ciñcamāṇavikaṁ ārabbha kathesi.",
  "atk-s0502a13:85_0": "Paṭhamabodhiyañhi dasabalassa puthubhūtesu sāvakesu appamāṇesu devamanussesu ariyabhūmiṁ okkantesu patthaṭe guṇasamudaye mahālābhasakkāro udapādi.",
  "atk-s0502a13:85_1": "Titthiyā sūriyuggamane khajjopanakasadisā ahesuṁ hatalābhasakkārā.",
  "atk-s0502a13:85_2": "Te antaravīthiyaṁ ṭhatvā “kiṁ samaṇo gotamova buddho,",
  "atk-s0502a13:85_3": "mayampi buddhā,",
  "atk-s0502a13:85_4": "kiṁ tasseva dinnaṁ mahapphalaṁ,",
  "atk-s0502a13:85_5": "amhākampi dinnaṁ mahapphalameva,",
  "atk-s0502a13:85_6": "amhākampi detha sakkarothā”ti evaṁ manusse viññāpentāpi lābhasakkāraṁ alabhitvā raho sannipatitvā “kena",
  "atk-s0502a13:85_7": "nu kho upāyena samaṇassa gotamassa manussānaṁ antare avaṇṇaṁ uppādetvā lābhasakkāraṁ nāseyyāmā”ti cintayiṁsu.",
  "atk-s0502a13:86_0": "Tadā sāvatthiyaṁ ciñcamāṇavikā nāmekā paribbājikā uttamarūpadharā sobhaggappattā devaccharā viya.",
  "atk-s0502a13:86_1": "Assā sarīrato rasmiyo niccharanti.",
  "atk-s0502a13:86_2": "Atheko kharamantī evamāha –",
  "atk-s0502a13:86_3": "“ciñcamāṇavikaṁ paṭicca samaṇassa gotamassa avaṇṇaṁ uppādetvā lābhasakkāraṁ nāsessāmā”ti.",
  "atk-s0502a13:86_4": "Te “attheko upāyo”ti sampaṭicchiṁsu.",
  "atk-s0502a13:86_5": "Atha sā titthiyārāmaṁ gantvā vanditvā aṭṭhāsi,",
  "atk-s0502a13:86_6": "titthiyā tāya saddhiṁ na kathesuṁ.",
  "atk-s0502a13:86_7": "Sā “ko nu kho me doso”ti yāvatatiyaṁ “vandāmi,",
  "atk-s0502a13:86_8": "ayyā”ti vatvā, “ayyā,",
  "atk-s0502a13:86_9": "ko nu kho me doso,",
  "atk-s0502a13:86_10": "kiṁ mayā saddhiṁ na kathethā”ti āha. “Bhagini,",
  "atk-s0502a13:86_11": "samaṇaṁ gotamaṁ amhe viheṭhayantaṁ hatalābhasakkāre katvā vicarantaṁ na jānāsī”ti?",
  "atk-s0502a13:86_12": "“Na jānāmi, ayyā,",
  "atk-s0502a13:86_13": "kiṁ panettha mayā kattabba”nti.",
  "atk-s0502a13:86_14": "“Sace tvaṁ, bhagini,",
  "atk-s0502a13:86_15": "amhākaṁ sukhamicchasi,",
  "atk-s0502a13:86_16": "attānaṁ paṭicca samaṇassa gotamassa avaṇṇaṁ uppādetvā lābhasakkāraṁ nāsehī”ti.",
  "atk-s0502a13:87_0": "Sā “sādhu, ayyā,",
  "atk-s0502a13:87_1": "mayhaṁveso bhāro,",
  "atk-s0502a13:87_2": "mā cintayitthā”ti vatvā pakkamitvā itthimāyāsu kusalatāya tato paṭṭhāya sāvatthivāsīnaṁ dhammakathaṁ",
  "atk-s0502a13:87_3": "sutvā jetavanā nikkhamanasamaye indagopakavaṇṇaṁ paṭaṁ pārupitvā gandhamālādihatthā jetavanābhimukhī gacchati.",
  "atk-s0502a13:87_4": "“Imāya velāya kuhiṁ gacchasī”ti vutte,",
  "atk-s0502a13:87_5": "“kiṁ tumhākaṁ mama gamanaṭṭhānenā”ti vatvā jetavanasamīpe titthiyārāme vasitvā pātova “aggavandanaṁ vandissāmā”ti",
  "atk-s0502a13:87_6": "nagarā nikkhamante upāsakajane jetavanassa antovuṭṭhā viya hutvā nagaraṁ pavisati.",
  "atk-s0502a13:87_7": "“Kuhiṁ vuṭṭhāsī”ti vutte,",
  "atk-s0502a13:87_8": "“kiṁ tumhākaṁ mama vuṭṭhaṭṭhānenā”ti vatvā māsaddhamāsaccayena pucchiyamānā jetavane samaṇena gotamena saddhiṁ ekagandhakuṭiyā vuṭṭhāmhīti.",
  "atk-s0502a13:87_9": "Puthujjanānaṁ “saccaṁ nu kho etaṁ,",
  "atk-s0502a13:87_10": "no”ti kaṅkhaṁ uppādetvā temāsacatumāsaccayena pilotikāhi udaraṁ veṭhetvā gabbhinivaṇṇaṁ dassetvā upari",
  "atk-s0502a13:87_11": "rattapaṭaṁ pārupitvā “samaṇaṁ gotamaṁ paṭicca gabbho uppanno”ti andhabāle saddahāpetvā aṭṭhanavamāsaccayena",
  "atk-s0502a13:87_12": "udare dārumaṇḍalikaṁ bandhitvā upari paṭaṁ pārupitvā hatthapādapiṭṭhiyo gohanukena koṭṭāpetvā ussade",
  "atk-s0502a13:87_13": "dassetvā kilantindriyā hutvā sāyanhasamaye tathāgate alaṅkatadhammāsane nisīditvā dhammaṁ desente dhammasabhaṁ",
  "atk-s0502a13:87_14": "gantvā tathāgatassa purato ṭhatvā,",
  "atk-s0502a13:87_15": "“mahāsamaṇa,",
  "atk-s0502a13:87_16": "mahājanassa tāva dhammaṁ desesi,",
  "atk-s0502a13:87_17": "madhuro te saddo,",
  "atk-s0502a13:87_18": "samphusitaṁ dantāvaraṇaṁ.",
  "atk-s0502a13:87_19": "Ahaṁ pana taṁ paṭicca gabbhaṁ labhitvā paripuṇṇagabbhā jātā,",
  "atk-s0502a13:87_20": "neva me sūtigharaṁ jānāsi,",
  "atk-s0502a13:87_21": "sappitelādīni sayaṁ akaronto upaṭṭhākānampi aññataraṁ kosalarājānaṁ vā anāthapiṇḍikaṁ vā visākhaṁ upāsikaṁ",
  "atk-s0502a13:87_22": "vā ‘imissā ciñcamāṇavikāya kattabbayuttakaṁ karohī’ti na vadesi,",
  "atk-s0502a13:87_23": "abhiramituṁyeva jānāsi,",
  "atk-s0502a13:87_24": "gabbhaparihāraṁ na jānāsī”ti gūthapiṇḍaṁ gahetvā candamaṇḍalaṁ dūsetuṁ vāyamantī viya parisamajjhe tathāgataṁ akkosi.",
  "atk-s0502a13:87_25": "Tathāgato dhammakathaṁ ṭhapetvā sīho viya abhinadanto, “bhagini,",
  "atk-s0502a13:87_26": "tayā kathitassa tathabhāvaṁ vā vitathabhāvaṁ vā ahameva ca tvañca jānāmā”ti āha. “Āma,",
  "atk-s0502a13:87_27": "mahāsamaṇa,",
  "atk-s0502a13:87_28": "tayā ca mayā ca ñātabhāvenetaṁ jāta”nti.",
  "atk-s0502a13:88_0": "Tasmiṁ khaṇe sakkassa āsanaṁ uṇhākāraṁ dassesi.",
  "atk-s0502a13:88_1": "So āvajjamāno “ciñcamāṇavikā tathāgataṁ abhūtena akkosatī”ti ñatvā “idaṁ vatthuṁ sodhessāmī”ti catūhi devaputtehi saddhiṁ āgami.",
  "atk-s0502a13:88_2": "Devaputtā mūsikapotakā hutvā dārumaṇḍalikassa bandhanarajjuke ekappahāreneva chindiṁsu,",
  "atk-s0502a13:88_3": "pārutapaṭaṁ vāto ukkhipi,",
  "atk-s0502a13:88_4": "dārumaṇḍalikaṁ patamānaṁ tassā pādapiṭṭhiyaṁ pati,",
  "atk-s0502a13:88_5": "ubho aggapādā chijjiṁsu.",
  "atk-s0502a13:88_6": "Manussā “dhī kāḷakaṇṇi,",
  "atk-s0502a13:88_7": "sammāsambuddhaṁ akkosī”ti sīse kheḷaṁ pātetvā leḍḍudaṇḍādihattā jetavanā nīhariṁsu.",
  "atk-s0502a13:88_8": "Athassā tathāgatassa cakkhupathaṁ atikkantakāle mahāpathavī bhijjitvā vivaramadāsi,",
  "atk-s0502a13:88_9": "avīcito aggijālā uṭṭhahi.",
  "atk-s0502a13:88_10": "Sā kuladattiyaṁ kambalaṁ pārupamānā viya gantvā avīcimhi nibbatti.",
  "atk-s0502a13:88_11": "Aññatitthiyānaṁ lābhasakkāro parihāyi,",
  "atk-s0502a13:88_12": "dasabalassa bhiyyosomattāya vaḍḍhi.",
  "atk-s0502a13:88_13": "Punadivase dhammasabhāyaṁ kathaṁ samuṭṭhāpesuṁ, “āvuso,",
  "atk-s0502a13:88_14": "ciñcamāṇavikā evaṁ uḷāraguṇaṁ aggadakkhiṇeyyaṁ sammāsambuddhaṁ abhūtena akkositvā mahāvināsaṁ pattā”ti.",
  "atk-s0502a13:88_15": "Satthā āgantvā “kāya nuttha,",
  "atk-s0502a13:88_16": "bhikkhave,",
  "atk-s0502a13:88_17": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0502a13:88_18": "bhikkhave, idāneva,",
  "atk-s0502a13:88_19": "pubbepi esā maṁ abhūtena akkositvā vināsaṁ pattāyevā”ti vatvā –",
  "atk-s0502a13:89_0": "“Nādaṭṭhā parato dosaṁ, aṇuṁ thūlāni sabbaso;",
  "atk-s0502a13:90_0": "Issaro paṇaye daṇḍaṁ, sāmaṁ appaṭivekkhiyā”ti. –",
  "atk-s0502a13:91_0": "Imaṁ dvādasanipāte mahāpadumajātakaṁ vitthāretvā kathesi –",
  "atk-s0502a13:92_0": "Tadā kiresā mahāpadumakumārassa bodhisattassa mātu sapattī rañño aggamahesī hutvā mahāsattaṁ asaddhammena",
  "atk-s0502a13:92_1": "nimantetvā tassa manaṁ alabhitvā attanāva attani vippakāraṁ katvā gilānālayaṁ dassetvā “tava putto maṁ",
  "atk-s0502a13:92_2": "anicchantiṁ imaṁ vippakāraṁ pāpesī”ti rañño ārocesi.",
  "atk-s0502a13:92_3": "Rājā kuddho mahāsattaṁ corapapāte khipi.",
  "atk-s0502a13:92_4": "Atha naṁ pabbatakucchiyaṁ adhivatthā devatā paṭiggahetvā nāgarājassa phaṇagabbhe patiṭṭhapesi.",
  "atk-s0502a13:92_5": "Nāgarājā taṁ nāgabhavanaṁ netvā upaḍḍharajjena sammānesi.",
  "atk-s0502a13:92_6": "So tattha saṁvaccharaṁ vasitvā pabbajitukāmo himavantappadesaṁ patvā pabbajitvā jhānābhiññāyo nibbattesi.",
  "atk-s0502a13:92_7": "Atha naṁ eko vanacarako disvā rañño ārocesi.",
  "atk-s0502a13:92_8": "Rājā tassa santikaṁ gantvā katapaṭisanthāro sabbaṁ taṁ pavattiṁ ñatvā mahāsattaṁ rajjena nimantetvā tena “mayhaṁ rajjena kiccaṁ natthi,",
  "atk-s0502a13:92_9": "tvaṁ pana dasa rājadhamme akopetvā agatigamanaṁ pahāya dhammena rajjaṁ kārehī”ti ovadito uṭṭhāyāsanā",
  "atk-s0502a13:92_10": "roditvā nagaraṁ gacchanto antarāmagge amacce pucchi –",
  "atk-s0502a13:92_11": "“ahaṁ kaṁ nissāya evaṁ ācārasampannena puttena viyogaṁ patto”ti?",
  "atk-s0502a13:92_12": "“Aggamahesiṁ nissāya, devā”ti.",
  "atk-s0502a13:92_13": "Rājā taṁ uddhaṁpādaṁ gahetvā corapapāte khipāpetvā nagaraṁ pavisitvā dhammena rajjaṁ kāresi.",
  "atk-s0502a13:92_14": "Tadā mahāpadumakumāro satthā ahosi,",
  "atk-s0502a13:92_15": "mātu sapattī ciñcamāṇavikāti.",
  "atk-s0502a13:93_0": "Satthā imamatthaṁ pakāsetvā,",
  "atk-s0502a13:93_1": "“bhikkhave,",
  "atk-s0502a13:93_2": "ekaṁ dhammañhi saccavacanaṁ pahāya musāvāde patiṭṭhitānaṁ vissaṭṭhaparalokānaṁ akattabbapāpakammaṁ nāma natthī”ti vatvā imaṁ gāthamāha –",
  "atk-s0502a13:94_0": "176.",
  "atk-s0502a13:95_0": "“Ekaṁ dhammaṁ atītassa, musāvādissa jantuno;",
  "atk-s0502a13:96_0": "Vitiṇṇaparalokassa, natthi pāpaṁ akāriya”nti.",
  "atk-s0502a13:97_0": "Tattha ekaṁ dhammanti saccaṁ.",
  "atk-s0502a13:97_1": "Musāvādissāti yassa dasasu vacanesu ekampi saccaṁ natthi,",
  "atk-s0502a13:97_2": "evarūpassa musāvādino.",
  "atk-s0502a13:97_3": "Vitiṇṇaparalokassāti vissaṭṭhaparalokassa.",
  "atk-s0502a13:97_4": "Evarūpo hi manussasampattiṁ devasampattiṁ avasāne nibbānasampattinti imā tissopi sampattiyo na passati.",
  "atk-s0502a13:97_5": "Natthi pāpanti tassa evarūpassa idaṁ nāma pāpaṁ akattabbanti natthi.",
  "atk-s0502a13:98_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a13:99_0": "Ciñcamāṇavikāvatthu navamaṁ.",
  "atk-s0502a13:100_0": "10. Asadisadānavatthu",
  "atk-s0502a13:101_0": "Nave kadariyāti imaṁ dhammadesanaṁ satthā jetavane viharanto asadisadānaṁ ārabbha kathesi.",
  "atk-s0502a13:102_0": "Ekasmiñhi samaye satthā cārikaṁ caritvā pañcasatabhikkhuparivāro jetavanaṁ pāvisi.",
  "atk-s0502a13:102_1": "Rājā vihāraṁ gantvā satthāraṁ nimantetvā punadivase āgantukadānaṁ sajjetvā “dānaṁ me passantū”ti nāgare pakkosi.",
  "atk-s0502a13:102_2": "Nāgarā āgantvā rañño dānaṁ disvā punadivase satthāraṁ nimantetvā dānaṁ sajjetvā “amhākampi dānaṁ, devo,",
  "atk-s0502a13:102_3": "passatū”ti rañño pahiṇiṁsu.",
  "atk-s0502a13:102_4": "Rājā tesaṁ dānaṁ disvā “imehi mama dānato uttaritaraṁ kataṁ,",
  "atk-s0502a13:102_5": "puna dānaṁ karissāmī”ti punadivasepi dānaṁ sajjesi.",
  "atk-s0502a13:102_6": "Nāgarāpi taṁ disvā punadivase sajjayiṁsu.",
  "atk-s0502a13:102_7": "Evaṁ neva rājā nāgare parājetuṁ sakkoti,",
  "atk-s0502a13:102_8": "na nāgarā rājānaṁ.",
  "atk-s0502a13:102_9": "Atha chaṭṭhe vāre nāgarā sataguṇaṁ sahassaguṇaṁ vaḍḍhetvā yathā na sakkā hoti “idaṁ nāma imesaṁ dāne natthī”ti vattuṁ,",
  "atk-s0502a13:102_10": "evaṁ dānaṁ sajjayiṁsu.",
  "atk-s0502a13:102_11": "Rājā taṁ disvā “sacāhaṁ imesaṁ dānato uttaritaraṁ kātuṁ na sakkhissāmi,",
  "atk-s0502a13:102_12": "kiṁ me jīvitenā”ti upāyaṁ cintento nipajji.",
  "atk-s0502a13:102_13": "Atha naṁ mallikā devī upasaṅkamitvā, “kasmā, mahārāja,",
  "atk-s0502a13:102_14": "evaṁ nipannosi,",
  "atk-s0502a13:102_15": "kena te indriyāni kilantāni viyā”ti pucchi.",
  "atk-s0502a13:102_16": "Rājā āha –",
  "atk-s0502a13:102_17": "“na dāni tvaṁ, devi,",
  "atk-s0502a13:102_18": "jānāsī”ti.",
  "atk-s0502a13:102_19": "“Na jānāmi, devā”ti.",
  "atk-s0502a13:102_20": "So tassā tamatthaṁ ārocesi.",
  "atk-s0502a13:103_0": "Atha naṁ mallikā āha – “deva,",
  "atk-s0502a13:103_1": "mā cintayi,",
  "atk-s0502a13:103_2": "kahaṁ tayā pathavissaro rājā nāgarehi parājiyamāno diṭṭhapubbo vā sutapubbo vā,",
  "atk-s0502a13:103_3": "ahaṁ te dānaṁ saṁvidahissāmī”ti.",
  "atk-s0502a13:103_4": "Itissa asadisadānaṁ saṁvidahitukāmatāya evaṁ vatvā, mahārāja,",
  "atk-s0502a13:103_5": "sālakalyāṇipadarehi pañcannaṁ bhikkhusatānaṁ anto āvaṭṭe nisīdanamaṇḍapaṁ kārehi,",
  "atk-s0502a13:103_6": "sesā bahiāvaṭṭe nisīdissanti.",
  "atk-s0502a13:103_7": "Pañca setacchattasatāni kārehi,",
  "atk-s0502a13:103_8": "tāni gahetvā pañcasatā hatthī pañcannaṁ bhikkhusatānaṁ matthake dhārayamānā ṭhassanti.",
  "atk-s0502a13:103_9": "Aṭṭha vā dasa vā rattasuvaṇṇanāvāyo kārehi,",
  "atk-s0502a13:103_10": "tā maṇḍapamajjhe bhavissanti.",
  "atk-s0502a13:103_11": "Dvinnaṁ dvinnaṁ bhikkhūnaṁ antare ekekā khattiyadhītā nisīditvā gandhe pisissati,",
  "atk-s0502a13:103_12": "ekekā khattiyadhītā bījanaṁ ādāya dve dve bhikkhū bījamānā ṭhassati,",
  "atk-s0502a13:103_13": "sesā khattiyadhītaro pise pise gandhe haritvā suvaṇṇanāvāsu pakkhipissanti,",
  "atk-s0502a13:103_14": "tāsu ekaccā khattiyadhītaro nīluppalakalāpe gahetvā suvaṇṇanāvāsu pakkhittagandhe āloḷetvā vāsaṁ gāhāpessanti.",
  "atk-s0502a13:103_15": "Nāgarānañhineva khattiyadhītaro atthi,",
  "atk-s0502a13:103_16": "na setacchattāni,",
  "atk-s0502a13:103_17": "na hatthino ca.",
  "atk-s0502a13:103_18": "Imehi kāraṇehi nāgarā parājissanti,",
  "atk-s0502a13:103_19": "evaṁ karohi,",
  "atk-s0502a13:103_20": "mahārājāti.",
  "atk-s0502a13:103_21": "Rājā “sādhu, devi,",
  "atk-s0502a13:103_22": "kalyāṇaṁ te kathita”nti tāya kathitaniyāmena sabbaṁ kāresi.",
  "atk-s0502a13:103_23": "Ekassa pana bhikkhuno eko hatthi nappahosi.",
  "atk-s0502a13:103_24": "Atha rājā mallikaṁ āha – “bhadde,",
  "atk-s0502a13:103_25": "ekassa bhikkhuno eko hatthi nappahoti,",
  "atk-s0502a13:103_26": "kiṁ karissāmā”ti. “Kiṁ, deva,",
  "atk-s0502a13:103_27": "pañca hatthisatāni natthī”ti? “Atthi, devi,",
  "atk-s0502a13:103_28": "avasesā duṭṭhahatthino,",
  "atk-s0502a13:103_29": "te bhikkhū disvāva verambhavātā viya caṇḍā hontī”ti. “Deva,",
  "atk-s0502a13:103_30": "ahaṁ ekassa duṭṭhahatthipotakassa chattaṁ gahetvā tiṭṭhanaṭṭhānaṁ jānāmī”ti.",
  "atk-s0502a13:103_31": "“Kattha naṁ ṭhapessāmā”ti?",
  "atk-s0502a13:103_32": "“Ayyassa aṅgulimālassa santike”ti.",
  "atk-s0502a13:103_33": "Rājā tathā kāresi.",
  "atk-s0502a13:103_34": "Hatthipotako vāladhiṁ antarasatthimhi pakkhipitvā ubho kaṇṇe pātetvā akkhīni nimiletvā aṭṭhāsi.",
  "atk-s0502a13:103_35": "Mahājano “evarūpassa nāma caṇḍahatthino ayamākāro”ti hatthimeva olokesi.",
  "atk-s0502a13:104_0": "Rājā buddhappamukhaṁ bhikkhusaṅghaṁ parivisitvā satthāraṁ vanditvā, “bhante,",
  "atk-s0502a13:104_1": "yaṁ imasmiṁ dānagge kappiyabhaṇḍaṁ vā akappiyabhaṇḍaṁ vā,",
  "atk-s0502a13:104_2": "sabbaṁ taṁ tumhākameva dammī”ti āha.",
  "atk-s0502a13:104_3": "Tasmiṁ pana dāne ekadivaseneva pariccattaṁ cuddasakoṭidhanaṁ hoti.",
  "atk-s0502a13:104_4": "Satthu pana setacchattaṁ nisīdanapallaṅko ādhārako pādapīṭhikāti cattāri anagghāneva.",
  "atk-s0502a13:104_5": "Puna evarūpaṁ katvā buddhānaṁ dānaṁ nāma dātuṁ samattho nāhosi,",
  "atk-s0502a13:104_6": "teneva taṁ “asadisadāna”nti paññāyi.",
  "atk-s0502a13:104_7": "Taṁ kira sabbabuddhānaṁ ekavāraṁ hotiyeva,",
  "atk-s0502a13:104_8": "sabbesaṁ pana itthīyeva saṁvidahati.",
  "atk-s0502a13:104_9": "Rañño pana kāḷo ca juṇho cāti dve amaccā ahesuṁ.",
  "atk-s0502a13:104_10": "Tesu kāḷo cintesi –",
  "atk-s0502a13:104_11": "“aho rājakulassa parihāni,",
  "atk-s0502a13:104_12": "ekadivaseneva cuddasakoṭidhanaṁ khayaṁ gacchati,",
  "atk-s0502a13:104_13": "ime imaṁ dānaṁ bhuñjitvā gantvā nipannā niddāyissanti,",
  "atk-s0502a13:104_14": "aho naṭṭhaṁ rājakula”nti.",
  "atk-s0502a13:104_15": "Juṇho cintesi –",
  "atk-s0502a13:104_16": "“aho rañño dānaṁ sudinnaṁ.",
  "atk-s0502a13:104_17": "Na hi sakkā rājabhāve aṭṭhitena evarūpaṁ dānaṁ dātuṁ,",
  "atk-s0502a13:104_18": "sabbasattānaṁ pattiṁ adento nāma natthi,",
  "atk-s0502a13:104_19": "ahaṁ panidaṁ dānaṁ anumodāmī”ti.",
  "atk-s0502a13:105_0": "Satthu bhattakiccāvasāne rājā anumodanatthāya pattaṁ gaṇhi.",
  "atk-s0502a13:105_1": "Satthā cintesi –",
  "atk-s0502a13:105_2": "“raññā mahoghaṁ pavattentena viya mahādānaṁ dinnaṁ,",
  "atk-s0502a13:105_3": "asakkhi nu kho mahājano cittaṁ pasādetuṁ,",
  "atk-s0502a13:105_4": "udāhu no”ti.",
  "atk-s0502a13:105_5": "So tesaṁ amaccānaṁ cittācāraṁ ñatvā “sace rañño dānānucchavikaṁ anumodanaṁ karissāmi,",
  "atk-s0502a13:105_6": "kāḷassa muddhā sattadhā phalissati,",
  "atk-s0502a13:105_7": "juṇho sotāpattiphale patiṭṭhahissatī”ti ñatvā kāḷe anukampaṁ paṭicca evarūpaṁ dānaṁ datvā ṭhitassa rañño",
  "atk-s0502a13:105_8": "catuppadikaṁ gāthameva vatvā uṭṭhāyāsanā vihāraṁ gato.",
  "atk-s0502a13:105_9": "Bhikkhū aṅgulimālaṁ pucchiṁsu –",
  "atk-s0502a13:105_10": "“na kiṁ nu kho, āvuso,",
  "atk-s0502a13:105_11": "duṭṭhahatthiṁ chattaṁ dhāretvā ṭhitaṁ disvā bhāyī”ti?",
  "atk-s0502a13:105_12": "“Na bhāyiṁ, āvuso”ti.",
  "atk-s0502a13:105_13": "Te satthāraṁ upasaṅkamitvā āhaṁsu –",
  "atk-s0502a13:105_14": "“aṅgulimālo, bhante,",
  "atk-s0502a13:105_15": "aññaṁ byākarosī”ti.",
  "atk-s0502a13:105_16": "Satthā “na,",
  "atk-s0502a13:105_17": "bhikkhave,",
  "atk-s0502a13:105_18": "aṅgulimālo bhāyati.",
  "atk-s0502a13:105_19": "Khīṇāsavausabhānañhi antare jeṭṭhakausabhā mama puttasadisā bhikkhū na bhāyantī”ti vatvā brāhmaṇavagge imaṁ gāthamāha –",
  "atk-s0502a13:106_0": "“Usabhaṁ pavaraṁ vīraṁ, mahesiṁ vijitāvinaṁ;",
  "atk-s0502a13:107_0": "Anejaṁ nhātakaṁ buddhaṁ, tamahaṁ brūmi brāhmaṇa”nti. ;",
  "atk-s0502a13:108_0": "Rājāpi domanassappatto “evarūpāya nāma parisāya dānaṁ datvā ṭhitassa mayhaṁ anucchavikaṁ anumodanaṁ akatvā gāthameva vatvā satthā uṭṭhāyāsanā gato.",
  "atk-s0502a13:108_1": "Mayā satthu anucchavikaṁ dānaṁ akatvā ananucchavikaṁ kataṁ bhavissati,",
  "atk-s0502a13:108_2": "kappiyabhaṇḍaṁ adatvā akappiyabhaṇḍaṁ vā dinnaṁ bhavissati,",
  "atk-s0502a13:108_3": "satthārā me kupitena bhavitabbaṁ.",
  "atk-s0502a13:108_4": "Evañhi asadisadānaṁ nāma,",
  "atk-s0502a13:108_5": "dānānurūpaṁ anumodanaṁ kātuṁ vaṭṭatī”ti vihāraṁ gantvā satthāraṁ vanditvā etadavoca –",
  "atk-s0502a13:108_6": "“kiṁ nu kho me, bhante,",
  "atk-s0502a13:108_7": "dātabbayuttakaṁ dānaṁ na dinnaṁ,",
  "atk-s0502a13:108_8": "udāhu dānānurūpaṁ kappiyabhaṇḍaṁ adatvā akappiyabhaṇḍameva dinna”nti. “Kimetaṁ,",
  "atk-s0502a13:108_9": "mahārājā”ti?",
  "atk-s0502a13:108_10": "“Na me tumhehi dānānucchavikā anumodanā katā”ti?",
  "atk-s0502a13:108_11": "“Mahārāja,",
  "atk-s0502a13:108_12": "anucchavikameva te dānaṁ dinnaṁ.",
  "atk-s0502a13:108_13": "Etañhi asadisadānaṁ nāma,",
  "atk-s0502a13:108_14": "ekassa buddhassa ekavārameva sakkā dātuṁ,",
  "atk-s0502a13:108_15": "puna evarūpaṁ nāma dānaṁ duddada”nti.",
  "atk-s0502a13:108_16": "“Atha kasmā, bhante,",
  "atk-s0502a13:108_17": "me dānānurūpaṁ anumodanaṁ na karitthā”ti?",
  "atk-s0502a13:108_18": "“Parisāya asuddhattā,",
  "atk-s0502a13:108_19": "mahārājā”ti.",
  "atk-s0502a13:108_20": "“Ko nu kho, bhante,",
  "atk-s0502a13:108_21": "parisāya doso”ti?",
  "atk-s0502a13:108_22": "Athassa satthā dvinnampi amaccānaṁ cittācāraṁ ārocetvā kāḷe anukampaṁ paṭicca anumodanāya akatabhāvaṁ ācikkhi.",
  "atk-s0502a13:108_23": "Rājā “saccaṁ kira te, kāḷa,",
  "atk-s0502a13:108_24": "evaṁ cintita”nti pucchitvā “sacca”nti vutte “tava santakaṁ aggahetvā mama puttadārehi saddhiṁ mayi attano santakaṁ dente tuyhaṁ kā pīḷā. Gaccha, bho,",
  "atk-s0502a13:108_25": "yaṁ te mayā dinnaṁ,",
  "atk-s0502a13:108_26": "taṁ dinnameva hotu,",
  "atk-s0502a13:108_27": "raṭṭhato pana me nikkhamā”ti taṁ raṭṭhā nīharitvā juṇhaṁ pakkosāpetvā “saccaṁ kira te evaṁ cintita”nti pucchitvā “sacca”nti vutte, “sādhu, mātula,",
  "atk-s0502a13:108_28": "pasannosmi,",
  "atk-s0502a13:108_29": "tvaṁ mama parijanaṁ gahetvā mayā dinnaniyāmeneva satta divasāni dānaṁ dehī”ti sattāhaṁ rajjaṁ niyyādetvā satthāraṁ āha –",
  "atk-s0502a13:108_30": "“passatha, bhante,",
  "atk-s0502a13:108_31": "bālassa karaṇaṁ,",
  "atk-s0502a13:108_32": "mayā evaṁ dinnadāne pahāramadāsī”ti.",
  "atk-s0502a13:108_33": "Satthā “āma, mahārāja,",
  "atk-s0502a13:108_34": "bālā nāma parassa dānaṁ anabhinanditvā duggatiparāyaṇā honti,",
  "atk-s0502a13:108_35": "dhīrā pana paresampi dānaṁ anumoditvā saggaparāyaṇā eva hontī”ti vatvā imaṁ gāthamāha –",
  "atk-s0502a13:109_0": "177.",
  "atk-s0502a13:110_0": "“Na ve kadariyā devalokaṁ vajanti, bālā have nappasaṁsanti dānaṁ;",
  "atk-s0502a13:111_0": "Dhīro ca dānaṁ anumodamāno, teneva so hoti sukhī paratthā”ti.",
  "atk-s0502a13:112_0": "Tattha kadariyāti thaddhamaccharino.",
  "atk-s0502a13:112_1": "Bālāti idhalokaparalokaṁ ajānanakā.",
  "atk-s0502a13:112_2": "Dhīroti paṇḍito.",
  "atk-s0502a13:112_3": "Sukhī paratthāti teneva so dānānumodanapuññena paraloke dibbasampattiṁ anubhavamāno sukhī hotīti.",
  "atk-s0502a13:113_0": "Desanāvasāne juṇho sotāpattiphale patiṭṭhahi,",
  "atk-s0502a13:113_1": "sampattaparisāyapi sātthikā dhammadesanā ahosi,",
  "atk-s0502a13:113_2": "juṇhopi sotāpanno hutvā sattāhaṁ raññā dinnaniyāmeneva dānaṁ adāsīti.",
  "atk-s0502a13:114_0": "Asadisadānavatthu dasamaṁ.",
  "atk-s0502a13:115_0": "11. Anāthapiṇḍakaputtakālavatthu",
  "atk-s0502a13:116_0": "Pathabyā ekarajjenāti imaṁ dhammadesanaṁ satthā jetavane viharanto kālaṁ nāma anāthapiṇḍikassa puttaṁ ārabbha kathesi.",
  "atk-s0502a13:117_0": "So kira tathāvidhassa saddhāsampannassa seṭṭhino putto hutvā neva satthu santikaṁ gantuṁ,",
  "atk-s0502a13:117_1": "na gehaṁ āgatakāle daṭṭhuṁ,",
  "atk-s0502a13:117_2": "na dhammaṁ sotuṁ,",
  "atk-s0502a13:117_3": "na saṅghassa veyyāvaccaṁ kātuṁ icchati.",
  "atk-s0502a13:117_4": "Pitarā “mā evaṁ, tāta,",
  "atk-s0502a13:117_5": "karī”ti vuttopi tassa vacanaṁ na suṇāti.",
  "atk-s0502a13:117_6": "Athassa pitā cintesi –",
  "atk-s0502a13:117_7": "“ayaṁ evarūpaṁ diṭṭhiṁ gahetvā vicaranto avīciparāyaṇo bhavissati,",
  "atk-s0502a13:117_8": "na kho panetaṁ patirūpaṁ,",
  "atk-s0502a13:117_9": "yaṁ mayi passante mama putto nirayaṁ gaccheyya.",
  "atk-s0502a13:117_10": "Imasmiṁ kho pana loke dhanadānena abhijjanakasatto nāma natthi,",
  "atk-s0502a13:117_11": "dhanena naṁ bhindissāmī”ti.",
  "atk-s0502a13:117_12": "Atha naṁ āha – “tāta,",
  "atk-s0502a13:117_13": "uposathiko hutvā vihāraṁ gantvā dhammaṁ sutvā ehi,",
  "atk-s0502a13:117_14": "kahāpaṇasataṁ te dassāmī”ti. Dassatha, tātāti. Dassāmi, puttāti.",
  "atk-s0502a13:117_15": "So yāvatatiyaṁ paṭiññaṁ gahetvā uposathiko hutvā vihāraṁ agamāsi.",
  "atk-s0502a13:117_16": "Dhammassavanena panassa kiccaṁ natthi,",
  "atk-s0502a13:117_17": "yathāphāsukaṭṭhāne sayitvā pātova gehaṁ agamāsi.",
  "atk-s0502a13:117_18": "Athassa pitā “putto me uposathiko ahosi,",
  "atk-s0502a13:117_19": "sīghamassa yāguādīni āharathā”ti vatvā dāpesi.",
  "atk-s0502a13:117_20": "So “kahāpaṇe aggahetvā na bhuñjissāmī”ti āhaṭāhaṭaṁ paṭikkhipi.",
  "atk-s0502a13:117_21": "Athassa pitā pīḷaṁ asahanto kahāpaṇabhaṇḍaṁ dāpesi.",
  "atk-s0502a13:117_22": "So taṁ hatthena gahetvāva āhāraṁ paribhuñji.",
  "atk-s0502a13:118_0": "Atha naṁ punadivase seṭṭhi, “tāta,",
  "atk-s0502a13:118_1": "kahāpaṇasahassaṁ te dassāmi,",
  "atk-s0502a13:118_2": "satthu purato ṭhatvā ekaṁ dhammapadaṁ uggaṇhitvā āgaccheyyāsī”ti pesesi.",
  "atk-s0502a13:118_3": "Sopi vihāraṁ gantvā satthu purato ṭhatvāva ekameva padaṁ uggaṇhitvā palāyitukāmo ahosi.",
  "atk-s0502a13:118_4": "Athassa satthā asallakkhaṇākāraṁ akāsi.",
  "atk-s0502a13:118_5": "So taṁ padaṁ asallakkhetvā uparipadaṁ uggaṇhissāmīti ṭhatvā assosiyeva.",
  "atk-s0502a13:118_6": "Uggaṇhissāmīti suṇantova kira sakkaccaṁ suṇāti nāma.",
  "atk-s0502a13:118_7": "Evañca kira suṇantānaṁ dhammo sotāpattimaggādayo deti.",
  "atk-s0502a13:118_8": "Sopi uggaṇhissāmīti suṇāti,",
  "atk-s0502a13:118_9": "satthāpissa asallakkhaṇākāraṁ karoti.",
  "atk-s0502a13:118_10": "So “uparipadaṁ uggaṇhissāmī”ti ṭhatvā suṇantova sotāpattiphale patiṭṭhāsi.",
  "atk-s0502a13:119_0": "So punadivase buddhappamukhena bhikkhusaṅghena saddhiṁyeva sāvatthiṁ pāvisi.",
  "atk-s0502a13:119_1": "Mahāseṭṭhi taṁ disvā “ajja mama puttassa ākāro ruccatī”ti cintesi.",
  "atk-s0502a13:119_2": "Tassapi etadahosi –",
  "atk-s0502a13:119_3": "“aho vata me pitā ajja satthu santike kahāpaṇe na dadeyya,",
  "atk-s0502a13:119_4": "kahāpaṇakāraṇā mayhaṁ uposathikabhāvaṁ paṭicchādeyyā”ti.",
  "atk-s0502a13:119_5": "Satthā panassa hiyyova kahāpaṇassa kāraṇā uposathikabhāvaṁ aññāsi.",
  "atk-s0502a13:119_6": "Mahāseṭṭhi,",
  "atk-s0502a13:119_7": "buddhappamukhassa bhikkhusaṅghassa yāguṁ dāpetvā puttassapi dāpesi.",
  "atk-s0502a13:119_8": "So nisīditvā tuṇhībhūtova yāguṁ pivi,",
  "atk-s0502a13:119_9": "khādanīyaṁ khādi,",
  "atk-s0502a13:119_10": "bhattaṁ bhuñji.",
  "atk-s0502a13:119_11": "Mahāseṭṭhi satthu bhattakiccāvasāne puttassa purato sahassabhaṇḍikaṁ ṭhapāpetvā, “tāta,",
  "atk-s0502a13:119_12": "mayā te ‘sahassaṁ dassāmī’ti vatvā uposathaṁ samādāpetvā vihāraṁ pahito.",
  "atk-s0502a13:119_13": "Idaṁ te sahassa”nti āha.",
  "atk-s0502a13:119_14": "So satthu purato kahāpaṇe diyyamāne disvā lajjanto “alaṁ me kahāpaṇehī”ti vatvā, “gaṇha,",
  "atk-s0502a13:119_15": "tātā”ti vuccamānopi na gaṇhi.",
  "atk-s0502a13:119_16": "Athassa pitā satthāraṁ vanditvā, “bhante,",
  "atk-s0502a13:119_17": "ajja me puttassa ākāro ruccatī”ti vatvā “kiṁ,",
  "atk-s0502a13:119_18": "mahāseṭṭhī”ti vutte “mayā esa purimadivase ‘kahāpaṇasataṁ te dassāmī’ti vatvā vihāraṁ pesito.",
  "atk-s0502a13:119_19": "Punadivase kahāpaṇe aggahetvā bhuñjituṁ na icchi,",
  "atk-s0502a13:119_20": "ajja pana diyyamānepi kahāpaṇe na icchatī”ti āha.",
  "atk-s0502a13:119_21": "Satthā “āma,",
  "atk-s0502a13:119_22": "mahāseṭṭhi,",
  "atk-s0502a13:119_23": "ajja tava puttassa cakkavattisampattitopi devalokabrahmalokasampattīhipi sotāpattiphalameva vara”nti vatvā imaṁ gāthamāha –",
  "atk-s0502a13:120_0": "178.",
  "atk-s0502a13:121_0": "“Pathabyā ekarajjena, saggassa gamanena vā;",
  "atk-s0502a13:122_0": "Sabbalokādhipaccena, sotāpattiphalaṁ vara”nti.",
  "atk-s0502a13:123_0": "Tattha pathabyā ekarajjenāti cakkavattirajjena.",
  "atk-s0502a13:123_1": "Saggassa gamanena vāti chabbīsatividhassa saggassa adhigamanena.",
  "atk-s0502a13:123_2": "Sabbalokādhipaccenāti na ekasmiṁ ettake loke nāgasupaṇṇavemānikapetehi saddhiṁ,",
  "atk-s0502a13:123_3": "sabbasmiṁ loke ādhipaccena.",
  "atk-s0502a13:123_4": "Sotāpattiphalaṁ varanti yasmā ettake ṭhāne rajjaṁ kāretvāpi nirayādīhi amuttova hoti,",
  "atk-s0502a13:123_5": "sotāpanno pana pihitāpāyadvāro hutvā sabbadubbalopi aṭṭhame bhave na nibbattati,",
  "atk-s0502a13:123_6": "tasmā sotāpattiphalameva varaṁ uttamanti attho.",
  "atk-s0502a13:124_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a13:125_0": "Anāthapiṇḍakaputtakālavatthu ekādasamaṁ.",
  "atk-s0502a13:126_0": "Lokavaggavaṇṇanā niṭṭhitā.",
  "atk-s0502a13:127_0": "Terasamo vaggo."
}