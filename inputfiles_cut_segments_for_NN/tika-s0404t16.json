{
  "tika-s0404t16:0_0": "4. Upālivaggo",
  "tika-s0404t16:1_0": "1. Upālisuttavaṇṇanā",
  "tika-s0404t16:2_0": "31.",
  "tika-s0404t16:2_1": "Catutthassa paṭhame atthavaseti vuddhivisese,",
  "tika-s0404t16:2_2": "sikkhāpadapaññattihetu adhigamanīye hitaviseseti attho.",
  "tika-s0404t16:2_3": "Atthoyeva vā atthavaso,",
  "tika-s0404t16:2_4": "dasa atthe dasa kāraṇānīti vuttaṁ hoti.",
  "tika-s0404t16:2_5": "Atha vā attho phalaṁ tadadhīnavuttitāya vaso etassāti atthavaso,",
  "tika-s0404t16:2_6": "hetūti evampettha attho daṭṭhabbo.",
  "tika-s0404t16:2_7": "“Ye mama sotabbaṁ saddahātabbaṁ maññissanti,",
  "tika-s0404t16:2_8": "tesaṁ taṁ assa dīgharattaṁ hitāya sukhāyā”ti vuttattā “yo ca tathāgatassa vacanaṁ sampaṭicchati,",
  "tika-s0404t16:2_9": "tassa taṁ dīgharattaṁ hitāya sukhāya saṁvattatī”ti vuttaṁ.",
  "tika-s0404t16:2_10": "Asampaṭicchane ādīnavanti bhaddālisutte viya asampaṭicchane ādīnavaṁ dassetvā.",
  "tika-s0404t16:2_11": "Sukhavihārābhāve sahajīvamānassa abhāvato sahajīvitāpi sukhavihārova vutto.",
  "tika-s0404t16:2_12": "Sukhavihāro nāma catunnaṁ iriyāpathavihārānaṁ phāsutā.",
  "tika-s0404t16:3_0": "Maṅkutanti nittejataṁ.",
  "tika-s0404t16:3_1": "Dhammenātiādīsu dhammoti bhūtaṁ vatthu.",
  "tika-s0404t16:3_2": "Vinayoti codanā ceva sāraṇā ca.",
  "tika-s0404t16:3_3": "Satthusāsananti ñattisampadā ceva anussāvanasampadā ca.",
  "tika-s0404t16:4_0": "Piyasīlānanti sikkhākāmānaṁ.",
  "tika-s0404t16:4_1": "Tesañhi sīlaṁ piyaṁ hoti.",
  "tika-s0404t16:4_2": "Tenevāha “sikkhāttayapāripūriyā ghaṭamānā”ti.",
  "tika-s0404t16:4_3": "Sandiddhamanāti saṁsayaṁ āpajjamanā.",
  "tika-s0404t16:4_4": "Ubbaḷhā hontīti pīḷitā honti.",
  "tika-s0404t16:4_5": "Saṅghakammānīti satipi uposathapavāraṇānaṁ saṅghakammabhāve gobalībaddañāyena uposathaṁ pavāraṇañca ṭhapetvā",
  "tika-s0404t16:4_6": "upasampadādisesasaṅghakammānaṁ gahaṇaṁ veditabbaṁ.",
  "tika-s0404t16:4_7": "Samaggānaṁ bhāvo sāmaggī.",
  "tika-s0404t16:5_0": "“Nāhaṁ, cunda,",
  "tika-s0404t16:5_1": "diṭṭhadhammikānaṁyeva āsavānaṁ saṁvarāya dhammaṁ desemī”ti ettha vivādamūlabhūtā kilesā āsavāti āgatā.",
  "tika-s0404t16:6_0": "“Yena devūpapatyassa, gandhabbo vā vihaṅgamo;",
  "tika-s0404t16:7_0": "Yakkhattaṁ yena gaccheyyaṁ, manussattañca abbaje;",
  "tika-s0404t16:8_0": "Te mayhaṁ āsavā khīṇā, viddhastā vinaḷīkatā”ti. –",
  "tika-s0404t16:9_0": "Ettha tebhūmakaṁ kammaṁ avasesā ca akusalā dhammā.",
  "tika-s0404t16:9_1": "Idha pana parūpavādavippaṭisāravadhabandhādayo ceva apāyadukkhabhūtā ca nānappakārā upaddavā āsavāti",
  "tika-s0404t16:9_2": "āha “asaṁvare ṭhitena tasmiṁyeva attabhāve pattabbā”tiādi.",
  "tika-s0404t16:9_3": "Yadi hi bhagavā sikkhāpadaṁ na ca paññapeyya,",
  "tika-s0404t16:9_4": "tato asaddhammappaṭisevanaadinnādānapāṇātipātādihetu ye uppajjeyyuṁ parūpavādādayo diṭṭhadhammikā nānappakārā anatthā,",
  "tika-s0404t16:9_5": "ye ca tannimittameva nirayādīsu nibbattassa pañcavidhabandhanakammakāraṇādivasena mahādukkhānubhavanappakārā anatthā,",
  "tika-s0404t16:9_6": "te sandhāya idaṁ vuttaṁ “diṭṭhadhammikānaṁ āsavānaṁ saṁvarāya samparāyikānaṁ āsavānaṁ paṭighātāyā”ti.",
  "tika-s0404t16:9_7": "Diṭṭhadhammo vuccati paccakkho attabhāvo,",
  "tika-s0404t16:9_8": "tattha bhavā diṭṭhadhammikā.",
  "tika-s0404t16:9_9": "Tena vuttaṁ “tasmiṁyeva attabhāve pattabbā”ti.",
  "tika-s0404t16:9_10": "Sammukhā garahanaṁ akitti,",
  "tika-s0404t16:9_11": "parammukhā garahanaṁ ayaso.",
  "tika-s0404t16:9_12": "Atha vā sammukhā parammukhā garahanaṁ akitti,",
  "tika-s0404t16:9_13": "parivārahāni ayasoti veditabbaṁ.",
  "tika-s0404t16:9_14": "Āgamanamaggathakanāyāti āgamanadvārapidahanatthāya.",
  "tika-s0404t16:9_15": "Samparetabbato pecca gantabbato samparāyo,",
  "tika-s0404t16:9_16": "paralokoti āha “samparāye narakādīsū”ti.",
  "tika-s0404t16:10_0": "Methunādīni rajjanaṭṭhānāni. Pāṇātipātādīni dussanaṭṭhānāni.",
  "tika-s0404t16:11_0": "Saṁvaravinayoti sīlasaṁvaro,",
  "tika-s0404t16:11_1": "satisaṁvaro,",
  "tika-s0404t16:11_2": "ñāṇasaṁvaro,",
  "tika-s0404t16:11_3": "khantisaṁvaro,",
  "tika-s0404t16:11_4": "vīriyasaṁvaroti pañcavidho saṁvaro.",
  "tika-s0404t16:11_5": "Yathāsakaṁ saṁvaritabbānaṁ vinetabbānañca kāyaduccaritādīnaṁ saṁvaraṇato saṁvaro,",
  "tika-s0404t16:11_6": "vinayanato vinayoti vuccati.",
  "tika-s0404t16:11_7": "Pahānavinayoti tadaṅgappahānaṁ vikkhambhanappahānaṁ,",
  "tika-s0404t16:11_8": "samucchedappahānaṁ,",
  "tika-s0404t16:11_9": "paṭipassaddhippahānaṁ,",
  "tika-s0404t16:11_10": "nissaraṇappahānanti pañcavidhaṁ pahānaṁ yasmā cāgaṭṭhena pahānaṁ,",
  "tika-s0404t16:11_11": "vinayaṭṭhena vinayo,",
  "tika-s0404t16:11_12": "tasmā “pahānavinayo”ti vuccati.",
  "tika-s0404t16:11_13": "Samathavinayoti satta adhikaraṇasamathā.",
  "tika-s0404t16:11_14": "Paññattivinayoti sikkhāpadameva.",
  "tika-s0404t16:11_15": "Sikkhāpadapaññattiyā hi vijjamānāya eva sikkhāpadasambhavato paññattivinayopi sikkhāpadapaññattiyā anuggahito hoti.",
  "tika-s0404t16:11_16": "Sesamettha vuttatthameva.",
  "tika-s0404t16:12_0": "Upālisuttavaṇṇanā niṭṭhitā.",
  "tika-s0404t16:13_0": "Upālivaggavaṇṇanā niṭṭhitā."
}