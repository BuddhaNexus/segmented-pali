{
  "tika-s0103t1:0_0": "2. Udumbarikasuttavaṇṇanā",
  "tika-s0103t1:1_0": "Nigrodhaparibbājakavatthuvaṇṇanā",
  "tika-s0103t1:2_0": "49.Udumbarikāyāti sambandhe sāmivacananti āha “udumbarikāya deviyā santake paribbājakārāme”ti.",
  "tika-s0103t1:2_1": "“Udumbarikāya”nti vā pāṭho,",
  "tika-s0103t1:2_2": "tathā sati adhikaraṇe etaṁ bhummaṁ.",
  "tika-s0103t1:2_3": "Ayañhettha attho udumbarikāya rañño deviyā nibbattito ārāmo udumbarikā,",
  "tika-s0103t1:2_4": "tassaṁ udumbarikāyaṁ.",
  "tika-s0103t1:2_5": "Tenāha “udumbarikāya deviyā santake”ti.",
  "tika-s0103t1:2_6": "Tāya hi nibbattito tassā santako.",
  "tika-s0103t1:2_7": "Varaṇādipāṭhavasena cettha nibbattatthabodhakassa saddassa adassanaṁ.",
  "tika-s0103t1:2_8": "Sandhānoti bhinnānampi tesaṁ sandhāpanena “sandhāno”ti evaṁ laddhanāmo.",
  "tika-s0103t1:2_9": "Saṁvaṇṇitoti pasaṁsito.",
  "tika-s0103t1:2_10": "Iriyatīti pavattati.",
  "tika-s0103t1:2_11": "Ariyena ñāṇenāti kilesehi ārakattā ariyena lokuttarena ñāṇena.",
  "tika-s0103t1:2_12": "Ariyāya vimuttiyāti suvisuddhāya lokuttaraphalavimuttiyā.",
  "tika-s0103t1:3_0": "Divā-saddo dina-saddo viya divasapariyāyo,",
  "tika-s0103t1:3_1": "tassa visesanabhāvena vuccamāno divā-saddo savisesaṁ divasabhāgaṁ dīpetīti āha “divasassa divā”tiādi.",
  "tika-s0103t1:3_2": "Yasmā samāpannassa cittaṁ nānārammaṇato paṭisaṁhataṁ hoti,",
  "tika-s0103t1:3_3": "jhānasamaṅgī ca pavivekūpagamanena saṅgaṇikābhāvato ekākiyāya nilīno viya hoti,",
  "tika-s0103t1:3_4": "tasmā vuttaṁ “tato tato…pe… gato”ti.",
  "tika-s0103t1:3_5": "Mano bhavanti manaso vivaṭṭanissitaṁ vaḍḍhiṁ āvahantīti manobhāvaniyāti āha “manavaḍḍhakāna”ntiādi.",
  "tika-s0103t1:3_6": "Unnamati na saṅkucati,",
  "tika-s0103t1:3_7": "alīnañca hotīti attho.",
  "tika-s0103t1:4_0": "51.Yāvatāti yāvantoti ayamettha atthoti āha “yattakā”ti.",
  "tika-s0103t1:4_1": "Tesanti niddhāraṇe sāmivacanaṁ.",
  "tika-s0103t1:4_2": "Niddhāraṇañca kenaci visesena icchitabbaṁ.",
  "tika-s0103t1:4_3": "Yehi ca guṇavisesehi samannāgatā bhagavato sāvakā upāsakā rājagahe paṭivasanti,",
  "tika-s0103t1:4_4": "ayañca tehi samannāgatoti imaṁ visesaṁ dīpetuṁ “tesaṁ abbhantaro”ti vuttaṁ.",
  "tika-s0103t1:4_5": "Tenāha “bhagavato kirā”tiādi.",
  "tika-s0103t1:5_0": "52.Tesanti paribbājakānaṁ.",
  "tika-s0103t1:5_1": "Kathāyāti tiracchānakathāya.",
  "tika-s0103t1:5_2": "Dassanenāti diṭṭhidassanena.",
  "tika-s0103t1:5_3": "Ākappenāti vesena.",
  "tika-s0103t1:5_4": "Kuttenāti kiriyāya.",
  "tika-s0103t1:5_5": "Ācārenāti aññamaññasmiṁ ācaritabbaācārena.",
  "tika-s0103t1:5_6": "Vihārenāti rattindivaṁ viharitabbaviharaṇena.",
  "tika-s0103t1:5_7": "Iriyāpathenāti ṭhānādiiriyāpathena.",
  "tika-s0103t1:5_8": "Aññākāratāya aññatitthe niyuttāti aññatitthiyā.",
  "tika-s0103t1:5_9": "Saṅgantvā samāgantvā rāsī hutvā parehi nisinnaṭṭhāne.",
  "tika-s0103t1:5_10": "Araññāni ca tāni vanapatthāni cāti araññavanapatthāni.",
  "tika-s0103t1:5_11": "Tattha yaṁ araññakaṅganipphādakaṁ āraññakānaṁ,",
  "tika-s0103t1:5_12": "taṁ “arañña”nti veditabbaṁ.",
  "tika-s0103t1:5_13": "Vanapatthanti gāmantaṁ atikkamitvā manussānaṁ anupacāraṭṭhānaṁ,",
  "tika-s0103t1:5_14": "yattha na kasīyati na vappīyati.",
  "tika-s0103t1:5_15": "Vuttañhetaṁ “vanapatthanti dūrānametaṁ senāsanānaṁ adhivacana”nti “vanapatthanti vanasaṇḍānametaṁ senāsanānaṁ,",
  "tika-s0103t1:5_16": "vanapatthanti bhīsanakānametaṁ,",
  "tika-s0103t1:5_17": "vanapatthanti salomahaṁsānametaṁ,",
  "tika-s0103t1:5_18": "vanapatthanti pariyantānametaṁ vanapatthanti na manussūpacārānametaṁ senāsanānaṁ adhivacana”nti.",
  "tika-s0103t1:5_19": "Tena vuttaṁ “gāmūpacārato muttānī”tiādi.",
  "tika-s0103t1:5_20": "Pantānīti pariyantāni atidūrāni.",
  "tika-s0103t1:5_21": "Tenāha “dūratarānī”tiādi.",
  "tika-s0103t1:5_22": "Vihārūpacārenāti vihārassa upacārappadesena.",
  "tika-s0103t1:5_23": "Addhikajanassāti maggagāmino janassa.",
  "tika-s0103t1:5_24": "Mandasaddānīti uccāsaddamahāsaddābhāvato tanusaddāni.",
  "tika-s0103t1:5_25": "Manussehi samāgamma ekajjhaṁ pavattitasaddo nigghoso,",
  "tika-s0103t1:5_26": "tassa yasmā attho dubbibhāvito hoti,",
  "tika-s0103t1:5_27": "tasmā vuttaṁ “avibhāvitatthena nigghosenā”ti.",
  "tika-s0103t1:5_28": "Vigatavātānīti vigatasaddāni.",
  "tika-s0103t1:5_29": "“Rahassa karaṇassa yuttānī”ti imināpi tesaṁ ṭhānānaṁ araññalakkhaṇayuttataṁ,",
  "tika-s0103t1:5_30": "janavivittataṁ,",
  "tika-s0103t1:5_31": "vanavivittameva ca vibhāveti,",
  "tika-s0103t1:5_32": "tathā “ekībhāvassa anurūpānī”ti iminā.",
  "tika-s0103t1:6_0": "53.Kenāti hetumhi,",
  "tika-s0103t1:6_1": "sahayoge ca karaṇavacananti āha “kena kāraṇena kena puggalena saddhi”nti.",
  "tika-s0103t1:6_2": "Ekopi hi vibhattiniddeso anekatthavibhāvano hoti,",
  "tika-s0103t1:6_3": "tathā taddhitatthapadasamāhāreti.",
  "tika-s0103t1:7_0": "Saṁsandananti ālāpasallāpavasena kathāsaṁsandanaṁ.",
  "tika-s0103t1:7_1": "Ñāṇabyattabhāvanti byattañāṇabhāvaṁ,",
  "tika-s0103t1:7_2": "so pana parassa vacane uttaradānavasena,",
  "tika-s0103t1:7_3": "parena vā vuttauttare paccuttaradānavasena siyāti āha “uttarapaccuttaranayenā”ti.",
  "tika-s0103t1:7_4": "Yo hi parassa vacanaṁ tipukkhalena nayena rūpeti,",
  "tika-s0103t1:7_5": "tathā parassa rūpanavacanaṁ jātibhāvaṁ āpādeti,",
  "tika-s0103t1:7_6": "tassa tādisaṁ vacanasabhāvaṁ ñāṇaveyyattiyaṁ vibhāveti pākaṭaṁ karotīti.",
  "tika-s0103t1:7_7": "Suññāgāresu naṭṭhāti suññāgāresu nivāsesu naṭṭhā vinaṭṭhā abhāvaṁ gatā.",
  "tika-s0103t1:7_8": "Nāssa paññā nasseyya tehi tehi katapucchanapaṭipucchananimittaṁ nānāpaṭibhānuppattiyā visāramāpannaṁ pucchitaṁ pañhaṁ vissajjetuṁ asamatthatāya.",
  "tika-s0103t1:7_9": "Orodheyyāmāti nirussāhaṁ viya karontā avarodheyyāma,",
  "tika-s0103t1:7_10": "taṁ parassa orodhanaṁ vādajālena vinandhanaṁ viya hotīti āha “vinandheyyāmā”ti.",
  "tika-s0103t1:7_11": "Tadatthaṁ tena tucchakumbhinidassanaṁ kataṁ,",
  "tika-s0103t1:7_12": "taṁ byatirekamukhena dassetuṁ “pūritaghaṭo hī”tiādi vuttaṁ.",
  "tika-s0103t1:8_0": "Balaṁ dīpentoti abhūtameva attano ñāṇabalaṁ pakāsento.",
  "tika-s0103t1:8_1": "Asambhinnanti jātisambhedābhāvena asambhinnaṁ.",
  "tika-s0103t1:8_2": "Aññajātisambhede sati assatarassa assassa jātabhāvo viya sīhassapi sīhathāmābhāvo siyāti āha “asambhinnakesarasīha”nti.",
  "tika-s0103t1:8_3": "Ṭhānaso vāti taṅkhaṇe eva.",
  "tika-s0103t1:9_0": "54.",
  "tika-s0103t1:9_1": "“Sumāgadhā nāma nadī”ti keci,",
  "tika-s0103t1:9_2": "taṁ micchāti dassento “sumāgadhā nāma pokkharaṇī”ti vatvā tassā pokkharaṇibhāvassa suttantare āgatataṁ dassetuṁ “yassā tīre”tiādi vuttaṁ.",
  "tika-s0103t1:9_3": "Morānaṁ nivāpo etthāti moranivāpo.",
  "tika-s0103t1:9_4": "Byadhikaraṇānampi hi padānaṁ bāhiratthasamāso hotiyeva yathā “urasilomo”ti.",
  "tika-s0103t1:9_5": "Atha vā nivutthaṁ etthāti nivāpo,",
  "tika-s0103t1:9_6": "morānaṁ nivāpo moranivāpo,",
  "tika-s0103t1:9_7": "morānaṁ nivāpadinnaṭṭhānaṁ.",
  "tika-s0103t1:9_8": "Tenāha “yattha morāna”ntiādi.",
  "tika-s0103t1:9_9": "Yasmā nigrodho tapojigucchavādo,",
  "tika-s0103t1:9_10": "sāsane ca bhikkhū attakilamathānuyogaṁ vajjetvā bhāvanānuyogena paramassāsappatte viharante passati,",
  "tika-s0103t1:9_11": "tasmā “kathaṁ nu kho samaṇo gotamo kāyakilamathena vināva sāvake vinetī”ti sañjātasandeho “ko nāma so”tiādinā bhagavantaṁ pucchi.",
  "tika-s0103t1:9_12": "Assasati anusaṅkitaparisaṅkito hoti etenāti assāso,",
  "tika-s0103t1:9_13": "pītisomanassanti āha “assāsappattāti tuṭṭhippattā somanassappattā”ti.",
  "tika-s0103t1:9_14": "Adhiko seṭṭho āsayo nissayo ajjhāsayoti āha “uttamanissayabhūta”nti.",
  "tika-s0103t1:9_15": "Ādibhūtaṁ purātanaṁ seṭṭhacariyaṁ ādibrahmacariyaṁ,",
  "tika-s0103t1:9_16": "lokuttaramagganti attho.",
  "tika-s0103t1:9_17": "Tathā hesa sabbabuddhapaccekabuddhasāvakehi teneva ākārena adhigato.",
  "tika-s0103t1:9_18": "Tenāha “purāṇa…pe…",
  "tika-s0103t1:9_19": "ariyamagga”nti.",
  "tika-s0103t1:9_20": "Tathā hi taṁ bhagavā “addasa purāṇaṁ maggaṁ purāṇamañjasa”nti avoca.",
  "tika-s0103t1:9_21": "Pūretvā bhāvanāpāripūrivasena.",
  "tika-s0103t1:9_22": "“Pūretvā”ti vā idaṁ “ajjhāsayaṁ ādibrahmacariya”nti ettha pāṭhasesoti vadanti.",
  "tika-s0103t1:9_23": "“Ajjhāsayaṁ ādibrahmacariyaṁ paṭijānanti assāsappattā”ti evaṁ vā ettha yojanā.",
  "tika-s0103t1:10_0": "Tapojigucchāvādavaṇṇanā",
  "tika-s0103t1:11_0": "55. Pakatā hutvā vicchinnā vippakatāti āha “aniṭṭhitāva hutvā ṭhitā”ti.",
  "tika-s0103t1:12_0": "56.Vīriyena pāpajigucchanavādoti lūkhapaṭipattisādhanena vīriyena attataṇhāvinodanavasena pāpakassa jigucchanavādo.",
  "tika-s0103t1:12_1": "Jigucchatīti jiguccho,",
  "tika-s0103t1:12_2": "tabbhāvo jegucchaṁ,",
  "tika-s0103t1:12_3": "adhikaṁ jegucchaṁ adhijegucchaṁ,",
  "tika-s0103t1:12_4": "ativiya pāpajigucchanaṁ,",
  "tika-s0103t1:12_5": "tasmiṁ adhijegucche.",
  "tika-s0103t1:12_6": "Kāyadaḷhībahulaṁ tapatīti tapo,",
  "tika-s0103t1:12_7": "attakilamathānuyogavasena pavattaṁ vīriyaṁ,",
  "tika-s0103t1:12_8": "tena kāyadaḷhībahulatānimittassa pāpassa jigucchanaṁ,",
  "tika-s0103t1:12_9": "virajjanampi tapojigucchāti āha “vīriyena pāpajigucchā”ti.",
  "tika-s0103t1:12_10": "Ghāsacchādanasenāsanataṇhāvinodanamukhena attasnehavirajjananti attho.",
  "tika-s0103t1:12_11": "Upari vuccamānesu nānākāresu acelakādivatesu ekajjhaṁ samādinnānaṁ parisodhanamevettha pāripūraṇaṁ,",
  "tika-s0103t1:12_12": "na sabbesaṁ anavasesato samādānaṁ tassa asambhavatoti āha “paripuṇṇāti parisuddhā”ti.",
  "tika-s0103t1:12_13": "Parisodhanañca nesaṁ sakasamayasiddhena nayena paṭipajjanameva.",
  "tika-s0103t1:12_14": "Vipariyāyena aparisuddhatā veditabbā.",
  "tika-s0103t1:13_0": "57.“Ekaṁ pañhampi na kathetī”ti paṭhamaṁ attanā pucchitapañhassa akathitattā vuttaṁ.",
  "tika-s0103t1:14_0": "Tapanissitakoti attakilamathānuyogasaṅkhātaṁ tapaṁ nissāya samādāya vattanako.",
  "tika-s0103t1:14_1": "Sīhanādeti sīhanādasuttavaṇṇanāyaṁ.",
  "tika-s0103t1:14_2": "Yasmā tattha vitthāritanayena veditabbāni,",
  "tika-s0103t1:14_3": "tasmā tassā atthappakāsanāya vuttanayenapi veditabbāni.",
  "tika-s0103t1:15_0": "Upakkilesavaṇṇanā",
  "tika-s0103t1:16_0": "58.",
  "tika-s0103t1:16_1": "“Sammā ādiyatī”ti vatvā sammā ādiyanañcassa daḷhaggāho evāti āha “daḷhaṁ gaṇhātī”ti.",
  "tika-s0103t1:16_2": "“Sāsanāvacarenāpi dīpetabba”nti vatvā taṁ dassetuṁ “ekacco hī”tiādi vuttaṁ,",
  "tika-s0103t1:16_3": "tena dhutaṅgadharatāmattena attamanatā,",
  "tika-s0103t1:16_4": "paripuṇṇasaṅkappatā sammāpaṭipattiyā upakkilesoti imamatthaṁ dasseti,",
  "tika-s0103t1:16_5": "na yathāvuttatapasamādānadhutaṅgadharatānaṁ satipi aniyyānikatte sadisatanti daṭṭhabbaṁ.",
  "tika-s0103t1:17_0": "“Duvidhassāpīti ‘attamano hoti paripuṇṇasaṅkappo’ti ca evaṁ upakkilesabhedena vuttassa duvidhassāpi tapassino”ti keci.",
  "tika-s0103t1:17_1": "Yasmā pana aṭṭhakathāyaṁ sāsanikavasenāpi attho dīpito,",
  "tika-s0103t1:17_2": "tasmā bāhirakassa,",
  "tika-s0103t1:17_3": "sāsanikassa cāti evaṁ duvidhassāpi tapassinoti attho veditabbo.",
  "tika-s0103t1:17_4": "Tathā ceva hi uparipi atthavaṇṇanaṁ vakkhatīti.",
  "tika-s0103t1:17_5": "Ettāvatāti yadidaṁ “ko añño mayā sadiso”ti evaṁ atimānassa,",
  "tika-s0103t1:17_6": "aniṭṭhitakiccasseva ca “alamettāvatā”ti evaṁ atimānassa ca uppādanaṁ, ettāvatā.",
  "tika-s0103t1:18_0": "Ukkaṁsatīti ukkaṭṭhaṁ karoti.",
  "tika-s0103t1:18_1": "Ukkhipatīti aññesaṁ upari khipati,",
  "tika-s0103t1:18_2": "paggaṇhātīti attho.",
  "tika-s0103t1:18_3": "Paraṁ saṁhāretīti paraṁ saṁharaṁ nihīnaṁ karoti.",
  "tika-s0103t1:18_4": "Avakkhipatīti adho khipati,",
  "tika-s0103t1:18_5": "avamaññatīti attho.",
  "tika-s0103t1:19_0": "Mānamadakaraṇenāti mānasaṅkhātassa madassa karaṇena uppādanena.",
  "tika-s0103t1:19_1": "Mucchitohotīti mucchāpanno hoti,",
  "tika-s0103t1:19_2": "sā pana mucchāpatti abhijjhāsīlabbataparāmāsakāyaganthehi gadhitacittatā,",
  "tika-s0103t1:19_3": "tattha ca atilaggabhāvoti āha “gadhito ajjhosanno”ti.",
  "tika-s0103t1:19_4": "Pamajjanañcettha pamajjanamevāti āha “pamādamāpajjatī”ti.",
  "tika-s0103t1:19_5": "Kevalaṁ dhutaṅgasuddhiko hutvā kammaṭṭhānaṁ ananuyuñjanto tāya eva dhutaṅgasuddhikatāya attukkaṁsanādivasena",
  "tika-s0103t1:19_6": "pavatteyyāti dassetuṁ “sāsane”tiādi vuttaṁ.",
  "tika-s0103t1:19_7": "Tenāha “dhutaṅgameva…pe…",
  "tika-s0103t1:19_8": "paccetī”ti.",
  "tika-s0103t1:20_0": "59.Teyeva paccayā.",
  "tika-s0103t1:20_1": "Suṭṭhu katvā paṭisaṅkharitvā laddhāti ādaragāravayogena sakkaccaṁ abhisaṅkharitvā dānavasena upanayavasena laddhā.",
  "tika-s0103t1:20_2": "Vaṇṇabhaṇananti guṇakittanaṁ.",
  "tika-s0103t1:20_3": "Assāti tapassino.",
  "tika-s0103t1:21_0": "60.Vodāsanti byāsanaṁ,",
  "tika-s0103t1:21_1": "vibhajjananti attho.",
  "tika-s0103t1:21_2": "Taṁ panettha vibhajjanaṁ dvidhā icchitanti āha “dvebhāgaṁ āpajjatī”ti.",
  "tika-s0103t1:21_3": "Dve bhāge karoti ruccanāruccanavasena.",
  "tika-s0103t1:21_4": "Gedhajātoti sañjātagedho.",
  "tika-s0103t1:21_5": "Mucchanaṁ nāma sativippavāseneva hoti,",
  "tika-s0103t1:21_6": "na satiyā satīti āha “samuṭṭhassatī”ti.",
  "tika-s0103t1:21_7": "Ādīnavamattampīti gadhitādibhāvena paribhoge ādīnavamattampi na passati.",
  "tika-s0103t1:21_8": "Mattaññutāti paribhoge mattaññutā.",
  "tika-s0103t1:21_9": "Paccavekkhaṇaparibhogamattampīti paccavekkhaṇamattena paribhogampi ekavāraṁ paccavekkhitvāpi paribhuñjanampi na karoti.",
  "tika-s0103t1:22_0": "61.Vicakkasaṇṭhānāti vipulatamacakkasaṇṭhānā.",
  "tika-s0103t1:22_1": "Sabbassa bhuñjanato ayokūṭasadisā dantā eva dantakūṭaṁ.Apasādetīti pasādeti.",
  "tika-s0103t1:22_2": "Acelakādivasenāti acelakavatādivasena.",
  "tika-s0103t1:22_3": "Lūkhājīvinti sallekhapaṭipattiyā lūkhajīvikaṁ.",
  "tika-s0103t1:23_0": "62.Tapaṁ karotīti bhāvanāmanasikāralakkhaṇaṁ tapaṁ carati caranto viya hoti.",
  "tika-s0103t1:23_1": "Caṅkamaṁ otarati bhāvanaṁ anuyuñjanto viya.",
  "tika-s0103t1:23_2": "Vihāraṅgaṇaṁ sammajjati vattapaṭipattiṁ pūrento viya.",
  "tika-s0103t1:24_0": "“Ādassayamāno”ti vā pāṭho.",
  "tika-s0103t1:25_0": "Kiñcivajjanti kiñci kāyikaṁ vā vācasikaṁ vā dosaṁ.",
  "tika-s0103t1:25_1": "Diṭṭhigatanti viparītadassanaṁ.",
  "tika-s0103t1:25_2": "Aruccamānanti attano siddhante paṭikkhittabhāvena aruccamānaṁ.",
  "tika-s0103t1:25_3": "Ruccati meti “kappati me”ti vadati.",
  "tika-s0103t1:25_4": "Anujānitabbanti tacchāviparītabhūtabhāvena “evameta”nti anujānitabbaṁ.",
  "tika-s0103t1:25_5": "Savanamanohāritāya “sādhu suṭṭhū”ti anumoditabbaṁ.",
  "tika-s0103t1:26_0": "63.",
  "tika-s0103t1:26_1": "Kujjhanasīlatāya kodhano.",
  "tika-s0103t1:26_2": "Vuttalakkhaṇo upanāho etassa atthīti upanāhī.",
  "tika-s0103t1:26_3": "Evaṁbhūto ca taṁsamaṅgī hotīti “samannāgato hotī”ti vuttaṁ.",
  "tika-s0103t1:26_4": "Esa nayo ito paresupi.",
  "tika-s0103t1:27_0": "Ayaṁ pana viseso –",
  "tika-s0103t1:27_1": "issati usūyatīti ussukī.",
  "tika-s0103t1:27_2": "Saṭhanaṁ asantaguṇasambhāvanaṁ saṭho,",
  "tika-s0103t1:27_3": "so etassa atthīti saṭho.",
  "tika-s0103t1:27_4": "Santadosapaṭicchādanasabhāvā māyā,",
  "tika-s0103t1:27_5": "māyā etassa atthīti māyāvī.",
  "tika-s0103t1:27_6": "Garuṭṭhāniyānampi paṇipātākaraṇalakkhaṇaṁ thambhanaṁ thaddhaṁ,",
  "tika-s0103t1:27_7": "tamettha atthīti thaddho.",
  "tika-s0103t1:27_8": "Guṇehi samānaṁ,",
  "tika-s0103t1:27_9": "adhikañca atikkamitvā nihīnaṁ katvā maññanasīlatāya atimānī.",
  "tika-s0103t1:27_10": "Asantaguṇasambhāvanatthikatāsaṅkhātā pāpā lāmakā icchā etassāti pāpiccho.",
  "tika-s0103t1:27_11": "Micchā viparītā diṭṭhi etassāti micchādiṭṭhiko.",
  "tika-s0103t1:27_12": "“Idameva saccaṁ,",
  "tika-s0103t1:27_13": "moghamañña”nti evaṁ attanā attābhiniviṭṭhatāya satā diṭṭhi sandiṭṭhi,",
  "tika-s0103t1:27_14": "tameva parāmasatīti sandiṭṭhiparāmāsī.",
  "tika-s0103t1:27_15": "Aṭṭhakathāyaṁ pana “sayaṁ diṭṭhi sandiṭṭhī”ti vatthuvasena attho vutto.",
  "tika-s0103t1:27_16": "Ā bāḷhaṁ viya dhīyatīti ādhānanti āha “daḷhaṁ suṭṭhu ṭhapita”nti.",
  "tika-s0103t1:27_17": "Yathāgahitaṁ gāhaṁ paṭinissajjanasīlo paṭinissaggī,",
  "tika-s0103t1:27_18": "tappaṭikkhepena duppaṭinissaggī.",
  "tika-s0103t1:27_19": "Paṭisedhattho hi ayaṁ du-saddo yathā “duppañño,",
  "tika-s0103t1:27_20": "dussīlo”ti ca.",
  "tika-s0103t1:28_0": "Parisuddhapapaṭikappattakathāvaṇṇanā",
  "tika-s0103t1:29_0": "64.Idha nigrodha tapassīti yathānukkantaṁ purimapāḷiṁ nigamanavasena ekadesena dasseti.",
  "tika-s0103t1:29_1": "Tenāha “evaṁ bhagavā”tiādi.",
  "tika-s0103t1:29_2": "Gahitaladdhinti “acelakādibhāvo seyyo,",
  "tika-s0103t1:29_3": "tena ca saṁsārasuddhi hotī”ti evaṁ gahitaladdhiṁ.",
  "tika-s0103t1:29_4": "Rakkhitaṁ tapanti tāya laddhiyā samādiyitvā rakkhitaṁ acelakavatāditapaṁ.",
  "tika-s0103t1:29_5": "“Sabbameva saṁkiliṭṭha”nti iminā yaṁ vakkhati parisuddhapāḷivaṇṇanāyaṁ “lūkhatapassino ceva dhutaṅgadharassa ca vasena yojanā veditabbā”ti,",
  "tika-s0103t1:29_6": "tassa parikappitarūpassa lūkhassa tapassinoti ayamettha adhippāyoti dasseti.",
  "tika-s0103t1:29_7": "“Parisuddhapāḷidassanattha”nti ca iminā titthiyānaṁ vasena pāḷi yevettha labbhati,",
  "tika-s0103t1:29_8": "na pana tadatthoti dasseti.",
  "tika-s0103t1:29_9": "Vuttavipakkhavasenāti vuttassa atthassa paṭipakkhavasena,",
  "tika-s0103t1:29_10": "paṭikkhepavasenāti attho.",
  "tika-s0103t1:29_11": "Tasmiṁ ṭhāneti hetuatthe bhummanti tassa hetuatthena karaṇavacanena atthaṁ dassento “evaṁ so tenā”tiādimāha.",
  "tika-s0103t1:29_12": "Uttari vāyamamānoti yathāsamādinnehi dhutadhammehi aparituṭṭho,",
  "tika-s0103t1:29_13": "apariyositasaṅkappo ca hutvā upari bhāvanānuyogavasena sammāvāyāmaṁ karonto.",
  "tika-s0103t1:30_0": "69.Ito paranti ito yathāvuttanayato paraṁ.",
  "tika-s0103t1:30_1": "Aggabhāvaṁ vā sārabhāvaṁ vāti tapojigucchāya aggabhāvaṁ vā sārabhāvaṁ vā ajānanto.",
  "tika-s0103t1:30_2": "“Ayamevassa aggabhāvo sārabhāvo”ti maññamāno “aggappattā,",
  "tika-s0103t1:30_3": "sārappattā cā”ti āha.",
  "tika-s0103t1:31_0": "Parisuddhatacappattādikathāvaṇṇanā",
  "tika-s0103t1:32_0": "70.",
  "tika-s0103t1:32_1": "Yamanaṁ saṁyamanaṁ yāmo,",
  "tika-s0103t1:32_2": "hiṁsādīnaṁ akaraṇavasena catubbidho yāmova cātuyāmo,",
  "tika-s0103t1:32_3": "so eva saṁvaro,",
  "tika-s0103t1:32_4": "tena saṁvuto guttasabbadvāro cātuyāmasaṁvarasaṁvuto.",
  "tika-s0103t1:32_5": "Tenāha “catubbidhena saṁvarena pihito”ti.",
  "tika-s0103t1:32_6": "Atipātanaṁ hiṁsananti āha “pāṇaṁ na hanatī”ti.",
  "tika-s0103t1:32_7": "Lobhacittena bhāvitaṁ sambhāvitanti katvā bhāvitaṁ nāma pañca kāmaguṇā.",
  "tika-s0103t1:32_8": "Ayañca tesu tesaṁyeva samudācāro maggoṭṭhāpakaṁ viyāti āha “tesaṁ saññāyā”ti.",
  "tika-s0103t1:33_0": "Etanti abhiharaṇaṁ,",
  "tika-s0103t1:33_1": "hīnāya anāvattanañca.",
  "tika-s0103t1:33_2": "Tenāha “so abhiharatīti ādilakkhaṇa”nti.",
  "tika-s0103t1:33_3": "Abhiharatīti abhibuddhiṁ neti.",
  "tika-s0103t1:33_4": "Tenāha “uparūpari vaḍḍhetī”ti.",
  "tika-s0103t1:33_5": "Cakkavattināpi pabbajitassa abhivādanādi karīyatevāti pabbajjā seṭṭhā guṇavisesayogato,",
  "tika-s0103t1:33_6": "dosavirahitato ca,",
  "tika-s0103t1:33_7": "yato sā paṇḍitapaññattā vuttā.",
  "tika-s0103t1:33_8": "Gihibhāvo pana nihīno tadubhayābhāvatoti āha “hīnāya gihibhāvatthāyā”ti.",
  "tika-s0103t1:34_0": "71.Tacappattāti tacaṁ pattā, tacasadisā hotīti attho.",
  "tika-s0103t1:35_0": "74.",
  "tika-s0103t1:35_1": "Titthiyānaṁ vasenāti titthiyānaṁ samayavasena.",
  "tika-s0103t1:35_2": "Nesanti titthiyānaṁ.",
  "tika-s0103t1:35_3": "Tanti dibbacakkhuṁ.",
  "tika-s0103t1:35_4": "Sīlasampadāti sabbākārasampannaṁ catupārisuddhisīlaṁ.",
  "tika-s0103t1:35_5": "Tacasārasampattitoti tacatapojigucchāyāsārasampattito.",
  "tika-s0103t1:35_6": "Visesabhāvanti visesasabhāvaṁ.",
  "tika-s0103t1:36_0": "Acelakapāḷimattampīti acelakapāḷiāgatatthamattampi natthi,",
  "tika-s0103t1:36_1": "tasmā mayaṁ anassāma vinaṭṭhāti attho.",
  "tika-s0103t1:36_2": "A-kāro vā nipātamattaṁ,",
  "tika-s0103t1:36_3": "nassāmāti vinassāma.",
  "tika-s0103t1:36_4": "Kuto parisuddhapāḷīti kuto eva amhesu parisuddhapāḷiāgatapaṭipatti.",
  "tika-s0103t1:36_5": "Esa nayo sesesupi.",
  "tika-s0103t1:36_6": "Sutivasenāpīti sotapathāgamanamattenāpi na jānāma.",
  "tika-s0103t1:37_0": "Nigrodhassapajjhāyanavaṇṇanā",
  "tika-s0103t1:38_0": "75.Assāti sandhānassa gahapatissa.",
  "tika-s0103t1:38_1": "Kakkhaḷanti pharusaṁ.",
  "tika-s0103t1:38_2": "Durāsadavacananti avattabbavacanaṁ.",
  "tika-s0103t1:38_3": "Yasmā pharusavacanaṁ yaṁ uddissa payuttaṁ,",
  "tika-s0103t1:38_4": "tasmiṁ khamāpite khamāpakassa paṭipākatikaṁ hoti,",
  "tika-s0103t1:38_5": "tasmā “ayaṁ mayī”tiādi vuttaṁ.",
  "tika-s0103t1:39_0": "76.Bodhatthāya dhammaṁ deseti,",
  "tika-s0103t1:39_1": "na attano buddhabhāvaghosanatthāya.",
  "tika-s0103t1:39_2": "Vādatthāyāti paravādabhañjanavādatthāya.",
  "tika-s0103t1:39_3": "Rāgādisamanatthāya dhammaṁ deseti,",
  "tika-s0103t1:39_4": "na antevāsikamyatāya.",
  "tika-s0103t1:39_5": "Oghanittharaṇatthāyāti caturoghanittharaṇatthāya dhammaṁ deseti sabbaso orapārātiṇṇamāvahattā desanāya.",
  "tika-s0103t1:39_6": "Sabbakilesaparinibbānatthāya dhammaṁ deseti kilesānaṁ lesenapi desanāya aparāmaṭṭhabhāvato.",
  "tika-s0103t1:40_0": "Brahmacariyapariyosānādivaṇṇanā",
  "tika-s0103t1:41_0": "77.Idaṁ sabbampīti sattavassato paṭṭhāya yāva “sattāha”nti padaṁ,",
  "tika-s0103t1:41_1": "idaṁ sabbampi vacanaṁ.",
  "tika-s0103t1:41_2": "Asaṭho pana amāyāvī ujujātiko tikkhapañño ugghaṭitaññūti adhippāyo.",
  "tika-s0103t1:41_3": "So hi taṁmuhutteneva arahattaṁ pattuṁ sakkhissatīti.",
  "tika-s0103t1:41_4": "Vaṅkavaṅkoti kāyavaṅkādīhipi vaṅkehi vaṅko jimho kuṭilo.",
  "tika-s0103t1:41_5": "“Saṭhaṁ panāhaṁ anusāsituṁ na sakkomī”ti na idaṁ bhagavā kilāsubhāveneva vadati,",
  "tika-s0103t1:41_6": "atha kho tassa abhājanabhāveneva.",
  "tika-s0103t1:42_0": "78.Pakatiyā ācariyoti yo eva tumhākaṁ ito pubbe pakatiyā ācariyo ahosi,",
  "tika-s0103t1:42_1": "so eva idānipi pubbāciṇṇavasena ācariyo hotu,",
  "tika-s0103t1:42_2": "na mayaṁ tumhe antevāsike kātukāmāti adhippāyo.",
  "tika-s0103t1:42_3": "Namayaṁ tumhākaṁ uddesena atthikā,",
  "tika-s0103t1:42_4": "dhammatanti meva pana tumhe ñāpetukāmamhāti adhippāyo.",
  "tika-s0103t1:42_5": "Ājīvatoti jīvikāya vuttito.",
  "tika-s0103t1:42_6": "Akusalāti koṭṭhāsaṁ pattāti akusalāti taṁ taṁ koṭṭhāsataṁyeva upagatā.",
  "tika-s0103t1:42_7": "Kilesadarathasampayuttāti kilesadarathasahitā taṁsambandhanato.",
  "tika-s0103t1:42_8": "Jātijarāmaraṇānaṁ hitāti jātijarāmaraṇiyā.",
  "tika-s0103t1:42_9": "Saṁkileso ettha atthi,",
  "tika-s0103t1:42_10": "saṁkilese vā niyuttāti saṁkilesikā.",
  "tika-s0103t1:42_11": "Vodānaṁ vuccati visuddhi,",
  "tika-s0103t1:42_12": "tassa paccayabhūtattā vodāniyā.",
  "tika-s0103t1:42_13": "Tathābhūtā cete vodāpentīti āha “satte vodāpentī”ti.",
  "tika-s0103t1:42_14": "Sikhāppattā paññāya pāripūrivepullatā maggaphalavaseneva icchitabbāti āha “maggapaññā…pe…",
  "tika-s0103t1:42_15": "vepullata”nti.",
  "tika-s0103t1:42_16": "Ubhopi vā etāni pāripūrivepullāni.",
  "tika-s0103t1:42_17": "Yā hi tassa pāripūrī,",
  "tika-s0103t1:42_18": "sā eva vepullatāti.",
  "tika-s0103t1:42_19": "Tatoti saṁkilesadhammappahānavodānadhammābhibuddhihetu.",
  "tika-s0103t1:43_0": "79.“Yathā mārenā”ti nayidaṁ nidassanavasena vuttaṁ,",
  "tika-s0103t1:43_1": "atha kho tathābhāvakathanamevāti dassetuṁ “māro kirā”tiādi vuttaṁ.",
  "tika-s0103t1:43_2": "Athāti mārena tesaṁ pariyuṭṭhānappattito pacchā aññāsīti yojanā.",
  "tika-s0103t1:43_3": "Kasmā pana bhagavā pageva na aññāsīti?",
  "tika-s0103t1:43_4": "Anāvajjitattā.",
  "tika-s0103t1:43_5": "Māraṁ paṭibāhitvāti mārena tesu kataṁ pariyuṭṭhānaṁ vidhametvā,",
  "tika-s0103t1:43_6": "na tesaṁ sati payojane buddhānaṁ dukkaraṁ.",
  "tika-s0103t1:43_7": "Soti maggaphaluppattihetu.",
  "tika-s0103t1:43_8": "Tesaṁ paribbājakānaṁ.",
  "tika-s0103t1:44_0": "Phuṭṭhāti pariyuṭṭhānavasena phuṭṭhā.",
  "tika-s0103t1:44_1": "Yatrāti niddhāraṇe bhummanti āha “yesū”ti.",
  "tika-s0103t1:44_2": "Aññāṇatthanti ājānanatthaṁ,",
  "tika-s0103t1:44_3": "upasaggamattañcettha ā-kāroti āha “jānanattha”nti,",
  "tika-s0103t1:44_4": "vīmaṁsanatthanti attho.",
  "tika-s0103t1:44_5": "Cittaṁ nuppannanti “jānāma tāvassa dhamma”nti ājānanatthaṁ “brahmacariyaṁ carissāmā”ti ekasmiṁ divase ekavārampi tesaṁ cittaṁ nuppannaṁ.",
  "tika-s0103t1:44_6": "Sattāho pana vuccamāno etesaṁ kiṁ karissatīti yojanā.",
  "tika-s0103t1:44_7": "Sattāhaṁ pūretunti sattāhaṁ brahmacariyaṁ pūretuṁ,",
  "tika-s0103t1:44_8": "brahmacariyavasena vā sattāhaṁ pūretunti attho.",
  "tika-s0103t1:44_9": "Paravādabhindananti paravādamaddanaṁ.",
  "tika-s0103t1:44_10": "Sakavādasamussāpananti sakavādapaggaṇhanaṁ.",
  "tika-s0103t1:44_11": "Vāsanāyāti saccasampaṭivedhavāsanāya.",
  "tika-s0103t1:44_12": "Nesanti ca pakaraṇavasena vuttaṁ.",
  "tika-s0103t1:44_13": "Tadaññesampi hi bhagavato sammukhā,",
  "tika-s0103t1:44_14": "paramparāya ca devamanussānaṁ suṇantānaṁ vāsanāya paccayo evāti.",
  "tika-s0103t1:44_15": "Yaṁ panettha atthato na vibhattaṁ,",
  "tika-s0103t1:44_16": "taṁ suviññeyyamevāti.",
  "tika-s0103t1:45_0": "Udumbarikasuttavaṇṇanāya līnatthappakāsanā."
}