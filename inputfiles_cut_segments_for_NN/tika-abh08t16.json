{
  "tika-abh08t16:0_0": "17. Sattarasamo paricchedo",
  "tika-abh08t16:1_0": "Abhiññārammaṇaniddesavaṇṇanā",
  "tika-abh08t16:2_0": "1104.Anāgataṁsañāṇañcāti na āgato anāgato,",
  "tika-abh08t16:2_1": "na tāva sampattoti attho,",
  "tika-abh08t16:2_2": "anāgate aṁsā koṭṭhāsā tesaṁ ñāṇaṁ anāgataṁsañāṇaṁ.",
  "tika-abh08t16:2_3": "Yaṁ yaṁ kammaṁ yathākammaṁ,",
  "tika-abh08t16:2_4": "taṁ upagacchati jānātīti yathākammupagaṁ,",
  "tika-abh08t16:2_5": "vipākacetanājānanakañāṇaṁ.",
  "tika-abh08t16:3_0": "1107-9.Tattha tesu ārammaṇattikesu.",
  "tika-abh08t16:3_1": "Cittasannissitaṁ katvāti taṁ kāyaṁ cittaṁ sannissitaṁ karitvā tameva kāyacittacetasikavasena mahaggate cittasmiṁ samāropeti ñāṇaṁ iddhividhañāṇaṁ,",
  "tika-abh08t16:3_2": "tato kāyārammaṇato kāyassa parittattā kāmāvacarattā parittārammaṇaṁ ñāṇaṁ siyā.",
  "tika-abh08t16:4_0": "1110-3.Dissamānenakāyena,",
  "tika-abh08t16:4_1": "gantukāmo yadā bhave yo yogī dissamānena kāyena gantukāmo yadā bhaveyya,",
  "tika-abh08t16:4_2": "so yogī tadā cittaṁ kāyasannissitaṁ katvā rūpakāye sannissitaṁ katvā taṁ pādakajjhānacittaṁ kāyavasena kāye āropeti,",
  "tika-abh08t16:4_3": "tadā jhānārammaṇato taṁ ñāṇaṁ mahaggatagocaraṁ hoti,",
  "tika-abh08t16:4_4": "yaṁ ñāṇaṁ yadā anāgatañca dhammajātaṁ,",
  "tika-abh08t16:4_5": "atītañca dhammajātaṁ visayaṁ ārammaṇaṁ karoti,",
  "tika-abh08t16:4_6": "tadā taṁ ñāṇaṁ atītārammaṇaṁ hoti,",
  "tika-abh08t16:4_7": "tadā anāgatārammaṇaṁ ārammaṇakaraṇakāle anāgatagocaraṁ hoti.",
  "tika-abh08t16:4_8": "Dissamānena kāyena tassa bhikkhuno gamane pana sati tassa yogino ñāṇassa gocaro paccuppanno nāma hoti,",
  "tika-abh08t16:4_9": "iti viniddise.",
  "tika-abh08t16:5_0": "1114.",
  "tika-abh08t16:5_1": "Kāyaṁ cittassa vasena citte āropeti,",
  "tika-abh08t16:5_2": "cittaṁ kāyassa vasena kāye āropeti,",
  "tika-abh08t16:5_3": "iti pariṇāmanakālasmiṁ tassa yogino ñāṇaṁ ajjhattārammaṇaṁ siyā.",
  "tika-abh08t16:5_4": "Sampavattati sattasūti parittamahaggataatītaanāgatapaccuppannaajjhattabahiddhārammaṇasaṅkhātesu sattasu ārammaṇesu sampavattati.",
  "tika-abh08t16:6_0": "1120.Jānane majjhimānanti mahaggatānaṁ jānane.",
  "tika-abh08t16:7_0": "1122.Etassa cetopariyañāṇassa maggārammaṇatā pariyāyena eva matā ñātā.",
  "tika-abh08t16:8_0": "1126-7.Tattha tikkhaṇasampattaṁ, paccuppannaṁ khaṇādikaṁ.",
  "tika-abh08t16:9_0": "Tattha tesu paccuppannesu yaṁ paccuppannaṁ khaṇādikaṁ tikkhaṇasampattaṁ uppādaṭṭhitibhaṅgakkhaṇasampattaṁ",
  "tika-abh08t16:9_1": "khaṇādikaṁ khaṇāyeva taṁ khaṇāvayavaṁ paccuppannaṁ nāma.",
  "tika-abh08t16:9_2": "Ekadvesantativārapariyāpannanti ekacittadvicittavīthivārapariyāpannaṁ santatipaccuppannaṁ nāma.",
  "tika-abh08t16:9_3": "Paccuppannanti pacchimanti addhāpaccuppannanti attho.",
  "tika-abh08t16:10_0": "1131-2.",
  "tika-abh08t16:10_1": "Yena āvajjanacittena dhamme āvajjati,",
  "tika-abh08t16:10_2": "yena cetasā jānāti,",
  "tika-abh08t16:10_3": "tesaṁ dvinnaṁ āvajjanajavanacittānaṁ sahaṭṭhānassa abhāvā taṁ “khaṇādikattayaṁ paccuppanna”ntiādikaṁ “ekassa cittamekena,",
  "tika-abh08t16:10_4": "avassaṁ pana vijjhati”iti pariyosānaṁ vacanaṁ na yujjati.",
  "tika-abh08t16:10_5": "Āvajjanajavanānaṁ nānārammaṇabhāvaṁ pattito āpajjanato ca na yujjati.",
  "tika-abh08t16:10_6": "Aniṭṭhe pana ṭhāne tesaṁ āvajjanajavanānaṁ ekārammaṇabhāve anicchite tasmiṁ ṭhāne na yujjati,",
  "tika-abh08t16:10_7": "aññasmiṁ pana ṭhāne maggavīthiyaṁ āvajjanaparikammajavanānaṁ kasiṇādikaṁ ārammaṇaṁ hoti,",
  "tika-abh08t16:10_8": "gotrabhulokuttaracittānañca nibbānaṁ ārammaṇaṁ hoti,",
  "tika-abh08t16:10_9": "ettha ārammaṇajavanānaṁ ekārammaṇatā anicchatā.",
  "tika-abh08t16:11_0": "1134-41.",
  "tika-abh08t16:11_1": "“Ekabbhavaparicchinnaṁ,",
  "tika-abh08t16:11_2": "paccuppannanti pacchima”nti vatvā puna aññena pariyāyena taṁ paccuppannaṁ dassetuṁ idaṁ addhākhyaṁ addhānāma paccuppannaṁ javanavārato dīpetabbaṁ.",
  "tika-abh08t16:11_3": "Iti vacanaṁ niddiṭṭhaṁ.",
  "tika-abh08t16:11_4": "Yadā iddhimā yogī parassa cittaṁ ñātuṁ āvajjati,",
  "tika-abh08t16:11_5": "tassa āvajjanamano paccuppannakhaṇavhayaṁ paccuppannaṁ manodvārāvajjanacittaṁ ārammaṇaṁ katvā tena cittena saddhiṁ nirujjhati,",
  "tika-abh08t16:11_6": "tesu niruddhesu tassa yogino cattāri,",
  "tika-abh08t16:11_7": "pañca vā javanāni jāyanti.",
  "tika-abh08t16:11_8": "Etesaṁ catunnaṁ,",
  "tika-abh08t16:11_9": "pañcannaṁ javanānaṁ yaṁ pacchimaṁ cittaṁ iddhicittamudīritaṁ.",
  "tika-abh08t16:11_10": "Iddhicittato sesāni kāmāvacaracittāni.",
  "tika-abh08t16:11_11": "Etesaṁ kāmāvacare iddhijavanānaṁ tadeva ca paracittaṁ ārammaṇaṁ hoti yasmā,",
  "tika-abh08t16:11_12": "tasmā sabbāni tāni javanāni ekārammaṇataṁ yanti,",
  "tika-abh08t16:11_13": "tesaṁ javanānaṁ nānārammaṇatā addhāvasā na bhaveyya,",
  "tika-abh08t16:11_14": "paccuppannārammaṇato tesaṁ javanānaṁ ekārammaṇabhāvepi iddhimānasameva ca parassa cittaṁ jānāti.",
  "tika-abh08t16:11_15": "Itarāni kāmāvacarāni pana cittāni parassa cittaṁ na jānanti.",
  "tika-abh08t16:11_16": "Yathā cakkhudvāre tu viññāṇanti cakkhuviññāṇaṁ rūpaṁ passati,",
  "tika-abh08t16:11_17": "tathā itaraṁ cittaṁ na passati.",
  "tika-abh08t16:12_0": "1161.Anāgataṁsañāṇassāti anāgataṁsañāṇassa anāgataṁ dhammaṁ agocaraṁ, gocaraṁ na hotiyevāti attho.",
  "tika-abh08t16:13_0": "1169.",
  "tika-abh08t16:13_1": "Vividhatthāni vaṇṇapadāni yasmiṁ so vividhatthavaṇṇapado,",
  "tika-abh08t16:13_2": "taṁ madhuratthamatinīharaṁ uttamaṁ sotujanassa hadayaṁ pītikaraṁ sacetano ko nāma manujo na suṇeyya.",
  "tika-abh08t16:14_0": "Iti abhidhammāvatāraṭīkāya",
  "tika-abh08t16:15_0": "Abhiññārammaṇaniddesavaṇṇanā niṭṭhitā.",
  "tika-abh08t16:16_0": "Sattarasamo paricchedo."
}