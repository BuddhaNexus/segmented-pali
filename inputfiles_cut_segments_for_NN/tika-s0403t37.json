{
  "tika-s0403t37:0_0": "5. Mahāyaññavaggo",
  "tika-s0403t37:1_0": "1. Sattaviññāṇaṭṭhitisuttavaṇṇanā",
  "tika-s0403t37:2_0": "44.",
  "tika-s0403t37:2_1": "Pañcamassa paṭhame yasmā nidassanatthe nipāto (dī. ni. ṭī.",
  "tika-s0403t37:2_2": "2.127) tasmā seyyathāpi manussāti yathā manussāti vuttaṁ hoti.",
  "tika-s0403t37:2_3": "Viseso hotiyeva satipi bāhirassa kāraṇassa abhede ajjhattikassa bhinnattā.",
  "tika-s0403t37:2_4": "Nānattaṁ kāye etesaṁ,",
  "tika-s0403t37:2_5": "nānatto vā kāyo etesanti nānattakāyā.",
  "tika-s0403t37:2_6": "Iminā nayena sesapadesupi attho veditabbo.",
  "tika-s0403t37:2_7": "Nesanti manussānaṁ.",
  "tika-s0403t37:2_8": "Nānattā saññā etesaṁ atthīti nānattasaññino.",
  "tika-s0403t37:2_9": "Sukhasamussayato vinipāto etesaṁ atthīti vinipātikā satipi devabhāve dibbasampattiyā abhāvato.",
  "tika-s0403t37:2_10": "Apāyesu vā gato natthi nipāto etesanti vinipātikā.",
  "tika-s0403t37:2_11": "Tenāha ‘‘catuapāyavinimuttā’’ti.",
  "tika-s0403t37:2_12": "Piyaṅkaramātādīnaṁ viyāti piyaṅkaramātā kira yakkhinī paccūsasamaye anuruddhattherassa dhammaṁ sajjhāyato sutvā –",
  "tika-s0403t37:3_0": "‘‘Mā saddamakarī piyaṅkara, bhikkhu dhammapadāni bhāsati;",
  "tika-s0403t37:4_0": "Api dhammapadaṁ vijāniya, paṭipajjema hitāya no siyā.",
  "tika-s0403t37:5_0": "‘‘Pāṇesu ca saṁyamāmase, sampajānamusā na bhaṇāmase;",
  "tika-s0403t37:6_0": "Sikkhema susīlyamattano, api muccema pisācayoniyā’’ti. (saṁ. ni. 1.240) –",
  "tika-s0403t37:7_0": "Evaṁ puttakaṁ saññāpetvā taṁ divasaṁ sotāpattiphalaṁ pattā.",
  "tika-s0403t37:7_1": "Uttaramātā pana bhagavato dhammaṁ sutvāva sotāpannā jātā.",
  "tika-s0403t37:8_0": "Brahmakāye paṭhamajjhānanibbatte brahmasamūhe,",
  "tika-s0403t37:8_1": "brahmanikāye vā bhavāti brahmakāyikā.",
  "tika-s0403t37:8_2": "Mahābrahmuno parisāya bhavāti brahmapārisajjā tassa paricārakaṭṭhāne ṭhitattā.",
  "tika-s0403t37:8_3": "Mahābrahmuno purohitaṭṭhāne ṭhitāti brahmapurohitā.",
  "tika-s0403t37:8_4": "Āyuvaṇṇādīhi mahantā brahmānoti mahābrahmāno.",
  "tika-s0403t37:8_5": "Satipi tesaṁ tividhānampi paṭhamena jhānena gantvā nibbattabhāve jhānassa pana pavattibhedena ayaṁ visesoti",
  "tika-s0403t37:8_6": "dassetuṁ ‘‘brahmapārisajjā panā’’tiādi vuttaṁ.",
  "tika-s0403t37:8_7": "Parittenāti hīnena.",
  "tika-s0403t37:8_8": "Sā cassa hīnatā chandādīnaṁ hīnatāya veditabbā.",
  "tika-s0403t37:8_9": "Paṭiladdhamattaṁ vā hīnaṁ.",
  "tika-s0403t37:8_10": "Kappassāti asaṅkhyeyyakappassa .",
  "tika-s0403t37:8_11": "Hīnapaṇītānaṁ majjhe bhavattā majjhimaṁ.",
  "tika-s0403t37:8_12": "Sā cassa majjhimatā chandādīnaṁ majjhimatāya veditabbā.",
  "tika-s0403t37:8_13": "Paṭilabhitvā nātisubhāvitaṁ vā majjhimaṁ.",
  "tika-s0403t37:8_14": "Upaḍḍhakappoti asaṅkhyeyyakappassa upaḍḍhakappo.",
  "tika-s0403t37:8_15": "Vipphārikataroti brahmapārisajjehi pamāṇato vipulataro sabhāvato uḷārataro ca hoti.",
  "tika-s0403t37:8_16": "Sabhāvenapi hi uḷāratamova.",
  "tika-s0403t37:8_17": "Taṁ panettha appamāṇaṁ.",
  "tika-s0403t37:8_18": "Tassa hi parittābhādīnaṁ parittasubhādīnañca kāye satipi sabhāvavematte ekattavaseneva vavatthapīyatīti ‘‘ekattakāyā’’tveva te vuccanti.",
  "tika-s0403t37:8_19": "Paṇītenāti ukkaṭṭhena.",
  "tika-s0403t37:8_20": "Sā cassa ukkaṭṭhatā chandādīnaṁ ukkaṭṭhatāya veditabbā.",
  "tika-s0403t37:8_21": "Subhāvitaṁ vā,",
  "tika-s0403t37:8_22": "sammadeva,",
  "tika-s0403t37:8_23": "vasibhāvaṁ pāpitaṁ paṇītaṁ ‘‘padhānabhāvaṁ nīta’’nti katvā.",
  "tika-s0403t37:8_24": "Idhāpi kappo asaṅkhyeyyakappavaseneva veditabbo paripuṇṇamahākappassa asambhavato.",
  "tika-s0403t37:8_25": "Itīti evaṁ vuttappakārena.",
  "tika-s0403t37:8_26": "Teti ‘‘brahmakāyikā’’ti vuttā tividhāpi brahmāno.",
  "tika-s0403t37:8_27": "Saññāya ekattāti tihetukabhāvena ekasabhāvattā.",
  "tika-s0403t37:8_28": "Na hi tassā sampayuttadhammavasena aññopi koci bhedo atthi.",
  "tika-s0403t37:8_29": "Evanti iminā nānattakāyā ekattasaññino gahitāti dasseti.",
  "tika-s0403t37:9_0": "Daṇḍaukkāyāti daṇḍadīpikāya.",
  "tika-s0403t37:9_1": "Sarati dhāvati,",
  "tika-s0403t37:9_2": "vissarati vippakiṇṇā viya dhāvati.",
  "tika-s0403t37:9_3": "Dve kappāti dve mahākappā.",
  "tika-s0403t37:9_4": "Ito paresupi eseva nayo.",
  "tika-s0403t37:9_5": "Idhāti imasmiṁ sutte.",
  "tika-s0403t37:9_6": "Ukkaṭṭhaparicchedavasena ābhassaraggahaṇeneva sabbepi te parittābhāappamāṇābhāpi gahitā.",
  "tika-s0403t37:10_0": "Sundarā pabhā subhā,",
  "tika-s0403t37:10_1": "tāya kiṇṇā subhākiṇṇāti vattabbe.",
  "tika-s0403t37:10_2": "Bhā-saddassa rassattaṁ antima-ṇa-kārassa ha-kārañca katvā ‘‘subhakiṇhā’’ti vuttā.",
  "tika-s0403t37:10_3": "Aṭṭhakathāyaṁ pana niccalāya ekagghanāya pabhāya subhoti pariyāyavacananti ‘‘subhena okiṇṇā vikiṇṇā’’ti attho vutto.",
  "tika-s0403t37:10_4": "Etthāpi antima-ṇa-kārassa ha-kārakaraṇaṁ icchitabbameva.",
  "tika-s0403t37:10_5": "Na chijjitvā pabhā gacchati ekagghanattā.",
  "tika-s0403t37:10_6": "Catutthaviññāṇaṭṭhitimeva bhajanti kāyassa saññāya ca ekarūpattā.",
  "tika-s0403t37:10_7": "Vipulasantasukhāyuvaṇṇādiphalattā vehapphalā.",
  "tika-s0403t37:10_8": "Etthāti viññāṇaṭṭhitiyaṁ.",
  "tika-s0403t37:11_0": "Vivaṭṭapakkhe ṭhitā apunarāvattanato.",
  "tika-s0403t37:11_1": "‘‘Na sabbakālikā’’ti vatvā tameva asabbakālikattaṁ vibhāvetuṁ ‘‘kappasatasahassampī’’tiādi vuttaṁ.",
  "tika-s0403t37:11_2": "Soḷasakappasahassaccayena uppannānaṁ suddhāvāsabrahmānaṁ parinibbāyanato aññesañca tattha anuppajjanato buddhasuññe loke suññaṁ taṁ ṭhānaṁ hoti,",
  "tika-s0403t37:11_3": "tasmā suddhāvāsā na sabbakālikā.",
  "tika-s0403t37:11_4": "Khandhāvāraṭṭhānasadisā honti suddhāvāsabhūmiyo.",
  "tika-s0403t37:11_5": "Iminā suttena suddhāvāsānaṁ sattāvāsabhāvadīpaneneva viññāṇaṭṭhitibhāvopi dīpito hoti,",
  "tika-s0403t37:11_6": "tasmā suddhāvāsāpi sattasu viññāṇaṭṭhitīsu catutthaviññāṇaṭṭhitiṁ,",
  "tika-s0403t37:11_7": "navasu sattāvāsesu catutthasattāvāsañca bhajanti.",
  "tika-s0403t37:12_0": "Sukhumattāti saṅkhārāvasesasukhumabhāvappattattā.",
  "tika-s0403t37:12_1": "Paribyattaviññāṇakiccābhāvato neva viññāṇaṁ,",
  "tika-s0403t37:12_2": "na sabbaso aviññāṇaṁ hotīti nāviññāṇaṁ,",
  "tika-s0403t37:12_3": "tasmā paripphutaviññāṇakiccavantīsu viññāṇaṭṭhitīsu na vuttaṁ.",
  "tika-s0403t37:13_0": "Sattaviññāṇaṭṭhitisuttavaṇṇanā niṭṭhitā.",
  "tika-s0403t37:14_0": "2. Samādhiparikkhārasuttavaṇṇanā",
  "tika-s0403t37:15_0": "45.",
  "tika-s0403t37:15_1": "Dutiye samādhiparikkhārāti ettha tayo parikkhārā.",
  "tika-s0403t37:15_2": "‘‘Ratho sīlaparikkhāro,",
  "tika-s0403t37:15_3": "jhānakkho cakkavīriyo’’ti (saṁ. ni.",
  "tika-s0403t37:15_4": "5.4) hi ettha alaṅkāro parikkhāro nāma.",
  "tika-s0403t37:15_5": "‘‘Sattahi nagaraparikkhārehi suparikkhataṁ hotī’’ti (a. ni.",
  "tika-s0403t37:15_6": "7.67) ettha parivāro parikkhāro nāma.",
  "tika-s0403t37:15_7": "‘‘Gilānapaccaya…pe…",
  "tika-s0403t37:15_8": "jīvitaparikkhārā’’ti (ma. ni.",
  "tika-s0403t37:15_9": "1.191-192) ettha sambhāro parikkhāro nāma.",
  "tika-s0403t37:15_10": "So idha adhippetoti āha ‘‘maggasamādhissa sambhārā’’ti.",
  "tika-s0403t37:15_11": "Parivāraparikkhāropi vaṭṭatiyeva.",
  "tika-s0403t37:15_12": "Parivāro hi sammādiṭṭhādayo maggadhammā sammāsamādhissa sahajātādipaccayabhāvena parikaraṇato abhisaṅkharaṇato.",
  "tika-s0403t37:15_13": "Parikkhatāti parivāritā.",
  "tika-s0403t37:15_14": "Ayaṁ vuccati ariyo sammāsamādhīti ayaṁ sattahi ratanehi parivuto cakkavattī viya sattahi aṅgehi parivuto ariyo sammāsamādhīti vuccati.",
  "tika-s0403t37:15_15": "Upecca nissīyatīti upanisā,",
  "tika-s0403t37:15_16": "saha upanisāyāti saupaniso,",
  "tika-s0403t37:15_17": "saupanissayo attho,",
  "tika-s0403t37:15_18": "saparivāroyevāti vuttaṁ hoti.",
  "tika-s0403t37:15_19": "Sahakārikāraṇabhūto hi dhammasamūho idha ‘‘upaniso’’ti adhippeto.",
  "tika-s0403t37:16_0": "Samādhiparikkhārasuttavaṇṇanā niṭṭhitā.",
  "tika-s0403t37:17_0": "3. Paṭhamaaggisuttavaṇṇanā",
  "tika-s0403t37:18_0": "46.",
  "tika-s0403t37:18_1": "Tatiye anuḍahanaṭṭhenāti kāmaṁ āhuneyyaggiādayo tayo aggī brāhmaṇehipi icchitā santi.",
  "tika-s0403t37:18_2": "Te pana tehi icchitamattāva,",
  "tika-s0403t37:18_3": "na sattānaṁ tādisā atthasādhakā.",
  "tika-s0403t37:18_4": "Ye pana sattānaṁ atthasādhakā,",
  "tika-s0403t37:18_5": "te dassetuṁ ‘‘āhunaṁ vuccatī’’tiādi vuttaṁ.",
  "tika-s0403t37:18_6": "Tattha ānetvā hunanaṁ pūjanaṁ ‘‘āhuna’’nti vuttaṁ,",
  "tika-s0403t37:18_7": "taṁ āhunaṁ arahantī mātāpitaro.",
  "tika-s0403t37:18_8": "Tenāha bhagavā –",
  "tika-s0403t37:18_9": "‘‘āhuneyyāti,",
  "tika-s0403t37:18_10": "bhikkhave,",
  "tika-s0403t37:18_11": "mātāpitūnaṁ etaṁ adhivacana’’nti (itivu. 106).",
  "tika-s0403t37:18_12": "Yadaggena ca te puttānaṁ bahūpakāratāya āhuneyyāti,",
  "tika-s0403t37:18_13": "tesu sammāpaṭipatti nesaṁ hitasukhāvahā,",
  "tika-s0403t37:18_14": "tadaggena tesu micchāpaṭipatti ahitadukkhāvahāti āha ‘‘tesu…pe…",
  "tika-s0403t37:18_15": "nibbattantī’’ti.",
  "tika-s0403t37:19_0": "Svāyamattho (dī. ni. aṭṭha.",
  "tika-s0403t37:19_1": "3.305) mittavindakavatthunā veditabbo.",
  "tika-s0403t37:19_2": "Mittavindako hi mātarā, ‘‘tāta,",
  "tika-s0403t37:19_3": "ajja uposathiko hutvā vihāre sabbarattiṁ dhammassavanaṁ suṇohi,",
  "tika-s0403t37:19_4": "sahassaṁ te dassāmī’’ti vutto dhanalobhena uposathaṁ samādāya vihāraṁ gantvā ‘‘idaṁ ṭhānaṁ akutobhaya’’nti",
  "tika-s0403t37:19_5": "sallakkhetvā dhammāsanassa heṭṭhā nipanno sabbarattiṁ niddāyitvā gharaṁ agamāsi.",
  "tika-s0403t37:19_6": "Mātā pātova yāguṁ pacitvā upanāmesi.",
  "tika-s0403t37:19_7": "So sahassaṁ gahetvāva pivi.",
  "tika-s0403t37:19_8": "Athassa etadahosi ‘‘dhanaṁ saṁharissāmī’’ti.",
  "tika-s0403t37:19_9": "So nāvāya samuddaṁ pakkhanditukāmo ahosi.",
  "tika-s0403t37:19_10": "Atha naṁ mātā, ‘‘tāta,",
  "tika-s0403t37:19_11": "imasmiṁ kule cattālīsakoṭidhanaṁ atthi,",
  "tika-s0403t37:19_12": "alaṁ gamanenā’’ti nivāreti.",
  "tika-s0403t37:19_13": "So tassā vacanaṁ anādiyitvā gacchati eva.",
  "tika-s0403t37:19_14": "Sā purato aṭṭhāsi.",
  "tika-s0403t37:19_15": "Atha naṁ kujjhitvā ‘‘ayaṁ mayhaṁ purato tiṭṭhatī’’ti pādena paharitvā patitaṁ antaraṁ katvā agamāsi.",
  "tika-s0403t37:20_0": "Mātā uṭṭhahitvā ‘‘mādisāya mātari evarūpaṁ kammaṁ katvā gatassa te gataṭṭhāne sukhaṁ bhavissatīti evaṁsaññī nāma tvaṁ puttā’’ti āha.",
  "tika-s0403t37:20_1": "Tassa nāvaṁ āruyha gacchato sattame divase nāvā aṭṭhāsi.",
  "tika-s0403t37:20_2": "Atha te manussā ‘‘addhā ettha pāpapuggalo atthi,",
  "tika-s0403t37:20_3": "salākaṁ dethā’’ti āhaṁsu.",
  "tika-s0403t37:20_4": "Salākā dīyamānā tasseva tikkhattuṁ pāpuṇi.",
  "tika-s0403t37:20_5": "Te tassa uḷumpaṁ datvā taṁ samudde pakkhipiṁsu.",
  "tika-s0403t37:20_6": "So ekaṁ dīpaṁ gantvā vimānapetīhi saddhiṁ sampattiṁ anubhavanto tāhi ‘‘purato purato mā agamāsī’’ti vuccamānopi",
  "tika-s0403t37:20_7": "taddiguṇaṁ taddiguṇaṁ sampattiṁ passanto anupubbena khuracakkadharaṁ ekaṁ addasa.",
  "tika-s0403t37:20_8": "Taṁ cakkaṁ padumapupphaṁ viya upaṭṭhāsi.",
  "tika-s0403t37:20_9": "So taṁ āha, ‘‘ambho,",
  "tika-s0403t37:20_10": "idaṁ tayā piḷandhitaṁ padumaṁ mayhaṁ dehī’’ti. Na idaṁ, sāmi, padumaṁ,",
  "tika-s0403t37:20_11": "khuracakkaṁ etanti.",
  "tika-s0403t37:20_12": "So ‘‘vañcesi maṁ tvaṁ,",
  "tika-s0403t37:20_13": "kiṁ mayā padumaṁ na diṭṭhapubba’’nti vatvā ‘‘tvaṁ lohitacandanaṁ vilimpitvā piḷandhanaṁ padumapupphaṁ mayhaṁ na dātukāmo’’ti āha.",
  "tika-s0403t37:20_14": "So cintesi ‘‘ayampi mayā katasadisaṁ kammaṁ katvā tassa phalaṁ anubhavitukāmo’’ti.",
  "tika-s0403t37:20_15": "Atha naṁ ‘‘gaṇha,",
  "tika-s0403t37:20_16": "re’’ti vatvā tassa matthake cakkaṁ khipi.",
  "tika-s0403t37:20_17": "Tena vuttaṁ –",
  "tika-s0403t37:21_0": "‘‘Catubbhi aṭṭhajjhagamā, aṭṭhāhi pica soḷasa;",
  "tika-s0403t37:22_0": "Soḷasāhi ca bāttiṁsa, atricchaṁ cakkamāsado;",
  "tika-s0403t37:23_0": "Icchāhatassa posassa, cakkaṁ bhamati matthake’’ti. (jā. 1.1.104; 1.5.103);",
  "tika-s0403t37:24_0": "Soti gehasāmiko bhattā.",
  "tika-s0403t37:24_1": "Purimanayenevāti anuḍahanassa paccayatāya.",
  "tika-s0403t37:24_2": "Tatridaṁ vatthu –",
  "tika-s0403t37:24_3": "kassapabuddhakāle sotāpannassa upāsakassa bhariyā aticāraṁ carati.",
  "tika-s0403t37:24_4": "So taṁ paccakkhato disvā ‘‘kasmā evaṁ karosī’’ti āha.",
  "tika-s0403t37:24_5": "Sā ‘‘sacāhaṁ evarūpaṁ karomi,",
  "tika-s0403t37:24_6": "ayaṁ me sunakho viluppamāno khādatū’’ti vatvā kālakatā kaṇṇamuṇḍakadahe vemānikapetī hutvā nibbattā divā sampattiṁ anubhavati,",
  "tika-s0403t37:24_7": "rattiṁ dukkhaṁ.",
  "tika-s0403t37:24_8": "Tadā bārāṇasirājā migavaṁ caranto araññaṁ pavisitvā anupubbena kaṇṇamuṇḍakadahaṁ sampatto tāya saddhiṁ sampattiṁ anubhavati.",
  "tika-s0403t37:24_9": "Sā taṁ vañcetvā rattiṁ dukkhaṁ anubhavati.",
  "tika-s0403t37:24_10": "So ñatvā ‘‘kattha nu kho gacchatī’’ti piṭṭhito piṭṭhito gantvā avidūre ṭhito kaṇṇamuṇḍakadahato nikkhamitvā",
  "tika-s0403t37:24_11": "taṁ ‘‘paṭapaṭa’’nti khādamānaṁ ekaṁ sunakhaṁ disvā asinā dvidhā chindi,",
  "tika-s0403t37:24_12": "dve ahesuṁ.",
  "tika-s0403t37:24_13": "Puna chinne cattāro,",
  "tika-s0403t37:24_14": "puna chinne aṭṭha,",
  "tika-s0403t37:24_15": "puna chinne soḷasa ahesuṁ.",
  "tika-s0403t37:24_16": "Sā ‘‘kiṁ karosi,",
  "tika-s0403t37:24_17": "sāmī’’ti āha.",
  "tika-s0403t37:24_18": "So ‘‘kiṁ ida’’nti āha.",
  "tika-s0403t37:24_19": "Sā ‘‘evaṁ akatvā kheḷapiṇḍaṁ bhūmiyaṁ niṭṭhubhitvā pādena ghaṁsāhī’’ti āha.",
  "tika-s0403t37:24_20": "So tathā akāsi.",
  "tika-s0403t37:24_21": "Sunakhā antaradhāyiṁsu.",
  "tika-s0403t37:24_22": "Muṭṭhiyogo kirāyaṁ tassa sunakhantaradhānassa,",
  "tika-s0403t37:24_23": "yadidaṁ kheḷapiṇḍaṁ bhūmiyaṁ niṭṭhubhitvā pādena ghaṁsanaṁ,",
  "tika-s0403t37:24_24": "taṁ divasaṁ tassā kammaṁ khīṇaṁ.",
  "tika-s0403t37:24_25": "Rājā vippaṭisārī hutvā gantuṁ āraddho.",
  "tika-s0403t37:24_26": "Sā ‘‘mayhaṁ, sāmi,",
  "tika-s0403t37:24_27": "kammaṁ khīṇaṁ,",
  "tika-s0403t37:24_28": "mā agamāsī’’ti āha.",
  "tika-s0403t37:24_29": "Rājā assutvāva gato.",
  "tika-s0403t37:25_0": "Dakkhiṇāti cattāro paccayā dīyamānā dakkhanti etehi hitasukhānīti,",
  "tika-s0403t37:25_1": "taṁ dakkhiṇaṁ arahatīti dakkhiṇeyyo,",
  "tika-s0403t37:25_2": "bhikkhusaṅgho.",
  "tika-s0403t37:26_0": "Paṭhamaaggisuttavaṇṇanā niṭṭhitā.",
  "tika-s0403t37:27_0": "4-5. Dutiyaaggisuttādivaṇṇanā",
  "tika-s0403t37:28_0": "47-48.",
  "tika-s0403t37:28_1": "Catutthe yaññavāṭaṁ sampādetvā mahāyaññaṁ uddissa saviññāṇakāni aviññāṇakāni ca yaññūpakaraṇāni sajjitānīti āha pāḷiyaṁ ‘‘mahāyañño upakkhaṭo’’ti.",
  "tika-s0403t37:28_2": "Taṁ upakaraṇaṁ tesaṁ tathāsajjananti āha ‘‘upakkhaṭoti paccupaṭṭhito’’ti.",
  "tika-s0403t37:28_3": "Vacchatarasatānīti yuvabhāvappattāni nātibalavavacchasatāni.",
  "tika-s0403t37:28_4": "Te pana vacchā eva honti, na dammā,",
  "tika-s0403t37:28_5": "balībaddā vā.",
  "tika-s0403t37:28_6": "Urabbhāti taruṇameṇḍakā vuccanti.",
  "tika-s0403t37:28_7": "Upanītānīti ṭhapanatthāya upanītāni.",
  "tika-s0403t37:28_8": "Vihiṁsaṭṭhenāti hiṁsanaṭṭhena.",
  "tika-s0403t37:28_9": "Upavāyatūti upagantvā sarīradarathaṁ nibbāpento saṇhasītalā vāto vāyatu.",
  "tika-s0403t37:28_10": "Sesaṁ suviññeyyameva.",
  "tika-s0403t37:28_11": "Pañcame natthi vattabbaṁ.",
  "tika-s0403t37:29_0": "Dutiyaaggisuttādivaṇṇanā niṭṭhitā.",
  "tika-s0403t37:30_0": "6. Dutiyasaññāsuttavaṇṇanā",
  "tika-s0403t37:31_0": "49.",
  "tika-s0403t37:31_1": "Chaṭṭhe nhāruvilekhananti cammaṁ likhantānaṁ cammaṁ likhitvā chaḍḍitakasaṭaṁ.",
  "tika-s0403t37:31_2": "‘‘Esohamasmī’’tiādinā ahaṁkaraṇaṁ ahaṅkāro.",
  "tika-s0403t37:31_3": "‘‘Etaṁ mamā’’ti mamaṁkaraṇaṁ mamaṅkāro.",
  "tika-s0403t37:31_4": "Tenāha ‘‘ahaṅkāradiṭṭhito’’tiādi.",
  "tika-s0403t37:31_5": "Tisso vidhāti seyyasadisahīnavasena tayo mānā.",
  "tika-s0403t37:31_6": "‘‘Ekavidhena rūpasaṅgaho’’tiādīsu (dha. sa.",
  "tika-s0403t37:31_7": "584) koṭṭhāso ‘‘vidhā’’ti vutto.",
  "tika-s0403t37:31_8": "‘‘Kathaṁvidhaṁ sīlavantaṁ vadanti,",
  "tika-s0403t37:31_9": "kathaṁvidhaṁ paññavantaṁ vadantī’’tiādīsu (saṁ. ni.",
  "tika-s0403t37:31_10": "1.95) pakāro.",
  "tika-s0403t37:31_11": "‘‘Tisso imā,",
  "tika-s0403t37:31_12": "bhikkhave, vidhā.",
  "tika-s0403t37:31_13": "Katamā tisso?",
  "tika-s0403t37:31_14": "Seyyohamasmīti vidhā’’ti (vibha.",
  "tika-s0403t37:31_15": "920) ettha māno ‘‘vidhā’’ti vutto.",
  "tika-s0403t37:31_16": "Idhāpi mānova adhippeto.",
  "tika-s0403t37:31_17": "Māno hi vidahanato hīnādivasena tividhā.",
  "tika-s0403t37:31_18": "Tenākārena dahanato upadahanato ‘‘vidhā’’ti vuccati.",
  "tika-s0403t37:32_0": "Dutiyasaññāsuttavaṇṇanā niṭṭhitā.",
  "tika-s0403t37:33_0": "7-8. Methunasuttādivaṇṇanā",
  "tika-s0403t37:34_0": "50-51.",
  "tika-s0403t37:34_1": "Sattame idhāti imasmiṁ loke.",
  "tika-s0403t37:34_2": "Ekaccoti eko.",
  "tika-s0403t37:34_3": "Samaṇo vā brāhmaṇo vāti pabbajjāmattena samaṇo vā,",
  "tika-s0403t37:34_4": "jātimattena brāhmaṇo vā.",
  "tika-s0403t37:34_5": "Dvayaṁdvayasamāpattinti dvīhi dvīhi samāpajjitabbaṁ,",
  "tika-s0403t37:34_6": "methunanti attho.",
  "tika-s0403t37:34_7": "Na heva kho samāpajjatīti sambandho.",
  "tika-s0403t37:34_8": "Ucchādanaṁ ubbaṭṭanaṁ.",
  "tika-s0403t37:34_9": "Sambāhanaṁ parimaddanaṁ.",
  "tika-s0403t37:34_10": "Sādiyatīti adhivāseti.",
  "tika-s0403t37:34_11": "Tadassādetīti ucchādanādiṁ abhiramati.",
  "tika-s0403t37:34_12": "Nikāmetīti icchati.",
  "tika-s0403t37:34_13": "Vittinti tuṭṭhiṁ.",
  "tika-s0403t37:34_14": "Idampi khoti ettha idanti yathāvuttaṁ sādiyanādiṁ khaṇḍādibhāvavasena ekaṁ katvā vuttaṁ.",
  "tika-s0403t37:34_15": "Pi-saddo vakkhamānaṁ upādāya samuccayattho,",
  "tika-s0403t37:34_16": "kho-saddo avadhāraṇattho.",
  "tika-s0403t37:34_17": "Idaṁ vuttaṁ hoti –",
  "tika-s0403t37:34_18": "yadetaṁ brahmacāripaṭiññassa asatipi dvayaṁdvayasamāpattiyaṁ mātugāmassa ucchādananahāpanasambāhanasādiyanādi.",
  "tika-s0403t37:34_19": "Idampi ekaṁsena tassa brahmacariyassa khaṇḍādibhāvāpādanato khaṇḍampi chiddampi sabalampi kammāsampīti.",
  "tika-s0403t37:34_20": "Evaṁ pana khaṇḍādibhāvāpattiyā so aparisuddhaṁ brahmacariyaṁ carati,",
  "tika-s0403t37:34_21": "na parisuddhaṁ,",
  "tika-s0403t37:34_22": "saṁyutto methunasaṁyogena,",
  "tika-s0403t37:34_23": "na visaṁyutto.",
  "tika-s0403t37:34_24": "Tato cassa na jātiādīhi parimuttīti dassento ‘‘ayaṁ vuccatī’’tiādimāha.",
  "tika-s0403t37:35_0": "Sañjagghatīti kilesavasena mahāhasitaṁ hasati.",
  "tika-s0403t37:35_1": "Saṁkīḷatīti kāyasaṁsaggavasena kīḷati.",
  "tika-s0403t37:35_2": "Saṁkelāyatīti sabbaso mātugāmaṁ kelāyanto viharati.",
  "tika-s0403t37:35_3": "Cakkhunāti attano cakkhunā.",
  "tika-s0403t37:35_4": "Cakkhunti mātugāmassa cakkhuṁ.",
  "tika-s0403t37:35_5": "Upanijjhāyatīti upecca nijjhāyati oloketi.",
  "tika-s0403t37:35_6": "Tirokuṭṭanti kuṭṭassa parato.",
  "tika-s0403t37:35_7": "Tathā tiropākāraṁ,",
  "tika-s0403t37:35_8": "‘‘mattikāmayā bhitti kuṭṭaṁ,",
  "tika-s0403t37:35_9": "iṭṭhakāmayā pākāro’’ti vadanti.",
  "tika-s0403t37:35_10": "Yā kāci vā bhitti porisakā diyaḍḍharatanappamāṇā kuṭṭaṁ,",
  "tika-s0403t37:35_11": "tato adhiko pākāro.",
  "tika-s0403t37:35_12": "Assāti brahmacāripaṭiññassa.",
  "tika-s0403t37:35_13": "Pubbeti vatasamādānato pubbe.",
  "tika-s0403t37:35_14": "Kāmaguṇehīti kāmakoṭṭhāsehi.",
  "tika-s0403t37:35_15": "Samappitanti suṭṭhu appitaṁ sahitaṁ.",
  "tika-s0403t37:35_16": "Samaṅgibhūtanti samannāgataṁ.",
  "tika-s0403t37:35_17": "Paricārayamānanti kīḷantaṁ,",
  "tika-s0403t37:35_18": "upaṭṭhahiyamānaṁ vā.",
  "tika-s0403t37:35_19": "Paṇidhāyāti patthetvā.",
  "tika-s0403t37:35_20": "Sīlenātiādīsu yamaniyamādisamādānavasena sīlaṁ,",
  "tika-s0403t37:35_21": "avītikkamavasena vataṁ.",
  "tika-s0403t37:35_22": "Ubhayampi vā sīlaṁ,",
  "tika-s0403t37:35_23": "dukkaracariyavasena pavattitaṁ vataṁ.",
  "tika-s0403t37:35_24": "Taṁtaṁakiccasammatato vā nivattilakkhaṇaṁ sīlaṁ,",
  "tika-s0403t37:35_25": "taṁtaṁsamādānavato vesabhojanakiccakaraṇādivisesappaṭipatti vataṁ.",
  "tika-s0403t37:35_26": "Sabbathāpi dukkaracariyā tapo.",
  "tika-s0403t37:35_27": "Methunā virati brahmacariyanti evampettha pāḷivaṇṇanā veditabbā.",
  "tika-s0403t37:35_28": "Aṭṭhamaṁ uttānameva.",
  "tika-s0403t37:36_0": "Methunasuttādivaṇṇanā niṭṭhitā.",
  "tika-s0403t37:37_0": "9. Dānamahapphalasuttavaṇṇanā",
  "tika-s0403t37:38_0": "52.",
  "tika-s0403t37:38_1": "Navame ‘‘sāhu dāna’’nti dānaṁ detīti ‘‘dānaṁ nāma sādhu sundara’’nti dānaṁ detīti attho.",
  "tika-s0403t37:38_2": "Dānañhi datvā taṁ paccavekkhantassa pāmojjapītisomanassādayo uppajjanti,",
  "tika-s0403t37:38_3": "lobhadosaissāmaccherādayo vidūrībhavanti.",
  "tika-s0403t37:38_4": "Idāni dānaṁ anukūladhammaparibrūhanena paccanīkadhammavidūrīkaraṇena ca bhāvanācittassa upasobhanāya",
  "tika-s0403t37:38_5": "ca parikkhārāya ca hotīti ‘‘alaṅkārabhūtañceva parivārabhūtañca detī’’ti vuttaṁ.",
  "tika-s0403t37:38_6": "Jhānānāgāmī nāma hoti jhānaṁ nibbattetvā brahmalokūpapannānaṁ ariyānaṁ heṭṭhā anuppajjanato.",
  "tika-s0403t37:38_7": "Imaṁ pecca paribhuñjissāmīti sāpekkhassa dānaṁ paralokaphalāsāya sātisayāya ca pubbācāravasena uppajjamānāya",
  "tika-s0403t37:38_8": "anubhavattā taṇhuttaraṁ nāma hotīti āha ‘‘paṭhamaṁ taṇhuttariyadāna’’nti.",
  "tika-s0403t37:38_9": "Dānaṁ nāma buddhādīhi pasatthanti garuṁ cittīkāraṁ upaṭṭhapetvā dātabbattā ‘‘dutiyaṁ cittīkāradāna’’nti vuttaṁ.",
  "tika-s0403t37:38_10": "Pubbakehi pitupitāmahehi dinnapubbaṁ katapubbaṁ jahāpetuṁ nāma nānucchavikanti attabhāvasabhāgavasena",
  "tika-s0403t37:38_11": "hirottappaṁ paccupaṭṭhapetvā dātabbato ‘‘tatiyaṁ hirottappadāna’’nti vuttaṁ.",
  "tika-s0403t37:38_12": "‘‘Ahaṁ pacāmi,",
  "tika-s0403t37:38_13": "na ime pacanti,",
  "tika-s0403t37:38_14": "nārahāmi pacanto apacantānaṁ dānaṁ adātu’’nti evaṁsaññī hutvā dento niravasesaṁ katvā detīti āha ‘‘catutthaṁ niravasesadāna’’nti.",
  "tika-s0403t37:38_15": "‘‘Yathā tesaṁ pubbakānaṁ isīnaṁ tāni mahāyaññakāni ahesuṁ,",
  "tika-s0403t37:38_16": "evaṁ me ayaṁ dānaparibhogo bhavissatī’’ti evaṁsaññino dānaṁ dakkhiṇaṁ arahesu dātabbato ‘‘pañcamaṁ dakkhiṇeyyadāna’’nti vuttaṁ.",
  "tika-s0403t37:38_17": "‘‘Imaṁ me dānaṁ dadato cittaṁ pasīdatī’’tiādinā pītisomanassaṁ uppādetvā dentassa dānaṁ somanassabāhullappattiyā",
  "tika-s0403t37:38_18": "somanassupacāraṁ nāma hotīti āha ‘‘chaṭṭhaṁ somanassupavicāradāna’’nti vuttaṁ.",
  "tika-s0403t37:39_0": "Dānamahapphalasuttavaṇṇanā niṭṭhitā.",
  "tika-s0403t37:40_0": "10. Nandamātāsuttavaṇṇanā",
  "tika-s0403t37:41_0": "53.",
  "tika-s0403t37:41_1": "Dasame ‘‘vutthavasso pavāretvā…pe…",
  "tika-s0403t37:41_2": "nikkhamī’’ti aṅguttarabhāṇakānaṁ matenetaṁ vuttaṁ.",
  "tika-s0403t37:41_3": "Majjhimabhāṇakā pana vadanti ‘‘bhagavā upakaṭṭhāya vassūpanāyikāya jetavanato bhikkhusaṅghaparivuto cārikaṁ nikkhami.",
  "tika-s0403t37:41_4": "Teneva ca akāle nikkhantattā kosalarājādayo vāretuṁ ārabhiṁsu.",
  "tika-s0403t37:41_5": "Pavāretvā hi caraṇaṁ buddhāciṇṇa’’nti.",
  "tika-s0403t37:41_6": "Puṇṇāya sammāpaṭipattiṁ paccāsīsanto bhagavā ‘‘mama nivattanapaccayā tvaṁ kiṁ karissasī’’ti āha.",
  "tika-s0403t37:41_7": "Puṇṇāpi…pe…",
  "tika-s0403t37:41_8": "pabbajīti ettha seṭṭhi ‘‘puṇṇāya bhagavā nivattito’’ti sutvā taṁ bhujissaṁ katvā dhītuṭṭhāne ṭhapesi.",
  "tika-s0403t37:41_9": "Sā pabbajjaṁ yācitvā pabbaji,",
  "tika-s0403t37:41_10": "pabbajitvā vipassanaṁ ārabhi.",
  "tika-s0403t37:41_11": "Athassā satthā āraddhavipassakabhāvaṁ ñatvā imaṁ obhāsagāthaṁ vissajjesi –",
  "tika-s0403t37:42_0": "‘‘Puṇṇe pūrassu saddhammaṁ, cando pannaraso yathā;",
  "tika-s0403t37:43_0": "Paripuṇṇāya paññāya, dukkhassantaṁ karissasī’’ti. (therīgā. 3);",
  "tika-s0403t37:44_0": "Sā gāthāpariyosāne arahattaṁ patvā abhiññātā sāvikā ahosi. Sesamettha suviññeyyameva.",
  "tika-s0403t37:45_0": "Nandamātāsuttavaṇṇanā niṭṭhitā.",
  "tika-s0403t37:46_0": "Mahāyaññavaggavaṇṇanā niṭṭhitā.",
  "tika-s0403t37:47_0": "Paṭhamapaṇṇāsakaṁ niṭṭhitaṁ."
}