{
  "tika-s0402t41:0_0": "(8) 3. Apaṇṇakavaggo",
  "tika-s0402t41:1_0": "1-2. Padhānasuttādivaṇṇanā",
  "tika-s0402t41:2_0": "71-72.",
  "tika-s0402t41:2_1": "Tatiyavaggassa paṭhame yavati tena phalaṁ missitaṁ viya hotīti yoni,",
  "tika-s0402t41:2_2": "ekantikaṁ kāraṇaṁ.",
  "tika-s0402t41:2_3": "Assāti yathāvuttassa bhikkhuno.",
  "tika-s0402t41:2_4": "Paripuṇṇanti avikalaṁ anavasesaṁ.",
  "tika-s0402t41:2_5": "Āsave khepetīti āsavakkhayo,",
  "tika-s0402t41:2_6": "aggamaggo.",
  "tika-s0402t41:2_7": "Idha pana arahattaphalaṁ adhippetanti āha ‘‘arahattatthāyā’’ti.",
  "tika-s0402t41:2_8": "Dutiyaṁ uttānameva.",
  "tika-s0402t41:3_0": "Padhānasuttādivaṇṇanā niṭṭhitā.",
  "tika-s0402t41:4_0": "3-5. Sappurisasuttādivaṇṇanā",
  "tika-s0402t41:5_0": "73-75.",
  "tika-s0402t41:5_1": "Tatiye pañhatthāya abhinītoti pañhakaraṇatthāya abhimukhaṁ nīto.",
  "tika-s0402t41:5_2": "Alambitaṁ katvāti alambaṁ katvā,",
  "tika-s0402t41:5_3": "ayameva vā pāṭho,",
  "tika-s0402t41:5_4": "vipalambaṁ akatvāti attho.",
  "tika-s0402t41:5_5": "Avajānātīti avaññaṁ karoti,",
  "tika-s0402t41:5_6": "nindatīti attho.",
  "tika-s0402t41:5_7": "Catutthapañcame natthi vattabbaṁ.",
  "tika-s0402t41:6_0": "Sappurisasuttādivaṇṇanā niṭṭhitā.",
  "tika-s0402t41:7_0": "6. Kusinārasuttavaṇṇanā",
  "tika-s0402t41:8_0": "76.",
  "tika-s0402t41:8_1": "Chaṭṭhe nagaraṁ pavisitukāmā uyyānato upecca vattanti gacchanti etenāti upavattanaṁ.",
  "tika-s0402t41:8_2": "Yatheva hi kalambanaditīrato rājamātuvihāradvārena thūpārāmaṁ gantabbaṁ hoti,",
  "tika-s0402t41:8_3": "evaṁ hiraññavatikāya pārimatīrato sālavanaṁ uyyānaṁ,",
  "tika-s0402t41:8_4": "yathā anurādhapurassa thūpārāmo dakkhiṇapacchimadisāya,",
  "tika-s0402t41:8_5": "evaṁ taṁ uyyānaṁ kusinārāya dakkhiṇapacchimadisāya hoti.",
  "tika-s0402t41:8_6": "Yathā thūpārāmato dakkhiṇadvārena nagaraṁ pavisanamaggo pācīnamukho gantvā uttarena nivattati,",
  "tika-s0402t41:8_7": "evaṁ uyyānato sālapanti pācīnamukhā gantvā uttarena nivattā,",
  "tika-s0402t41:8_8": "tasmā taṁ ‘‘upavattana’’nti vuccati.",
  "tika-s0402t41:8_9": "Antareti dvinnaṁ sālarukkhānaṁ vemajjhe.",
  "tika-s0402t41:8_10": "Tattha hi paññāpiyamānassa mañcassa ekā sālapanti sīsabhāge hoti,",
  "tika-s0402t41:8_11": "ekā pādabhāge.",
  "tika-s0402t41:8_12": "Tatrapi eko taruṇasālo sīsabhāgassa āsanno hoti,",
  "tika-s0402t41:8_13": "eko pādabhāgassa.",
  "tika-s0402t41:8_14": "Apica yamakasālā nāma mūlakhandhaviṭapapattehi aññamaññaṁ saṁsibbitvā ṭhitasālātipi vadanti.",
  "tika-s0402t41:9_0": "Dveḷhakanti dvidhāgāho,",
  "tika-s0402t41:9_1": "anekaṁsaggāhoti attho.",
  "tika-s0402t41:9_2": "Vimatīti saṁsayāpattīti āha ‘‘vinicchituṁ asamatthatā’’ti.",
  "tika-s0402t41:9_3": "Taṁ vo vadāmīti taṁ saṁsayavantaṁ bhikkhuṁ sandhāya vo tumhe vadāmīti.",
  "tika-s0402t41:9_4": "Nikkaṅkhabhāvapaccakkhakaraṇanti buddhādīsu tesaṁ bhikkhūnaṁ nikkaṅkhabhāvassa paccakkhakāriyā yāthāvato",
  "tika-s0402t41:9_5": "tamatthaṁ paṭivijjhitvā ṭhitaṁ sabbaññutaññāṇameva.",
  "tika-s0402t41:9_6": "Etthāti etasmiṁ atthe.",
  "tika-s0402t41:10_0": "Kusinārasuttavaṇṇanā niṭṭhitā.",
  "tika-s0402t41:11_0": "7. Acinteyyasuttavaṇṇanā",
  "tika-s0402t41:12_0": "77.",
  "tika-s0402t41:12_1": "Sattame lokacintāti lokasannivesappaṭisaṁyuttā vīmaṁsā.",
  "tika-s0402t41:12_2": "Tenāha ‘‘kena nu kho candimasūriyā’’tiādi.",
  "tika-s0402t41:12_3": "Nāḷikerādayoti ādi-saddena avuttānaṁ osadhitiṇavanappatiādīnaṁ saṅgaho.",
  "tika-s0402t41:12_4": "Evarūpā lokacintāti edisā vuttasadisā aññāpi sā lokacintā.",
  "tika-s0402t41:13_0": "Acinteyyasuttavaṇṇanā niṭṭhitā.",
  "tika-s0402t41:14_0": "8. Dakkhiṇasuttavaṇṇanā",
  "tika-s0402t41:15_0": "78.",
  "tika-s0402t41:15_1": "Aṭṭhame dānasaṅkhātāya dakkhiṇāyāti deyyadhammasaṅkhātāya dakkhiṇāya.",
  "tika-s0402t41:15_2": "Visuddhi nāma mahājutikatā.",
  "tika-s0402t41:15_3": "Sā pana mahapphalatāya veditabbāti āha ‘‘mahapphalabhāvenā’’ti.",
  "tika-s0402t41:15_4": "Visujjhatīti na kilissati,",
  "tika-s0402t41:15_5": "amalinā mahājutikā mahāvipphārā hotīti attho.",
  "tika-s0402t41:15_6": "Sucidhammoti rāgādiasucividhamanena sucisabhāvo.",
  "tika-s0402t41:15_7": "Lāmakadhammoti hīnasabhāvo pāpakiriyāya.",
  "tika-s0402t41:15_8": "Akusaladhammā hi ekantanihīnā.",
  "tika-s0402t41:15_9": "Jūjako sīlavā kalyāṇadhammo na hoti,",
  "tika-s0402t41:15_10": "tassa mahābodhisattassa attano puttadānaṁ dānapāramiyā matthakaṁ gaṇhantaṁ mahāpathavikampanasamatthaṁ jātaṁ.",
  "tika-s0402t41:15_11": "Svāyaṁ dāyakaguṇoti āha ‘‘vessantaramahārājā kathetabbo’’tiādi.",
  "tika-s0402t41:15_12": "Uddharatīti bahulaṁ pāpakammavasena laddhabbavinipātato uddharati,",
  "tika-s0402t41:15_13": "tasmā natthi mayhaṁ kiñci cittassa aññatthattanti adhippāyo.",
  "tika-s0402t41:16_0": "Petadakkhiṇanti pete uddissa dātabbadakkhiṇaṁ.",
  "tika-s0402t41:16_1": "Pāpitakāleyevāti ‘‘idaṁ dānaṁ asukassa petassa hotū’’ti taṁuddisanavasena pattiyā pāpitakāleyeva.",
  "tika-s0402t41:16_2": "Assāti petassa.",
  "tika-s0402t41:16_3": "Pāpuṇīti phalasampattilabhāpanavasena pāpuṇi.",
  "tika-s0402t41:16_4": "Ayañhi pete uddissa dāne dhammatā.",
  "tika-s0402t41:16_5": "Tadā kosalarañño pariccāgavasena ativiya dānajjhāsayataṁ buddhappamukhassa ca saṅghassa ukkaṁsagataguṇavisiṭṭhataṁ",
  "tika-s0402t41:16_6": "sandhāyāha ‘‘asadisadānaṁ kathetabba’’nti.",
  "tika-s0402t41:17_0": "Dakkhiṇasuttavaṇṇanā niṭṭhitā.",
  "tika-s0402t41:18_0": "9-10. Vaṇijjasuttādivaṇṇanā",
  "tika-s0402t41:19_0": "79-80.",
  "tika-s0402t41:19_1": "Navame taṁsadisāti yādisā vaṇijjā payuttā ayathādhippāyā aññā vā sampajjati,",
  "tika-s0402t41:19_2": "tādisāvāti attho.",
  "tika-s0402t41:19_3": "Chedaṁ gacchatīti vināsaṁ pāpuṇāti.",
  "tika-s0402t41:19_4": "Adhippāyato parā visiṭṭhāti parādhippāyo.",
  "tika-s0402t41:19_5": "Tenevāha ‘‘ajjhāsayato adhikataraphalā hotī’’ti.",
  "tika-s0402t41:19_6": "Cīvarādinā paccayena vadeyyāsīti cīvarādipaccayahetu maṁ vadeyyāsi pattheyyāsi.",
  "tika-s0402t41:19_7": "Atha vā yadā cīvarādinā paccayena attho hoti,",
  "tika-s0402t41:19_8": "tadā maṁ yāceyyāsīti attho.",
  "tika-s0402t41:19_9": "Sesaṁ suviññeyyameva.",
  "tika-s0402t41:19_10": "Dasamaṁ uttānameva.",
  "tika-s0402t41:20_0": "Vaṇijjasuttādivaṇṇanā niṭṭhitā.",
  "tika-s0402t41:21_0": "Apaṇṇakavaggavaṇṇanā niṭṭhitā."
}