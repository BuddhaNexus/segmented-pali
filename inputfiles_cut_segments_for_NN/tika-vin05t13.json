{
  "tika-vin05t13:0_0": "13. Dānalakkhaṇādivinicchayakathā",
  "tika-vin05t13:1_0": "69.Dānavissāsaggāhehilābhassa pariṇāmananti ettha tāva dānanti attano santakassa cīvarādiparikkhārassa saddhivihārikādīsu yassa kassaci dānaṁ.",
  "tika-vin05t13:1_1": "Tatridaṁ dānalakkhaṇaṁ – ‘‘idaṁ tuyhaṁ demi dadāmi dajjāmi oṇojemi pariccajāmi vissajjāmī’’ti vā ‘‘itthannāmassa demi…pe… vissajjāmī’’ti vā vadati,",
  "tika-vin05t13:1_2": "sammukhāpi parammukhāpi dinnaṁyeva hoti.",
  "tika-vin05t13:1_3": "‘‘Tuyhaṁ gaṇhāhī’’ti vutte ‘‘mayhaṁ gaṇhāmī’’ti vadati, sudinnaṁ suggahitañca. ‘‘Tava santakaṁ karohi, tava santakaṁ hotu,",
  "tika-vin05t13:1_4": "tava santakaṁ hotī’’ti vutte ‘‘mama santakaṁ karomi, mama santakaṁ hotu,",
  "tika-vin05t13:1_5": "mama santakaṁ karissāmī’’ti vadati, dudinnaṁ duggahitañca. Neva dātā dātuṁ jānāti, na itaro gahetuṁ,",
  "tika-vin05t13:1_6": "sace pana ‘‘tava santakaṁ karohī’’ti vutte ‘‘sādhu, bhante, mayhaṁ gaṇhāmī’’ti gaṇhāti, suggahitaṁ.",
  "tika-vin05t13:1_7": "Sace pana eko ‘‘idaṁ cīvaraṁ gaṇhāhī’’ti vadati,",
  "tika-vin05t13:1_8": "itaro ‘‘na gaṇhāmī’’ti vadati,",
  "tika-vin05t13:1_9": "puna so ‘‘dinnaṁ mayā tuyhaṁ, gaṇhāhī’’ti vadati,",
  "tika-vin05t13:1_10": "itaropi ‘‘na mayhaṁ iminā attho’’ti vadati,",
  "tika-vin05t13:1_11": "tato purimopi ‘‘mayā dinna’’nti dasāhaṁ atikkāmeti,",
  "tika-vin05t13:1_12": "pacchimopi ‘‘mayā paṭikkhitta’’nti, kassa āpattīti? Na kassaci. Yassa pana ruccati,",
  "tika-vin05t13:1_13": "tena adhiṭṭhahitvā paribhuñjitabbaṁ.",
  "tika-vin05t13:1_14": "‘‘Itthannāmassa dehī’’ti dinnaṁ yāva parassa hatthaṁ na pāpuṇāti, tāva yo pahiṇati, tasseva santakaṁ,",
  "tika-vin05t13:1_15": "‘‘itthannāmassa dammī’’ti dinnaṁ pana yassa pahīyati, tassa santakaṁ.",
  "tika-vin05t13:1_16": "Tasmā bhikkhu bhikkhussa hatthe cīvaraṁ pahiṇati ‘‘idaṁ cīvaraṁ itthannāmassa dehī’’ti. So antarāmagge yo pahiṇati, tassa vissāsā gaṇhāti, suggahitaṁ. Yassa pahīyati, tassa vissāsā gaṇhāti, duggahitaṁ.",
  "tika-vin05t13:2_0": "Bhikkhu (mahāva.",
  "tika-vin05t13:2_1": "378-379) bhikkhussa hatthe cīvaraṁ pahiṇati ‘‘imaṁ cīvaraṁ itthannāmassa dehī’’ti.",
  "tika-vin05t13:2_2": "So antarāmagge suṇāti ‘‘yo pahiṇati, so kālakato’’ti,",
  "tika-vin05t13:2_3": "tassa matakacīvaraṁ adhiṭṭhāti, svādhiṭṭhitaṁ. Yassa pahīyati, tassa vissāsā gaṇhāti, duggahitaṁ.",
  "tika-vin05t13:2_4": "Bhikkhu bhikkhussa hatthe cīvaraṁ pahiṇati ‘‘imaṁ cīvaraṁ itthannāmassa dehī’’ti.",
  "tika-vin05t13:2_5": "So antarāmagge suṇāti ‘‘yassa pahīyati, so kālakato’’ti,",
  "tika-vin05t13:2_6": "tassa matakacīvaraṁ adhiṭṭhāti, dvādhiṭṭhitaṁ. Yo pahiṇati, tassa vissāsā gaṇhāti, suggahitaṁ.",
  "tika-vin05t13:2_7": "Bhikkhu bhikkhussa hatthe cīvaraṁ pahiṇati ‘‘imaṁ cīvaraṁ itthannāmassa dehī’’ti.",
  "tika-vin05t13:2_8": "So antarāmagge suṇāti ‘‘ubho kālakatā’’ti, yo pahiṇati,",
  "tika-vin05t13:2_9": "tassa matakacīvaraṁ adhiṭṭhāti, svādhiṭṭhitaṁ. Yassa pahīyati,",
  "tika-vin05t13:2_10": "tassa matakacīvaraṁ adhiṭṭhāti, dvādhiṭṭhitaṁ.",
  "tika-vin05t13:2_11": "Bhikkhu bhikkhussa hatthe cīvaraṁ pahiṇati ‘‘imaṁ cīvaraṁ itthannāmassa dammī’’ti. So antarāmagge yo pahiṇati, tassa vissāsā gaṇhāti, duggahitaṁ. Yassa pahīyati, tassa vissāsā gaṇhāti, suggahitaṁ.",
  "tika-vin05t13:2_12": "Bhikkhu bhikkhussa hatthe cīvaraṁ pahiṇati ‘‘imaṁ cīvaraṁ itthannāmassa dammī’’ti.",
  "tika-vin05t13:2_13": "So antarāmagge suṇāti ‘‘yo pahiṇati, so kālakato’’ti,",
  "tika-vin05t13:2_14": "tassa matakacīvaraṁ adhiṭṭhāti, dvādhiṭṭhitaṁ. Yassa pahīyati, tassa vissāsā gaṇhāti, suggahitaṁ.",
  "tika-vin05t13:2_15": "Bhikkhu bhikkhussa hatthe cīvaraṁ pahiṇati ‘‘imaṁ cīvaraṁ itthannāmassa dammī’’ti.",
  "tika-vin05t13:2_16": "So antarāmagge suṇāti ‘‘yassa pahīyati, so kālakato’’ti,",
  "tika-vin05t13:2_17": "tassa matakacīvaraṁ adhiṭṭhāti, svādhiṭṭhitaṁ. Yo pahiṇati, tassa vissāsā gaṇhāti, duggahitaṁ.",
  "tika-vin05t13:2_18": "Bhikkhu bhikkhussa hatthe cīvaraṁ pahiṇati ‘‘imaṁ cīvaraṁ itthannāmassa dammī’’ti.",
  "tika-vin05t13:2_19": "So antarāmagge suṇāti ‘‘ubho kālakatā’’ti. Yo pahiṇati,",
  "tika-vin05t13:2_20": "tassa matakacīvaraṁ adhiṭṭhāti, dvādhiṭṭhitaṁ. Yassa pahīyati,",
  "tika-vin05t13:2_21": "tassa matakacīvaraṁ adhiṭṭhāti, svādhiṭṭhitaṁ.",
  "tika-vin05t13:3_0": "Pariccajitvā dinnaṁ puna kenaci kāraṇena kupito āharāpetuṁ na labhati.",
  "tika-vin05t13:3_1": "Attanā dinnampi hi cīvaraṁ sakasaññāya acchindato nissaggiyaṁ,",
  "tika-vin05t13:3_2": "aññaṁ parikkhāraṁ antamaso sūcimpi acchindato dukkaṭaṁ. Sace pana ‘‘bhante,",
  "tika-vin05t13:3_3": "tumhākaṁ idaṁ sāruppa’’nti sayameva deti, gahetuṁ vaṭṭati. Atha pana ‘‘āvuso,",
  "tika-vin05t13:3_4": "mayaṁ tuyhaṁ ‘vattapaṭivattaṁ karissati,",
  "tika-vin05t13:3_5": "amhākaṁ santike upajjhaṁ gaṇhissati,",
  "tika-vin05t13:3_6": "dhammaṁ pariyāpuṇissatī’ti cīvaraṁ adamhā,",
  "tika-vin05t13:3_7": "so dāni tvaṁ na vattaṁ karosi, na upajjhaṁ gaṇhāsi,",
  "tika-vin05t13:3_8": "na dhammaṁ pariyāpuṇāsī’’ti evamādīni vutto ‘‘bhante, cīvaratthāya maññe bhaṇatha, idaṁ vo cīvara’’nti deti, evampi vaṭṭati.",
  "tika-vin05t13:3_9": "Disāpakkamantaṁ vā pana daharaṁ ‘‘nivattetha na’’nti bhaṇati, so na nivattati,",
  "tika-vin05t13:3_10": "cīvare gahetvā nirundhathāti, evañce nivattati, sādhu.",
  "tika-vin05t13:3_11": "Sace ‘‘pattacīvaratthāya maññe tumhe bhaṇatha, gaṇhatha na’’nti deti, evampi vaṭṭati.",
  "tika-vin05t13:3_12": "Vibbhamantaṁ vā disvā ‘‘mayaṁ tuyhaṁ ‘vattaṁ karissatī’ti pattacīvaraṁ adamhā,",
  "tika-vin05t13:3_13": "so dāni tvaṁ vibbhamitvā carasī’’ti vadati,",
  "tika-vin05t13:3_14": "itaro ‘‘gaṇhatha tumhākaṁ pattacīvara’’nti deti, evampi vaṭṭati.",
  "tika-vin05t13:3_15": "‘‘Mama santike upajjhaṁ gaṇhantasseva demi,",
  "tika-vin05t13:3_16": "aññattha gaṇhantassa na demi, vattaṁ karontasseva demi, akarontassa na demi,",
  "tika-vin05t13:3_17": "dhammaṁ pariyāpuṇantasseva demi, apariyāpuṇantassa na demi, avibbhamantasseva demi,",
  "tika-vin05t13:3_18": "vibbhamantassa na demī’’ti evaṁ pana dātuṁ na vaṭṭati, dadato dukkaṭaṁ, āharāpetuṁ pana vaṭṭati,",
  "tika-vin05t13:3_19": "vissajjetvā dinnaṁ acchinditvā gaṇhanto bhaṇḍagghena kāretabbo. Ayaṁ tāva dāne vinicchayo.",
  "tika-vin05t13:4_0": "70.Vissāsaggāhalakkhaṇaṁ pana iminā suttena jānitabbaṁ –",
  "tika-vin05t13:5_0": "‘‘Anujānāmi , bhikkhave,",
  "tika-vin05t13:5_1": "pañcahaṅgehi samannāgatassa vissāsaṁ gahetuṁ sandiṭṭho ca hoti, sambhatto ca, ālapito ca, jīvati ca,",
  "tika-vin05t13:5_2": "gahite ca attamano hotī’’ti (mahāva. 356).",
  "tika-vin05t13:6_0": "Tattha (pārā. aṭṭha.",
  "tika-vin05t13:6_1": "1.131) sandiṭṭhoti diṭṭhamattakamitto. Sambhattoti daḷhamitto.",
  "tika-vin05t13:6_2": "Ālapitoti ‘‘mama santakaṁ yaṁ icchasi, taṁ gaṇheyyāsi,",
  "tika-vin05t13:6_3": "āpucchitvā gahaṇe kāraṇaṁ natthī’’ti vutto.",
  "tika-vin05t13:6_4": "Jīvatīti anuṭṭhānaseyyāya sayitopi yāvajīvitindriyupacchedaṁ na pāpuṇāti.",
  "tika-vin05t13:6_5": "Gahite ca attamanoti gahite tuṭṭhacitto hoti.",
  "tika-vin05t13:6_6": "‘‘Evarūpassa santakaṁ gahite me attamano bhavissatī’’ti jānantena gahetuṁ vaṭṭati.",
  "tika-vin05t13:6_7": "Anavasesapariyādānavasena cetāni pañcaṅgāni vuttāni,",
  "tika-vin05t13:6_8": "vissāsaggāho pana tīhi aṅgehi ruhati sandiṭṭho, jīvati, gahite attamano, sambhatto, jīvati, gahite attamano, ālapito, jīvati, gahite attamanoti. Yo pana na jīvati, na ca gahite attamano hoti,",
  "tika-vin05t13:6_9": "tassa santakaṁ vissāsaggāhena gahitampi puna dātabbaṁ.",
  "tika-vin05t13:6_10": "Dadamānena ca matakadhanaṁ tāva ye tassa dhane issarā gahaṭṭhā vā pabbajitā vā, tesaṁ dātabbaṁ.",
  "tika-vin05t13:6_11": "Anattamanassa santakaṁ tasseva dātabbaṁ,",
  "tika-vin05t13:6_12": "yo pana paṭhamaṁyeva ‘‘suṭṭhu kataṁ tayā mama santakaṁ gaṇhantenā’’ti vacībhedena vā cittuppādamattena vā anumoditvā pacchā kenaci kāraṇena kupito, paccāharāpetuṁ na labhati, yopi adātukāmo, cittena pana adhivāseti, na kiñci vadati,",
  "tika-vin05t13:6_13": "sopi puna paccāharāpetuṁ na labhati.",
  "tika-vin05t13:6_14": "Yo pana ‘‘mayā tumhākaṁ santakaṁ gahitaṁ vā paribhuttaṁ vā’’ti vutte ‘‘gahitaṁ vā hotu paribhuttaṁ vā,",
  "tika-vin05t13:6_15": "mayā pana taṁ kenacideva karaṇīyena ṭhapitaṁ,",
  "tika-vin05t13:6_16": "taṁ pākatikaṁ kātuṁ vaṭṭatī’’ti vadati, ayaṁ paccāharāpetuṁ labhati. Ayaṁ vissāsaggāhe vinicchayo.",
  "tika-vin05t13:7_0": "71.Lābhassa pariṇāmananti idaṁ pana aññesaṁ atthāya pariṇatalābhassa attano aññassa vā pariṇāmanaṁ sandhāya vuttaṁ. Tatrāyaṁ vinicchayo (pārā. aṭṭha.",
  "tika-vin05t13:7_1": "2.659-660) – saṅghassa pariṇataṁ sahadhammikānaṁ vā gihīnaṁ vā antamaso mātusantakampi ‘‘idaṁ mayhaṁ dehī’’ti saṅghassa pariṇatabhāvaṁ ñatvā attano pariṇāmetvā gaṇhantassa nissaggiyaṁ pācittiyaṁ,",
  "tika-vin05t13:7_2": "‘‘imassa bhikkhuno dehī’’ti evaṁ aññassa pariṇāmentassa suddhikapācittiyaṁ.",
  "tika-vin05t13:7_3": "Tasmā yopi vassikasāṭikasamaye mātugharepi saṅghassa pariṇataṁ vassikasāṭikaṁ ñatvā attano pariṇāmeti, nissaggiyaṁ pācittiyaṁ, parassa pariṇāmeti, suddhikapācittiyaṁ.",
  "tika-vin05t13:7_4": "Manussā ‘‘saṅghabhattaṁ karissāmā’’ti sappitelādīni āharanti,",
  "tika-vin05t13:7_5": "gilāno cepi bhikkhusaṅghassa pariṇatabhāvaṁ ñatvā kiñci yācati, nissaggiyaṁ pācittiyameva.",
  "tika-vin05t13:7_6": "Sace pana so ‘‘tumhākaṁ sappiādīni ābhatāni atthī’’ti pucchitvā ‘‘āma,",
  "tika-vin05t13:7_7": "atthī’’ti vutte ‘‘mayhampi dethā’’ti vadati, vaṭṭati.",
  "tika-vin05t13:7_8": "Athāpi naṁ kukkuccāyantaṁ upāsakā vadanti ‘‘saṅghopi amhehi dinnameva labhati, gaṇhatha, bhante’’ti, evampi vaṭṭati.",
  "tika-vin05t13:8_0": "Ekasmiṁ vihāre saṅghassa pariṇataṁ aññavihāraṁ uddisitvā ‘‘asukasmiṁ nāma vihāre saṅghassa dethā’’ti pariṇāmeti, ‘‘kiṁ saṅghassa dānena,",
  "tika-vin05t13:8_1": "cetiyassa pūjaṁ karothā’’ti evaṁ cetiyassa vā pariṇāmeti, dukkaṭaṁ.",
  "tika-vin05t13:8_2": "Cetiyassa pariṇataṁ aññacetiyassa vā saṅghassa vā gaṇassa vā puggalassa vā pariṇāmeti, dukkaṭameva.",
  "tika-vin05t13:8_3": "Niyametvā aññacetiyassa atthāya ropitamālāvacchato aññacetiyamhi pupphampi āropetuṁ na vaṭṭati,",
  "tika-vin05t13:8_4": "ekassa cetiyassa pana chattaṁ vā paṭākaṁ vā āropetvā ṭhitaṁ disvā sesaṁ aññacetiyassa dāpetuṁ vaṭṭati.",
  "tika-vin05t13:8_5": "Antamaso sunakhassapi pariṇataṁ ‘‘imassa sunakhassa mā dehi,",
  "tika-vin05t13:8_6": "etassa dehī’’ti evaṁ aññapuggalassa pariṇāmeti, dukkaṭaṁ.",
  "tika-vin05t13:8_7": "Sace pana dāyakā ‘‘mayaṁ saṅghabhattaṁ kātukāmā, cetiyapūjaṁ kātukāmā,",
  "tika-vin05t13:8_8": "ekassa bhikkhuno parikkhāraṁ dātukāmā, tumhākaṁ ruciyā dassāma,",
  "tika-vin05t13:8_9": "bhaṇatha kattha demā’’ti vadanti,",
  "tika-vin05t13:8_10": "evaṁ vutte tena bhikkhunā ‘‘yattha icchatha, tattha dethā’’ti vattabbā.",
  "tika-vin05t13:8_11": "Sace pana kevalaṁ ‘‘kattha demā’’ti pucchanti,",
  "tika-vin05t13:8_12": "‘‘yattha tumhākaṁ deyyadhammo paribhogaṁ vā labheyya, paṭisaṅkhāraṁ vā labheyya, ciraṭṭhitiko vā assa,",
  "tika-vin05t13:8_13": "yattha vā pana tumhākaṁ cittaṁ pasīdati,",
  "tika-vin05t13:8_14": "tattha dethā’’ti vattuṁ vaṭṭati.",
  "tika-vin05t13:9_0": "Iti pāḷimuttakavinayavinicchayasaṅgahe",
  "tika-vin05t13:10_0": "Dānalakkhaṇādivinicchayakathā samattā."
}