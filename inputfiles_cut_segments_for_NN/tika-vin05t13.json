{
  "tika-vin05t13:0_0": "13. Dānalakkhaṇādivinicchayakathā",
  "tika-vin05t13:1_0": "69.Dānavissāsaggāhehilābhassa pariṇāmananti ettha tāva dānanti attano santakassa cīvarādiparikkhārassa saddhivihārikādīsu yassa kassaci dānaṁ.",
  "tika-vin05t13:1_1": "Tatridaṁ dānalakkhaṇaṁ –",
  "tika-vin05t13:1_2": "‘‘idaṁ tuyhaṁ demi dadāmi dajjāmi oṇojemi pariccajāmi vissajjāmī’’ti vā ‘‘itthannāmassa demi…pe…",
  "tika-vin05t13:1_3": "vissajjāmī’’ti vā vadati,",
  "tika-vin05t13:1_4": "sammukhāpi parammukhāpi dinnaṁyeva hoti.",
  "tika-vin05t13:1_5": "‘‘Tuyhaṁ gaṇhāhī’’ti vutte ‘‘mayhaṁ gaṇhāmī’’ti vadati,",
  "tika-vin05t13:1_6": "sudinnaṁ suggahitañca.",
  "tika-vin05t13:1_7": "‘‘Tava santakaṁ karohi,",
  "tika-vin05t13:1_8": "tava santakaṁ hotu,",
  "tika-vin05t13:1_9": "tava santakaṁ hotī’’ti vutte ‘‘mama santakaṁ karomi,",
  "tika-vin05t13:1_10": "mama santakaṁ hotu,",
  "tika-vin05t13:1_11": "mama santakaṁ karissāmī’’ti vadati,",
  "tika-vin05t13:1_12": "dudinnaṁ duggahitañca.",
  "tika-vin05t13:1_13": "Neva dātā dātuṁ jānāti,",
  "tika-vin05t13:1_14": "na itaro gahetuṁ,",
  "tika-vin05t13:1_15": "sace pana ‘‘tava santakaṁ karohī’’ti vutte ‘‘sādhu, bhante,",
  "tika-vin05t13:1_16": "mayhaṁ gaṇhāmī’’ti gaṇhāti,",
  "tika-vin05t13:1_17": "suggahitaṁ.",
  "tika-vin05t13:1_18": "Sace pana eko ‘‘idaṁ cīvaraṁ gaṇhāhī’’ti vadati,",
  "tika-vin05t13:1_19": "itaro ‘‘na gaṇhāmī’’ti vadati,",
  "tika-vin05t13:1_20": "puna so ‘‘dinnaṁ mayā tuyhaṁ,",
  "tika-vin05t13:1_21": "gaṇhāhī’’ti vadati,",
  "tika-vin05t13:1_22": "itaropi ‘‘na mayhaṁ iminā attho’’ti vadati,",
  "tika-vin05t13:1_23": "tato purimopi ‘‘mayā dinna’’nti dasāhaṁ atikkāmeti,",
  "tika-vin05t13:1_24": "pacchimopi ‘‘mayā paṭikkhitta’’nti,",
  "tika-vin05t13:1_25": "kassa āpattīti?",
  "tika-vin05t13:1_26": "Na kassaci.",
  "tika-vin05t13:1_27": "Yassa pana ruccati,",
  "tika-vin05t13:1_28": "tena adhiṭṭhahitvā paribhuñjitabbaṁ.",
  "tika-vin05t13:1_29": "‘‘Itthannāmassa dehī’’ti dinnaṁ yāva parassa hatthaṁ na pāpuṇāti,",
  "tika-vin05t13:1_30": "tāva yo pahiṇati,",
  "tika-vin05t13:1_31": "tasseva santakaṁ,",
  "tika-vin05t13:1_32": "‘‘itthannāmassa dammī’’ti dinnaṁ pana yassa pahīyati,",
  "tika-vin05t13:1_33": "tassa santakaṁ.",
  "tika-vin05t13:1_34": "Tasmā bhikkhu bhikkhussa hatthe cīvaraṁ pahiṇati ‘‘idaṁ cīvaraṁ itthannāmassa dehī’’ti.",
  "tika-vin05t13:1_35": "So antarāmagge yo pahiṇati,",
  "tika-vin05t13:1_36": "tassa vissāsā gaṇhāti,",
  "tika-vin05t13:1_37": "suggahitaṁ.",
  "tika-vin05t13:1_38": "Yassa pahīyati,",
  "tika-vin05t13:1_39": "tassa vissāsā gaṇhāti,",
  "tika-vin05t13:1_40": "duggahitaṁ.",
  "tika-vin05t13:2_0": "Bhikkhu (mahāva.",
  "tika-vin05t13:2_1": "378-379) bhikkhussa hatthe cīvaraṁ pahiṇati ‘‘imaṁ cīvaraṁ itthannāmassa dehī’’ti.",
  "tika-vin05t13:2_2": "So antarāmagge suṇāti ‘‘yo pahiṇati,",
  "tika-vin05t13:2_3": "so kālakato’’ti,",
  "tika-vin05t13:2_4": "tassa matakacīvaraṁ adhiṭṭhāti,",
  "tika-vin05t13:2_5": "svādhiṭṭhitaṁ.",
  "tika-vin05t13:2_6": "Yassa pahīyati,",
  "tika-vin05t13:2_7": "tassa vissāsā gaṇhāti,",
  "tika-vin05t13:2_8": "duggahitaṁ.",
  "tika-vin05t13:2_9": "Bhikkhu bhikkhussa hatthe cīvaraṁ pahiṇati ‘‘imaṁ cīvaraṁ itthannāmassa dehī’’ti.",
  "tika-vin05t13:2_10": "So antarāmagge suṇāti ‘‘yassa pahīyati,",
  "tika-vin05t13:2_11": "so kālakato’’ti,",
  "tika-vin05t13:2_12": "tassa matakacīvaraṁ adhiṭṭhāti,",
  "tika-vin05t13:2_13": "dvādhiṭṭhitaṁ.",
  "tika-vin05t13:2_14": "Yo pahiṇati,",
  "tika-vin05t13:2_15": "tassa vissāsā gaṇhāti,",
  "tika-vin05t13:2_16": "suggahitaṁ.",
  "tika-vin05t13:2_17": "Bhikkhu bhikkhussa hatthe cīvaraṁ pahiṇati ‘‘imaṁ cīvaraṁ itthannāmassa dehī’’ti.",
  "tika-vin05t13:2_18": "So antarāmagge suṇāti ‘‘ubho kālakatā’’ti,",
  "tika-vin05t13:2_19": "yo pahiṇati,",
  "tika-vin05t13:2_20": "tassa matakacīvaraṁ adhiṭṭhāti,",
  "tika-vin05t13:2_21": "svādhiṭṭhitaṁ.",
  "tika-vin05t13:2_22": "Yassa pahīyati,",
  "tika-vin05t13:2_23": "tassa matakacīvaraṁ adhiṭṭhāti,",
  "tika-vin05t13:2_24": "dvādhiṭṭhitaṁ.",
  "tika-vin05t13:2_25": "Bhikkhu bhikkhussa hatthe cīvaraṁ pahiṇati ‘‘imaṁ cīvaraṁ itthannāmassa dammī’’ti.",
  "tika-vin05t13:2_26": "So antarāmagge yo pahiṇati,",
  "tika-vin05t13:2_27": "tassa vissāsā gaṇhāti,",
  "tika-vin05t13:2_28": "duggahitaṁ.",
  "tika-vin05t13:2_29": "Yassa pahīyati,",
  "tika-vin05t13:2_30": "tassa vissāsā gaṇhāti,",
  "tika-vin05t13:2_31": "suggahitaṁ.",
  "tika-vin05t13:2_32": "Bhikkhu bhikkhussa hatthe cīvaraṁ pahiṇati ‘‘imaṁ cīvaraṁ itthannāmassa dammī’’ti.",
  "tika-vin05t13:2_33": "So antarāmagge suṇāti ‘‘yo pahiṇati,",
  "tika-vin05t13:2_34": "so kālakato’’ti,",
  "tika-vin05t13:2_35": "tassa matakacīvaraṁ adhiṭṭhāti,",
  "tika-vin05t13:2_36": "dvādhiṭṭhitaṁ.",
  "tika-vin05t13:2_37": "Yassa pahīyati,",
  "tika-vin05t13:2_38": "tassa vissāsā gaṇhāti,",
  "tika-vin05t13:2_39": "suggahitaṁ.",
  "tika-vin05t13:2_40": "Bhikkhu bhikkhussa hatthe cīvaraṁ pahiṇati ‘‘imaṁ cīvaraṁ itthannāmassa dammī’’ti.",
  "tika-vin05t13:2_41": "So antarāmagge suṇāti ‘‘yassa pahīyati,",
  "tika-vin05t13:2_42": "so kālakato’’ti,",
  "tika-vin05t13:2_43": "tassa matakacīvaraṁ adhiṭṭhāti,",
  "tika-vin05t13:2_44": "svādhiṭṭhitaṁ.",
  "tika-vin05t13:2_45": "Yo pahiṇati,",
  "tika-vin05t13:2_46": "tassa vissāsā gaṇhāti,",
  "tika-vin05t13:2_47": "duggahitaṁ.",
  "tika-vin05t13:2_48": "Bhikkhu bhikkhussa hatthe cīvaraṁ pahiṇati ‘‘imaṁ cīvaraṁ itthannāmassa dammī’’ti.",
  "tika-vin05t13:2_49": "So antarāmagge suṇāti ‘‘ubho kālakatā’’ti.",
  "tika-vin05t13:2_50": "Yo pahiṇati,",
  "tika-vin05t13:2_51": "tassa matakacīvaraṁ adhiṭṭhāti,",
  "tika-vin05t13:2_52": "dvādhiṭṭhitaṁ.",
  "tika-vin05t13:2_53": "Yassa pahīyati,",
  "tika-vin05t13:2_54": "tassa matakacīvaraṁ adhiṭṭhāti,",
  "tika-vin05t13:2_55": "svādhiṭṭhitaṁ.",
  "tika-vin05t13:3_0": "Pariccajitvā dinnaṁ puna kenaci kāraṇena kupito āharāpetuṁ na labhati.",
  "tika-vin05t13:3_1": "Attanā dinnampi hi cīvaraṁ sakasaññāya acchindato nissaggiyaṁ,",
  "tika-vin05t13:3_2": "aññaṁ parikkhāraṁ antamaso sūcimpi acchindato dukkaṭaṁ.",
  "tika-vin05t13:3_3": "Sace pana ‘‘bhante,",
  "tika-vin05t13:3_4": "tumhākaṁ idaṁ sāruppa’’nti sayameva deti,",
  "tika-vin05t13:3_5": "gahetuṁ vaṭṭati.",
  "tika-vin05t13:3_6": "Atha pana ‘‘āvuso,",
  "tika-vin05t13:3_7": "mayaṁ tuyhaṁ ‘vattapaṭivattaṁ karissati,",
  "tika-vin05t13:3_8": "amhākaṁ santike upajjhaṁ gaṇhissati,",
  "tika-vin05t13:3_9": "dhammaṁ pariyāpuṇissatī’ti cīvaraṁ adamhā,",
  "tika-vin05t13:3_10": "so dāni tvaṁ na vattaṁ karosi,",
  "tika-vin05t13:3_11": "na upajjhaṁ gaṇhāsi,",
  "tika-vin05t13:3_12": "na dhammaṁ pariyāpuṇāsī’’ti evamādīni vutto ‘‘bhante,",
  "tika-vin05t13:3_13": "cīvaratthāya maññe bhaṇatha,",
  "tika-vin05t13:3_14": "idaṁ vo cīvara’’nti deti,",
  "tika-vin05t13:3_15": "evampi vaṭṭati.",
  "tika-vin05t13:3_16": "Disāpakkamantaṁ vā pana daharaṁ ‘‘nivattetha na’’nti bhaṇati,",
  "tika-vin05t13:3_17": "so na nivattati,",
  "tika-vin05t13:3_18": "cīvare gahetvā nirundhathāti,",
  "tika-vin05t13:3_19": "evañce nivattati, sādhu.",
  "tika-vin05t13:3_20": "Sace ‘‘pattacīvaratthāya maññe tumhe bhaṇatha,",
  "tika-vin05t13:3_21": "gaṇhatha na’’nti deti,",
  "tika-vin05t13:3_22": "evampi vaṭṭati.",
  "tika-vin05t13:3_23": "Vibbhamantaṁ vā disvā ‘‘mayaṁ tuyhaṁ ‘vattaṁ karissatī’ti pattacīvaraṁ adamhā,",
  "tika-vin05t13:3_24": "so dāni tvaṁ vibbhamitvā carasī’’ti vadati,",
  "tika-vin05t13:3_25": "itaro ‘‘gaṇhatha tumhākaṁ pattacīvara’’nti deti,",
  "tika-vin05t13:3_26": "evampi vaṭṭati.",
  "tika-vin05t13:3_27": "‘‘Mama santike upajjhaṁ gaṇhantasseva demi,",
  "tika-vin05t13:3_28": "aññattha gaṇhantassa na demi,",
  "tika-vin05t13:3_29": "vattaṁ karontasseva demi,",
  "tika-vin05t13:3_30": "akarontassa na demi,",
  "tika-vin05t13:3_31": "dhammaṁ pariyāpuṇantasseva demi,",
  "tika-vin05t13:3_32": "apariyāpuṇantassa na demi,",
  "tika-vin05t13:3_33": "avibbhamantasseva demi,",
  "tika-vin05t13:3_34": "vibbhamantassa na demī’’ti evaṁ pana dātuṁ na vaṭṭati,",
  "tika-vin05t13:3_35": "dadato dukkaṭaṁ,",
  "tika-vin05t13:3_36": "āharāpetuṁ pana vaṭṭati,",
  "tika-vin05t13:3_37": "vissajjetvā dinnaṁ acchinditvā gaṇhanto bhaṇḍagghena kāretabbo.",
  "tika-vin05t13:3_38": "Ayaṁ tāva dāne vinicchayo.",
  "tika-vin05t13:4_0": "70.Vissāsaggāhalakkhaṇaṁ pana iminā suttena jānitabbaṁ –",
  "tika-vin05t13:5_0": "‘‘Anujānāmi ,",
  "tika-vin05t13:5_1": "bhikkhave,",
  "tika-vin05t13:5_2": "pañcahaṅgehi samannāgatassa vissāsaṁ gahetuṁ sandiṭṭho ca hoti,",
  "tika-vin05t13:5_3": "sambhatto ca,",
  "tika-vin05t13:5_4": "ālapito ca,",
  "tika-vin05t13:5_5": "jīvati ca,",
  "tika-vin05t13:5_6": "gahite ca attamano hotī’’ti (mahāva. 356).",
  "tika-vin05t13:6_0": "Tattha (pārā. aṭṭha.",
  "tika-vin05t13:6_1": "1.131) sandiṭṭhoti diṭṭhamattakamitto.",
  "tika-vin05t13:6_2": "Sambhattoti daḷhamitto.",
  "tika-vin05t13:6_3": "Ālapitoti ‘‘mama santakaṁ yaṁ icchasi,",
  "tika-vin05t13:6_4": "taṁ gaṇheyyāsi,",
  "tika-vin05t13:6_5": "āpucchitvā gahaṇe kāraṇaṁ natthī’’ti vutto.",
  "tika-vin05t13:6_6": "Jīvatīti anuṭṭhānaseyyāya sayitopi yāvajīvitindriyupacchedaṁ na pāpuṇāti.",
  "tika-vin05t13:6_7": "Gahite ca attamanoti gahite tuṭṭhacitto hoti.",
  "tika-vin05t13:6_8": "‘‘Evarūpassa santakaṁ gahite me attamano bhavissatī’’ti jānantena gahetuṁ vaṭṭati.",
  "tika-vin05t13:6_9": "Anavasesapariyādānavasena cetāni pañcaṅgāni vuttāni,",
  "tika-vin05t13:6_10": "vissāsaggāho pana tīhi aṅgehi ruhati sandiṭṭho, jīvati,",
  "tika-vin05t13:6_11": "gahite attamano,",
  "tika-vin05t13:6_12": "sambhatto, jīvati,",
  "tika-vin05t13:6_13": "gahite attamano, ālapito, jīvati,",
  "tika-vin05t13:6_14": "gahite attamanoti.",
  "tika-vin05t13:6_15": "Yo pana na jīvati,",
  "tika-vin05t13:6_16": "na ca gahite attamano hoti,",
  "tika-vin05t13:6_17": "tassa santakaṁ vissāsaggāhena gahitampi puna dātabbaṁ.",
  "tika-vin05t13:6_18": "Dadamānena ca matakadhanaṁ tāva ye tassa dhane issarā gahaṭṭhā vā pabbajitā vā,",
  "tika-vin05t13:6_19": "tesaṁ dātabbaṁ.",
  "tika-vin05t13:6_20": "Anattamanassa santakaṁ tasseva dātabbaṁ,",
  "tika-vin05t13:6_21": "yo pana paṭhamaṁyeva ‘‘suṭṭhu kataṁ tayā mama santakaṁ gaṇhantenā’’ti vacībhedena vā cittuppādamattena vā anumoditvā pacchā kenaci kāraṇena kupito,",
  "tika-vin05t13:6_22": "paccāharāpetuṁ na labhati,",
  "tika-vin05t13:6_23": "yopi adātukāmo,",
  "tika-vin05t13:6_24": "cittena pana adhivāseti,",
  "tika-vin05t13:6_25": "na kiñci vadati,",
  "tika-vin05t13:6_26": "sopi puna paccāharāpetuṁ na labhati.",
  "tika-vin05t13:6_27": "Yo pana ‘‘mayā tumhākaṁ santakaṁ gahitaṁ vā paribhuttaṁ vā’’ti vutte ‘‘gahitaṁ vā hotu paribhuttaṁ vā,",
  "tika-vin05t13:6_28": "mayā pana taṁ kenacideva karaṇīyena ṭhapitaṁ,",
  "tika-vin05t13:6_29": "taṁ pākatikaṁ kātuṁ vaṭṭatī’’ti vadati,",
  "tika-vin05t13:6_30": "ayaṁ paccāharāpetuṁ labhati.",
  "tika-vin05t13:6_31": "Ayaṁ vissāsaggāhe vinicchayo.",
  "tika-vin05t13:7_0": "71.Lābhassa pariṇāmananti idaṁ pana aññesaṁ atthāya pariṇatalābhassa attano aññassa vā pariṇāmanaṁ sandhāya vuttaṁ.",
  "tika-vin05t13:7_1": "Tatrāyaṁ vinicchayo (pārā. aṭṭha.",
  "tika-vin05t13:7_2": "2.659-660) –",
  "tika-vin05t13:7_3": "saṅghassa pariṇataṁ sahadhammikānaṁ vā gihīnaṁ vā antamaso mātusantakampi ‘‘idaṁ mayhaṁ dehī’’ti saṅghassa",
  "tika-vin05t13:7_4": "pariṇatabhāvaṁ ñatvā attano pariṇāmetvā gaṇhantassa nissaggiyaṁ pācittiyaṁ,",
  "tika-vin05t13:7_5": "‘‘imassa bhikkhuno dehī’’ti evaṁ aññassa pariṇāmentassa suddhikapācittiyaṁ.",
  "tika-vin05t13:7_6": "Tasmā yopi vassikasāṭikasamaye mātugharepi saṅghassa pariṇataṁ vassikasāṭikaṁ ñatvā attano pariṇāmeti,",
  "tika-vin05t13:7_7": "nissaggiyaṁ pācittiyaṁ,",
  "tika-vin05t13:7_8": "parassa pariṇāmeti,",
  "tika-vin05t13:7_9": "suddhikapācittiyaṁ.",
  "tika-vin05t13:7_10": "Manussā ‘‘saṅghabhattaṁ karissāmā’’ti sappitelādīni āharanti,",
  "tika-vin05t13:7_11": "gilāno cepi bhikkhusaṅghassa pariṇatabhāvaṁ ñatvā kiñci yācati,",
  "tika-vin05t13:7_12": "nissaggiyaṁ pācittiyameva.",
  "tika-vin05t13:7_13": "Sace pana so ‘‘tumhākaṁ sappiādīni ābhatāni atthī’’ti pucchitvā ‘‘āma,",
  "tika-vin05t13:7_14": "atthī’’ti vutte ‘‘mayhampi dethā’’ti vadati, vaṭṭati.",
  "tika-vin05t13:7_15": "Athāpi naṁ kukkuccāyantaṁ upāsakā vadanti ‘‘saṅghopi amhehi dinnameva labhati, gaṇhatha,",
  "tika-vin05t13:7_16": "bhante’’ti,",
  "tika-vin05t13:7_17": "evampi vaṭṭati.",
  "tika-vin05t13:8_0": "Ekasmiṁ vihāre saṅghassa pariṇataṁ aññavihāraṁ uddisitvā ‘‘asukasmiṁ nāma vihāre saṅghassa dethā’’ti pariṇāmeti,",
  "tika-vin05t13:8_1": "‘‘kiṁ saṅghassa dānena,",
  "tika-vin05t13:8_2": "cetiyassa pūjaṁ karothā’’ti evaṁ cetiyassa vā pariṇāmeti, dukkaṭaṁ.",
  "tika-vin05t13:8_3": "Cetiyassa pariṇataṁ aññacetiyassa vā saṅghassa vā gaṇassa vā puggalassa vā pariṇāmeti,",
  "tika-vin05t13:8_4": "dukkaṭameva.",
  "tika-vin05t13:8_5": "Niyametvā aññacetiyassa atthāya ropitamālāvacchato aññacetiyamhi pupphampi āropetuṁ na vaṭṭati,",
  "tika-vin05t13:8_6": "ekassa cetiyassa pana chattaṁ vā paṭākaṁ vā āropetvā ṭhitaṁ disvā sesaṁ aññacetiyassa dāpetuṁ vaṭṭati.",
  "tika-vin05t13:8_7": "Antamaso sunakhassapi pariṇataṁ ‘‘imassa sunakhassa mā dehi,",
  "tika-vin05t13:8_8": "etassa dehī’’ti evaṁ aññapuggalassa pariṇāmeti, dukkaṭaṁ.",
  "tika-vin05t13:8_9": "Sace pana dāyakā ‘‘mayaṁ saṅghabhattaṁ kātukāmā,",
  "tika-vin05t13:8_10": "cetiyapūjaṁ kātukāmā,",
  "tika-vin05t13:8_11": "ekassa bhikkhuno parikkhāraṁ dātukāmā,",
  "tika-vin05t13:8_12": "tumhākaṁ ruciyā dassāma,",
  "tika-vin05t13:8_13": "bhaṇatha kattha demā’’ti vadanti,",
  "tika-vin05t13:8_14": "evaṁ vutte tena bhikkhunā ‘‘yattha icchatha,",
  "tika-vin05t13:8_15": "tattha dethā’’ti vattabbā.",
  "tika-vin05t13:8_16": "Sace pana kevalaṁ ‘‘kattha demā’’ti pucchanti,",
  "tika-vin05t13:8_17": "‘‘yattha tumhākaṁ deyyadhammo paribhogaṁ vā labheyya,",
  "tika-vin05t13:8_18": "paṭisaṅkhāraṁ vā labheyya,",
  "tika-vin05t13:8_19": "ciraṭṭhitiko vā assa,",
  "tika-vin05t13:8_20": "yattha vā pana tumhākaṁ cittaṁ pasīdati,",
  "tika-vin05t13:8_21": "tattha dethā’’ti vattuṁ vaṭṭati.",
  "tika-vin05t13:9_0": "Iti pāḷimuttakavinayavinicchayasaṅgahe",
  "tika-vin05t13:10_0": "Dānalakkhaṇādivinicchayakathā samattā."
}