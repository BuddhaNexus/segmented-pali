{
  "anya-e0806n0:0_0": "Namo tassa bhagavato arahato sammāsambuddhassa",
  "anya-e0806n0:1_0": "Moggallāna pañcikā ṭīkā",
  "anya-e0806n0:2_0": "Sāratthavilāsinīnāma",
  "anya-e0806n0:3_0": "Pañcikāṭīkā",
  "anya-e0806n0:4_0": "Paṇāmādikathā",
  "anya-e0806n0:5_0": "Vijjādhanassa samanussaraṇampi yassa,",
  "anya-e0806n0:6_0": "Paññāvisuddharatanānayanekahetu;",
  "anya-e0806n0:7_0": "Taṁ dhammarājamamalujjalakittimālaṁ,",
  "anya-e0806n0:8_0": "Sāmodamādaramaye hadaye nidhāya.",
  "anya-e0806n0:9_0": "Laddhammahodaya mahādaya (sampasādā) japaso (potthake),",
  "anya-e0806n0:10_0": "Sakkā(di) sakkataguṇaṁ ratana (dvayañca) ttayatā (potthake);",
  "anya-e0806n0:11_0": "(Yāpañcikā) guruvarappa(bhavātyagāhā) hapā tya gāyā (potthake),",
  "anya-e0806n0:12_0": "Taṁ sādhu sissajana majjavagāha yāma.",
  "anya-e0806n0:13_0": "Jayatīha mahāpañño, so moggallāyano muni;",
  "anya-e0806n0:14_0": "Yassa sādhuguṇubbhūta,kitti sabbattha patthaṭā.",
  "anya-e0806n0:15_0": "Icceva manavasesa mattano bhayādyūpaddavopaghābhakarasāmatthiya yogena sakalajjhattikabāhiyantarāya nivāraṇa madhippetasiddhi visesa mabhikaṅkhiya ratanattaya visayabhūtaṁ taṁsādhane kantanidāna bhūtassa ālokiyayātisayaguṇavisesayuttassa mahato pyatimahanīyassa ratanattayassa sappasādānurūpaṁ pūjāvisayaṁ tadanussa(raṇaṁ katvā) gurusanniyogamanuṭṭhātuṁ–",
  "anya-e0806n0:16_0": "Kintehi pādasussūsā, yesaṁ natthi gurūniha;",
  "anya-e0806n0:17_0": "Ye tappādarajokiṇṇā, teva sādhū vivekinoti.",
  "anya-e0806n0:18_0": "Vacanato attano gurupūjā purassaraṁ pañcikāvivaraṇaṁ pathi’yā pañcikā’tiādinā katapaṭiññattā sampati mahādayotiādino ganthassa sādhujanavaṇṇanaṁ vaṇṇanamārabhissāma.",
  "anya-e0806n0:19_0": "Nanu ca vuttiganthassa vaṇṇanāyaṁ katābhiniveso-yamācariyoti kathamihānadhikate mahādayotiādike paṭipannoti ratanattappaṇāmaganthakattuganthanissayaganthārambhaphalaabhidheyyasaṅkhāta- payojanasotujanasamussāhanānaṁ sandassanatthaṁ.",
  "anya-e0806n0:19_1": "Tattha ratanattayappaṇāma karaṇaṁ antarāyakarāpuññavighātakarapuññavisesuppādanena kattu micchitassa ganthassa anantarāyenaṁ parisamāpanatthaṁ.",
  "anya-e0806n0:19_2": "Vacīpaṇāmo panettha sotūnampi yathāvuttatthanipphādanako ācariyenāpyaya mattho dassitoyeva’tattha ratanattayappaṇāmasandassana’ntiādinā,",
  "anya-e0806n0:19_3": "vācasikasatthādhikāratopi vacīpaṇāmoti kāyappaṇāmo manopaṇāmo ca. Na kato,",
  "anya-e0806n0:19_4": "ganthakattusandassanaṁ ganthassa pamāṇa bhāvavibhāvanatthaṁ,",
  "anya-e0806n0:19_5": "ganthanissayasandassanaṁ attaniyabhāvasandhassanena tabbisuddhidassanatthaṁ,",
  "anya-e0806n0:19_6": "ganthārambhaphaladassanaṁ tappaṭikkhepakajananisedhāya,",
  "anya-e0806n0:19_7": "abhidheyyasaṅkhātayayojanasandassanaṁ vīmaṁsāpubbakārīnaṁ payojano pālambhapubbikā satthe pavattatīti sotujanasamussāhanaṁ (katvā) ādarena ganthe pavattanatthaṁ, yadāhu –",
  "anya-e0806n0:20_0": "Sabbasseva hi satthassa, kammassāpi ca kassaci;",
  "anya-e0806n0:21_0": "Kenetaṁ gayhate tāva, yāva-vuttampayojanaṁti.",
  "anya-e0806n0:22_0": "Nanu satthappayojanānaṁ sambandhopi vattabbo idamassa payojananti yato–",
  "anya-e0806n0:23_0": "Siddhappayojanaṁ siddha,sambandhaṁ sotumicchati;",
  "anya-e0806n0:24_0": "Sotādo tena vattabbo, sambandho sappayojanoti.",
  "anya-e0806n0:25_0": "Tatredamuttaraṁ–",
  "anya-e0806n0:26_0": "Sattaṁ payojanañceva, ubho sambandhanissayā;",
  "anya-e0806n0:27_0": "Taṁ vuttantogadhattā na, bhinno vutto payojanāti.",
  "anya-e0806n0:28_0": "Payojanappayojanampana sāmatthiyaladdhabbaṁ sayamācariyena ‘‘ko pana saddalakkhaṇassa ajānane doso’’tiādinā vuttanayena viññātabbaṁ.",
  "anya-e0806n0:29_0": "Tattha‘mahādayo’tyādinā gāthādvayena ratanattayapaṇāmo dassito,",
  "anya-e0806n0:29_1": "‘yo iddhimantesū’tiādinā ganthakattā,",
  "anya-e0806n0:29_2": "‘saddasattha’ntiādinā ganthanissayo,",
  "anya-e0806n0:29_3": "‘saṅkhepanayenā’tica ‘sārabhūtaṁ vipulatthagā hiṁ anākula’nti ca imehi ganthārambhaphalaṁ sotujanasamussāhanañca,",
  "anya-e0806n0:29_4": "abhidheyyasaṅkhātappayojanampana‘saṁvaṇṇana’nti iminā dassitaṁ anvattha byapadesena saṁvaṇṇīyati vivaritvā vitthāretvā kathīyati attho etāyāti saṁvaṇṇanābhi katvā,",
  "anya-e0806n0:29_5": "tampana vivaritvā kathanaṁ saddānusāsanasatthasannissayattā abhidheyyo nāma samuditena satthena vacanīyattho taṁ vacanīyatthoti (potthake) vuttasaddānusiṭṭhisaṅkhātapayojanamevāti ayamettha samudāyattho.",
  "anya-e0806n0:30_0": "Ayampanettha avayavattho-yoti aniyamavacanaṁ dhammarājasaddā pekkhāya cettha pulliṅgatā,",
  "anya-e0806n0:30_1": "tenettha vuccamānaguṇavisesā dhārapuggalavisesanidassanaṁ,",
  "anya-e0806n0:30_2": "dayati dukkhaṁ apanetvā paresaṁ sukhaṁ dadāti,",
  "anya-e0806n0:30_3": "dayīyati vā sappurisehi gamiya(ti sa) santāne pavattīyati,",
  "anya-e0806n0:30_4": "dayati vā paradukkhaṁ hiṁsati,",
  "anya-e0806n0:30_5": "dayati vā paradukkhaṁ gaṇhāti taṁvasena attano hadayakhedaṁ karotīti dayā,",
  "anya-e0806n0:30_6": "‘‘daya=dānagati hiṁsādānesu’’ iccasmā ‘‘itthiyamaṇattikayakyāce’’ti (5-49) appaccayo,",
  "anya-e0806n0:30_7": "visayamahantatāya mahatī pasatthā vā dayā assāti mahādayo,",
  "anya-e0806n0:30_8": "visesana samāse ‘‘saddhāditva’’ (4-84) vakkhamānapāramitāsambharaṇadukkhānubhava nānamidaṁ hetuvacanaṁ,",
  "anya-e0806n0:30_9": "kammakilesehi janitāti janā sattaloko,",
  "anya-e0806n0:30_10": "iminā khīṇāsavāpi saṅgayhanti tesampi diṭṭhadhammikasukhavihārasaṅkhāta hitassa dānato,",
  "anya-e0806n0:30_11": "janānaṁ samūho janatā tassā hitāya abhivaḍḍhiyā sakalavaṭṭa dukkhanissaṭanibbānasukhabhāgiyakaraṇāyāti vuttaṁ hoti,",
  "anya-e0806n0:30_12": "assaca’sampūraya’nti iminā’dukkhamanubhavī’ti iminā ca sambandho,",
  "anya-e0806n0:30_13": "sambodhīti ettha saṁsaddo sāmanti imamatthaṁ dīpeti,",
  "anya-e0806n0:30_14": "tasmā saṁsayameva anaññabodhito hutvā cattāri saccāni bujjhati paṭivijjhati etāyāti sambodhi,",
  "anya-e0806n0:30_15": "saṁpubbā budhadhātuto ‘‘i’’iti ṇvādi (ko) ippaccayo,",
  "anya-e0806n0:30_16": "savāsanasakalasaṁkilesappahāyakaṁ bhagavato arahattamaggaññāṇaṁ sabbaññutaññāṇantipi vadanti, sampāpayatīti sampāpakaṁ,",
  "anya-e0806n0:30_17": "sambodhiyā sampāpakanti chaṭṭhīsamāso,",
  "anya-e0806n0:30_18": "kinti dhammajātaṁ dhammasaddenettha pāramidhammā pañcamahāpariccāgādayo ca adhippetā,",
  "anya-e0806n0:30_19": "tepi hi attānaṁ dhārentaṁ dhārenti sambodhi sampāpanasāmatthiyayogena parepi dhārenti nāmāti dhammāti vuccanti,",
  "anya-e0806n0:30_20": "‘dhara=dhāraṇe’iccasmā khīsu,",
  "anya-e0806n0:30_21": "viyādisuttena ṇvādi(ko) mappaccayo, dhammānaṁjātaṁ, dhammāevavā jātaṁ,",
  "anya-e0806n0:30_22": "sambodhisampāpakañca taṁ dhammajātaṁ ceti visesanasamāso,",
  "anya-e0806n0:30_23": "‘sampūraya’nti massetaṁ kammaṁ,",
  "anya-e0806n0:30_24": "sampūrayanti payogasampattiyogā dīpaṅkara (pāda)mūle hatthopagatampi nibbānampahāya yathāvuttakaruṇāguṇayogasītalībhūtahadayatāya ‘‘kathannāmete accanta dussahavaṭṭadukkhopagate satte taṁmahādukkhā mocessāmī’’ti vaṭṭadukkhanissaraṇekahetutāya sammā pūrento vaḍḍhento vuḍḍhiṁ virūḷhaṁ vepullaṁ gamentoti vuttaṁ hoti,",
  "anya-e0806n0:30_25": "hetuyevedamapi dukkhānubhavanassa,",
  "anya-e0806n0:30_26": "mahādayatā panassa paramparahetu,",
  "anya-e0806n0:30_27": "duṭṭhu khanati kāyikaṁ assādanti’dupubbā khanismā’ ‘‘kvī’’ti (5-4) kvi, dukkhaṁ kāyikadukkha vedanā,",
  "anya-e0806n0:30_28": "kīdisanti āha-’anantarūpa’nti,",
  "anya-e0806n0:30_29": "sabhāvavacano yaṁ rūpasaddo ‘‘piyarūpa’’ntiādīsuviya,",
  "anya-e0806n0:30_30": "te ca dukkhasabhāvā (anantā) anantakāraṇānaṁ vasena,",
  "anya-e0806n0:30_31": "tasmā anantaṁ rūpaṁ sabhāvo assāti anantarūpaṁ, taṁ dukkhaṁ anubhavī vindī, kimivāti āha-‘sukhaṁ vā’ti,",
  "anya-e0806n0:30_32": "suṭṭhu khanati kāyikaṁ ābādhanti sukhaṁ,",
  "anya-e0806n0:30_33": "ivasaddo sadhammattasaṅkhātopamājotako, sadhammattañhi upamā,",
  "anya-e0806n0:30_34": "vuttañhi ‘‘upamānopameyyānaṁ, sadhammattaṁ siyo pamā’’ti,",
  "anya-e0806n0:30_35": "kiṁ vuttaṁ hoti ‘‘aniṭṭhānubhavanasabhāvāyāpi dukkhavedanāya anubhavanasabhāvasāmaññena ajjhāsayasampattivisesayogā mahākāruṇikassa sukhena sadisatāpattihotīti dukkhampi samānaṁ taṁ sukhamiva vindī’’ti.",
  "anya-e0806n0:30_36": "Kathamaññathā vaṭṭadukkhato sakalalokassa samuddharaṇaṁ siyāti,",
  "anya-e0806n0:30_37": "athavā sukhamiva sukhaṁ vindanto viya anaññavindiyamapi tādisaṁ dukkhaṁ sakalalokahitāva hitamanatāya vindīti attho, tenāha ‘akhinnarūpo’ti,",
  "anya-e0806n0:30_38": "akhinnaṁ parissamamappattaṁ rūpaṁ sabhāvo assāti viggaho.",
  "anya-e0806n0:31_0": "Taṁ dhammarājanti yoti aniyamaniddiṭṭhassa vuttaguṇavisesādhāra puggalassaniyamanavacanaṁ,",
  "anya-e0806n0:31_1": "dhammena rājati no adhammenāti vā,",
  "anya-e0806n0:31_2": "attanā paṭividdhassa sāmibhāvena dhammassa rājā sāmīti vā,",
  "anya-e0806n0:31_3": "attanā paṭivijjhiyamāne dhamme paṭivijjhantova tattha rājati dippatīti vā,",
  "anya-e0806n0:31_4": "parūpakāravasena tadatthāyeva paṭipannattā paresaṁ dhammaṁ rājeti pakāsetīti vā dhammarājā,",
  "anya-e0806n0:31_5": "taṁ dhammarājaṁ namitvāti sambandho, namassitvāti attho,",
  "anya-e0806n0:31_6": "kīdisanti āha-‘jitamāravīraṁ sudhanta sovaṇṇanibha’nti.",
  "anya-e0806n0:31_7": "Tattha māro ca so vīrocāti māravīro jito vidtedhastabalo māravīro nāti jitamāravīro, taṁ,",
  "anya-e0806n0:31_8": "kiñcāpi devaputtakilesābhisaṅkhāramaccukkhandha mārā-nena jitā eva,",
  "anya-e0806n0:31_9": "tathāpi vīrasaddasannidhānena devaputtamāre gahite taṁvijayā aññepi jitā eva nāma hontīti viññeyyaṁ,",
  "anya-e0806n0:31_10": "suṭṭhu dhantaṁ dhamitaṁ uddharitaṁ sudhantaṁ, suvaṇṇameva sovaṇṇaṁ, sudhanta ca taṁ sovaṇṇañca,",
  "anya-e0806n0:31_11": "tasseva nibhā sobhā asseti samāso,",
  "anya-e0806n0:31_12": "athavā sudhantañca taṁ suvaṇṇaṁ ceti samāse tassidanti ‘‘ṇo’’ti (4-34) ṇappaccaye ‘‘majjhe’’ti (4-126) majjhavuddhiyaṁ sudhantasovaṇṇaṁ paṭimārūpaṁ, tena nibho sadiso, taṁ.",
  "anya-e0806n0:32_0": "Ettāvatā ca –",
  "anya-e0806n0:33_0": "Hetu phalaṁ parattho ca, sabbopi thutisaṅgaho;",
  "anya-e0806n0:34_0": "Hetu sambodhito, pubbeva, yamaññaṁ tatoparīti.",
  "anya-e0806n0:35_0": "Vuttahetuphalasattopakāravasena buddharatanassa thutipubbakampaṇāmaṁ dassetvā idāni dhammarājena tenāpi pūjanīyassa dhammaratanassa nipaccakāraṁ dassetuṁ‘dhammañca mohandhatamappadhaṁsi’nti āha,",
  "anya-e0806n0:35_1": "tattha ca saddo ‘dhammañca namitvā’ti namassitvā (potthake) namassanakriyāya dhammaṁ sampiṇḍeti, kimbhūtanti āha, ‘mohandhatamappadhaṁsi’nti, muyhatīti moho=aññāṇaṁ,",
  "anya-e0806n0:35_2": "andhayati samatthacakkhuviññāṇaparihānenāti andhaṁ,",
  "anya-e0806n0:35_3": "andhañca taṁ tamañceti andhatamaṁ=bāḷhatimiraṁ,",
  "anya-e0806n0:35_4": "mohoyeva taṁsadisatāya andhatamanti mo handhatamaṁ,",
  "anya-e0806n0:35_5": "taṁ padhaṁseti pakārena nāseti sīlenāti mohandhatamappadhaṁsī,",
  "anya-e0806n0:35_6": "pasaddassapakāsanatthaṁ hitvā pakāratthasseva gahaṇato pariyattiyā saha–",
  "anya-e0806n0:36_0": "Sotāpattādayo maggā,cattāro tapphalānica;",
  "anya-e0806n0:37_0": "Cattāri atha nibbānaṁ, dhammā lokuttarā navāti.",
  "anya-e0806n0:38_0": "Vuttanavalokuttarammo gahitāti viññātabbaṁ,",
  "anya-e0806n0:38_1": "aññathā arahattamaggova gayheyya,",
  "anya-e0806n0:38_2": "kasmā panettha mohasseva pahānaṁ vuttaṁ,",
  "anya-e0806n0:38_3": "netaresanti tammūlakattā sabbakilesānaṁ,",
  "anya-e0806n0:38_4": "tappahānasmiñhi vuccamāne tammukhenetaresampi pahānaṁ vuttameva hotīti.",
  "anya-e0806n0:39_0": "Evaṁ dhammaratanassa namakkāraṁ dassetvā idāni tadādhārabhūtasaṅgharatanaṁ namassituṁ ‘saṅghaṁ tathā saṅghaṭitaṁ guṇehī’ti vuttaṁ,",
  "anya-e0806n0:39_1": "tattha tathāsaddo samuccaye vā, vacoyuttiyaṁ vā,",
  "anya-e0806n0:39_2": "vacoyuttipakkhe ca saddo ānetvā sambandhitabbo,",
  "anya-e0806n0:39_3": "kilesādayo saṁhanati hiṁsatīti saṅgho,",
  "anya-e0806n0:39_4": "saṁpubbato hanatismā kvimhi ‘‘kvimhi ghoparipaccasamo hī’’ti (5.100) hanassa gho,",
  "anya-e0806n0:39_5": "kilesahiṁsanañcettha tadaṅgādivasena gahitaṁ,",
  "anya-e0806n0:39_6": "guṇehīti sāmaññaniddesato sammutisaṅghena saddhiṁ",
  "anya-e0806n0:40_0": "Cattāro ca paṭipannā, cattāro ca phaleṭhitā;",
  "anya-e0806n0:41_0": "Esa saṅgho ujubhūto, paññāsīlasamāhitoti.",
  "anya-e0806n0:42_0": "Vuttaaṭṭhaariyapuggalā gayhanti,",
  "anya-e0806n0:42_1": "guṇehīti lokiyalokuttarehi sīlādiguṇehi, saṅghaṭitanti saṁhataṁ.",
  "anya-e0806n0:43_0": "Evamanantarāyena ganthaparisamāpanatthamananta guṇavisiṭṭhalokattayaggasīkhāmaṇibhūtassa ratanattayassa paṇāmaṁ dassetvā idāni gantha kattādiyathāvuttatthopadassana pubbaṅgamamattanā samārabhitabbaṁ gantha karaṇaṁ paṭiññātukāmo’yo iddhimantesū’tiādimāha,",
  "anya-e0806n0:43_1": "tattha ‘yo’ti imassa ‘tannāmadheyyenā’ti iminā sambandho,",
  "anya-e0806n0:43_2": "etāya sattā ijjhanti iddhā vuddhā ukkaṁsagatā hontīti iddhi=iddhividhādayo lokiyā lokuttarā ca sā etesamatthīti iddhimanto, tesu iddhimantesu,",
  "anya-e0806n0:43_3": "iddhimantānaṁ mahāsāvakānaṁ majjheti attho,",
  "anya-e0806n0:43_4": "mahattappattoti mahattaṁ mahantabhāvaṁ gato,",
  "anya-e0806n0:43_5": "tannāmadheyyenāti tasseva nāmadheyyamassāti tannāmadheyyo, tena, tapodhanenāti muninā,",
  "anya-e0806n0:43_6": "kiṁ vuttaṁ hoti- ‘‘etadaggaṁ bhikkhave mama sāvakānaṁ bhikkhūnaṁ iddhimantānaṁ yadidaṁ moggallāno’’ti bhagavatā iddhimantesu etadagge ṭhapito mahāmoggallānatthero nāma yo dutiyo aggasāvako… (tena samānanāmadheyyenāti) tamapadisanto-yamācariyo anuddhatabhāvena ujunākkamena nāmādikamavatvā vaṅkavuttiyā attano moggallānoti nāmaṁ mahāsāmiṭṭhānantarappattiṁ kālocitapaññā veyyattiyaṁ buddhasāsanopakāritādiñca vibhāveti. ‘Yaṁ racita’nti sambandho, racitanti kataṁ, kinti āha saddasattha’nti, saddasatthaṁ nāma sutta,",
  "anya-e0806n0:43_7": "saddalakkhaṇabyākaraṇādyaparanāmadheyyaṁ,",
  "anya-e0806n0:43_8": "suttaṁ(hi) ‘saddā (lakkhīyanti) sāsīyanti anusāsīyanti pakatippaccayādivibhāgakappanāya etenā’ti saddalakkhaṇanti ca ‘byākarīyanti saddanipphādanavasena kathīyanti etenā’ti byākaraṇanti ca vuccati,",
  "anya-e0806n0:43_9": "aparampana vutyādi tadupakaraṇabhāvena saddasatthaṁ saddalakkhaṇaṁ byākaraṇanti ca vuccatīti daṭṭhabbaṁ, anunanti tabbisesanaṁ,",
  "anya-e0806n0:43_10": "asesalakkhiyopasaṅgāhakabhāvena vattabbassāparassābhāvā sampuṇṇanti attho, athāti anantaratthe nipāto,",
  "anya-e0806n0:43_11": "saddasattharacanānantaranti attho, tasseti saddasatthassa,",
  "anya-e0806n0:43_12": "vutti ca samāsā katāti sambandho,",
  "anya-e0806n0:43_13": "suttaṁ vivarīyati etāyāti vutti,",
  "anya-e0806n0:43_14": "samassate saṅkhipīyatīti samāsā.",
  "anya-e0806n0:44_0": "Tassāpīti vuttiyāpi,",
  "anya-e0806n0:44_1": "saṅgahetvā saddavasena saṅkucitaṁ viya katvā khipanaṁ saṅkhepo,",
  "anya-e0806n0:44_2": "tassa nayo kamo saṅkhepanayo, tena,",
  "anya-e0806n0:44_3": "bhovāti yo saddasatthassa vuttiyā ca kattā so eva,",
  "anya-e0806n0:44_4": "idāni suttavuttiracanānantaramavasarappatte imasmiṁ kāle,",
  "anya-e0806n0:44_5": "samārabheyya sammā ārambhaṁ kareyya bahunnaṁ kriyākkhaṇānamādibhūtaṁ kriyākkhaṇamanutiṭṭheyya, kinti saṁvaṇṇanaṁ,",
  "anya-e0806n0:44_6": "saṁvaṇṇīyati attho etāyāti saṁvaṇṇanā,",
  "anya-e0806n0:44_7": "pañcīyati vipañcīyati byattī karīyati vutti attho etāyāti vā,",
  "anya-e0806n0:44_8": "taṁ pañcayatīti vā laddhanāmapañcikā, taṁ.",
  "anya-e0806n0:45_0": "Evamattanā karaṇīyasatthampaṭijānitvā tadanantaraṁ ‘‘dve me bhikkhave paccayā sammādiṭṭhiyā uppādāya (katame dve) parato ca ghoso (ajjhattañca) yoniso manasikāro’’ti vacanato sammāsavanapaṭibaddhā sabbāpi sāsana (ppaṭi) sampattīti sāsanappaṭipattiyā byākaraṇassa mūlakāraṇattā taṁ savane sādhujane niyojento ‘taṁ sārabhūta’ntiādimāha,",
  "anya-e0806n0:45_1": "tattha tanti yasaddavirahepi adhikatattā saṁvaṇṇanaṁ parāmasati, taṁ suṇantū’ti sambandho,",
  "anya-e0806n0:45_2": "sādhūti savanakriyāvisesanaṁ, atthānurūpaṁ byañjanaṁ,",
  "anya-e0806n0:45_3": "byañjanānurūpañca atthaṁsallakkhetvā anaññamanā hutvā sakkaccaṁ suṇantūti attho suvaṇṇabhājane nikkhittasīhavasāviya avinassamānaṁ katvā hadaye ṭhapanavasena,",
  "anya-e0806n0:45_4": "sakkaccasavanameva hi sotūnamatthāvahaṁ hotīti,",
  "anya-e0806n0:45_5": "santoti savanakriyāya kattāro dasseti,",
  "anya-e0806n0:45_6": "tathā sātisayabyākaraṇaṁ… tathāvidhā eva sappurisā sādhukaṁ sotukāmā hontīti,",
  "anya-e0806n0:45_7": "kimbhūtanti āha ‘sārabhūta’ntiādi,",
  "anya-e0806n0:45_8": "bhūtasaddo ettha ‘‘bhūtasmiṁ pācittiya’ntiādīsu viya vijjamānattho,",
  "anya-e0806n0:45_9": "phegguttābhāvena apariccajanīyatāya sāro thiraṁ so attho byañjanañca assā atthīti sārā ca sā bhūtāca,",
  "anya-e0806n0:45_10": "atha vā lokiyalokuttaraguṇātisayasādhanekasādhanabhāvato seṭṭhaṭṭhena sārañca sā bhūtācāti sārabhūtā,",
  "anya-e0806n0:45_11": "taṁ gantho yevettha saṅkhepito,",
  "anya-e0806n0:45_12": "attho pana nayaggāhitatāyapi sabbathā dassitoyevāti vipulaṁ atthaṁ gaṇhātīti vipulatthagāhī, taṁ,",
  "anya-e0806n0:45_13": "vidhīyamānavaṇṇanākkamavisesena byākulassa vaṇṇanākkamassa nirasanato natthi ākulaṁ kiñci assāti anākulaṁ, taṁ,",
  "anya-e0806n0:45_14": "iminā ca kaccāyanavuttivaṇṇanāsu na tathābhāvaṁ dasseti.",
  "anya-e0806n0:46_0": "Tadevamadhikatattāyevāyamācariyo ganthārambhe’mahādayo yo’tiādike paṭipajjitvā dāni attanā vaṇṇanīyassa ganthassādi bhūtaṁ vākyamanadhikataparihāramukhenevopanyasya byākhyātumāha- ‘idhā’tiādi,",
  "anya-e0806n0:46_1": "tattha idhāti imasmiṁ māgadhikasaddalakkhaṇaviracanādhikāre,",
  "anya-e0806n0:46_2": "māgadhānaṁ saddānaṁ idanti māgadhikaṁ,",
  "anya-e0806n0:46_3": "māgadhikaṁ saddalakkhaṇanti visesana samāso, viracayitukāmoti kattukāmo, ratiṁjanetīti ratanaṁ,",
  "anya-e0806n0:46_4": "ramayatī ra tayatī (potthake) ti (vā) ratanaṁ anappaccayena,",
  "anya-e0806n0:46_5": "athavā yaṁ loke cittīkatādikaṁ ratananti vuccati,",
  "anya-e0806n0:46_6": "idampi taṁ sadisatāya ratananti vuccati, tathācāhu–",
  "anya-e0806n0:47_0": "Cittīkataṁ mahagghañca, atulaṁ dullabhadassanaṁ;",
  "anya-e0806n0:48_0": "Anomasattaparibhogaṁ, ratanaṁ tena vuccatīti.",
  "anya-e0806n0:49_0": "Buddhādīnametamadhivacanaṁ, tayo avayavā assāti tayaṁ, samudāyo,",
  "anya-e0806n0:49_1": "ratanānaṁ tayaṁ ratanattayaṁ,",
  "anya-e0806n0:49_2": "avayavavinimmuttassa pana samudāyassa abhāvato tīṇi eva ratanāni vuccanti, paṇamanaṁ paṇāmo, ratanattayaguṇaninnatā, paṇamanti etāyāti vā paṇāmo,",
  "anya-e0806n0:49_3": "paṇāmakriyānipphādikā kusalacetanā,",
  "anya-e0806n0:49_4": "ratanattayassa paṇāmoti chaṭṭhīsamāso,",
  "anya-e0806n0:49_5": "abhidhīyati paṭipādīyatītyabhidheyyo samuditena satthena vacanīyattho,",
  "anya-e0806n0:49_6": "yena ca yo paṭipādīyati so tassa attho hotīti,",
  "anya-e0806n0:49_7": "so ca pakatippaccayādivibhāgakappanāya saddānaṁ saṅkharaṇaṁ,",
  "anya-e0806n0:49_8": "saddasatthena hi saddasaṅkharaṇameva paṭipādīyati,",
  "anya-e0806n0:49_9": "(ratanattayappaṇāmo ca abhidheyyo ca) ratanattayappaṇāmābhidheyyanti catthasamāso,",
  "anya-e0806n0:49_10": "tassa sandassanaṁ attho yassāti aññapadattho, kintaṁ vākyaṁ, tā vāti vākyālaṅkāre,",
  "anya-e0806n0:49_11": "nanucevamadhikatattepi abhidheyyamattamevadassetabbaṁ siyā kiṁ vācāpaṇāmena,",
  "anya-e0806n0:49_12": "kāyamanomayenāpi puññāti sayappattiyā abhisamīhitatthasiddhi hotevāti codanaṁ manasi nidhāya vacīpaṇāmassa paratthasannissayatañca tasseva vibhāgena payojanañca dassetumāha- ‘tattha’iccādi,",
  "anya-e0806n0:49_13": "guṇasaddo ettha ‘‘sataguṇā dakkhiṇā pāṭikaṅkhā’’tiādīsu viya ānisaṁsaṭṭho,",
  "anya-e0806n0:49_14": "guṇānamānisaṁsānaṁ anukūlaṁ anuguṇaṁ, hetumantavisesanametaṁ,",
  "anya-e0806n0:49_15": "padhānabhāvaṁ nītaṁ paṇītaṁ atiuttamanti attho,",
  "anya-e0806n0:49_16": "atīsayena paṇītaṁ paṇītataraṁ,",
  "anya-e0806n0:49_17": "cittassasantānaṁ pabandho cittasantānaṁ,",
  "anya-e0806n0:49_18": "paṇītatarañca taṁ cittasantānañca,",
  "anya-e0806n0:49_19": "anuguṇañca taṁ paṇītataracittasantānañcāti visesanasamāso,",
  "anya-e0806n0:49_20": "tappaṇāmakaraṇena anuguṇa…pe… santānaṁ yesanti aññapadattho, tesaṁ,",
  "anya-e0806n0:49_21": "yathā te sotāro ratanattayassa paṇāmakaraṇena puññātisayappaṭilābhā anekānisaṁsātisayappaṭilābhānukūla cittasantānatāya padhānataracittasantānā honti,",
  "anya-e0806n0:49_22": "tathā pavattānanti adhippāyo,",
  "anya-e0806n0:49_23": "idampi adhigatā…pe… ntarādhānantīmesaṁ hetubhāvena tiṭṭhati,",
  "anya-e0806n0:49_24": "adhigatā pattā aneke bahū ānisaṁsavisesā āyu vaṇṇasukhabalapaṭibhānādayo yesanti viggaho,",
  "anya-e0806n0:49_25": "visositā sukkhāpitā antarāyā bhayādayo ajjhattikā bāhiyā vā yesaṁ tathāvidhānaṁ sotūnaṁ,",
  "anya-e0806n0:49_26": "etepi abhi,pe,ddhatthanti iccassa hetū,",
  "anya-e0806n0:49_27": "abhisamīhitassa anuṭṭhitassa kataniṭṭhitassa ganthassa avabodhoyeva phalaṁ, tassa sijjhanatthaṁ,",
  "anya-e0806n0:49_28": "kintaṁ ratanattayappaṇāmasandassanaṁ.",
  "anya-e0806n0:50_0": "Saccaṁ punapi saccanti, bhujamukkhippa vuccate;",
  "anya-e0806n0:51_0": "Sakattho natthī nattheva,parassatthamakubbatoti.",
  "anya-e0806n0:52_0": "Vacanato paratthova sappurisehi kattabbo,",
  "anya-e0806n0:52_1": "paratthe sampādite pana sakattho sampannova nāma siyāti manasi katvā āha- ‘etadevā’tiādi.",
  "anya-e0806n0:52_2": "Kāyamanosamācaraṇena sampajjamānañca vacīsamācaraṇena sampajjatevāti aneneva vākyena viññāyatīti avagantabbaṁ,",
  "anya-e0806n0:52_3": "buddhi pubbā yasmiṁ karaṇe taṁ buddhi pubbaṁ,",
  "anya-e0806n0:52_4": "taṁ sīlena karontā buddhipubbakārino,",
  "anya-e0806n0:52_5": "abhidheyyassa adhigamo jānanaṁ pubbo yassa so abhidheyyādhigamapubbako , avatāro pavatti,",
  "anya-e0806n0:52_6": "ekadesadassane ‘‘samuddo diṭṭho’’ti viya ekadesepi samudāyavohāradassanato pacchima pādenāti vuttaṁ,",
  "anya-e0806n0:52_7": "pacchimapādassekadesabhūtena ‘saddalakkhaṇa’miccanenāti attho,",
  "anya-e0806n0:52_8": "sādhiyaṁ saddānaṁ saṅkharaṇaṁ, sādhanaṁ byākaraṇaṁ,",
  "anya-e0806n0:52_9": "taṁ lakkhaṇaṁ sabhāvo assāti sādhiyasādhanalakkhaṇo, sādhiyassedaṁ sādhanaṁ,",
  "anya-e0806n0:52_10": "sādhanassa cedaṁ sādhiyanti evamassedambhāvahetusabhāvo sambandhoti vuttaṁ hoti,",
  "anya-e0806n0:52_11": "payojanaṁ abhidheyyasaddopadassitaṁ saddasaṅkharaṇaṁ,",
  "anya-e0806n0:52_12": "tattha sambandhassantogadhattaṁ… sādhiyopadassanamukhena sādhanassāpi dassitattā nissayopadassanato, ussukkaṁ sammāvāyāmaṁ, buddhattaṁ sabbaññutaññāṇaṁ, pūretvāti–",
  "anya-e0806n0:53_0": "Manussattaṁ liṅgasampatti, hetu satthāradassanaṁ;",
  "anya-e0806n0:54_0": "Pabbajjā guṇasampatti, adhikāro ca chandatā;",
  "anya-e0806n0:55_0": "Aṭṭhadhammasamodhānā, abhinīhāro samijjhatīti.",
  "anya-e0806n0:56_0": "Vuttaaṭṭhadhammasamannāgatena abhinīhārena samannāgatā hutvā yathāvutte pāramitādayo dhamme pūretvāti attho,",
  "anya-e0806n0:56_1": "āgatāti sattattiṁsabodhipakkhiyadhammānubrūhanena āgatā, idhāti imasmiṁ loke, āgatāti pattā uppannā,",
  "anya-e0806n0:56_2": "tathāgatoti yathā sampati jātā te bhagavanto sattapadavītihārena gatā,",
  "anya-e0806n0:56_3": "tathā ayampi uttarābhimukhaṁ gatoti attho,",
  "anya-e0806n0:56_4": "muhuttajātovāti sampatijāto eva,",
  "anya-e0806n0:56_5": "jātasamanantaramevāti vuttaṁ hoti, vikkamīti agamāsi,",
  "anya-e0806n0:56_6": "satta padāni gantvāna disā vilokesīti idaṁ ‘‘dhammatā esā bhikkhave sampati jāto bodhisattā samehi pādehi patiṭṭhahitvā’’ti eva mādikāya pāḷiyā sattapadavītihārūpariṭhitassa sabbadisānuvilokanassa vuttattā vuttaṁ,",
  "anya-e0806n0:56_7": "disā vilokesi samantatoti idampana ‘samehi pādehi phusī vasundhara’nti etassa anantaraṁ daṭṭhabbaṁ… pādehi vasundharāphusanānantarameva dasadisāvalokitattā, aṭṭhaṅgāni nāma–",
  "anya-e0806n0:57_0": "Visaṭṭhaṁ mañju viññeyyaṁ, savanīyā-visārino;",
  "anya-e0806n0:58_0": "Bindu gambhīraninnādi,ccevamaṭṭhaṅgiko saroti.",
  "anya-e0806n0:59_0": "Vuttāni aṭṭhaṅgāni,",
  "anya-e0806n0:59_1": "tathāgatoti imasseva visuṁ atthapariyāyaṁ dassetuṁ ‘athavā’tiādimāha,",
  "anya-e0806n0:59_2": "ariyena setunāti samathavipassanāsaṅkhātena uttamena maggena,",
  "anya-e0806n0:59_3": "evamādinātiādisaddena tesaṁ tesaṁ dhammānaṁ sabhāvasarasalakkhaṇaṁ tathaṁ āgato yathāvato adhigato’yegatyatthā te buddhyatthā,",
  "anya-e0806n0:59_4": "ye buddhyā te gatyatthā’titathāgatoti evamādiṁ saṅgaṇhāti,",
  "anya-e0806n0:59_5": "tatthatatthāti tesu tesu dīghāgamādīsu,",
  "anya-e0806n0:59_6": "tathāgatabhāvoti tathāgatoti bhavanaṁ nipphatti namassanakiriyābhisambandhāti’namassitvā’ti ettha namassanakiriyāya abhisambandhā iminā tathāgatādīnaṁ kammattaṁ vibhāveti,",
  "anya-e0806n0:59_7": "namassanakiriyāvisesanattāti ‘namassitvā’ti namassanaṁ katvāti vuttaṁ nāma siyāti namassananti vuttanamassanakiriyāya visesanattā,",
  "anya-e0806n0:59_8": "bodhiyāti bodhivuccati catūsu maggesu ñāṇaṁ,",
  "anya-e0806n0:59_9": "taṁ bhagavā ettha pattoti (bodhi,",
  "anya-e0806n0:59_10": "tassā) bodhirukkhassāti attho,",
  "anya-e0806n0:59_11": "mūleti mūlasamīpe ‘‘yāva majjhanhike kāle chāyā pharati nivāte paṇṇāni patanti etāvatā rukkhamūlaṁ’’tiādīsu viya,",
  "anya-e0806n0:59_12": "nanu aññepi khīṇāsavā ‘aggamaggene’ccādinā vakkhamāna nayena nipphannā evāti anuyogaṁ manasikatvā vuttaṁ ‘saheva vāsanāyā’ti,",
  "anya-e0806n0:59_13": "na hi bhagavantaṁ ṭhapetvā aññe saha vāsanāya kilese pahātuṁ sakkonti,",
  "anya-e0806n0:59_14": "etena aññehi asādhāraṇaṁ bhagavato arahattanti dasseti,",
  "anya-e0806n0:59_15": "teneva iddhasaddassa atthaṁ dassento’tepi hi’ccādikaṁ vakkhati,",
  "anya-e0806n0:59_16": "kāpanāyaṁ vāsanā nāma pahīnakilesassāpi appahīnakilesassa payogasadisapayogahetubhūto kilesanihito sāmatthiyaviseso’āyasmato pilindavacchassa vasalasamudācāranimittaṁ viya’,",
  "anya-e0806n0:59_17": "aggamaggenāti arahattamaggena, sabbakilese rāgādike, arahattaṁ aggaphalaṁ,",
  "anya-e0806n0:59_18": "sammuti upapattidevabhāvato aññena visuddhi devabhāvenātinipphannattā āha-‘visuddhidevabhāvenā’ti,",
  "anya-e0806n0:59_19": "sakalakilesakālussiyāpagamena visuddhippattiyā sabbaññuguṇā laṅkārena visuddhidevabhāvenāti attho.",
  "anya-e0806n0:60_0": "‘Idha=saṁsiddhiyaṁ’ iddhavanto iddhāttappaccayena, ‘guṇa=āmantaṇe’ bhūvādiseso,",
  "anya-e0806n0:60_1": "guṇīyanti paricīyanti seyyattikehīti guṇā kappaccayena,",
  "anya-e0806n0:60_2": "tepīti sāvakapaccekabuddhāpi, hi saddo hetumhi, yasmā aggaṁ…pe… anūnaguṇā , tasmāti attho,",
  "anya-e0806n0:60_3": "sabbaññutādīnantiādikaṁ tesaṁ sabbaññubuddhehi ūnaguṇatāya hetuvacanaṁ,",
  "anya-e0806n0:60_4": "keci ‘siddho middhaguṇo assāti siddhamiddhaguṇanti duṭṭhamatthaṁ parikappetvā vākyamidaṁ dūsenti,",
  "anya-e0806n0:60_5": "te pana ‘middho nāma koci guṇo natthī’ti ca,",
  "anya-e0806n0:60_6": "‘tathāgato nāma middha guṇo na hotī’ti ca,",
  "anya-e0806n0:60_7": "‘tādiso ce siyā na ñāṇanissitapūjā pakatopayoginī bhavatī’ti ca ajānitvā vadatha tumhehi vatvā uyyojetabbā,",
  "anya-e0806n0:60_8": "maṅgalatthañcetthādo siddhasaddopādānaṁ,",
  "anya-e0806n0:60_9": "maṅgalādīni hi satthānyabyāhatappasarāni hontyāyasmantabyākhyātusotukāni ca,",
  "anya-e0806n0:60_10": "dhammasaṅghānampīti iminā avayavena viggahepi samudāyassa samāsatthattā aññapadatthasamāsoyaṁ tagguṇasaṁviññāṇoti dīpeti, tenāha- ‘aññapadatthe’ccādi,",
  "anya-e0806n0:60_11": "guṇībhūtānampīti appadhānabhūtānampi visesanabhūtānampi aññapadatthassa padhānattā,",
  "anya-e0806n0:60_12": "kiriyātisambandho vagamyate dhammasaṅghānaṁ guṇībhūtānampi tadavinābhāvittena namassanātisambandhā,",
  "anya-e0806n0:60_13": "tadeva samattheti ‘tathāha’ccādinā,",
  "anya-e0806n0:60_14": "puttena saha vattamānoti tagguṇasaṁviññāṇaaññapadatthasamāsattā tulyamubhinnampi āgamananti puttopi āgatoti patīyate,",
  "anya-e0806n0:60_15": "tatthāti niddhāraṇe sattadhī, attānanti dhammaṁ dasseti,",
  "anya-e0806n0:60_16": "dhārenteti attani ṭhapente pavattente uppādente,",
  "anya-e0806n0:60_17": "cattāropi apāyā sāmaññavasena’apāye’ti vuttā,",
  "anya-e0806n0:60_18": "kilesavaṭṭa kammavaṭṭa vipākavaṭṭavasena tayo vaṭṭā, tesu dukkhaṁ, tasmiṁ,",
  "anya-e0806n0:60_19": "dhāretīti vuttadhāraṇaṁ nāma atthato apāyādinibbattakakilesaviddhaṁsanaṁ,",
  "anya-e0806n0:60_20": "tañca yathārūpaṁ kilesasamucchindanatappaṭippassaddhi ālambanabhāvena hotīti āha- ‘so…pe… vasenā’ti, navannampi,",
  "anya-e0806n0:60_21": "te samadhigamahetutāya dhammoyeva nāmāti ‘dasā’tiādi vuttaṁ,",
  "anya-e0806n0:60_22": "tattha kāraṇamāha- ‘tammūlakattā’tiādi,",
  "anya-e0806n0:60_23": "tammūlakattāti taṁ kāraṇattā,",
  "anya-e0806n0:60_24": "sīladiṭṭhisāmaññenāti ariyena sīlena ariyāya ca diṭṭhiyā samānabhāvena,",
  "anya-e0806n0:60_25": "ariyānañhi sīladiṭṭhiyo maggenāgatattā sabbathā samānāva,",
  "anya-e0806n0:60_26": "tena te yatthakatthaci ṭhitāpi sahagatāvāti saṁhatoti imasmiṁ atthe saṅghoti padasiddhi daṭṭhabbā,",
  "anya-e0806n0:60_27": "adhippetavasena panetaṁ vuttaṁ,",
  "anya-e0806n0:60_28": "lokiyasīladiṭṭhiyā sāmaññena saṁhatattā sammutisaṅghopi paṇāmārahoyevāti daṭṭhabbaṁ.",
  "anya-e0806n0:61_0": "Atha kete saddā,",
  "anya-e0806n0:61_1": "yesamidaṁ lakkhaṇaṁ bhāsissanti paṭiññātanti āha-‘saddā ghaṭapaṭādayo’ti, ādisaddena rukkhādayo,",
  "anya-e0806n0:61_2": "nanu santi meghasaddasamuddasaddādayopīti na niratthakānamidhānupayogittā,",
  "anya-e0806n0:61_3": "ye lokasaṅketānurodhenātthappakāsakā tesaṁ sātthakāname vidaṁ lakkhaṇanti,",
  "anya-e0806n0:61_4": "apica ‘saddā ghaṭapaṭādayo’ti vadanto vedikānaṁ viya unti ñatthi (potthake) ādīnaṁ anupubbīniyamāvatthānamasambhavā tadanukkamena nipphādiyamānanampi saddānaṁ lokiyattānabhivattanañca bodhetīti daṭṭhabbaṁ,",
  "anya-e0806n0:61_5": "nu tattha pakāsakatthaṁ saddassa samudāyavasena vā siyā paccekavaṇṇavasena vā,",
  "anya-e0806n0:61_6": "tattha yadi paccekavaṇṇā pakāsayeyyuṁ,",
  "anya-e0806n0:61_7": "ghaṭasadde ghakāroyeva ghaṭatthaṁ, pakāsayeyya,",
  "anya-e0806n0:61_8": "tathā cāññesamakārādīnamanattha katā siyā, atha samuditā pakāsayeyyuṁ,",
  "anya-e0806n0:61_9": "tadā vaṇṇānamuccāraṇānantaravināsittā samudāyoyeva na siyā,",
  "anya-e0806n0:61_10": "tathā sati katha matthaṁ saddo pakāsayatīti ce kamena sotacittādigahitakkhara pāḷiyā ca yo saddoti viññeyyo sātthako cittagocaro,",
  "anya-e0806n0:61_11": "cittagocarassāpi saddassa pana bālajanappabodhāya kappanāmattena pakatyādivibhāgato, na sabhāvenānvākhyānaṁ, tenāha-‘pakatyā’di ādi,",
  "anya-e0806n0:61_12": "nanu goiccādisādhusaddaniyame sati gotādayo asādhu saddāti viññāyanti gantabbamagganiyame agantabbamaggo viya,",
  "anya-e0806n0:61_13": "gotādi asādhusaddaniyame vā goiccādayo saddā sādhavoti agantabbamagganiyame gantabbamaggo viya,",
  "anya-e0806n0:61_14": "kiṁ saddānamanvākhyānenā tidamāsaṅkiya payojanamāha- ‘lakkhaṇābhidhānaṁce’ccādi,",
  "anya-e0806n0:61_15": "saddānampaṭipattiyaṁ paṭipadapāṭhassānūpāyattaṁ dassetumāha- ‘aññathe’ccādi,",
  "anya-e0806n0:61_16": "aññathāti asati lakkhaṇābhidhāne,",
  "anya-e0806n0:61_17": "sakkatādītiādisaddena pākatādiṁ saṅgaṇhāti,",
  "anya-e0806n0:61_18": "bahuvidhattaṁ sakkatapākatapesācikaapabbhaṁsavasena,",
  "anya-e0806n0:61_19": "magadhesu viditāti imasmiṁ atthe ‘‘aññasmi’’nti (4-121) māgadhānaṁ idanti atthe ‘‘ṇo’’ti (4-34) ṇappaccaye māgadhā māgadhanti ca padanipphatti veditabbāti dassetumāha- ‘magadhesmi’ccādi,",
  "anya-e0806n0:61_20": "magadhesu viditātiādino adhippāyaṁ vivaritumāha- ‘idaṁ vuttaṁ hotī’tiādi,",
  "anya-e0806n0:61_21": "tattha idanti idāni vakkhamānaṁ māgadhaṁ…pe… hotīti etaṁ vuttaṁ hotīti magadhesu…pe… lakkhaṇaṁ māgadhanti vadatā pakāsitaṁ hotīti attho,",
  "anya-e0806n0:61_22": "hisaddo’magadhesvi’ccādinā vuttaṁ samatthayati,",
  "anya-e0806n0:61_23": "lakkhaṇaṁ visesayatāti saddalakkhaṇa saddassa uttarapadatthappadhānattā māgadhanti iminā lakkhaṇaṁ visesayatā byavacchedayatā vuttikārena, atthatoti sāmatthiyato,",
  "anya-e0806n0:61_24": "sadde ca visesito hotīti saddalakkhaṇasaddo māgadhe eva saddeeva (potthake) byavacchedito hoti,",
  "anya-e0806n0:61_25": "ayametthādhippāyo ‘magadhesu viditā māgadhāti sadde gahetvā tesamidaṁ māgadhanti māgadhasaddena yasmā saddalakkhaṇasadde lakkhaṇaṁ visesitaṁ,",
  "anya-e0806n0:61_26": "tasmā saddalakkhaṇasadde saddo yadi amāgadho kathaṁ lakkhaṇaṁ māgadhaṁ siyāti sāmatthiyā saddopi visesito hotī’ti,",
  "anya-e0806n0:61_27": "nanu māgadhanti lakkhaṇassa māgadha saddasambandhittajhāpanato saddalakkhaṇanti ettha saddasaddassa niratthaka tāpatti hotīti,",
  "anya-e0806n0:61_28": "na hoti gammamānatthassa saddassa payogampati kāmacārattā saddalakkhaṇasaddassa vā samāsatthe niruḷhattā ‘‘tatridaṁ sugatassa sugatacīvarappamāṇa’’ntiādīsu viya,",
  "anya-e0806n0:61_29": "kopanātiādisaddalakkhaṇanti iminā abhidheyyasaṅkhātapayojanassa dassitattā tappayojanapucchanaparā codanā, vuccateccādi parihāro,",
  "anya-e0806n0:61_30": "yathā sabbathāttaparahitakāmena.",
  "anya-e0806n0:62_0": "Piyo ca garu bhāvanīyo, vattā ca vacanakkhamo;",
  "anya-e0806n0:63_0": "Gambhīrañca kathaṁ kattā,nocā ṭhāne niyojakoti.",
  "anya-e0806n0:64_0": "Vuttehi tato parehi ca pasatthatarehi guṇavisesehi samupetaṁ guruṁ.",
  "anya-e0806n0:65_0": "Tasmā akkharakosallaṁ, sampādeyya hitatthiko;",
  "anya-e0806n0:66_0": "Upaṭṭhahaṁ guruṁ sammā, uṭṭhānādīhi pañcahīti.",
  "anya-e0806n0:67_0": "Vacanato uṭṭhāna-upaṭṭhāna-paricariyā-sussūsā sakkaccasippapaṭiggahaṇehi sammā upaṭṭhahantena savana,uggahana-dhāraṇa-paripucchā-bhāvanā hi kaṅkhāvicchedaṁ katvā viññātabbaṁ saddalakkhaṇaṁ,",
  "anya-e0806n0:67_1": "tathā aviññātaṁ saddalakkhaṇamanenāti aviññātasaddalakkhaṇo puggalo, hisaddo avadhāraṇe,",
  "anya-e0806n0:67_2": "so ‘dhammavinayesu kusalo na hotī’ti ettha daṭṭhabbo, kusalo dakkho na hoti,",
  "anya-e0806n0:67_3": "tattha dhammavinayesu suttantātābhidhammasaṅkhātesu dhammesu ceva vinaye ca, kasmā–",
  "anya-e0806n0:68_0": "Yo niruttiṁ na sikkheyya, sikkhanto piṭakattayaṁ;",
  "anya-e0806n0:69_0": "Padepade vikaṅkheyya, vane andhagajo yathāti.",
  "anya-e0806n0:70_0": "Vacanato,",
  "anya-e0806n0:70_1": "ayametthādhippāyo ‘‘yathā vuttanayena sambhūtapada byāmohavasena padatthepi byāmohasambhavato suttantopadassitāya diṭṭhiviniveṭṭhanāya ca abhidhammāgate nāmarūpaparicchede ca vinaya niddiṭṭhe saṁvarāsaṁvare ca akosallaṁ siyā’’ti,",
  "anya-e0806n0:70_2": "yathādhammanti dhammavinaya saddassa yo-ttho vinayasuttābhidhammasaṅkhāto, tassa so-ttho, tadanatikkamena,",
  "anya-e0806n0:70_3": "paṭipajjitumasakkontoti tatthatattheva vuttāsu adhisīla adhicitta adhipaññāsikkhāsu pavattituṁ asamattho,",
  "anya-e0806n0:70_4": "kusalo pana samattho paññāvisesālokapaṭilābhato, vuttaṁ hi–",
  "anya-e0806n0:71_0": "Yāva tiṭṭhanti suttantā, vinayo yāva dippati;",
  "anya-e0806n0:72_0": "Tāva dakkhanti ālokaṁ, sūriye abbhuggate yathāti.",
  "anya-e0806n0:73_0": "Paṭipattinti paṭipajjīyatīti paṭipattīti yathāvuttaṁ tividhampi paṭipattiṁ, virādhetvāti nāsetvā,",
  "anya-e0806n0:73_1": "nassati hi paṭipatti tesuyevā ko sallatamagatattā, tathā cāhu–",
  "anya-e0806n0:74_0": "Suttantesu asantesu, pamuṭṭhe vinayamhi ca;",
  "anya-e0806n0:75_0": "Tamo bhavissati loke, sūriye atthaṅgate yathāti.",
  "anya-e0806n0:76_0": "Saṁsāradukkhasseva bhāgī hoti… yathāvuttā-nukkamapariccāgena anurūpapaṭipattiyā paṭilabhitabbattā adhigamavisayassa visathattā (potthake) yo gakkhemassa,",
  "anya-e0806n0:76_1": "vuttañhi tassānulomapaṭipattimūlakattaṁ–",
  "anya-e0806n0:77_0": "Suttante rakkhite sante, paṭipatti hoti rakkhitā;",
  "anya-e0806n0:78_0": "Paṭipattiyaṁ ṭhito dhīro, yogakkhemā na dhaṁsatīti.",
  "anya-e0806n0:79_0": "Etāvatā aviññātasaddalakkhaṇassa sakatthaparihāniṁ dassetvā idāni sakatthasampattimūlikā paratthasampattīti tadabhāvā tādiso puggalo paresampi paccayo bhavituṁ na sakkotīti dassetuṁ ‘nacā’tiādi vuttaṁ, patiṭṭhāti dhāraṇaṁ,",
  "anya-e0806n0:79_1": "tañcettha tesaṁ tesaṁ kula puttānaṁ dhammavinayasikkhāpanaṁ taṁtaṁ kammato nittharaṇādi ca,",
  "anya-e0806n0:79_2": "tadubhaya mevā-nhasaṅgikaṁ patiṭṭhaṁ,",
  "anya-e0806n0:79_3": "mukhyabhūtampana tammūlake suparisuddhasīle patiṭṭhāpanameva,",
  "anya-e0806n0:79_4": "tadupakaraṇattho sikkhāpanādi,",
  "anya-e0806n0:79_5": "idha pana taṁ sādhanabhūto puggalo upacārato patiṭṭhāti gahetabbo,",
  "anya-e0806n0:79_6": "hisaddo yathāvutta samatthanatthe nipāto,",
  "anya-e0806n0:79_7": "saddalakkhaṇaññūyevāti avadhāraṇampana tesu tabbidūyeva samatthoti dassanatthaṁ pakaraṇavasena vuttaṁ,",
  "anya-e0806n0:79_8": "attano pana suguttasīlakkhandhavirahena kadāci koci yathāvuttānaṁ patiṭṭhābhavituṁ na sakkoti… tammūlakattā saddhammaṭṭhitiyā saparapatiṭṭhā bhāvassa ca,",
  "anya-e0806n0:79_9": "teneva vinayadhare ānisaṁsaṁ dassentena bhagavatā tappadhānaṁ tappamukhaṁva katvā ‘‘pañcime bhikkhave ānisaṁsā vinayadhara puggale,",
  "anya-e0806n0:79_10": "katame pañca attano sīlakkhandho sugutto hoti su rakkhito,",
  "anya-e0806n0:79_11": "kukkuccapakatānaṁ paṭisaraṇaṁ hoti,",
  "anya-e0806n0:79_12": "visārado saṅgha majjhe viharati,",
  "anya-e0806n0:79_13": "paccattthike sahadhammena suniggahitaṁ niggaṇhāti,",
  "anya-e0806n0:79_14": "saddhammaṭṭhitiyā paṭipanno ca hotī’’ti vuttaṁ,",
  "anya-e0806n0:79_15": "atthānurūpanti attano vacanīyassatthassa vācakattena yogyaṁ,",
  "anya-e0806n0:79_16": "byañjanānurūpanti attano vācakassa vacanīyattena yogyaṁ,",
  "anya-e0806n0:79_17": "parivāsādīsūtiādisaddena abbhānādiṁ saṅgaṇhāti,",
  "anya-e0806n0:79_18": "taṁtaṁkammanti parivāsādikaṁ taṁtaṁkammaṁ, aññoti asaddalakkhaṇaññū,",
  "anya-e0806n0:79_19": "na kevalamanena sakatthaparatthāva nāsitā,",
  "anya-e0806n0:79_20": "atha khoti vidho saddhammopi nāsitoyevāti vatthumāha ‘ajānanto panā’tiādi,",
  "anya-e0806n0:79_21": "ayathāpaṭipajjamānoti saddalakkhaṇaññunā yathā yena pakārena atthānurūpaṁ byañjane byañjanānurūpañca atthe paṭipajjitabbaṁ, tathā appaṭipajjamāno,",
  "anya-e0806n0:79_22": "tathā ca vakkhati– tathā hi so saddalakkhaṇa majānanto’tiādi.",
  "anya-e0806n0:79_23": "Tividhampi saddhammanti pariyattipaṭipattiadhigamavasenati vidhameva saddhammaṁ,",
  "anya-e0806n0:79_24": "tattha tipiṭakabuddhavacanaṁ pariyattisaddhammo nāma,",
  "anya-e0806n0:79_25": "terasa dhutaguṇā cuddasa khandhakavattāni dve asīti mahāvattānīti ayaṁ paṭipattisaddhammo nāma,",
  "anya-e0806n0:79_26": "cattāro maggā cattāri ca phalāni ayaṁ adhigamasaddhammo nāma,",
  "anya-e0806n0:79_27": "tathāhiccādinā vuttamatthaṁ samattheti,",
  "anya-e0806n0:79_28": "tampi pāḷiyā thirīkātuṁ ‘vuttaṁ heta’ntiādimāha, tattha dhammāti hetū,",
  "anya-e0806n0:79_29": "saddhammassāti yathāvuttassa tividhassa saddhammassa,",
  "anya-e0806n0:79_30": "padabyañjananti padañca byañjanañca taṁ,",
  "anya-e0806n0:79_31": "tattha padaṁ nāma syādyantaṁ tyādyantañca,",
  "anya-e0806n0:79_32": "byañjīyati attho etenāti byañjanaṁ-vākyaṁ athavā pajjate gamyate attho etenāti padaṁ-syādyantādi, vākyaṁva byañjanaṁ,",
  "anya-e0806n0:79_33": "sithiladhanitādipadamevavā vuttanayena byañjananti padabyañjanaṁ, taṁ,",
  "anya-e0806n0:79_34": "dunnikkhittaṁ duṭṭhu nikkhittaṁ ṭhapitaṁ virādhetvā kathitaṁ,",
  "anya-e0806n0:79_35": "attho ca dunnītoti dunnikkhittattāyeva padabyañjanassa tabbacanīyopi duṭṭhuviññāto hoti,",
  "anya-e0806n0:79_36": "vuttapaṭipakkhatoti ‘aviññātasaddalakkhaṇohi’ccādinā vuttassa viññātasaddalakkhaṇattādinā paṭipakkhabhāvato,",
  "anya-e0806n0:79_37": "bhāvappadhāno hi ayaṁ niddeso,ttappaccayalopo vā,",
  "anya-e0806n0:79_38": "na hi attāva attanā veditabboti yuttanti.",
  "anya-e0806n0:80_0": "Tadevantiādinā yathāvuttaṁ nigametvā saññāvidhāne payojanaṁ dasseti, tanti hetvatthe nipāto,",
  "anya-e0806n0:80_1": "yasmā saddalakkhaṇassa jānanaṁsāni saṁsaṁ tasmāti attho, evanti nidassanatthe nipāto,",
  "anya-e0806n0:80_2": "evaṁ sappayojananti sambandho,",
  "anya-e0806n0:80_3": "tadevanti vā nipātasamudāyo yaṁ,",
  "anya-e0806n0:80_4": "vuttena pakārenetyasmiṁ atthe vattate.",
  "anya-e0806n0:80_5": "Nanuca saññīnaṁ saññānaṁ vattabbatte ‘‘aādayo titālīsavaṇṇā’’tiādīnaṁ vākyānaṁ visuṁvisuṁ mahantattā kuto lāghavaṁ satthassāti maññamāno ‘tathāhi’ccādinā saññāvidhāne lāghavasabbhāvaṁ samattheti,",
  "anya-e0806n0:80_6": "hotevāti avadhāraṇena katthaci parasatthe viya no na hotīti dasseti,",
  "anya-e0806n0:80_7": "paṭipattilāghavampi cettha hoteva,",
  "anya-e0806n0:80_8": "tathāhi ‘‘vaṇṇaparena savaṇṇopi’’ccādo (1-24) vaṇṇādisaññāsamuddharitā nāttānamattāvagametumalanti pare pucchitvā jānitabbā assa, tato saññā-vaseyā,",
  "anya-e0806n0:80_9": "tatossa saññāti saññāsaññīvivecanaṁ tadanuṭṭhānanti paramparāpekkhāya bhavitabbaṁ paṭipatti gāravābhāvā.",
  "anya-e0806n0:80_10": "Idāni saṅkhepato satthakkamaṁ dassetumāha-evaṁ tāvi’ccādi, tāvāti paṭhamaṁ,",
  "anya-e0806n0:80_11": "upayujjamānattāti byāpāriyamānattā,",
  "anya-e0806n0:80_12": "visayo gocaro yatthete syādayo vidhī yante, saha visayenāti savisayā,",
  "anya-e0806n0:80_13": "paṭhamaṁ karīyatīti pakati yato syādayo vidhīyante, saha pakatiyāti sappakatikā,",
  "anya-e0806n0:80_14": "liṅgādikanti ādisaddena‘salabhacchāya’miccādo ekattādi,",
  "anya-e0806n0:80_15": "liṅgebhavā liṅgikā-itthividhayo, ekatthībhāvo samāso, tena, sāmaññato samānattā,",
  "anya-e0806n0:80_16": "samānattantuṇādivuttiyā ‘‘rājādivisiṭṭhe purisā doviya’vasiṭṭhādivisiṭṭhe apaccādimhi atthe pavattanato.",
  "anya-e0806n0:81_0": "Iti moggallānapañcikāṭīkāyaṁ sāratthavilāsiniyaṁ",
  "anya-e0806n0:82_0": "Ratanattayapaṇāmādikathā samattā."
}