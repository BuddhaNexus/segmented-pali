{
  "mil3.1.2:0.1_0": "Milindapañha",
  "mil3.1.2:0.2_0": "Mahāvagga",
  "mil3.1.2:0.3_0": "2. Vassagaṇanapañha",
  "mil3.1.2:1.1_0": "“Kativassosi tvaṁ, bhante nāgasenā”ti?",
  "mil3.1.2:1.2_0": "“Sattavassohaṁ, mahārājā”ti.",
  "mil3.1.2:1.3_0": "“Ke te, bhante, satta, tvaṁ vā satta, gaṇanā vā sattā”ti?",
  "mil3.1.2:2.1_0": "Tena kho pana samayena milindassa rañño sabbābharaṇapaṭimaṇḍitassa alaṅkatapaṭiyattassa pathaviyaṁ chāyā dissati,",
  "mil3.1.2:2.1_1": "udakamaṇike ca chāyā dissati.",
  "mil3.1.2:2.2_0": "Atha kho āyasmā nāgaseno milindaṁ rājānaṁ etadavoca—",
  "mil3.1.2:2.3_0": "“ayaṁ te, mahārāja,",
  "mil3.1.2:2.3_1": "chāyā pathaviyaṁ udakamaṇike ca dissati, kiṁ pana, mahārāja,",
  "mil3.1.2:2.3_2": "tvaṁ vā rājā,",
  "mil3.1.2:2.3_3": "chāyā vā rājā”ti?",
  "mil3.1.2:2.4_0": "“Ahaṁ, bhante nāgasena, rājā, nāyaṁ chāyā rājā, maṁ pana nissāya chāyā pavattatī”ti.",
  "mil3.1.2:2.5_0": "“Evameva kho, mahārāja,",
  "mil3.1.2:2.5_1": "vassānaṁ gaṇanā satta,",
  "mil3.1.2:2.5_2": "na panāhaṁ satta,",
  "mil3.1.2:2.5_3": "maṁ pana nissāya satta pavattati,",
  "mil3.1.2:2.5_4": "chāyūpamaṁ,",
  "mil3.1.2:2.5_5": "mahārājā”ti.",
  "mil3.1.2:2.6_0": "“Acchariyaṁ, bhante nāgasena, abbhutaṁ, bhante nāgasena, aticitrāni pañhapaṭibhānāni visajjitānī”ti.",
  "mil3.1.2:3.1_0": "Vassagaṇanapañho dutiyo."
}