{
  "atk-s0501a6:0_0": "6. Ratanasuttavaṇṇanā",
  "atk-s0501a6:1_0": "Nikkhepappayojanaṁ",
  "atk-s0501a6:2_0": "Idāni yānīdha bhūtānītievamādinā maṅgalasuttānantaraṁ nikkhittassa ratanasuttassa atthavaṇṇanākkamo anuppatto.",
  "atk-s0501a6:2_1": "Tassa idha nikkhepappayojanaṁ vatvā tato paraṁ suparisuddhena titthena naditaḷākādīsu salilajjhogāhaṇamiva",
  "atk-s0501a6:2_2": "suparisuddhena nidānena imassa suttassa atthajjhogāhaṇaṁ dassetuṁ –",
  "atk-s0501a6:3_0": "“Yena vuttaṁ yadā yattha, yasmā cetaṁ imaṁ nayaṁ;",
  "atk-s0501a6:4_0": "Pakāsetvāna etassa, karissāmatthavaṇṇanaṁ”.",
  "atk-s0501a6:5_0": "Tattha yasmā maṅgalasuttena attarakkhā akalyāṇakaraṇakalyāṇākaraṇapaccayānañca āsavānaṁ paṭighāto dassito,",
  "atk-s0501a6:5_1": "imañca suttaṁ parārakkhaṁ amanussādipaccayānañca āsavānaṁ paṭighātaṁ sādheti,",
  "atk-s0501a6:5_2": "tasmā tadanantaraṁ nikkhittaṁ siyāti.",
  "atk-s0501a6:6_0": "Idaṁ tāvassa idha nikkhepappayojanaṁ.",
  "atk-s0501a6:7_0": "Vesālivatthu",
  "atk-s0501a6:8_0": "Idāni “yena vuttaṁ yadā yattha,",
  "atk-s0501a6:8_1": "yasmā ceta”nti etthāha “kena panetaṁ suttaṁ vuttaṁ,",
  "atk-s0501a6:8_2": "kadā kattha,",
  "atk-s0501a6:8_3": "kasmā ca vutta”nti. Vuccate –",
  "atk-s0501a6:8_4": "idañhi bhagavatā eva vuttaṁ,",
  "atk-s0501a6:8_5": "na sāvakādīhi.",
  "atk-s0501a6:8_6": "Tañca yadā dubbhikkhādīhi upaddavehi upaddutāya vesāliyā licchavīhi rājagahato yācitvā bhagavā vesāliṁ ānīto,",
  "atk-s0501a6:8_7": "tadā vesāliyaṁ tesaṁ upaddavānaṁ paṭighātatthāya vuttanti.",
  "atk-s0501a6:8_8": "Ayaṁ tesaṁ pañhānaṁ saṅkhepavissajjanā.",
  "atk-s0501a6:8_9": "Vitthārato pana vesālivatthuto pabhuti porāṇehi vaṇṇīyati.",
  "atk-s0501a6:9_0": "Tatrāyaṁ vaṇṇanā –",
  "atk-s0501a6:9_1": "bārāṇasirañño kira aggamahesiyā kucchimhi gabbho saṇṭhāsi,",
  "atk-s0501a6:9_2": "sā taṁ ñatvā rañño nivedesi,",
  "atk-s0501a6:9_3": "rājā gabbhaparihāraṁ adāsi.",
  "atk-s0501a6:9_4": "Sā sammā parihariyamānagabbhā gabbhaparipākakāle vijāyanagharaṁ pāvisi.",
  "atk-s0501a6:9_5": "Puññavatīnaṁ paccūsasamaye gabbhavuṭṭhānaṁ hoti.",
  "atk-s0501a6:9_6": "Sā ca tāsaṁ aññatarā,",
  "atk-s0501a6:9_7": "tena paccūsasamaye alattakapaṭalabandhujīvakapupphasadisaṁ maṁsapesiṁ vijāyi.",
  "atk-s0501a6:9_8": "Tato “aññā deviyo suvaṇṇabimbasadise putte vijāyanti,",
  "atk-s0501a6:9_9": "aggamahesī maṁsapesinti rañño purato mama avaṇṇo uppajjeyyā”ti cintetvā tena avaṇṇabhayena taṁ maṁsapesiṁ",
  "atk-s0501a6:9_10": "ekasmiṁ bhājane pakkhipitvā aññatarena paṭikujjitvā rājamuddikāya lañchitvā gaṅgāya sote pakkhipāpesi.",
  "atk-s0501a6:9_11": "Manussehi chaḍḍitamatte devatā ārakkhaṁ saṁvidahiṁsu.",
  "atk-s0501a6:9_12": "Suvaṇṇapaṭṭakañcettha jātihiṅgulakena “bārāṇasirañño aggamahesiyā pajā”ti likhitvā bandhiṁsu.",
  "atk-s0501a6:9_13": "Tato taṁ bhājanaṁ ūmibhayādīhi anupaddutaṁ gaṅgāsotena pāyāsi.",
  "atk-s0501a6:10_0": "Tena ca samayena aññataro tāpaso gopālakulaṁ nissāya gaṅgātīre viharati.",
  "atk-s0501a6:10_1": "So pātova gaṅgaṁ otaranto bhājanaṁ āgacchantaṁ disvā paṁsukūlasaññāya aggahesi.",
  "atk-s0501a6:10_2": "Tato tattha taṁ akkharapaṭṭakaṁ rājamuddikālañchanañca disvā muñcitvā taṁ maṁsapesiṁ addasa,",
  "atk-s0501a6:10_3": "disvānassa etadahosi “siyā gabbho,",
  "atk-s0501a6:10_4": "tathā hissa duggandhapūtibhāvo natthī”ti.",
  "atk-s0501a6:10_5": "Taṁ assamaṁ netvā suddhe okāse ṭhapesi.",
  "atk-s0501a6:10_6": "Atha aḍḍhamāsaccayena dve maṁsapesiyo ahesuṁ.",
  "atk-s0501a6:10_7": "Tāpaso disvā sādhutaraṁ ṭhapesi,",
  "atk-s0501a6:10_8": "tato puna aḍḍhamāsaccayena ekamekissā pesiyā hatthapādasīsānamatthāya pañca pañca piḷakā uṭṭhahiṁsu.",
  "atk-s0501a6:10_9": "Tāpaso disvā puna sādhutaraṁ ṭhapesi.",
  "atk-s0501a6:10_10": "Atha aḍḍhamāsaccayena ekā maṁsapesi suvaṇṇabimbasadiso dārako,",
  "atk-s0501a6:10_11": "ekā dārikā ahosi.",
  "atk-s0501a6:10_12": "Tesu tāpasassa puttasineho uppajji.",
  "atk-s0501a6:10_13": "Aṅguṭṭhakato cassa khīraṁ nibbatti.",
  "atk-s0501a6:10_14": "Tato pabhuti ca khīrabhattaṁ labhati,",
  "atk-s0501a6:10_15": "so bhattaṁ bhuñjitvā khīraṁ dārakānaṁ mukhe āsiñcati.",
  "atk-s0501a6:10_16": "Tesaṁ yaṁ yaṁ udaraṁ paviṭṭhaṁ,",
  "atk-s0501a6:10_17": "taṁ sabbaṁ maṇibhājanagataṁ viya dissati.",
  "atk-s0501a6:10_18": "Evaṁ licchavī ahesuṁ.",
  "atk-s0501a6:10_19": "Apare panāhu “sibbetvā ṭhapitā viya nesaṁ aññamaññaṁ līnā chavi ahosī”ti.",
  "atk-s0501a6:10_20": "Evaṁ te nicchavitāya vā līnacchavitāya vā licchavīti paññāyiṁsu.",
  "atk-s0501a6:11_0": "Tāpaso dārake posento ussūre gāmaṁ piṇḍāya pavisati,",
  "atk-s0501a6:11_1": "atidivā paṭikkamati.",
  "atk-s0501a6:11_2": "Tassa taṁ byāpāraṁ ñatvā gopālakā āhaṁsu, “bhante,",
  "atk-s0501a6:11_3": "pabbajitānaṁ dārakaposanaṁ palibodho,",
  "atk-s0501a6:11_4": "amhākaṁ dārake detha,",
  "atk-s0501a6:11_5": "mayaṁ posessāma,",
  "atk-s0501a6:11_6": "tumhe attano kammaṁ karothā”ti.",
  "atk-s0501a6:11_7": "Tāpaso “sādhū”ti paṭissuṇi.",
  "atk-s0501a6:11_8": "Gopālakā dutiyadivase maggaṁ samaṁ katvā pupphehi okiritvā dhajapaṭākaṁ ussāpetvā tūriyehi vajjamānehi assamaṁ āgatā.",
  "atk-s0501a6:11_9": "Tāpaso “mahāpuññā dārakā,",
  "atk-s0501a6:11_10": "appamādena vaḍḍhetha,",
  "atk-s0501a6:11_11": "vaḍḍhetvā ca aññamaññaṁ āvāhavivāhaṁ karotha,",
  "atk-s0501a6:11_12": "pañcagorasena rājānaṁ tosetvā bhūmibhāgaṁ gahetvā nagaraṁ māpetha,",
  "atk-s0501a6:11_13": "tattha kumāraṁ abhisiñcathā”ti vatvā dārake adāsi.",
  "atk-s0501a6:11_14": "Te “sādhū”ti paṭissuṇitvā dārake netvā posesuṁ.",
  "atk-s0501a6:12_0": "Dārakā vuḍḍhimanvāya kīḷantā vivādaṭṭhānesu aññe gopāladārake hatthenapi pādenapi paharanti,",
  "atk-s0501a6:12_1": "te rodanti.",
  "atk-s0501a6:12_2": "“Kissa rodathā”ti ca mātāpitūhi vuttā “ime nimmātāpitikā tāpasapositā amhe atīva paharantī”ti vadanti.",
  "atk-s0501a6:12_3": "Tato tesaṁ mātāpitaro “ime dārakā aññe dārake viheṭhenti dukkhāpenti,",
  "atk-s0501a6:12_4": "na ime saṅgahetabbā,",
  "atk-s0501a6:12_5": "vajjitabbā ime”ti āhaṁsu.",
  "atk-s0501a6:12_6": "Tato pabhuti kira so padeso “vajjī”ti vuccati,",
  "atk-s0501a6:12_7": "tiyojanasataṁ parimāṇena.",
  "atk-s0501a6:12_8": "Atha taṁ padesaṁ gopālakā rājānaṁ tosetvā aggahesuṁ.",
  "atk-s0501a6:12_9": "Tattheva nagaraṁ māpetvā soḷasavassuddesikaṁ kumāraṁ abhisiñcitvā rājānaṁ akaṁsu.",
  "atk-s0501a6:12_10": "Tāya cassa dārikāya saddhiṁ vāreyyaṁ katvā katikaṁ akaṁsu “na bāhirato dārikā ānetabbā,",
  "atk-s0501a6:12_11": "ito dārikā na kassaci dātabbā”ti.",
  "atk-s0501a6:12_12": "Tesaṁ paṭhamasaṁvāsena dve dārakā jātā dhītā ca putto ca,",
  "atk-s0501a6:12_13": "evaṁ soḷasakkhattuṁ dve dve jātā.",
  "atk-s0501a6:12_14": "Tato tesaṁ dārakānaṁ yathākkamaṁ vaḍḍhantānaṁ ārāmuyyānanivāsaṭṭhānaparivārasampattiṁ gahetuṁ appahontaṁ",
  "atk-s0501a6:12_15": "taṁ nagaraṁ tikkhattuṁ gāvutantarena gāvutantarena pākārena parikkhipiṁsu,",
  "atk-s0501a6:12_16": "tassa punappunaṁ visālīkatattā vesālītveva nāmaṁ jātaṁ.",
  "atk-s0501a6:12_17": "Idaṁ vesālivatthu.",
  "atk-s0501a6:13_0": "Bhagavato nimantanaṁ",
  "atk-s0501a6:14_0": "Ayaṁ pana vesālī bhagavato uppannakāle iddhā vepullappattā ahosi.",
  "atk-s0501a6:14_1": "Tattha hi rājūnaṁyeva satta sahassāni satta satāni satta ca rājāno ahesuṁ.",
  "atk-s0501a6:14_2": "Tathā yuvarājasenāpatibhaṇḍāgārikappabhutīnaṁ. Yathāha –",
  "atk-s0501a6:15_0": "“Tena kho pana samayena vesālī iddhā ceva hoti phītā ca bahujanā ākiṇṇamanussā subhikkhā ca,",
  "atk-s0501a6:15_1": "satta ca pāsādasahassāni satta ca pāsādasatāni satta ca pāsādā,",
  "atk-s0501a6:15_2": "satta ca kūṭāgārasahassāni satta ca kūṭāgārasatāni satta ca kūṭāgārāni,",
  "atk-s0501a6:15_3": "satta ca ārāmasahassāni satta ca ārāmasatāni satta ca ārāmā,",
  "atk-s0501a6:15_4": "satta ca pokkharaṇisahassāni satta ca pokkharaṇisatāni satta ca pokkharaṇiyo”ti.",
  "atk-s0501a6:16_0": "Sā aparena samayena dubbhikkhā ahosi dubbuṭṭhikā dussassā.",
  "atk-s0501a6:16_1": "Paṭhamaṁ duggatamanussā maranti,",
  "atk-s0501a6:16_2": "te bahiddhā chaḍḍenti.",
  "atk-s0501a6:16_3": "Matamanussānaṁ kuṇapagandhena amanussā nagaraṁ pavisiṁsu,",
  "atk-s0501a6:16_4": "tato bahutarā maranti.",
  "atk-s0501a6:16_5": "Tāya paṭikūlatāya sattānaṁ ahivātarogo uppajji.",
  "atk-s0501a6:16_6": "Iti tīhi dubbhikkhaamanussarogabhayehi upaddutā vesālinagaravāsino upasaṅkamitvā rājānaṁ āhaṁsu,",
  "atk-s0501a6:16_7": "“mahārāja,",
  "atk-s0501a6:16_8": "imasmiṁ nagare tividhaṁ bhayamuppannaṁ,",
  "atk-s0501a6:16_9": "ito pubbe yāva sattamā rājakulaparivaṭṭā evarūpaṁ anuppannapubbaṁ,",
  "atk-s0501a6:16_10": "tumhākaṁ maññe adhammikattena taṁ etarahi uppanna”nti.",
  "atk-s0501a6:16_11": "Rājā sabbe santhāgāre sannipātāpetvā “mayhaṁ adhammikabhāvaṁ vicinathā”ti āha.",
  "atk-s0501a6:16_12": "Te sabbaṁ paveṇiṁ vicinantā na kiñci addasaṁsu.",
  "atk-s0501a6:17_0": "Tato rañño dosamadisvā “idaṁ bhayaṁ amhākaṁ kathaṁ vūpasameyyā”ti cintesuṁ.",
  "atk-s0501a6:17_1": "Tattha ekacce cha satthāre apadisiṁsu “etehi okkantamatte vūpasamessatī”ti.",
  "atk-s0501a6:17_2": "Ekacce āhaṁsu –",
  "atk-s0501a6:17_3": "“buddho kira loke uppanno,",
  "atk-s0501a6:17_4": "so bhagavā sabbasattahitāya dhammaṁ deseti mahiddhiko mahānubhāvo,",
  "atk-s0501a6:17_5": "tena okkantamatte sabbabhayāni vūpasameyyu”nti.",
  "atk-s0501a6:17_6": "Tena te attamanā hutvā “kahaṁ pana so bhagavā etarahi viharati,",
  "atk-s0501a6:17_7": "amhehi pesito na āgaccheyyā”ti āhaṁsu.",
  "atk-s0501a6:17_8": "Athāpare āhaṁsu –",
  "atk-s0501a6:17_9": "“buddhā nāma anukampakā,",
  "atk-s0501a6:17_10": "kissa nāgaccheyyuṁ,",
  "atk-s0501a6:17_11": "so pana bhagavā etarahi rājagahe viharati,",
  "atk-s0501a6:17_12": "rājā bimbisāro taṁ upaṭṭhahati,",
  "atk-s0501a6:17_13": "so āgantuṁ na dadeyyā”ti.",
  "atk-s0501a6:17_14": "“Tena hi rājānaṁ saññāpetvā āneyyāmā”ti dve licchavirājāno mahatā balakāyena pahūtaṁ paṇṇākāraṁ datvā",
  "atk-s0501a6:17_15": "rañño santikaṁ pesiṁsu “bimbisāraṁ saññāpetvā bhagavantaṁ ānethā”ti.",
  "atk-s0501a6:17_16": "Te gantvā rañño paṇṇākāraṁ datvā taṁ pavattiṁ nivedetvā,",
  "atk-s0501a6:17_17": "“mahārāja,",
  "atk-s0501a6:17_18": "bhagavantaṁ amhākaṁ nagaraṁ pesehī”ti āhaṁsu.",
  "atk-s0501a6:17_19": "Rājā na sampaṭicchi,",
  "atk-s0501a6:17_20": "“tumheyeva jānāthā”ti āha.",
  "atk-s0501a6:17_21": "Te bhagavantaṁ upasaṅkamitvā vanditvā evamāhaṁsu – “bhante,",
  "atk-s0501a6:17_22": "amhākaṁ nagare tīṇi bhayāni uppannāni,",
  "atk-s0501a6:17_23": "sace bhagavā āgaccheyya,",
  "atk-s0501a6:17_24": "sotthi no bhaveyyā”ti.",
  "atk-s0501a6:17_25": "Bhagavā āvajjetvā “vesāliyaṁ ratanasutte vutte sā rakkhā koṭisatasahassaṁ cakkavāḷānaṁ pharissati,",
  "atk-s0501a6:17_26": "suttapariyosāne caturāsītiyā pāṇasahassānaṁ dhammābhisamayo bhavissatī”ti adhivāsesi.",
  "atk-s0501a6:17_27": "Atha rājā bimbisāro bhagavato adhivāsanaṁ sutvā “bhagavatā vesāligamanaṁ adhivāsita”nti nagare ghosanaṁ kārāpetvā bhagavantaṁ upasaṅkamitvā āha – “kiṁ, bhante,",
  "atk-s0501a6:17_28": "sampaṭicchatha vesāligamana”nti? Āma,",
  "atk-s0501a6:17_29": "mahārājāti. Tena hi, bhante,",
  "atk-s0501a6:17_30": "tāva āgametha,",
  "atk-s0501a6:17_31": "yāva maggaṁ paṭiyādemīti.",
  "atk-s0501a6:18_0": "Atha kho rājā bimbisāro rājagahassa ca gaṅgāya ca antarā pañcayojanabhūmiṁ samaṁ katvā yojane yojane vihāraṁ māpetvā bhagavato gamanakālaṁ paṭivedesi.",
  "atk-s0501a6:18_1": "Bhagavā pañcahi bhikkhusatehi parivuto pāyāsi.",
  "atk-s0501a6:18_2": "Rājā pañcayojanaṁ maggaṁ pañcavaṇṇehi pupphehi jāṇumattaṁ okirāpetvā dhajapaṭākapuṇṇaghaṭakadaliādīni",
  "atk-s0501a6:18_3": "ussāpetvā bhagavato dve setacchattāni ekamekassa ca bhikkhussa ekamekaṁ ukkhipāpetvā saddhiṁ attano parivārena",
  "atk-s0501a6:18_4": "pupphagandhādīhi pūjaṁ karonto ekekasmiṁ vihāre bhagavantaṁ vasāpetvā mahādānāni datvā pañcahi divasehi",
  "atk-s0501a6:18_5": "gaṅgātīraṁ nesi.",
  "atk-s0501a6:18_6": "Tattha sabbālaṅkārehi nāvaṁ alaṅkaronto vesālikānaṁ sāsanaṁ pesesi “āgato bhagavā,",
  "atk-s0501a6:18_7": "maggaṁ paṭiyādetvā sabbe bhagavato paccuggamanaṁ karothā”ti.",
  "atk-s0501a6:18_8": "Te “diguṇaṁ pūjaṁ karissāmā”ti vesāliyā ca gaṅgāya ca antarā tiyojanabhūmiṁ samaṁ katvā bhagavato cattāri",
  "atk-s0501a6:18_9": "ekamekassa ca bhikkhussa dve dve setacchattāni sajjetvā pūjaṁ kurumānā gaṅgātīraṁ āgantvā aṭṭhaṁsu.",
  "atk-s0501a6:19_0": "Atha bimbisāro dve nāvāyo saṅghaṭetvā maṇḍapaṁ katvā pupphadāmādīhi alaṅkaritvā tattha sabbaratanamayaṁ buddhāsanaṁ paññapesi,",
  "atk-s0501a6:19_1": "bhagavā tattha nisīdi.",
  "atk-s0501a6:19_2": "Pañca satā bhikkhūpi nāvaṁ āruhitvā yathānurūpaṁ nisīdiṁsu.",
  "atk-s0501a6:19_3": "Rājā bhagavantaṁ anugacchanto galappamāṇaṁ udakaṁ ogāhetvā “yāva, bhante,",
  "atk-s0501a6:19_4": "bhagavā āgacchati,",
  "atk-s0501a6:19_5": "tāvāhaṁ idheva gaṅgātīre vasissāmī”ti vatvā nivatto.",
  "atk-s0501a6:19_6": "Upari devatā yāva akaniṭṭhabhavanā pūjaṁ akaṁsu.",
  "atk-s0501a6:19_7": "Heṭṭhāgaṅgānivāsino kambalassatarādayo nāgarājāno pūjaṁ akaṁsu.",
  "atk-s0501a6:19_8": "Evaṁ mahatiyā pūjāya bhagavā yojanamattaṁ addhānaṁ gaṅgāya gantvā vesālikānaṁ sīmantaraṁ paviṭṭho.",
  "atk-s0501a6:20_0": "Tato licchavirājāno bimbisārena katapūjāya diguṇaṁ karontā galappamāṇe udake bhagavantaṁ paccuggacchiṁsu.",
  "atk-s0501a6:20_1": "Teneva khaṇena tena muhuttena vijjuppabhāvinaddhandhakāravisaṭakūṭo gaḷagaḷāyanto catūsu disāsu mahāmegho vuṭṭhāsi.",
  "atk-s0501a6:20_2": "Atha bhagavatā paṭhamapāde gaṅgātīre nikkhittamatte pokkharavassaṁ vassi.",
  "atk-s0501a6:20_3": "Ye temetukāmā,",
  "atk-s0501a6:20_4": "te eva tementi,",
  "atk-s0501a6:20_5": "atemetukāmā na tementi.",
  "atk-s0501a6:20_6": "Sabbattha jāṇumattaṁ ūrumattaṁ kaṭimattaṁ galappamāṇaṁ udakaṁ vahati,",
  "atk-s0501a6:20_7": "sabbakuṇapāni udakena gaṅgaṁ pavesitāni,",
  "atk-s0501a6:20_8": "parisuddho bhūmibhāgo ahosi.",
  "atk-s0501a6:21_0": "Licchavirājāno bhagavantaṁ antarā yojane yojane vāsāpetvā mahādānāni datvā tīhi divasehi diguṇaṁ pūjaṁ karontā vesāliṁ nayiṁsu.",
  "atk-s0501a6:21_1": "Vesāliṁ sampatte bhagavati sakko devānamindo devasaṅghapurakkhato āgacchi.",
  "atk-s0501a6:21_2": "Mahesakkhānaṁ devatānaṁ sannipātena amanussā yebhuyyena palāyiṁsu.",
  "atk-s0501a6:21_3": "Bhagavā nagaradvāre ṭhatvā ānandattheraṁ āmantesi – “imaṁ, ānanda,",
  "atk-s0501a6:21_4": "ratanasuttaṁ uggahetvā balikammūpakaraṇāni gahetvā licchavirājakumārehi saddhiṁ vesāliyā tipākārantare",
  "atk-s0501a6:21_5": "vicaranto parittaṁ karohī”ti ratanasuttaṁ abhāsi.",
  "atk-s0501a6:21_6": "“Evaṁ kena panetaṁ suttaṁ vuttaṁ, kadā, kattha,",
  "atk-s0501a6:21_7": "kasmā ca vutta”nti etesaṁ pañhānaṁ vissajjanā vitthārena vesālivatthuto pabhuti porāṇehi vaṇṇīyati.",
  "atk-s0501a6:22_0": "Evaṁ bhagavato vesāliṁ anuppattadivaseyeva vesālinagaradvāre tesaṁ upaddavānaṁ paṭighātatthāya vuttamidaṁ",
  "atk-s0501a6:22_1": "ratanasuttaṁ uggahetvā āyasmā ānando parittatthāya bhāsamāno bhagavato pattena udakamādāya sabbanagaraṁ",
  "atk-s0501a6:22_2": "abbhukkiranto anuvicari.",
  "atk-s0501a6:22_3": "Yaṁ kiñcīti vuttamatte eva therena ye pubbe apalātā saṅkārakūṭabhittippadesādinissitā amanussā,",
  "atk-s0501a6:22_4": "te catūhi dvārehi palāyiṁsu,",
  "atk-s0501a6:22_5": "dvārāni anokāsāni ahesuṁ.",
  "atk-s0501a6:22_6": "Tato ekacce dvāresu okāsaṁ alabhamānā pākāraṁ bhinditvā palātā.",
  "atk-s0501a6:22_7": "Amanussesu gatamattesu manussānaṁ gattesu rogo vūpasanto.",
  "atk-s0501a6:22_8": "Te nikkhamitvā sabbapupphagandhādīhi theraṁ pūjesuṁ.",
  "atk-s0501a6:22_9": "Mahājano nagaramajjhe santhāgāraṁ sabbagandhehi limpitvā vitānaṁ katvā sabbālaṅkārehi alaṅkaritvā tattha buddhāsanaṁ paññapetvā bhagavantaṁ ānesi.",
  "atk-s0501a6:23_0": "Bhagavā santhāgāraṁ pavisitvā paññatte āsane nisīdi.",
  "atk-s0501a6:23_1": "Bhikkhusaṅghopi kho rājāno manussā ca patirūpe patirūpe āsane nisīdiṁsu.",
  "atk-s0501a6:23_2": "Sakkopi devānamindo dvīsu devalokesu devaparisāya saddhiṁ upanisīdi aññe ca devā,",
  "atk-s0501a6:23_3": "ānandattheropi sabbaṁ vesāliṁ anuvicaranto rakkhaṁ katvā vesālinagaravāsīhi saddhiṁ āgantvā ekamantaṁ nisīdi.",
  "atk-s0501a6:23_4": "Tattha bhagavā sabbesaṁ tadeva ratanasuttaṁ abhāsīti.",
  "atk-s0501a6:24_0": "Ettāvatā ca yā “yena vuttaṁ yadā yattha,",
  "atk-s0501a6:24_1": "yasmā cetaṁ imaṁ nayaṁ.",
  "atk-s0501a6:24_2": "Pakāsetvānā”ti mātikā nikkhittā,",
  "atk-s0501a6:24_3": "sā sabbappakārena vitthāritā hoti.",
  "atk-s0501a6:25_0": "Yānīdhātigāthāvaṇṇanā",
  "atk-s0501a6:26_0": "1.",
  "atk-s0501a6:26_1": "Idāni “etassa karissāmatthavaṇṇana”nti vuttattā atthavaṇṇanā ārabbhate.",
  "atk-s0501a6:26_2": "Apare pana vadanti “ādito pañceva gāthā bhagavatā vuttā,",
  "atk-s0501a6:26_3": "sesā parittakaraṇasamaye ānandattherenā”ti.",
  "atk-s0501a6:26_4": "Yathā vā tathā vā hotu,",
  "atk-s0501a6:26_5": "kiṁ no imāya parikkhāya,",
  "atk-s0501a6:26_6": "sabbathāpi etassa ratanasuttassa karissāmatthavaṇṇanaṁ.",
  "atk-s0501a6:27_0": "Yānīdha bhūtānīti paṭhamagāthā.",
  "atk-s0501a6:27_1": "Tattha yānīti yādisāni appesakkhāni vā mahesakkhāni vā.",
  "atk-s0501a6:27_2": "Idhāti imasmiṁ padese,",
  "atk-s0501a6:27_3": "tasmiṁ khaṇe sannipātaṭṭhānaṁ sandhāyāha.",
  "atk-s0501a6:27_4": "Bhūtānīti kiñcāpi bhūtasaddo “bhūtasmiṁ pācittiya”nti evamādīsu vijjamāne.",
  "atk-s0501a6:27_5": "“Bhūtamidanti,",
  "atk-s0501a6:27_6": "bhikkhave,",
  "atk-s0501a6:27_7": "samanupassathā”ti evamādīsu khandhapañcake.",
  "atk-s0501a6:27_8": "“Cattāro kho, bhikkhu,",
  "atk-s0501a6:27_9": "mahābhūtā hetū”ti evamādīsu catubbidhe pathavīdhātvādirūpe.",
  "atk-s0501a6:27_10": "“Yo ca kālaghaso bhūto”ti evamādīsu khīṇāsave.",
  "atk-s0501a6:27_11": "“Sabbeva nikkhipissanti,",
  "atk-s0501a6:27_12": "bhūtā loke samussaya”nti evamādīsu sabbasatte.",
  "atk-s0501a6:27_13": "“Bhūtagāmapātabyatāyā”ti evamādīsu rukkhādike.",
  "atk-s0501a6:27_14": "“Bhūtaṁ bhūtato sañjānātī”ti evamādīsu cātumahārājikānaṁ heṭṭhā sattanikāyaṁ upādāya vattati.",
  "atk-s0501a6:27_15": "Idha pana avisesato amanussesu daṭṭhabbo.",
  "atk-s0501a6:28_0": "Samāgatānīti sannipatitāni.",
  "atk-s0501a6:28_1": "Bhummānīti bhūmiyaṁ nibbattāni.",
  "atk-s0501a6:28_2": "Vā-iti vikappane.",
  "atk-s0501a6:28_3": "Tena yānīdha bhummāni vā bhūtāni samāgatānīti imamekaṁ vikappaṁ katvā puna dutiyavikappaṁ kātuṁ “yāni va antalikkhe”ti āha.",
  "atk-s0501a6:28_4": "Antalikkhe vā yāni bhūtāni nibbattāni,",
  "atk-s0501a6:28_5": "tāni sabbāni idha samāgatānīti attho.",
  "atk-s0501a6:28_6": "Ettha ca yāmato yāva akaniṭṭhaṁ,",
  "atk-s0501a6:28_7": "tāva nibbattāni bhūtāni ākāse pātubhūtavimānesu nibbattattā “antalikkhe bhūtānī”ti veditabbāni.",
  "atk-s0501a6:28_8": "Tato heṭṭhā sineruto pabhuti yāva bhūmiyaṁ rukkhalatādīsu adhivatthāni pathaviyañca nibbattāni bhūtāni,",
  "atk-s0501a6:28_9": "tāni sabbāni bhūmiyaṁ bhūmipaṭibaddhesu ca rukkhalatāpabbatādīsu nibbattattā “bhummāni bhūtānī”ti veditabbāni.",
  "atk-s0501a6:29_0": "Evaṁ bhagavā sabbāneva amanussabhūtāni “bhummāni vā yāni va antalikkhe”ti dvīhi padehi vikappetvā puna",
  "atk-s0501a6:29_1": "ekena padena pariggahetvā dassetuṁ “sabbeva bhūtā sumanā bhavantū”ti āha.",
  "atk-s0501a6:29_2": "Sabbeti anavasesā.",
  "atk-s0501a6:29_3": "Evāti avadhāraṇe,",
  "atk-s0501a6:29_4": "ekampi anapanetvāti adhippāyo.",
  "atk-s0501a6:29_5": "Bhūtāti amanussā.",
  "atk-s0501a6:29_6": "Sumanā bhavantūti sukhitamanā pītisomanassajātā bhavantu.",
  "atk-s0501a6:29_7": "Athopīti kiccantarasanniyojanatthaṁ vākyopādāne nipātadvayaṁ.",
  "atk-s0501a6:29_8": "Sakkacca suṇantu bhāsitanti aṭṭhiṁ katvā manasikatvā sabbaṁ cetasā samannāharitvā dibbasampattilokuttarasukhāvahaṁ mama desanaṁ suṇantu.",
  "atk-s0501a6:30_0": "Evamettha bhagavā “yānīdha bhūtāni samāgatānī”ti aniyamitavacanena bhūtāni pariggahetvā puna “bhummāni",
  "atk-s0501a6:30_1": "vā yāni va antalikkhe”ti dvidhā vikappetvā tato “sabbeva bhūtā”ti puna ekajjhaṁ katvā “sumanā bhavantū”ti",
  "atk-s0501a6:30_2": "iminā vacanena āsayasampattiyaṁ niyojento “sakkacca suṇantu bhāsita”nti payogasampattiyaṁ,",
  "atk-s0501a6:30_3": "tathā yonisomanasikārasampattiyaṁ paratoghosasampattiyañca,",
  "atk-s0501a6:30_4": "tathā attasammāpaṇidhisappurisūpanissayasampattīsu samādhipaññāhetusampattīsu ca niyojento gāthaṁ samāpesi.",
  "atk-s0501a6:31_0": "Tasmā hītigāthāvaṇṇanā",
  "atk-s0501a6:32_0": "2.Tasmā hi bhūtāti dutiyagāthā.",
  "atk-s0501a6:32_1": "Tattha tasmāti kāraṇavacanaṁ.",
  "atk-s0501a6:32_2": "Bhūtāti āmantanavacanaṁ.",
  "atk-s0501a6:32_3": "Nisāmethāti suṇātha.",
  "atk-s0501a6:32_4": "Sabbeti anavasesā.",
  "atk-s0501a6:32_5": "Kiṁ vuttaṁ hoti?",
  "atk-s0501a6:32_6": "Yasmā tumhe dibbaṭṭhānāni tattha upabhogaparibhogasampadañca pahāya dhammassavanatthaṁ idha samāgatā,",
  "atk-s0501a6:32_7": "na naṭanaccanādidassanatthaṁ,",
  "atk-s0501a6:32_8": "tasmā hi bhūtā nisāmetha sabbeti.",
  "atk-s0501a6:32_9": "Atha vā “sumanā bhavantu,",
  "atk-s0501a6:32_10": "sakkacca suṇantū”ti vacanena tesaṁ sumanabhāvaṁ sakkaccaṁ sotukamyatañca disvā āha “yasmā tumhe sumanabhāvena",
  "atk-s0501a6:32_11": "attasammāpaṇidhiyonisomanasikārāsayasuddhīhi sakkaccaṁ sotukamyatāya sappurisūpanissayaparatoghosapadaṭṭhānato",
  "atk-s0501a6:32_12": "payogasuddhīhi ca yuttā,",
  "atk-s0501a6:32_13": "tasmā hi bhūtā nisāmetha sabbe”ti.",
  "atk-s0501a6:32_14": "Atha vā yaṁ purimagāthāya ante “bhāsita”nti vuttaṁ,",
  "atk-s0501a6:32_15": "taṁ kāraṇabhāvena apadisanto āha “yasmā mama bhāsitaṁ nāma atidullabhaṁ aṭṭhakkhaṇaparivajjitassa khaṇassa dullabhattā,",
  "atk-s0501a6:32_16": "anekānisaṁsañca paññākaruṇāguṇena pavattattā,",
  "atk-s0501a6:32_17": "tañcāhaṁ vattukāmo ‘suṇantu bhāsita’nti avocaṁ,",
  "atk-s0501a6:32_18": "tasmā hi bhūtā nisāmetha sabbe”ti.",
  "atk-s0501a6:32_19": "Idaṁ iminā gāthāpadena vuttaṁ hoti.",
  "atk-s0501a6:33_0": "Evametaṁ kāraṇaṁ niropento attano bhāsitanisāmane niyojetvā nisāmetabbaṁ vattumāraddho “mettaṁ karotha mānusiyā pajāyā”ti.",
  "atk-s0501a6:33_1": "Tassattho –",
  "atk-s0501a6:33_2": "yāyaṁ tīhi upaddavehi upaddutā mānusī pajā,",
  "atk-s0501a6:33_3": "tassā mānusiyā pajāya mettaṁ mittabhāvaṁ hitajjhāsayataṁ paccupaṭṭhapethāti.",
  "atk-s0501a6:33_4": "Keci pana “mānusikaṁ paja”nti paṭhanti,",
  "atk-s0501a6:33_5": "taṁ bhummatthāsambhavā na yujjati.",
  "atk-s0501a6:33_6": "Yampi aññe atthaṁ vaṇṇayanti,",
  "atk-s0501a6:33_7": "sopi na yujjati.",
  "atk-s0501a6:33_8": "Adhippāyo panettha –",
  "atk-s0501a6:33_9": "nāhaṁ buddhoti issariyabalena vadāmi,",
  "atk-s0501a6:33_10": "api tu yaṁ tumhākañca imissā ca mānusiyā pajāya hitatthaṁ vadāmi “mettaṁ karotha mānusiyā pajāyā”ti.",
  "atk-s0501a6:33_11": "Ettha ca –",
  "atk-s0501a6:34_0": "“Ye sattasaṇḍaṁ pathaviṁ vijetvā,",
  "atk-s0501a6:35_0": "Rājisayo yajamānānupariyagā;",
  "atk-s0501a6:36_0": "Assamedhaṁ purisamedhaṁ,",
  "atk-s0501a6:37_0": "Sammāpāsaṁ vājapeyyaṁ niraggaḷaṁ.",
  "atk-s0501a6:38_0": "“Mettassa cittassa subhāvitassa,",
  "atk-s0501a6:39_0": "Kalampi te nānubhavanti soḷasiṁ;",
  "atk-s0501a6:40_0": "Ekampi ce pāṇamaduṭṭhacitto,",
  "atk-s0501a6:41_0": "Mettāyati kusalo tena hoti.",
  "atk-s0501a6:42_0": "“Sabbe ca pāṇe manasānukampī, pahūtamariyo pakaroti puñña”nti. –",
  "atk-s0501a6:43_0": "Evamādīnaṁ suttānaṁ ekādasānisaṁsānañca vasena ye mettaṁ karonti, etesaṁ mettā hitāti veditabbā.",
  "atk-s0501a6:44_0": "“Devatānukampito poso, sadā bhadrāni passatī”ti. –",
  "atk-s0501a6:45_0": "Evamādīnaṁ suttānaṁ vasena yesu kayirati, tesampi hitāti veditabbā.",
  "atk-s0501a6:46_0": "Evaṁ ubhayesampi hitabhāvaṁ dassento “mettaṁ karotha mānusiyā”ti vatvā idāni upakārampi dassento āha “divā ca ratto ca haranti ye baliṁ,",
  "atk-s0501a6:46_1": "tasmā hi ne rakkhatha appamattā”ti.",
  "atk-s0501a6:46_2": "Tassattho –",
  "atk-s0501a6:46_3": "ye manussā cittakammakaṭṭhakammādīhipi devatā katvā cetiyarukkhādīni ca upasaṅkamitvā devatā uddissa divā baliṁ karonti,",
  "atk-s0501a6:46_4": "kālapakkhādīsu ca rattiṁ baliṁ karonti,",
  "atk-s0501a6:46_5": "salākabhattādīni vā datvā ārakkhadevatā upādāya yāva brahmadevatānaṁ pattidānaniyyātanena divā baliṁ karonti,",
  "atk-s0501a6:46_6": "chattāropanadīpamālāya sabbarattikadhammassavanādīni kārāpetvā pattidānaniyyātanena ca rattiṁ baliṁ karonti,",
  "atk-s0501a6:46_7": "te kathaṁ na rakkhitabbā?",
  "atk-s0501a6:46_8": "Yato evaṁ divā ca ratto ca tumhe uddissa karonti ye baliṁ,",
  "atk-s0501a6:46_9": "tasmā hi ne rakkhatha;",
  "atk-s0501a6:46_10": "tasmā balikammakaraṇāpi te manusse rakkhatha gopayatha,",
  "atk-s0501a6:46_11": "ahitaṁ nesaṁ apanetha,",
  "atk-s0501a6:46_12": "hitaṁ upanetha appamattā hutvā taṁ kataññubhāvaṁ hadaye katvā niccamanussarantāti.",
  "atk-s0501a6:47_0": "Yaṁkiñcītigāthāvaṇṇanā",
  "atk-s0501a6:48_0": "3.",
  "atk-s0501a6:48_1": "Evaṁ devatāsu manussānaṁ upakārakabhāvaṁ dassetvā tesaṁ upaddavavūpasamanatthaṁ buddhādiguṇappakāsanena",
  "atk-s0501a6:48_2": "ca devamanussānaṁ dhammassavanatthaṁ “yaṁkiñci vitta”ntiādinā nayena saccavacanaṁ payuñjitumāraddho.",
  "atk-s0501a6:48_3": "Tattha yaṁkiñcīti aniyamitavasena anavasesaṁ pariyādiyati yaṁkiñci tattha tattha vohārūpagaṁ.",
  "atk-s0501a6:48_4": "Vittanti dhanaṁ.",
  "atk-s0501a6:48_5": "Tañhi vittiṁ janetīti vittaṁ.",
  "atk-s0501a6:48_6": "Idha vāti manussalokaṁ niddisati.",
  "atk-s0501a6:48_7": "Huraṁ vāti tato paraṁ avasesalokaṁ,",
  "atk-s0501a6:48_8": "tena ca ṭhapetvā manusse sabbalokaggahaṇe patte “saggesu vā”ti parato vuttattā ṭhapetvā manusse ca sagge",
  "atk-s0501a6:48_9": "ca avasesānaṁ nāgasupaṇṇādīnaṁ gahaṇaṁ veditabbaṁ.",
  "atk-s0501a6:49_0": "Evaṁ imehi dvīhi padehi yaṁ manussānaṁ vohārūpagaṁ alaṅkāraparibhogūpagañca jātarūparajatamuttāmaṇiveḷuriyapavāḷalohitaṅkamasāragallādikaṁ,",
  "atk-s0501a6:49_1": "yañca muttāmaṇivālukatthatāya bhūmiyā ratanamayavimānesu anekayojanasatavitthatesu bhavanesu uppannānaṁ nāgasupaṇṇādīnaṁ vittaṁ,",
  "atk-s0501a6:49_2": "taṁ niddiṭṭhaṁ hoti.",
  "atk-s0501a6:49_3": "Saggesu vāti kāmāvacararūpāvacaradevalokesu.",
  "atk-s0501a6:49_4": "Te hi sobhanena kammena ajīyantīti saggā.",
  "atk-s0501a6:49_5": "Suṭṭhu aggātipi saggā.",
  "atk-s0501a6:49_6": "Yanti yaṁ sasāmikaṁ vā asāmikaṁ vā.",
  "atk-s0501a6:49_7": "Ratananti ratiṁ nayati vahati janayati vaḍḍhetīti ratanaṁ.",
  "atk-s0501a6:49_8": "Yaṁkiñci cittīkataṁ mahagghaṁ atulaṁ dullabhadassanaṁ anomasattaparibhogañca,",
  "atk-s0501a6:49_9": "tassetaṁ adhivacanaṁ. Yathāha –",
  "atk-s0501a6:50_0": "“Cittīkataṁ mahagghañca, atulaṁ dullabhadassanaṁ;",
  "atk-s0501a6:51_0": "Anomasattaparibhogaṁ, ratanaṁ tena vuccatī”ti.",
  "atk-s0501a6:52_0": "Paṇītanti uttamaṁ seṭṭhaṁ atappakaṁ.",
  "atk-s0501a6:52_1": "Evaṁ iminā gāthāpadena yaṁ saggesu anekayojanasatappamāṇasabbaratanamayavimānasudhammavejayantappabhutīsu sasāmikaṁ,",
  "atk-s0501a6:52_2": "yañca buddhuppādavirahena apāyameva paripūrentesu sattesu suññavimānappaṭibaddhaṁ asāmikaṁ,",
  "atk-s0501a6:52_3": "yaṁ vā panaññampi pathavimahāsamuddahimavantādinissitamasāmikaṁ ratanaṁ,",
  "atk-s0501a6:52_4": "taṁ niddiṭṭhaṁ hoti.",
  "atk-s0501a6:53_0": "Na no samaṁ atthi tathāgatenāti na-iti paṭisedhe.",
  "atk-s0501a6:53_1": "No-iti avadhāraṇe.",
  "atk-s0501a6:53_2": "Samanti tulyaṁ.",
  "atk-s0501a6:53_3": "Atthīti vijjati.",
  "atk-s0501a6:53_4": "Tathāgatenāti buddhena.",
  "atk-s0501a6:53_5": "Kiṁ vuttaṁ hoti?",
  "atk-s0501a6:53_6": "Yaṁ etaṁ vittañca ratanañca pakāsitaṁ,",
  "atk-s0501a6:53_7": "ettha ekampi buddharatanena sadisaṁ ratanaṁ nevatthi.",
  "atk-s0501a6:53_8": "Yampi hi taṁ cittīkataṭṭhena ratanaṁ,",
  "atk-s0501a6:53_9": "seyyathidaṁ –",
  "atk-s0501a6:53_10": "rañño cakkavattissa cakkaratanaṁ maṇiratanañca,",
  "atk-s0501a6:53_11": "yamhi uppanne mahājano na aññattha cittīkāraṁ karoti,",
  "atk-s0501a6:53_12": "na koci pupphagandhādīni gahetvā yakkhaṭṭhānaṁ vā bhūtaṭṭhānaṁ vā gacchati,",
  "atk-s0501a6:53_13": "sabbopi jano cakkaratanamaṇiratanameva cittīkāraṁ karoti pūjeti,",
  "atk-s0501a6:53_14": "taṁ taṁ varaṁ pattheti,",
  "atk-s0501a6:53_15": "patthitapatthitañcassa ekaccaṁ samijjhati,",
  "atk-s0501a6:53_16": "tampi ratanaṁ buddharatanena samaṁ natthi.",
  "atk-s0501a6:53_17": "Yadi hi cittīkataṭṭhena ratanaṁ,",
  "atk-s0501a6:53_18": "tathāgatova ratanaṁ.",
  "atk-s0501a6:53_19": "Tathāgate hi uppanne ye keci mahesakkhā devamanussā na te aññatra cittīkāraṁ karonti,",
  "atk-s0501a6:53_20": "na kañci aññaṁ pūjenti.",
  "atk-s0501a6:53_21": "Tathā hi brahmā sahampati sinerumattena ratanadāmena tathāgataṁ pūjesi,",
  "atk-s0501a6:53_22": "yathābalañca aññe devā manussā ca bimbisārakosalarājaanāthapiṇḍikādayo.",
  "atk-s0501a6:53_23": "Parinibbutampi bhagavantaṁ uddissa channavutikoṭidhanaṁ vissajjetvā asokamahārājā sakalajambudīpe caturāsīti vihārasahassāni patiṭṭhāpesi,",
  "atk-s0501a6:53_24": "ko pana vādo aññesaṁ cittīkārānaṁ.",
  "atk-s0501a6:53_25": "Apica kassaññassa parinibbutassāpi jātibodhidhammacakkappavattanaparinibbānaṭṭhānāni paṭimācetiyādīni",
  "atk-s0501a6:53_26": "vā uddissa evaṁ cittīkāragarukāro pavattati yathā bhagavato.",
  "atk-s0501a6:53_27": "Evaṁcittīkataṭṭhenāpi tathāgatasamaṁ ratanaṁ natthi.",
  "atk-s0501a6:54_0": "Tathā yampi taṁ mahagghaṭṭhena ratanaṁ.",
  "atk-s0501a6:54_1": "Seyyathidaṁ –",
  "atk-s0501a6:54_2": "kāsikaṁ vatthaṁ. Yathāha –",
  "atk-s0501a6:54_3": "“jiṇṇampi,",
  "atk-s0501a6:54_4": "bhikkhave,",
  "atk-s0501a6:54_5": "kāsikaṁ vatthaṁ vaṇṇavantañceva hoti sukhasamphassañca mahagghañcā”ti,",
  "atk-s0501a6:54_6": "tampi buddharatanena samaṁ natthi.",
  "atk-s0501a6:54_7": "Yadi hi mahagghaṭṭhena ratanaṁ,",
  "atk-s0501a6:54_8": "tathāgatova ratanaṁ.",
  "atk-s0501a6:54_9": "Tathāgato hi yesaṁ paṁsukampi paṭiggaṇhāti,",
  "atk-s0501a6:54_10": "tesaṁ taṁ mahapphalaṁ hoti mahānisaṁsaṁ seyyathāpi asokarañño,",
  "atk-s0501a6:54_11": "idamassa mahagghatāya.",
  "atk-s0501a6:54_12": "Evaṁ mahagghatāvacanena cettha dosābhāvasādhakaṁ idaṁ suttapadaṁ veditabbaṁ –",
  "atk-s0501a6:55_0": "“Yesaṁ kho pana so paṭiggaṇhāti cīvarapiṇḍapātasenāsanagilānapaccayabhesajjaparikkhāraṁ,",
  "atk-s0501a6:55_1": "tesaṁ taṁ mahapphalaṁ hoti mahānisaṁsaṁ.",
  "atk-s0501a6:55_2": "Idamassa mahagghatāya vadāmi.",
  "atk-s0501a6:55_3": "Seyyathāpi taṁ,",
  "atk-s0501a6:55_4": "bhikkhave,",
  "atk-s0501a6:55_5": "kāsikaṁ vatthaṁ mahagghaṁ,",
  "atk-s0501a6:55_6": "tathūpamāhaṁ,",
  "atk-s0501a6:55_7": "bhikkhave,",
  "atk-s0501a6:55_8": "imaṁ puggalaṁ vadāmī”ti.",
  "atk-s0501a6:56_0": "Evaṁ mahagghaṭṭhenapi tathāgatasamaṁ ratanaṁ natthi.",
  "atk-s0501a6:57_0": "Tathā yampi taṁ atulaṭṭhenaratanaṁ.",
  "atk-s0501a6:57_1": "Seyyathidaṁ –",
  "atk-s0501a6:57_2": "rañño cakkavattissa cakkaratanaṁ uppajjati indanīlamaṇimayanābhi sattaratanamayasahassāraṁ pavāḷamayanemi rattasuvaṇṇamayasandhi,",
  "atk-s0501a6:57_3": "yassa dasannaṁ dasannaṁ arānamupari ekaṁ muṇḍāraṁ hoti vātaṁ gahetvā saddakaraṇatthaṁ,",
  "atk-s0501a6:57_4": "yena kato saddo sukusalappatāḷitapañcaṅgikatūriyasaddo viya hoti,",
  "atk-s0501a6:57_5": "yassa nābhiyā ubhosu passesu dve sīhamukhāni honti,",
  "atk-s0501a6:57_6": "abbhantaraṁ sakaṭacakkasseva susiraṁ.",
  "atk-s0501a6:57_7": "Tassa kattā vā kāretā vā natthi,",
  "atk-s0501a6:57_8": "kammapaccayena ututo samuṭṭhāti.",
  "atk-s0501a6:57_9": "Yaṁ rājā dasavidhaṁ cakkavattivattaṁ pūretvā tadahuposathe puṇṇamadivase sīsaṁnhāto uposathiko uparipāsādavaragato",
  "atk-s0501a6:57_10": "sīlāni sodhento nisinno puṇṇacandaṁ viya sūriyaṁ viya ca uṭṭhentaṁ passati,",
  "atk-s0501a6:57_11": "yassa dvādasayojanato saddo suyyati,",
  "atk-s0501a6:57_12": "yojanato vaṇṇo dissati,",
  "atk-s0501a6:57_13": "yaṁ mahājanena “dutiyo maññe cando sūriyo vā uṭṭhito”ti ativiya kotūhalajātena dissamānaṁ nagarassa upari",
  "atk-s0501a6:57_14": "āgantvā rañño antepurassa pācīnapasse nātiuccaṁ nātinīcaṁ hutvā mahājanassa gandhapupphādīhi pūjetuṁ,",
  "atk-s0501a6:57_15": "yuttaṭṭhāne akkhāhataṁ viya tiṭṭhati.",
  "atk-s0501a6:58_0": "Tadeva anubandhamānaṁ hatthiratanaṁ uppajjati,",
  "atk-s0501a6:58_1": "sabbaseto rattapādo sattappatiṭṭho iddhimā vehāsaṅgamo uposathakulā vā chaddantakulā vā āgacchati,",
  "atk-s0501a6:58_2": "uposathakulā ca āgacchanto sabbajeṭṭho āgacchati,",
  "atk-s0501a6:58_3": "chaddantakulā sabbakaniṭṭho sikkhitasikkho damathūpeto,",
  "atk-s0501a6:58_4": "so dvādasayojanaṁ parisaṁ gahetvā sakalajambudīpaṁ anusaṁyāyitvā purepātarāsameva sakaṁ rājadhāniṁ āgacchati.",
  "atk-s0501a6:59_0": "Tampi anubandhamānaṁ assaratanaṁ uppajjati,",
  "atk-s0501a6:59_1": "sabbaseto rattapādo kāḷasīso muñjakeso valāhakassarājakulā āgacchati.",
  "atk-s0501a6:59_2": "Sesamettha hatthiratanasadisameva.",
  "atk-s0501a6:60_0": "Tampi anubandhamānaṁ maṇiratanaṁ uppajjati.",
  "atk-s0501a6:60_1": "So hoti maṇi veḷuriyo subho jātimā aṭṭhaṁso suparikammakato āyāmato cakkanābhisadiso,",
  "atk-s0501a6:60_2": "vepullapabbatā āgacchati.",
  "atk-s0501a6:60_3": "So caturaṅgasamannāgatepi andhakāre rañño dhajaggaṁ gato yojanaṁ obhāseti,",
  "atk-s0501a6:60_4": "yassobhāsena manussā “divā”ti maññamānā kammante payojenti,",
  "atk-s0501a6:60_5": "antamaso kunthakipillikaṁ upādāya passanti.",
  "atk-s0501a6:61_0": "Tampi anubandhamānaṁ itthiratanaṁ uppajjati,",
  "atk-s0501a6:61_1": "pakatiaggamahesī vā hoti,",
  "atk-s0501a6:61_2": "uttarakuruto vā āgacchati maddarājakulato vā,",
  "atk-s0501a6:61_3": "atidīghatādichadosavivajjitā atikkantā mānusavaṇṇaṁ appattā dibbavaṇṇaṁ,",
  "atk-s0501a6:61_4": "yassā rañño sītakāle uṇhāni gattāni honti,",
  "atk-s0501a6:61_5": "uṇhakāle sītāni,",
  "atk-s0501a6:61_6": "satadhā phoṭita tūlapicuno viya samphasso hoti,",
  "atk-s0501a6:61_7": "kāyato candanagandho vāyati,",
  "atk-s0501a6:61_8": "mukhato uppalagandho,",
  "atk-s0501a6:61_9": "pubbuṭṭhāyinitādianekaguṇasamannāgatā ca hoti.",
  "atk-s0501a6:62_0": "Tampi anubandhamānaṁ gahapatiratanaṁ uppajjati rañño pakatikammakāro seṭṭhi,",
  "atk-s0501a6:62_1": "yassa cakkaratane uppannamatte dibbaṁ cakkhu pātubhavati,",
  "atk-s0501a6:62_2": "yena samantato yojanamatte nidhiṁ passati asāmikampi sasāmikampi,",
  "atk-s0501a6:62_3": "so rājānaṁ upasaṅkamitvā pavāreti “appossukko tvaṁ, deva, hohi,",
  "atk-s0501a6:62_4": "ahaṁ te dhanena dhanakaraṇīyaṁ karissāmī”ti.",
  "atk-s0501a6:63_0": "Tampi anubandhamānaṁ pariṇāyakaratanaṁ uppajjati rañño pakatijeṭṭhaputto.",
  "atk-s0501a6:63_1": "Cakkaratane uppannamatte atirekapaññāveyyattiyena samannāgato hoti,",
  "atk-s0501a6:63_2": "dvādasayojanāya parisāya cetasā cittaṁ parijānitvā niggahapaggahasamattho hoti,",
  "atk-s0501a6:63_3": "so rājānaṁ upasaṅkamitvā pavāreti “appossukko tvaṁ, deva, hohi,",
  "atk-s0501a6:63_4": "ahaṁ te rajjaṁ anusāsissāmī”ti.",
  "atk-s0501a6:63_5": "Yaṁ vā panaññampi evarūpaṁ atulaṭṭhena ratanaṁ,",
  "atk-s0501a6:63_6": "yassa na sakkā tulayitvā tīrayitvā aggho kātuṁ “sataṁ vā sahassaṁ vā agghati koṭiṁ vā”ti.",
  "atk-s0501a6:63_7": "Tattha ekaratanampi buddharatanena samaṁ natthi.",
  "atk-s0501a6:63_8": "Yadi hi atulaṭṭhena ratanaṁ,",
  "atk-s0501a6:63_9": "tathāgatova ratanaṁ.",
  "atk-s0501a6:63_10": "Tathāgato hi na sakkā sīlato vā samādhito vā paññādīnaṁ vā aññatarato kenaci tulayitvā tīrayitvā “ettakaguṇo",
  "atk-s0501a6:63_11": "vā iminā samo vā sappaṭibhāgo vā”ti paricchindituṁ.",
  "atk-s0501a6:63_12": "Evaṁ atulaṭṭhenapi tathāgatasamaṁ ratanaṁ natthi.",
  "atk-s0501a6:64_0": "Tathā yampi taṁ dullabhadassanaṭṭhena ratanaṁ,",
  "atk-s0501a6:64_1": "seyyathidaṁ dullabhapātubhāvo rājā cakkavatti,",
  "atk-s0501a6:64_2": "cakkādīni ca tassa ratanāni,",
  "atk-s0501a6:64_3": "tampi buddharatanena samaṁ natthi.",
  "atk-s0501a6:64_4": "Yadi hi dullabhadassanaṭṭhena ratanaṁ,",
  "atk-s0501a6:64_5": "tathāgatova ratanaṁ,",
  "atk-s0501a6:64_6": "kuto cakkavattiādīnaṁ ratanattaṁ.",
  "atk-s0501a6:64_7": "Tāni hi ekasmiṁyeva kappe anekāni uppajjanti.",
  "atk-s0501a6:64_8": "Yasmā pana asaṅkhyeyyepi kappe tathāgatasuñño loko hoti,",
  "atk-s0501a6:64_9": "tasmā tathāgatova kadāci karahaci uppajjanato dullabhadassano.",
  "atk-s0501a6:64_10": "Vuttampi cetaṁ bhagavatā parinibbānasamaye –",
  "atk-s0501a6:65_0": "“Devatā, ānanda,",
  "atk-s0501a6:65_1": "ujjhāyanti ‘dūrā ca vatamha āgatā tathāgataṁ dassanāya,",
  "atk-s0501a6:65_2": "kadāci karahaci tathāgatā loke uppajjanti arahanto sammāsambuddhā,",
  "atk-s0501a6:65_3": "ajjeva rattiyā pacchime yāme tathāgatassa parinibbānaṁ bhavissati,",
  "atk-s0501a6:65_4": "ayañca mahesakkho bhikkhu bhagavato purato ṭhito ovārento,",
  "atk-s0501a6:65_5": "na mayaṁ labhāma pacchime kāle tathāgataṁ dassanāyā”’ti.",
  "atk-s0501a6:66_0": "Evaṁ dullabhadassanaṭṭhenāpi tathāgatasamaṁ ratanaṁ natthi.",
  "atk-s0501a6:67_0": "Tathā yampi taṁ anomasattaparibhogaṭṭhena ratanaṁ.",
  "atk-s0501a6:67_1": "Seyyathidaṁ –",
  "atk-s0501a6:67_2": "rañño cakkavattissa cakkaratanādi tañhi koṭisatasahassadhanānampi sattabhūmikapāsādavaratale vasantānampi",
  "atk-s0501a6:67_3": "caṇḍālavenanesādarathakārapukkusādīnaṁ nīcakulikānaṁ omakapurisānaṁ supinantepi paribhogatthāya na nibbattati.",
  "atk-s0501a6:67_4": "Ubhato sujātassa pana rañño khattiyasseva paripūritadasavidhacakkavattivattassa paribhogatthāya nibbattanato anomasattaparibhogaṁyeva hoti,",
  "atk-s0501a6:67_5": "tampi buddharatanasamaṁ natthi.",
  "atk-s0501a6:67_6": "Yadi hi anomasattaparibhogaṭṭhena ratanaṁ,",
  "atk-s0501a6:67_7": "tathāgatova ratanaṁ.",
  "atk-s0501a6:67_8": "Tathāgato hi loke omakasattasammatānaṁ anupanissayasampannānaṁ viparītadassanānaṁ pūraṇakassapādīnaṁ",
  "atk-s0501a6:67_9": "channaṁ satthārānaṁ aññesañca evarūpānaṁ supinantepi aparibhogo.",
  "atk-s0501a6:67_10": "Upanissayasampannānaṁ pana catuppadāyapi gāthāya pariyosāne arahattamadhigantuṁ samatthānaṁ nibbedhikañāṇadassanānaṁ",
  "atk-s0501a6:67_11": "bāhiyadārucīriyappabhutīnaṁ aññesañca mahākulappasutānaṁ mahāsāvakānaṁ paribhogo,",
  "atk-s0501a6:67_12": "te hi taṁ dassanānuttariyasavanānuttariyapāricariyānuttariyādīni sādhentā tathāgataṁ paribhuñjanti.",
  "atk-s0501a6:67_13": "Evaṁ anomasattaparibhogaṭṭhenāpi tathāgatasamaṁ ratanaṁ natthi.",
  "atk-s0501a6:68_0": "Yampi taṁ avisesato ratijananaṭṭhena ratanaṁ.",
  "atk-s0501a6:68_1": "Seyyathidaṁ –",
  "atk-s0501a6:68_2": "rañño cakkavattissa cakkaratanaṁ.",
  "atk-s0501a6:68_3": "Tañhi disvāva rājā cakkavatti attamano hoti,",
  "atk-s0501a6:68_4": "evampi taṁ rañño ratiṁ janeti.",
  "atk-s0501a6:68_5": "Puna caparaṁ rājā cakkavatti vāmena hatthena suvaṇṇabhiṅkāraṁ gahetvā dakkhiṇena hatthena cakkaratanaṁ abbhukkirati “pavattatu bhavaṁ cakkaratanaṁ,",
  "atk-s0501a6:68_6": "abhivijinātu bhavaṁ cakkaratana”nti.",
  "atk-s0501a6:68_7": "Tato cakkaratanaṁ pañcaṅgikaṁ viya tūriyaṁ madhurassaraṁ niccharantaṁ ākāsena puratthimaṁ disaṁ gacchati,",
  "atk-s0501a6:68_8": "anvadeva rājā,",
  "atk-s0501a6:68_9": "cakkavatti cakkānubhāvena dvādasayojanavitthiṇṇāya caturaṅginiyā senāya nātiuccaṁ nātinīcaṁ uccarukkhānaṁ heṭṭhābhāgena,",
  "atk-s0501a6:68_10": "nīcarukkhānaṁ uparibhāgena,",
  "atk-s0501a6:68_11": "rukkhesu pupphaphalapallavādipaṇṇākāraṁ gahetvā āgatānaṁ hatthato paṇṇākārañca gaṇhanto “ehi kho,",
  "atk-s0501a6:68_12": "mahārājā”ti evamādinā paramanipaccakārena āgate paṭirājāno “pāṇo na hantabbo”tiādinā nayena anusāsanto gacchati.",
  "atk-s0501a6:68_13": "Yattha pana rājā bhuñjitukāmo vā divāseyyaṁ vā kappetukāmo hoti,",
  "atk-s0501a6:68_14": "tattha cakkaratanaṁ ākāsā orohitvā udakādisabbakiccakkhame same bhūmibhāge akkhāhataṁ viya tiṭṭhati.",
  "atk-s0501a6:68_15": "Puna rañño gamanacitte uppanne purimanayeneva saddaṁ karontaṁ gacchati,",
  "atk-s0501a6:68_16": "taṁ sutvā dvādasayojanikāpi parisā ākāsena gacchati.",
  "atk-s0501a6:68_17": "Cakkaratanaṁ anupubbena puratthimaṁ samuddaṁ ajjhogāhati,",
  "atk-s0501a6:68_18": "tasmiṁ ajjhogāhante udakaṁ yojanappamāṇaṁ apagantvā bhittīkataṁ viya tiṭṭhati.",
  "atk-s0501a6:68_19": "Mahājano yathākāmaṁ satta ratanāni gaṇhāti.",
  "atk-s0501a6:68_20": "Puna rājā suvaṇṇabhiṅkāraṁ gahetvā “ito paṭṭhāya mama rajja”nti udakena abbhukkiritvā nivattati.",
  "atk-s0501a6:68_21": "Senā purato hoti,",
  "atk-s0501a6:68_22": "cakkaratanaṁ pacchato,",
  "atk-s0501a6:68_23": "rājā majjhe.",
  "atk-s0501a6:68_24": "Cakkaratanena osakkitosakkitaṭṭhānaṁ udakaṁ paripūrati.",
  "atk-s0501a6:68_25": "Eteneva upāyena dakkhiṇapacchimuttarepi samudde gacchati.",
  "atk-s0501a6:69_0": "Evaṁ catuddisaṁ anusaṁyāyitvā cakkaratanaṁ tiyojanappamāṇaṁ ākāsaṁ ārohati.",
  "atk-s0501a6:69_1": "Tattha ṭhito rājā cakkaratanānubhāvena vijitavijayo pañcasataparittadīpapaṭimaṇḍitaṁ sattayojanasahassaparimaṇḍalaṁ pubbavidehaṁ,",
  "atk-s0501a6:69_2": "tathā aṭṭhayojanasahassaparimaṇḍalaṁ uttarakuruṁ,",
  "atk-s0501a6:69_3": "sattayojanasahassaparimaṇḍalaṁyeva aparagoyānaṁ,",
  "atk-s0501a6:69_4": "dasayojanasahassaparimaṇḍalaṁ jambudīpañcāti evaṁ catumahādīpadvisahassaparittadīpapaṭimaṇḍitaṁ ekaṁ cakkavāḷaṁ suphullapuṇḍarīkavanaṁ viya oloketi.",
  "atk-s0501a6:69_5": "Evaṁ olokayato cassa anappakā rati uppajjati.",
  "atk-s0501a6:69_6": "Evampi taṁ cakkaratanaṁ rañño ratiṁ janeti,",
  "atk-s0501a6:69_7": "tampi buddharatanasamaṁ natthi.",
  "atk-s0501a6:69_8": "Yadi hi ratijananaṭṭhena ratanaṁ,",
  "atk-s0501a6:69_9": "tathāgatova ratanaṁ,",
  "atk-s0501a6:69_10": "kiṁ karissati etaṁ cakkaratanaṁ?",
  "atk-s0501a6:69_11": "Tathāgato hi yassā dibbāya ratiyā cakkaratanādīhi sabbehipi janitā cakkavattirati saṅkhampi kalampi kalabhāgampi na upeti,",
  "atk-s0501a6:69_12": "tatopi ratito uttaritarañca paṇītatarañca attano ovādappaṭikarānaṁ asaṅkhyeyyānampi devamanussānaṁ paṭhamajjhānaratiṁ",
  "atk-s0501a6:69_13": "dutiyatatiyacatutthapañcamajjhānaratiṁ,",
  "atk-s0501a6:69_14": "ākāsānañcāyatanaratiṁ,",
  "atk-s0501a6:69_15": "viññāṇañcāyatanaākiñcaññāyatananevasaññānāsaññāyatanaratiṁ,",
  "atk-s0501a6:69_16": "sotāpattimaggaratiṁ,",
  "atk-s0501a6:69_17": "sotāpattiphalaratiṁ,",
  "atk-s0501a6:69_18": "sakadāgāmianāgāmiarahattamaggaphalaratiñca janeti.",
  "atk-s0501a6:69_19": "Evaṁ ratijananaṭṭhenāpi tathāgatasamaṁ ratanaṁ natthīti.",
  "atk-s0501a6:70_0": "Apica ratanaṁ nāmetaṁ duvidhaṁ hoti saviññāṇakamaviññāṇakañca.",
  "atk-s0501a6:70_1": "Tattha aviññāṇakaṁ cakkaratanaṁ maṇiratanañca,",
  "atk-s0501a6:70_2": "yaṁ vā panaññampi anindriyabaddhasuvaṇṇarajatādi,",
  "atk-s0501a6:70_3": "saviññāṇakaṁ hatthiratanādipariṇāyakaratanapariyosānaṁ,",
  "atk-s0501a6:70_4": "yaṁ vā panaññampi evarūpaṁ indriyabaddhaṁ.",
  "atk-s0501a6:70_5": "Evaṁ duvidhe cettha saviññāṇakaratanaṁ aggamakkhāyati. Kasmā?",
  "atk-s0501a6:70_6": "Yasmā aviññāṇakaṁ suvaṇṇarajatamaṇimuttādiratanaṁ saviññāṇakānaṁ hatthiratanādīnaṁ alaṅkāratthāya upanīyati.",
  "atk-s0501a6:71_0": "Saviññāṇakaratanampi duvidhaṁ tiracchānagataratanaṁ,",
  "atk-s0501a6:71_1": "manussaratanañca.",
  "atk-s0501a6:71_2": "Tattha manussaratanaṁ aggamakkhāyati. Kasmā?",
  "atk-s0501a6:71_3": "Yasmā tiracchānagataratanaṁ manussaratanassa opavayhaṁ hoti.",
  "atk-s0501a6:71_4": "Manussaratanampi duvidhaṁ itthiratanaṁ,",
  "atk-s0501a6:71_5": "purisaratanañca.",
  "atk-s0501a6:71_6": "Tattha purisaratanaṁ aggamakkhāyati. Kasmā?",
  "atk-s0501a6:71_7": "Yasmā itthiratanaṁ purisaratanassa paricārikattaṁ āpajjati.",
  "atk-s0501a6:71_8": "Purisaratanampi duvidhaṁ agārikaratanaṁ,",
  "atk-s0501a6:71_9": "anagārikaratanañca.",
  "atk-s0501a6:71_10": "Tattha anagārikaratanaṁ aggamakkhāyati. Kasmā?",
  "atk-s0501a6:71_11": "Yasmā agārikaratanesu aggo cakkavattipi sīlādiguṇayuttaṁ anagārikaratanaṁ pañcapatiṭṭhitena vanditvā",
  "atk-s0501a6:71_12": "upaṭṭhahitvā payirupāsitvā dibbamānusikā sampattiyo pāpuṇitvā ante nibbānasampattiṁ pāpuṇāti.",
  "atk-s0501a6:72_0": "Evaṁ anagārikaratanampi duvidhaṁ ariyaputhujjanavasena.",
  "atk-s0501a6:72_1": "Ariyaratanampi duvidhaṁ sekhāsekhavasena.",
  "atk-s0501a6:72_2": "Asekharatanampi duvidhaṁ sukkhavipassakasamathayānikavasena.",
  "atk-s0501a6:72_3": "Samathayānikaratanampi duvidhaṁ sāvakapāramippattamappattañca.",
  "atk-s0501a6:72_4": "Tattha sāvakapāramippattaṁ aggamakkhāyati. Kasmā?",
  "atk-s0501a6:72_5": "Guṇamahantatāya.",
  "atk-s0501a6:72_6": "Sāvakapāramippattaratanatopi paccekabuddharatanaṁ aggamakkhāyati. Kasmā?",
  "atk-s0501a6:72_7": "Guṇamahantatāya.",
  "atk-s0501a6:72_8": "Sāriputtamoggallānasadisāpi hi anekasatā sāvakā ekassa paccekabuddhassa guṇānaṁ satabhāgampi na upenti.",
  "atk-s0501a6:72_9": "Paccekabuddharatanatopi sammāsambuddharatanaṁ aggamakkhāyati. Kasmā?",
  "atk-s0501a6:72_10": "Guṇamahantatāya.",
  "atk-s0501a6:72_11": "Sakalampi hi jambudīpaṁ pūretvā pallaṅkena pallaṅkaṁ ghaṭentā nisinnā paccekabuddhā ekassa sammāsambuddhassa",
  "atk-s0501a6:72_12": "guṇānaṁ neva saṅkhaṁ na kalaṁ na kalabhāgaṁ upenti.",
  "atk-s0501a6:72_13": "Vuttañhetaṁ bhagavatā – “yāvatā,",
  "atk-s0501a6:72_14": "bhikkhave,",
  "atk-s0501a6:72_15": "sattā apadā vā…pe…",
  "atk-s0501a6:72_16": "tathāgato tesaṁ aggamakkhāyatī”tiādi.",
  "atk-s0501a6:72_17": "Evaṁ kenaci pariyāyena tathāgatasamaṁ ratanaṁ natthi.",
  "atk-s0501a6:72_18": "Tenāha bhagavā –",
  "atk-s0501a6:72_19": "“na no samaṁ atthitathāgatenā”ti.",
  "atk-s0501a6:73_0": "Evaṁ bhagavā buddharatanassa aññehi ratanehi asamataṁ vatvā idāni tesaṁ sattānaṁ uppannaupaddavavūpasamatthaṁ",
  "atk-s0501a6:73_1": "neva jātiṁ na gottaṁ na kolaputtiyaṁ na vaṇṇapokkharatādiṁ nissāya,",
  "atk-s0501a6:73_2": "apica kho avīcimupādāya bhavaggapariyante loke sīlasamādhikkhandhādīhi guṇehi buddharatanassa asadisabhāvaṁ",
  "atk-s0501a6:73_3": "nissāya saccavacanaṁ payuñjati “idampi buddhe ratanaṁ paṇītaṁ,",
  "atk-s0501a6:73_4": "etena saccena suvatthi hotū”ti.",
  "atk-s0501a6:74_0": "Tassattho –",
  "atk-s0501a6:74_1": "idampi idha vā huraṁ vā saggesu vā yaṁkiñci atthi vittaṁ vā ratanaṁ vā,",
  "atk-s0501a6:74_2": "tena saddhiṁ tehi tehi guṇehi asamattā buddhe ratanaṁ paṇītaṁ.",
  "atk-s0501a6:74_3": "Yadi hi etaṁ saccaṁ,",
  "atk-s0501a6:74_4": "atha etena saccena imesaṁ pāṇīnaṁ suvatthi hotu,",
  "atk-s0501a6:74_5": "sobhanānaṁ atthitā hotu arogatā nirupaddavatāti.",
  "atk-s0501a6:74_6": "Ettha ca yathā “cakkhu kho, ānanda,",
  "atk-s0501a6:74_7": "suññaṁ attena vā attaniyena vā”ti evamādīsu attabhāvena vā attaniyabhāvena vāti attho.",
  "atk-s0501a6:74_8": "Itarathā hi cakkhu attā vā attaniyaṁ vāti appaṭisiddhameva siyā.",
  "atk-s0501a6:74_9": "Evaṁ ratanaṁ paṇītanti ratanattaṁ paṇītaṁ,",
  "atk-s0501a6:74_10": "ratanabhāvo paṇītoti ayamattho veditabbo.",
  "atk-s0501a6:74_11": "Itarathā hi buddho neva ratananti sijjheyya.",
  "atk-s0501a6:74_12": "Na hi yattha ratanaṁ atthi,",
  "atk-s0501a6:74_13": "taṁ ratananti na sijjhati.",
  "atk-s0501a6:74_14": "Yattha pana cittīkatādiatthasaṅkhātaṁ yena vā tena vā vidhinā sambandhagataṁ ratanaṁ atthi,",
  "atk-s0501a6:74_15": "yasmā taṁ ratanattamupādāya ratananti paññāpīyati,",
  "atk-s0501a6:74_16": "tasmā tassa ratanassa atthitāya ratananti sijjhati.",
  "atk-s0501a6:74_17": "Atha vā idampi buddhe ratananti imināpi pakārena buddhova ratananti evamattho veditabbo.",
  "atk-s0501a6:74_18": "Vuttamattāya ca bhagavatā imāya gāthāya rājakulassa sotthi jātā,",
  "atk-s0501a6:74_19": "bhayaṁ vūpasantaṁ.",
  "atk-s0501a6:74_20": "Imissā gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:75_0": "Khayaṁ virāgantigāthāvaṇṇanā",
  "atk-s0501a6:76_0": "4.",
  "atk-s0501a6:76_1": "Evaṁ buddhaguṇena saccaṁ vatvā idāni nibbānadhammaguṇena vattumāraddho “khayaṁ virāga”nti.",
  "atk-s0501a6:76_2": "Tattha yasmā nibbānasacchikiriyāya rāgādayo khīṇā honti parikkhīṇā,",
  "atk-s0501a6:76_3": "yasmā vā taṁ tesaṁ anuppādanirodhakkhayamattaṁ,",
  "atk-s0501a6:76_4": "yasmā ca taṁ rāgādivippayuttaṁ sampayogato ca ārammaṇato ca,",
  "atk-s0501a6:76_5": "yasmā vā tamhi sacchikate rāgādayo accantaṁ virattā honti vigatā viddhastā,",
  "atk-s0501a6:76_6": "tasmā khayanti ca virāganti ca vuccati.",
  "atk-s0501a6:76_7": "Yasmā panassa na uppādo paññāyati, na vayo,",
  "atk-s0501a6:76_8": "na ṭhitassa aññathattaṁ tasmā taṁ na jāyati na jīyati na mīyatīti katvā amatanti vuccati.",
  "atk-s0501a6:76_9": "Uttamatthena pana atappakaṭṭhena ca paṇītanti.",
  "atk-s0501a6:76_10": "Yadajjhagāti yaṁ ajjhagā vindi paṭilabhi,",
  "atk-s0501a6:76_11": "attano ñāṇabalena sacchākāsi.",
  "atk-s0501a6:76_12": "Sakyamunīti sakyakulappasutattā sakyo,",
  "atk-s0501a6:76_13": "moneyyadhammasamannāgatattā muni,",
  "atk-s0501a6:76_14": "sakyo eva muni sakyamuni.",
  "atk-s0501a6:76_15": "Samāhitoti ariyamaggasamādhinā samāhitacitto.",
  "atk-s0501a6:76_16": "Na tena dhammena samatthi kiñcīti tena khayādināmakena sakyamuninā adhigatena dhammena samaṁ kiñci dhammajātaṁ natthi.",
  "atk-s0501a6:76_17": "Tasmā suttantarepi vuttaṁ – “yāvatā,",
  "atk-s0501a6:76_18": "bhikkhave,",
  "atk-s0501a6:76_19": "dhammā saṅkhatā vā asaṅkhatā vā,",
  "atk-s0501a6:76_20": "virāgo tesaṁ aggamakkhāyatī”tiādi.",
  "atk-s0501a6:77_0": "Evaṁ bhagavā nibbānadhammassa aññehi dhammehi asamataṁ vatvā idāni tesaṁ sattānaṁ uppannaupaddavavūpasamatthaṁ",
  "atk-s0501a6:77_1": "khayavirāgāmatapaṇītatāguṇehi nibbānadhammaratanassa asadisabhāvaṁ nissāya saccavacanaṁ payuñjati “idampi",
  "atk-s0501a6:77_2": "dhamme ratanaṁ paṇītaṁ,",
  "atk-s0501a6:77_3": "etena saccena suvatthi hotū”ti.",
  "atk-s0501a6:77_4": "Tassattho purimagāthāya vuttanayeneva veditabbo.",
  "atk-s0501a6:77_5": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:78_0": "Yaṁ buddhaseṭṭhotigāthāvaṇṇanā",
  "atk-s0501a6:79_0": "5.",
  "atk-s0501a6:79_1": "Evaṁ nibbānadhammaguṇena saccaṁ vatvā idāni maggadhammaguṇena vattumāraddho “yaṁ buddhaseṭṭho”ti.",
  "atk-s0501a6:79_2": "Tattha “bujjhitā saccānī”tiādinā nayena buddho,",
  "atk-s0501a6:79_3": "uttamo pasaṁsanīyo cāti seṭṭho,",
  "atk-s0501a6:79_4": "buddho ca so seṭṭho cāti buddhaseṭṭho,",
  "atk-s0501a6:79_5": "anubuddhapaccekabuddhasutabuddhakhyesu vā buddhesu seṭṭhoti buddhaseṭṭho.",
  "atk-s0501a6:79_6": "So buddhaseṭṭho yaṁ parivaṇṇayī “aṭṭhaṅgikova maggānaṁ,",
  "atk-s0501a6:79_7": "khemaṁ nibbānapattiyā”ti ca “ariyaṁ vo,",
  "atk-s0501a6:79_8": "bhikkhave,",
  "atk-s0501a6:79_9": "sammāsamādhiṁ desissāmi saupanisaṁ saparikkhāra”nti ca evamādinā nayena tattha tattha pasaṁsi pakāsayi.",
  "atk-s0501a6:79_10": "Sucinti kilesamalasamucchedakaraṇato accantavodānaṁ.",
  "atk-s0501a6:79_11": "Samādhimānantarikaññamāhūti yañca attano pavattisamanantaraṁ niyameneva phalapadānato “ānantarikasamādhī”ti āhu.",
  "atk-s0501a6:79_12": "Na hi maggasamādhimhi uppanne tassa phaluppattinisedhako koci antarāyo atthi. Yathāha –",
  "atk-s0501a6:80_0": "“Ayañca puggalo sotāpattiphalasacchikiriyāya paṭipanno assa,",
  "atk-s0501a6:80_1": "kappassa ca uḍḍayhanavelā assa,",
  "atk-s0501a6:80_2": "neva tāva kappo uḍḍayheyya,",
  "atk-s0501a6:80_3": "yāvāyaṁ puggalo na sotāpattiphalaṁ sacchikaroti,",
  "atk-s0501a6:80_4": "ayaṁ vuccati puggalo ṭhitakappī.",
  "atk-s0501a6:80_5": "Sabbepi maggasamaṅgino puggalā ṭhitakappino”ti.",
  "atk-s0501a6:81_0": "Samādhinā tena samo na vijjatīti tena buddhaseṭṭhaparivaṇṇitena sucinā ānantarikasamādhinā samo rūpāvacarasamādhi",
  "atk-s0501a6:81_1": "vā arūpāvacarasamādhi vā koci na vijjati. Kasmā?",
  "atk-s0501a6:81_2": "Tesaṁ bhāvitattā tattha tattha brahmaloke upapannassāpi puna nirayādīsupi upapattisambhavato,",
  "atk-s0501a6:81_3": "imassa ca arahattasamādhissa bhāvitattā ariyapuggalassa sabbūpapattisamugghātasambhavato.",
  "atk-s0501a6:81_4": "Tasmā suttantarepi vuttaṁ – “yāvatā,",
  "atk-s0501a6:81_5": "bhikkhave,",
  "atk-s0501a6:81_6": "dhammā saṅkhatā…pe…",
  "atk-s0501a6:81_7": "ariyo aṭṭhaṅgiko maggo,",
  "atk-s0501a6:81_8": "tesaṁ aggamakkhāyatī”tiādi.",
  "atk-s0501a6:82_0": "Evaṁ bhagavā ānantarikasamādhissa aññehi samādhīhi asamataṁ vatvā idāni purimanayeneva maggadhammaratanassa",
  "atk-s0501a6:82_1": "asadisabhāvaṁ nissāya saccavacanaṁ payuñjati “idampi dhamme…pe… hotū”ti.",
  "atk-s0501a6:82_2": "Tassattho pubbe vuttanayeneva veditabbo.",
  "atk-s0501a6:82_3": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:83_0": "Ye puggalātigāthāvaṇṇanā",
  "atk-s0501a6:84_0": "6.",
  "atk-s0501a6:84_1": "Evaṁ maggadhammaguṇenāpi saccaṁ vatvā idāni saṅghaguṇenāpi vattumāraddho “ye puggalā”ti.",
  "atk-s0501a6:84_2": "Tattha yeti aniyametvā uddeso.",
  "atk-s0501a6:84_3": "Puggalāti sattā.",
  "atk-s0501a6:84_4": "Aṭṭhāti tesaṁ gaṇanaparicchedo.",
  "atk-s0501a6:84_5": "Te hi cattāro ca paṭipannā cattāro ca phale ṭhitāti aṭṭha honti.",
  "atk-s0501a6:84_6": "Sataṁ pasatthāti sappurisehi buddhapaccekabuddhabuddhasāvakehi aññehi ca devamanussehi pasatthā. Kasmā?",
  "atk-s0501a6:84_7": "Sahajātasīlādiguṇayogā.",
  "atk-s0501a6:84_8": "Tesañhi campakavakulakusumādīnaṁ sahajātavaṇṇagandhādayo viya sahajātā sīlasamādhiādayo guṇā,",
  "atk-s0501a6:84_9": "tena te vaṇṇagandhādisampannāni viya pupphāni devamanussānaṁ sataṁ piyā manāpā pasaṁsanīyā ca honti.",
  "atk-s0501a6:84_10": "Tena vuttaṁ “ye puggalā aṭṭhasataṁ pasatthā”ti.",
  "atk-s0501a6:85_0": "Atha vā yeti aniyametvā uddeso.",
  "atk-s0501a6:85_1": "Puggalāti sattā.",
  "atk-s0501a6:85_2": "Aṭṭhasatanti tesaṁ gaṇanaparicchedo.",
  "atk-s0501a6:85_3": "Te hi ekabījī kolaṁkolo sattakkhattuparamoti tayo sotāpannā.",
  "atk-s0501a6:85_4": "Kāmarūpārūpabhavesu adhigataphalā tayo sakadāgāmino.",
  "atk-s0501a6:85_5": "Te sabbepi catunnaṁ paṭipadānaṁ vasena catuvīsati.",
  "atk-s0501a6:85_6": "Antarāparinibbāyī,",
  "atk-s0501a6:85_7": "upahaccaparinibbāyī,",
  "atk-s0501a6:85_8": "sasaṅkhāraparinibbāyī,",
  "atk-s0501a6:85_9": "asaṅkhāraparinibbāyī,",
  "atk-s0501a6:85_10": "uddhaṁsoto,",
  "atk-s0501a6:85_11": "akaniṭṭhagāmīti avihesu pañca.",
  "atk-s0501a6:85_12": "Tathā atappasudassasudassīsu.",
  "atk-s0501a6:85_13": "Akaniṭṭhesu pana uddhaṁsotavajjā cattāroti catuvīsati anāgāmino.",
  "atk-s0501a6:85_14": "Sukkhavipassako samathayānikoti dve arahanto.",
  "atk-s0501a6:85_15": "Cattāro maggaṭṭhāti catupaññāsa.",
  "atk-s0501a6:85_16": "Te sabbepi saddhādhurapaññādhurānaṁ vasena diguṇā hutvā aṭṭhasataṁ honti.",
  "atk-s0501a6:85_17": "Sesaṁ vuttanayameva.",
  "atk-s0501a6:86_0": "Cattāri etāni yugāni hontīti te sabbepi aṭṭha vā aṭṭhasataṁ vāti vitthāravasena uddiṭṭhapuggalā saṅkhepavasena",
  "atk-s0501a6:86_1": "sotāpattimaggaṭṭho phalaṭṭhoti ekaṁ yugaṁ,",
  "atk-s0501a6:86_2": "evaṁ yāva arahattamaggaṭṭho phalaṭṭhoti ekaṁ yuganti cattāri yugāni honti.",
  "atk-s0501a6:86_3": "Te dakkhiṇeyyāti ettha teti pubbe aniyametvā uddiṭṭhānaṁ niyametvā niddeso.",
  "atk-s0501a6:86_4": "Ye puggalā vitthāravasena aṭṭha vā,",
  "atk-s0501a6:86_5": "aṭṭhasataṁ vā,",
  "atk-s0501a6:86_6": "saṅkhepavasena cattāri yugāni hontīti vuttā,",
  "atk-s0501a6:86_7": "sabbepi te dakkhiṇaṁ arahantīti dakkhiṇeyyā.",
  "atk-s0501a6:86_8": "Dakkhiṇā nāma kammañca kammavipākañca saddahitvā “esa me idaṁ vejjakammaṁ vā jaṅghapesanikaṁ vā karissatī”ti",
  "atk-s0501a6:86_9": "evamādīni anapekkhitvā diyyamāno deyyadhammo,",
  "atk-s0501a6:86_10": "taṁ arahanti nāma sīlādiguṇayuttā puggalā,",
  "atk-s0501a6:86_11": "ime ca tādisā,",
  "atk-s0501a6:86_12": "tena vuccanti “te dakkhiṇeyyā”ti.",
  "atk-s0501a6:87_0": "Sugatassa sāvakāti bhagavā sobhanena gamanena yuttattā,",
  "atk-s0501a6:87_1": "sobhanañca ṭhānaṁ gatattā,",
  "atk-s0501a6:87_2": "suṭṭhu ca gatattā,",
  "atk-s0501a6:87_3": "suṭṭhu eva ca gadattā sugato,",
  "atk-s0501a6:87_4": "tassa sugatassa.",
  "atk-s0501a6:87_5": "Sabbepi te vacanaṁ suṇantīti sāvakā.",
  "atk-s0501a6:87_6": "Kāmañca aññepi suṇanti,",
  "atk-s0501a6:87_7": "na pana sutvā kattabbakiccaṁ karonti,",
  "atk-s0501a6:87_8": "ime pana sutvā kattabbaṁ dhammānudhammappaṭipattiṁ katvā maggaphalāni pattā,",
  "atk-s0501a6:87_9": "tasmā “sāvakā”ti vuccanti.",
  "atk-s0501a6:87_10": "Etesu dinnāni mahapphalānīti etesu sugatasāvakesu appakānipi dānāni dinnāni paṭiggāhakato dakkhiṇāvisuddhibhāvaṁ upagatattā mahapphalāni honti.",
  "atk-s0501a6:87_11": "Tasmā suttantarepi vuttaṁ –",
  "atk-s0501a6:88_0": "“Yāvatā,",
  "atk-s0501a6:88_1": "bhikkhave,",
  "atk-s0501a6:88_2": "saṅghā vā gaṇā vā tathāgatasāvakasaṅgho,",
  "atk-s0501a6:88_3": "tesaṁ aggamakkhāyati,",
  "atk-s0501a6:88_4": "yadidaṁ cattāri purisayugāni aṭṭha purisapuggalā,",
  "atk-s0501a6:88_5": "esa bhagavato sāvakasaṅgho…pe…",
  "atk-s0501a6:88_6": "aggo vipāko hotī”ti.",
  "atk-s0501a6:89_0": "Evaṁ bhagavā sabbesampi maggaṭṭhaphalaṭṭhānaṁ vasena saṅgharatanassa guṇaṁ vatvā idāni tameva guṇaṁ nissāya saccavacanaṁ payuñjati “idampi saṅghe”ti.",
  "atk-s0501a6:89_1": "Tassattho pubbe vuttanayeneva veditabbo.",
  "atk-s0501a6:89_2": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:90_0": "Ye suppayuttātigāthāvaṇṇanā",
  "atk-s0501a6:91_0": "7.",
  "atk-s0501a6:91_1": "Evaṁ maggaṭṭhaphalaṭṭhānaṁ vasena saṅghaguṇena saccaṁ vatvā idāni tato ekaccānaṁ phalasamāpattisukhamanubhavantānaṁ",
  "atk-s0501a6:91_2": "khīṇāsavapuggalānaṁyeva guṇena vattumāraddho “ye suppayuttā”ti.",
  "atk-s0501a6:91_3": "Tattha yeti aniyamituddesavacanaṁ.",
  "atk-s0501a6:91_4": "Suppayuttāti suṭṭhu payuttā,",
  "atk-s0501a6:91_5": "anekavihitaṁ anesanaṁ pahāya suddhājīvitaṁ nissāya vipassanāya attānaṁ payuñjitumāraddhāti attho.",
  "atk-s0501a6:91_6": "Atha vā suppayuttāti suvisuddhakāyavacīpayogasamannāgatā,",
  "atk-s0501a6:91_7": "tena tesaṁ sīlakkhandhaṁ dasseti.",
  "atk-s0501a6:91_8": "Manasā daḷhenāti daḷhena manasā,",
  "atk-s0501a6:91_9": "thirasamādhiyuttena cetasāti attho.",
  "atk-s0501a6:91_10": "Tena tesaṁ samādhikkhandhaṁ dasseti.",
  "atk-s0501a6:91_11": "Nikkāminoti kāye ca jīvite ca anapekkhā hutvā paññādhurena vīriyena sabbakilesehi katanikkamanā.",
  "atk-s0501a6:91_12": "Tena tesaṁ vīriyasampannaṁ paññakkhandhaṁ dasseti.",
  "atk-s0501a6:92_0": "Gotamasāsanamhīti gottato gotamassa tathāgatasseva sāsanamhi.",
  "atk-s0501a6:92_1": "Tena ito bahiddhā nānappakārampi amaratapaṁ karontānaṁ suppayogādiguṇābhāvato kilesehi nikkamanābhāvaṁ dasseti.",
  "atk-s0501a6:92_2": "Teti pubbe uddiṭṭhānaṁ niddesavacanaṁ.",
  "atk-s0501a6:92_3": "Pattipattāti ettha pattabbāti patti,",
  "atk-s0501a6:92_4": "pattabbā nāma pattuṁ arahā,",
  "atk-s0501a6:92_5": "yaṁ patvā accantayogakkhemino honti,",
  "atk-s0501a6:92_6": "arahattaphalassetaṁ adhivacanaṁ,",
  "atk-s0501a6:92_7": "taṁ pattiṁ pattāti pattipattā.",
  "atk-s0501a6:92_8": "Amatanti nibbānaṁ.",
  "atk-s0501a6:92_9": "Vigayhāti ārammaṇavasena vigāhitvā.",
  "atk-s0501a6:92_10": "Laddhāti labhitvā.",
  "atk-s0501a6:92_11": "Mudhāti abyayena kākaṇikamattampi byayaṁ akatvā.",
  "atk-s0501a6:92_12": "Nibbutinti paṭippassaddhakilesadarathaṁ phalasamāpattiṁ.",
  "atk-s0501a6:92_13": "Bhuñjamānāti anubhavamānā.",
  "atk-s0501a6:92_14": "Kiṁ vuttaṁ hoti?",
  "atk-s0501a6:92_15": "Ye imasmiṁ gotamasāsanamhi sīlasampannattā suppayuttā,",
  "atk-s0501a6:92_16": "samādhisampannattā manasā daḷhena,",
  "atk-s0501a6:92_17": "paññāsampannattā nikkāmino,",
  "atk-s0501a6:92_18": "te imāya sammāpaṭipadāya amataṁ vigayha mudhā laddhā phalasamāpattisaññitaṁ nibbutiṁ bhuñjamānā pattipattā nāma hontīti.",
  "atk-s0501a6:93_0": "Evaṁ bhagavā phalasamāpattisukhamanubhavantānaṁ khīṇāsavapuggalānameva vasena saṅgharatanassa guṇaṁ vatvā",
  "atk-s0501a6:93_1": "idāni tameva guṇaṁ nissāya saccavacanaṁ payuñjati “idampi saṅghe”ti.",
  "atk-s0501a6:93_2": "Tassattho pubbe vuttanayeneva veditabbo.",
  "atk-s0501a6:93_3": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:94_0": "Yathindakhīlotigāthāvaṇṇanā",
  "atk-s0501a6:95_0": "8.",
  "atk-s0501a6:95_1": "Evaṁ khīṇāsavapuggalānaṁ guṇena saṅghādhiṭṭhānaṁ saccaṁ vatvā idāni bahujanapaccakkhena sotāpannasseva guṇena vattumāraddho “yathindakhīlo”ti.",
  "atk-s0501a6:95_2": "Tattha yathāti upamāvacanaṁ.",
  "atk-s0501a6:95_3": "Indakhīloti nagaradvāravinivāraṇatthaṁ ummārabbhantare aṭṭha vā dasa vā hatthe pathaviṁ khaṇitvā ākoṭitassa sāradārumayathambhassetaṁ adhivacanaṁ.",
  "atk-s0501a6:95_4": "Pathavinti bhūmiṁ.",
  "atk-s0501a6:95_5": "Sitoti anto pavisitvā nissito.",
  "atk-s0501a6:95_6": "Siyāti bhaveyya.",
  "atk-s0501a6:95_7": "Catubbhi vātehīti catūhi disāhi āgatehi vātehi.",
  "atk-s0501a6:95_8": "Asampakampiyoti kampetuṁ vā cāletuṁ vā asakkuṇeyyo.",
  "atk-s0501a6:95_9": "Tathūpamanti tathāvidhaṁ.",
  "atk-s0501a6:95_10": "Sappurisanti uttamapurisaṁ.",
  "atk-s0501a6:95_11": "Vadāmīti bhaṇāmi.",
  "atk-s0501a6:95_12": "Yo ariyasaccāni avecca passatīti yo cattāri ariyasaccāni paññāya ajjhogāhetvā passati.",
  "atk-s0501a6:95_13": "Tattha ariyasaccāni kumārapañhe vuttanayeneva veditabbāni.",
  "atk-s0501a6:96_0": "Ayaṁ panettha saṅkhepattho –",
  "atk-s0501a6:96_1": "yathā hi indakhīlo gambhīranematāya pathavissito catubbhi vātehi asampakampiyo siyā,",
  "atk-s0501a6:96_2": "imampi sappurisaṁ tathūpamameva vadāmi,",
  "atk-s0501a6:96_3": "yo ariyasaccāni avecca passati. Kasmā?",
  "atk-s0501a6:96_4": "Yasmā sopi indakhīlo viya catūhi vātehi sabbatitthiyavādavātehi asampakampiyo hoti,",
  "atk-s0501a6:96_5": "tamhā dassanā kenaci kampetuṁ vā cāletuṁ vā asakkuṇeyyo.",
  "atk-s0501a6:96_6": "Tasmā suttantarepi vuttaṁ –",
  "atk-s0501a6:97_0": "“Seyyathāpi,",
  "atk-s0501a6:97_1": "bhikkhave,",
  "atk-s0501a6:97_2": "ayokhīlo vā indakhīlo vā gambhīranemo sunikhāto acalo asampakampī,",
  "atk-s0501a6:97_3": "puratthimāya cepi disāya āgaccheyya bhusā vātavuṭṭhi,",
  "atk-s0501a6:97_4": "neva naṁ saṅkampeyya na sampakampeyya na sampacāleyya.",
  "atk-s0501a6:97_5": "Pacchimāya…pe…",
  "atk-s0501a6:97_6": "dakkhiṇāya,",
  "atk-s0501a6:97_7": "uttarāyapi ce…pe…",
  "atk-s0501a6:97_8": "na sampacāleyya.",
  "atk-s0501a6:97_9": "Taṁ kissa hetu?",
  "atk-s0501a6:97_10": "Gambhīrattā,",
  "atk-s0501a6:97_11": "bhikkhave, nemassa,",
  "atk-s0501a6:97_12": "sunikhātattā indakhīlassa.",
  "atk-s0501a6:97_13": "Evameva kho,",
  "atk-s0501a6:97_14": "bhikkhave,",
  "atk-s0501a6:97_15": "ye ca kho keci samaṇā vā brāhmaṇā vā ‘idaṁ dukkhanti…pe…",
  "atk-s0501a6:97_16": "paṭipadā’ti yathābhūtaṁ pajānanti,",
  "atk-s0501a6:97_17": "te na aññassa samaṇassa vā brāhmaṇassa vā mukhaṁ olokenti ‘ayaṁ nūna bhavaṁ jānaṁ jānāti,",
  "atk-s0501a6:97_18": "passaṁ passatī’ti.",
  "atk-s0501a6:97_19": "Taṁ kissa hetu?",
  "atk-s0501a6:97_20": "Sudiṭṭhattā,",
  "atk-s0501a6:97_21": "bhikkhave,",
  "atk-s0501a6:97_22": "catunnaṁ ariyasaccāna”nti.",
  "atk-s0501a6:98_0": "Evaṁ bhagavā bahujanapaccakkhassa sotāpannasseva vasena saṅgharatanassa guṇaṁ vatvā idāni tameva guṇaṁ",
  "atk-s0501a6:98_1": "nissāya saccavacanaṁ payuñjati “idampi saṅghe”ti.",
  "atk-s0501a6:98_2": "Tassattho pubbe vuttanayeneva veditabbo.",
  "atk-s0501a6:98_3": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:99_0": "Ye ariyasaccānītigāthāvaṇṇanā",
  "atk-s0501a6:100_0": "9.",
  "atk-s0501a6:100_1": "Evaṁ avisesato sotāpannassa guṇena saṅghādhiṭṭhānaṁ saccaṁ vatvā idāni ye te tayo sotāpannā ekabījī kolaṁkolo sattakkhattuparamoti. Yathāha –",
  "atk-s0501a6:101_0": "“Idhekacco puggalo tiṇṇaṁ saṁyojanānaṁ parikkhayā sotāpanno hoti…pe…",
  "atk-s0501a6:101_1": "so ekaṁyeva bhavaṁ nibbattitvā dukkhassantaṁ karoti,",
  "atk-s0501a6:101_2": "ayaṁ ekabījī.",
  "atk-s0501a6:101_3": "Tathā dve vā tīṇi vā kulāni sandhāvitvā saṁsaritvā dukkhassantaṁ karoti,",
  "atk-s0501a6:101_4": "ayaṁ kolaṁkolo.",
  "atk-s0501a6:101_5": "Tathā sattakkhattuṁ devesu ca manussesu ca sandhāvitvā saṁsaritvā dukkhassantaṁ karoti,",
  "atk-s0501a6:101_6": "ayaṁ sattakkhattuparamo”ti.",
  "atk-s0501a6:102_0": "Tesaṁ sabbakaniṭṭhassa sattakkhattuparamassa guṇena vattumāraddho “ye ariyasaccānī”ti.",
  "atk-s0501a6:102_1": "Tattha ye ariyasaccānīti etaṁ vuttanayameva.",
  "atk-s0501a6:102_2": "Vibhāvayantīti paññāobhāsena saccappaṭicchādakaṁ kilesandhakāraṁ vidhamitvā attano pakāsāni pākaṭāni karonti.",
  "atk-s0501a6:102_3": "Gambhīrapaññenāti appameyyapaññatāya sadevakassa lokassa ñāṇena alabbhaneyyappatiṭṭhapaññena,",
  "atk-s0501a6:102_4": "sabbaññunāti vuttaṁ hoti.",
  "atk-s0501a6:102_5": "Sudesitānīti samāsabyāsasākalyavekalyādīhi tehi tehi nayehi suṭṭhu desitāni.",
  "atk-s0501a6:102_6": "Kiñcāpi te hontibhusaṁ pamattāti te vibhāvitaariyasaccā puggalā kiñcāpi devarajjacakkavattirajjādippamādaṭṭhānaṁ āgamma bhusaṁ pamattā honti,",
  "atk-s0501a6:102_7": "tathāpi sotāpattimaggañāṇena abhisaṅkhāraviññāṇassa nirodhena ṭhapetvā satta bhave anamatagge saṁsāre ye uppajjeyyuṁ nāmañca rūpañca,",
  "atk-s0501a6:102_8": "tesaṁ niruddhattā atthaṅgatattā na aṭṭhamaṁ bhavaṁ ādiyanti,",
  "atk-s0501a6:102_9": "sattamabhave eva pana vipassanaṁ ārabhitvā arahattaṁ pāpuṇanti.",
  "atk-s0501a6:103_0": "Evaṁ bhagavā sattakkhattuparamavasena saṅgharatanassa guṇaṁ vatvā idāni tameva guṇaṁ nissāya saccavacanaṁ payuñjati “idampi saṅghe”ti.",
  "atk-s0501a6:103_1": "Tassattho pubbe vuttanayeneva veditabbo.",
  "atk-s0501a6:103_2": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:104_0": "Sahāvassātigāthāvaṇṇanā",
  "atk-s0501a6:105_0": "10.",
  "atk-s0501a6:105_1": "Evaṁ sattakkhattuparamassa aṭṭhamaṁ bhavaṁ anādiyanaguṇena saṅghādhiṭṭhānaṁ saccaṁ vatvā idāni tasseva",
  "atk-s0501a6:105_2": "satta bhave ādiyatopi aññehi appahīnabhavādānehi puggalehi visiṭṭhena guṇena vattumāraddho “sahāvassā”ti.",
  "atk-s0501a6:105_3": "Tattha sahāvāti saddhiṁyeva.",
  "atk-s0501a6:105_4": "Assāti “na te bhavaṁ aṭṭhamamādiyantī”ti vuttesu aññatarassa.",
  "atk-s0501a6:105_5": "Dassanasampadāyāti sotāpattimaggasampattiyā.",
  "atk-s0501a6:105_6": "Sotāpattimaggo hi nibbānaṁ disvā kattabbakiccasampadāya sabbapaṭhamaṁ nibbānadassanato “dassana”nti vuccati,",
  "atk-s0501a6:105_7": "tassa attani pātubhāvo dassanasampadā,",
  "atk-s0501a6:105_8": "tāya dassanasampadāya saha eva.",
  "atk-s0501a6:105_9": "Tayassu dhammā jahitā bhavantīti ettha assu-iti padapūraṇamatte nipāto “idaṁ su me,",
  "atk-s0501a6:105_10": "sāriputta,",
  "atk-s0501a6:105_11": "mahāvikaṭabhojanasmiṁ hotī”tiādīsu viya.",
  "atk-s0501a6:105_12": "Yato sahāvassa dassanasampadāya tayo dhammā jahitā bhavanti pahīnā hontīti ayamettha attho.",
  "atk-s0501a6:106_0": "Idāni jahitadhammadassanatthamāha “sakkāyadiṭṭhī vicikicchitañca,",
  "atk-s0501a6:106_1": "sīlabbataṁ vāpi yadatthi kiñcī”ti.",
  "atk-s0501a6:106_2": "Tattha sati kāye vijjamāne upādānakkhandhapañcakākhye kāye vīsativatthukā diṭṭhi sakkāyadiṭṭhi,",
  "atk-s0501a6:106_3": "satī vā tattha kāye diṭṭhītipi sakkāyadiṭṭhi,",
  "atk-s0501a6:106_4": "yathāvuttappakāre kāye vijjamānā diṭṭhīti attho.",
  "atk-s0501a6:106_5": "Satiyeva vā kāye diṭṭhītipi sakkāyadiṭṭhi,",
  "atk-s0501a6:106_6": "yathāvuttappakāre kāye vijjamāne rūpādisaṅkhāto attāti evaṁ pavattā diṭṭhīti attho.",
  "atk-s0501a6:106_7": "Tassā ca pahīnattā sabbadiṭṭhigatāni pahīnāneva honti.",
  "atk-s0501a6:106_8": "Sā hi nesaṁ mūlaṁ.",
  "atk-s0501a6:106_9": "Sabbakilesabyādhivūpasamanato paññā“cikicchita”nti vuccati,",
  "atk-s0501a6:106_10": "taṁ paññācikicchitaṁ ito vigataṁ,",
  "atk-s0501a6:106_11": "tato vā paññācikicchitā idaṁ vigatanti vicikicchitaṁ.",
  "atk-s0501a6:106_12": "“Satthari kaṅkhatī”tiādinā nayena vuttāya aṭṭhavatthukāya vimatiyā etaṁ adhivacanaṁ.",
  "atk-s0501a6:106_13": "Tassā pahīnattā sabbānipi vicikicchitāni pahīnāni honti.",
  "atk-s0501a6:106_14": "Tañhi nesaṁ mūlaṁ.",
  "atk-s0501a6:106_15": "“Ito bahiddhā samaṇabrāhmaṇānaṁ sīlena suddhi vatena suddhī”ti evamādīsu āgataṁ gosīlakukkurasīlādikaṁ",
  "atk-s0501a6:106_16": "sīlaṁ govatakukkuravatādikañca vataṁ sīlabbatanti vuccati,",
  "atk-s0501a6:106_17": "tassa pahīnattā sabbampi naggiyamuṇḍikādiamaratapaṁ pahīnaṁ hoti.",
  "atk-s0501a6:106_18": "Tañhi tassa mūlaṁ,",
  "atk-s0501a6:106_19": "teneva sabbāvasāne vuttaṁ “yadatthi kiñcī”ti.",
  "atk-s0501a6:106_20": "Dukkhadassanasampadāya cettha sakkāyadiṭṭhi samudayadassanasampadāya vicikicchitaṁ,",
  "atk-s0501a6:106_21": "maggadassananibbānadassanasampadāya sīlabbataṁ pahīyatīti viññātabbaṁ.",
  "atk-s0501a6:107_0": "Catūhapāyehītigāthāvaṇṇanā",
  "atk-s0501a6:108_0": "11.",
  "atk-s0501a6:108_1": "Evamassa kilesavaṭṭappahānaṁ dassetvā idāni tasmiṁ kilesavaṭṭe sati yena vipākavaṭṭena bhavitabbaṁ,",
  "atk-s0501a6:108_2": "tappahānā tassāpi pahānaṁ dīpento āha “catūhapāyehi ca vippamutto”ti.",
  "atk-s0501a6:108_3": "Tattha cattāro apāyā nāma nirayatiracchānapettivisayaasurakāyā.",
  "atk-s0501a6:108_4": "Tehi esa satta bhave ādiyantopi vippamuttoti attho.",
  "atk-s0501a6:109_0": "Evamassa vipākavaṭṭappahānaṁ dassetvā idāni yamassa vipākavaṭṭassa mūlabhūtaṁ kammavaṭṭaṁ,",
  "atk-s0501a6:109_1": "tassāpi pahānaṁ dassento āha “chaccābhiṭhānāni abhabba kātu”nti.",
  "atk-s0501a6:109_2": "Tattha abhiṭhānānīti oḷārikaṭṭhānāni,",
  "atk-s0501a6:109_3": "tāni esa cha abhabbo kātuṁ.",
  "atk-s0501a6:109_4": "Tāni ca “aṭṭhānametaṁ,",
  "atk-s0501a6:109_5": "bhikkhave,",
  "atk-s0501a6:109_6": "anavakāso,",
  "atk-s0501a6:109_7": "yaṁ diṭṭhisampanno puggalo mātaraṁ jīvitā voropeyyā”tiādinā nayena ekakanipāte vuttāni mātughātapitughātaarahantaghātalohituppādasaṅghabhedaaññasatthāruddesakammānīti",
  "atk-s0501a6:109_8": "veditabbāni.",
  "atk-s0501a6:109_9": "Tāni hi kiñcāpi diṭṭhisampanno ariyasāvako kunthakipillikampi jīvitā na voropeti,",
  "atk-s0501a6:109_10": "apica kho pana puthujjanabhāvassa vigarahaṇatthaṁ vuttāni.",
  "atk-s0501a6:109_11": "Puthujjano hi adiṭṭhisampannattā evaṁmahāsāvajjāni abhiṭhānānipi karoti,",
  "atk-s0501a6:109_12": "dassanasampanno pana abhabbo tāni kātunti.",
  "atk-s0501a6:109_13": "Abhabbaggahaṇañcettha bhavantarepi akaraṇadassanatthaṁ.",
  "atk-s0501a6:109_14": "Bhavantarepi hi esa attano ariyasāvakabhāvaṁ ajānantopi dhammatāya eva etāni vā cha pakatipāṇātipātādīni",
  "atk-s0501a6:109_15": "vā pañca verāni aññasatthāruddesena saha cha ṭhānāni na karoti,",
  "atk-s0501a6:109_16": "yāni sandhāya ekacce “cha chābhiṭhānānī”tipi paṭhanti.",
  "atk-s0501a6:109_17": "Matamacchaggāhādayo cettha ariyasāvakagāmadārakānaṁ nidassanaṁ.",
  "atk-s0501a6:110_0": "Evaṁ bhagavā satta bhave ādiyatopi ariyasāvakassa aññehi appahīnabhavādānehi puggalehi visiṭṭhaguṇavasena",
  "atk-s0501a6:110_1": "saṅgharatanassa guṇaṁ vatvā idāni tameva guṇaṁ nissāya saccavacanaṁ payuñjati “idampi saṅghe”ti.",
  "atk-s0501a6:110_2": "Tassattho pubbe vuttanayeneva veditabbo.",
  "atk-s0501a6:110_3": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:111_0": "Kiñcāpi sotigāthāvaṇṇanā",
  "atk-s0501a6:112_0": "12.",
  "atk-s0501a6:112_1": "Evaṁ satta bhave ādiyatopi aññehi appahīnabhavādānehi puggalehi visiṭṭhaguṇena saṅghādhiṭṭhānaṁ saccaṁ",
  "atk-s0501a6:112_2": "vatvā idāni na kevalaṁ dassanasampanno cha abhiṭhānāni abhabbo kātuṁ,",
  "atk-s0501a6:112_3": "kintu appamattakampi pāpakammaṁ katvā tassa paṭicchādanāyapi abhabboti pamādavihārinopi dassanasampannassa",
  "atk-s0501a6:112_4": "katappaṭicchādanābhāvaguṇena vattumāraddho “kiñcāpi so kamma karoti pāpaka”nti.",
  "atk-s0501a6:113_0": "Tassattho –",
  "atk-s0501a6:113_1": "so dassanasampanno kiñcāpi satisammosena pamādavihāraṁ āgamma yaṁ taṁ bhagavatā lokavajjaṁ sañciccātikkamanaṁ",
  "atk-s0501a6:113_2": "sandhāya vuttaṁ “yaṁ mayā sāvakānaṁ sikkhāpadaṁ paññattaṁ,",
  "atk-s0501a6:113_3": "taṁ mama sāvakā jīvitahetupi nātikkamantī”ti taṁ ṭhapetvā aññaṁ kuṭikārasahaseyyādiṁ paṇṇattivajjavītikkamasaṅkhātaṁ",
  "atk-s0501a6:113_4": "buddhappatikuṭṭhaṁ kāyena pāpakammaṁ karoti,",
  "atk-s0501a6:113_5": "padasodhammauttarichappañcavācādhammadesanasamphappalāpapharusavacanādiṁ vā vācāya,",
  "atk-s0501a6:113_6": "uda cetasā vā katthaci lobhadosuppādanaṁ jātarūpādisādiyanaṁ cīvarādiparibhogesu apaccavekkhaṇādiṁ vā pāpakammaṁ karoti.",
  "atk-s0501a6:113_7": "Abhabbo so tassapaṭicchadāya na so taṁ “idaṁ akappiyamakaraṇīya”nti jānitvā muhuttampi paṭicchādeti,",
  "atk-s0501a6:113_8": "taṁkhaṇaṁ eva pana satthari vā viññūsu vā sabrahmacārīsu āvi katvā yathādhammaṁ paṭikaroti,",
  "atk-s0501a6:113_9": "“na puna karissāmī”ti evaṁ saṁvaritabbaṁ vā saṁvarati. Kasmā?",
  "atk-s0501a6:113_10": "Yasmā abhabbatā diṭṭhapadassa vuttā,",
  "atk-s0501a6:113_11": "evarūpampi pāpakammaṁ katvā tassa paṭicchādāya diṭṭhanibbānapadassa dassanasampannassa puggalassa abhabbatā vuttāti attho.",
  "atk-s0501a6:114_0": "Kathaṁ?",
  "atk-s0501a6:115_0": "“Seyyathāpi,",
  "atk-s0501a6:115_1": "bhikkhave,",
  "atk-s0501a6:115_2": "daharo kumāro mando uttānaseyyako hatthena vā pādena vā aṅgāraṁ akkamitvā khippameva paṭisaṁharati,",
  "atk-s0501a6:115_3": "evameva kho,",
  "atk-s0501a6:115_4": "bhikkhave,",
  "atk-s0501a6:115_5": "dhammatā esā diṭṭhisampannassa puggalassa,",
  "atk-s0501a6:115_6": "kiñcāpi tathārūpiṁ āpattiṁ āpajjati,",
  "atk-s0501a6:115_7": "yathārūpāya āpattiyā vuṭṭhānaṁ paññāyati.",
  "atk-s0501a6:115_8": "Atha kho naṁ khippameva satthari vā viññūsu vā sabrahmacārīsu deseti vivarati uttānīkaroti,",
  "atk-s0501a6:115_9": "desetvā vivaritvā uttānīkatvā āyatiṁ saṁvaraṁ āpajjatī”ti.",
  "atk-s0501a6:116_0": "Evaṁ bhagavā pamādavihārinopi dassanasampannassa katappaṭicchādanābhāvaguṇena saṅgharatanassa guṇaṁ vatvā",
  "atk-s0501a6:116_1": "idāni tameva guṇaṁ nissāya saccavacanaṁ payuñjati “idampi saṅghe”ti.",
  "atk-s0501a6:116_2": "Tassattho pubbe vuttanayeneva veditabbo.",
  "atk-s0501a6:116_3": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:117_0": "Vanappagumbetigāthāvaṇṇanā",
  "atk-s0501a6:118_0": "13.",
  "atk-s0501a6:118_1": "Evaṁ saṅghapariyāpannānaṁ puggalānaṁ tena tena guṇappakārena saṅghādhiṭṭhānaṁ saccaṁ vatvā idāni yvāyaṁ",
  "atk-s0501a6:118_2": "bhagavatā ratanattayaguṇaṁ dīpentena idha saṅkhepena aññatra ca vitthārena pariyattidhammo desito,",
  "atk-s0501a6:118_3": "tampi nissāya puna buddhādhiṭṭhānaṁ saccaṁ vattumāraddho “vanappagumbe yathā phussitagge”ti.",
  "atk-s0501a6:118_4": "Tattha āsannasannivesavavatthitānaṁ rukkhānaṁ samūho vanaṁ,",
  "atk-s0501a6:118_5": "mūlasārapheggutacasākhāpalāsehi pavuddho gumbo pagumbo, vanassa,",
  "atk-s0501a6:118_6": "vane vā pagumbo vanappagumbo.",
  "atk-s0501a6:118_7": "Svāyaṁ “vanappagumbe”ti vutto,",
  "atk-s0501a6:118_8": "evampi hi vattuṁ labbhati “atthi savitakkasavicāre,",
  "atk-s0501a6:118_9": "atthi avitakkavicāramatte,",
  "atk-s0501a6:118_10": "sukhe dukkhe jīve”tiādīsu viya.",
  "atk-s0501a6:118_11": "Yathāti upamāvacanaṁ.",
  "atk-s0501a6:118_12": "Phussitāni aggāni assāti phussitaggo,",
  "atk-s0501a6:118_13": "sabbasākhāpasākhāsu sañjātapupphoti attho.",
  "atk-s0501a6:118_14": "So pubbe vuttanayeneva “phussitagge”ti vutto.",
  "atk-s0501a6:118_15": "Gimhānamāse paṭhamasmiṁ gimheti ye cattāro gimhānaṁ māsā,",
  "atk-s0501a6:118_16": "tesaṁ catunnaṁ gimhamāsānaṁ ekasmiṁ māse.",
  "atk-s0501a6:118_17": "Katarasmiṁ māse iti ce?",
  "atk-s0501a6:118_18": "Paṭhamasmiṁ gimhe,",
  "atk-s0501a6:118_19": "citramāseti attho.",
  "atk-s0501a6:118_20": "So hi “paṭhamagimho”ti ca “bālavasanto”ti ca vuccati.",
  "atk-s0501a6:118_21": "Tato paraṁ padatthato pākaṭameva.",
  "atk-s0501a6:119_0": "Ayaṁ panettha piṇḍattho –",
  "atk-s0501a6:119_1": "yathā paṭhamagimhanāmake bālavasante nānāvidharukkhagahane vane supupphitaggasākho taruṇarukkhagacchapariyāyanāmo pagumbo ativiya sassiriko hoti,",
  "atk-s0501a6:119_2": "evameva khandhāyatanādīhi satipaṭṭhānasammappadhānādīhi sīlasamādhikkhandhādīhi vā nānappakārehi atthappabhedapupphehi",
  "atk-s0501a6:119_3": "ativiya sassirikattā tathūpamaṁ nibbānagāmimaggadīpanato nibbānagāmiṁ pariyattidhammavaraṁ neva lābhahetu",
  "atk-s0501a6:119_4": "na sakkārādihetu,",
  "atk-s0501a6:119_5": "kevalantu mahākaruṇāya abbhussāhitahadayo sattānaṁ paramahitāya adesayīti.",
  "atk-s0501a6:119_6": "Paramaṁ hitāyāti ettha ca gāthābandhasukhatthaṁ anunāsiko.",
  "atk-s0501a6:119_7": "Ayaṁ panattho –",
  "atk-s0501a6:119_8": "paramahitāya nibbānāya adesayīti.",
  "atk-s0501a6:120_0": "Evaṁ bhagavā imaṁ supupphitaggavanappagumbasadisaṁ pariyattidhammaṁ vatvā idāni tameva nissāya buddhādhiṭṭhānaṁ",
  "atk-s0501a6:120_1": "saccavacanaṁ payuñjati “idampi buddhe”ti.",
  "atk-s0501a6:120_2": "Tassattho pubbe vuttanayeneva veditabbo.",
  "atk-s0501a6:120_3": "Kevalaṁ pana idampi yathāvuttapakārapariyattidhammasaṅkhātaṁ buddhe ratanaṁ paṇītanti evaṁ yojetabbaṁ.",
  "atk-s0501a6:120_4": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:121_0": "Varo varaññūtigāthāvaṇṇanā",
  "atk-s0501a6:122_0": "14.",
  "atk-s0501a6:122_1": "Evaṁ bhagavā pariyattidhammena buddhādhiṭṭhānaṁ saccaṁ vatvā idāni lokuttaradhammena vattumāraddho “varo varaññū”ti.",
  "atk-s0501a6:122_2": "Tattha varoti paṇītādhimuttikehi icchito “aho vata mayampi evarūpā assāmā”ti,",
  "atk-s0501a6:122_3": "varaguṇayogato vā varo uttamo seṭṭhoti attho.",
  "atk-s0501a6:122_4": "Varaññūti nibbānaññū.",
  "atk-s0501a6:122_5": "Nibbānañhi sabbadhammānaṁ uttamaṭṭhena varaṁ,",
  "atk-s0501a6:122_6": "tañcesa bodhimūle sayaṁ paṭivijjhitvā aññāsi.",
  "atk-s0501a6:122_7": "Varadoti pañcavaggiyabhaddavaggiyajaṭilādīnaṁ aññesañca devamanussānaṁ nibbedhabhāgiyavāsanābhāgiyavaradhammadāyīti attho.",
  "atk-s0501a6:122_8": "Varāharoti varassa maggassa āhaṭattā varāharoti vuccati.",
  "atk-s0501a6:122_9": "So hi bhagavā dīpaṅkarato pabhuti samatiṁsa pāramiyo pūrento pubbakehi sammāsambuddhehi anuyātaṁ purāṇamaggavaramāhari,",
  "atk-s0501a6:122_10": "tena “varāharo”ti vuccati.",
  "atk-s0501a6:123_0": "Apica sabbaññutaññāṇappaṭilābhena varo,",
  "atk-s0501a6:123_1": "nibbānasacchikiriyāya varaññū,",
  "atk-s0501a6:123_2": "sattānaṁ vimuttisukhadānena varado,",
  "atk-s0501a6:123_3": "uttamapaṭipadāharaṇena varāharo.",
  "atk-s0501a6:123_4": "Etehi lokuttaraguṇehi adhikassa kassaci guṇassa abhāvato anuttaro.",
  "atk-s0501a6:124_0": "Aparo nayo –",
  "atk-s0501a6:124_1": "varo upasamādhiṭṭhānaparipūraṇena,",
  "atk-s0501a6:124_2": "varaññū paññādhiṭṭhānaparipūraṇena,",
  "atk-s0501a6:124_3": "varado cāgādhiṭṭhānaparipūraṇena,",
  "atk-s0501a6:124_4": "varāharo saccādhiṭṭhānaparipūraṇena,",
  "atk-s0501a6:124_5": "varaṁ maggasaccamāharīti.",
  "atk-s0501a6:124_6": "Tathā varo puññussayena,",
  "atk-s0501a6:124_7": "varaññū paññussayena,",
  "atk-s0501a6:124_8": "varado buddhabhāvatthikānaṁ tadupāyasampadānena,",
  "atk-s0501a6:124_9": "varāharo paccekabuddhabhāvatthikānaṁ tadupāyāharaṇena,",
  "atk-s0501a6:124_10": "anuttaro tattha tattha asadisatāya,",
  "atk-s0501a6:124_11": "attanā vā anācariyako hutvā paresaṁ ācariyabhāvena,",
  "atk-s0501a6:124_12": "dhammavaraṁ adesayi sāvakabhāvatthikānaṁ tadatthāya svākkhātatādiguṇayuttassa dhammavarassa desanato.",
  "atk-s0501a6:124_13": "Sesaṁ vuttanayamevāti.",
  "atk-s0501a6:125_0": "Evaṁ bhagavā navavidhena lokuttaradhammena attano guṇaṁ vatvā idāni tameva guṇaṁ nissāya buddhādhiṭṭhānaṁ saccavacanaṁ payuñjati “idampi buddhe”ti.",
  "atk-s0501a6:125_1": "Tassattho pubbe vuttanayeneva veditabbo.",
  "atk-s0501a6:125_2": "Kevalaṁ pana yaṁ varaṁ lokuttaradhammaṁ esa aññāsi,",
  "atk-s0501a6:125_3": "yañca adāsi,",
  "atk-s0501a6:125_4": "yañca āhari,",
  "atk-s0501a6:125_5": "yañca desesi,",
  "atk-s0501a6:125_6": "idampi buddhe ratanaṁ paṇītanti evaṁ yojetabbaṁ.",
  "atk-s0501a6:125_7": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:126_0": "Khīṇantigāthāvaṇṇanā",
  "atk-s0501a6:127_0": "15.",
  "atk-s0501a6:127_1": "Evaṁ bhagavā pariyattidhammañca navalokuttaradhammañca nissāya dvīhi gāthāhi buddhādhiṭṭhānaṁ saccaṁ vatvā idāni ye taṁ pariyattidhammaṁ assosuṁ,",
  "atk-s0501a6:127_2": "sutānusārena ca paṭipajjitvā navappakārampi lokuttaradhammaṁ adhigamiṁsu,",
  "atk-s0501a6:127_3": "tesaṁ anupādisesanibbānapattiguṇaṁ nissāya puna saṅghādhiṭṭhānaṁ saccaṁ vattumāraddho “khīṇaṁ purāṇa”nti.",
  "atk-s0501a6:127_4": "Tattha khīṇanti samucchinnaṁ.",
  "atk-s0501a6:127_5": "Purāṇanti purātanaṁ.",
  "atk-s0501a6:127_6": "Navanti sampati vattamānaṁ.",
  "atk-s0501a6:127_7": "Natthi sambhavanti avijjamānapātubhāvaṁ.",
  "atk-s0501a6:127_8": "Virattacittāti vītarāgacittā.",
  "atk-s0501a6:127_9": "Āyatike bhavasminti anāgatamaddhānaṁ punabbhave.",
  "atk-s0501a6:127_10": "Teti yesaṁ khīṇaṁ purāṇaṁ navaṁ natthi sambhavaṁ,",
  "atk-s0501a6:127_11": "ye ca āyatike bhavasmiṁ virattacittā,",
  "atk-s0501a6:127_12": "te khīṇāsavā bhikkhū.",
  "atk-s0501a6:127_13": "Khīṇabījāti ucchinnabījā.",
  "atk-s0501a6:127_14": "Avirūḷhichandāti virūḷhichandavirahitā.",
  "atk-s0501a6:127_15": "Nibbantīti vijjhāyanti.",
  "atk-s0501a6:127_16": "Dhīrāti dhitisampannā.",
  "atk-s0501a6:127_17": "Yathāyaṁ padīpoti ayaṁ padīpo viya.",
  "atk-s0501a6:128_0": "Kiṁ vuttaṁ hoti?",
  "atk-s0501a6:128_1": "Yaṁ taṁ sattānaṁ uppajjitvā niruddhampi purāṇaṁ atītakālikaṁ kammaṁ taṇhāsinehassa appahīnattā paṭisandhiāharaṇasamatthatāya akhīṇaṁyeva hoti,",
  "atk-s0501a6:128_2": "taṁ purāṇaṁ kammaṁ yesaṁ arahattamaggena taṇhāsinehassa sositattā agginā daḍḍhabījamiva āyatiṁ vipākadānāsamatthatāya khīṇaṁ.",
  "atk-s0501a6:128_3": "Yañca nesaṁ buddhapūjādivasena idāni pavattamānaṁ kammaṁ navanti vuccati,",
  "atk-s0501a6:128_4": "tañca taṇhāpahāneneva chinnamūlapādapapupphamiva āyatiṁ phaladānāsamatthatāya yesaṁ natthi sambhavaṁ,",
  "atk-s0501a6:128_5": "ye ca taṇhāpahāneneva āyatike bhavasmiṁ virattacittā,",
  "atk-s0501a6:128_6": "te khīṇāsavā bhikkhū “kammaṁ khettaṁ viññāṇaṁ bīja”nti ettha vuttassa paṭisandhiviññāṇassa kammakkhayeneva khīṇattā khīṇabījā.",
  "atk-s0501a6:128_7": "Yopi pubbe punabbhavasaṅkhātāya virūḷhiyā chando ahosi.",
  "atk-s0501a6:128_8": "Tassapi samudayappahāneneva pahīnattā pubbe viya cutikāle asambhavena avirūḷhichandā dhitisampannattā",
  "atk-s0501a6:128_9": "dhīrā carimaviññāṇanirodhena yathāyaṁ padīpo nibbuto,",
  "atk-s0501a6:128_10": "evaṁ nibbanti,",
  "atk-s0501a6:128_11": "puna “rūpino vā arūpino vā”ti evamādiṁ paññattipathaṁ accentīti.",
  "atk-s0501a6:128_12": "Tasmiṁ kira samaye nagaradevatānaṁ pūjanatthāya jālitesu padīpesu eko padīpo vijjhāyi,",
  "atk-s0501a6:128_13": "taṁ dassento āha “yathāyaṁ padīpo”ti.",
  "atk-s0501a6:129_0": "Evaṁ bhagavā ye taṁ purimāhi dvīhi gāthāhi vuttaṁ pariyattidhammaṁ assosuṁ,",
  "atk-s0501a6:129_1": "sutānusārena ca paṭipajjitvā navappakārampi lokuttaradhammaṁ adhigamiṁsu,",
  "atk-s0501a6:129_2": "tesaṁ anupādisesanibbānapattiguṇaṁ vatvā idāni tameva guṇaṁ nissāya saṅghādhiṭṭhānaṁ saccavacanaṁ payuñjanto desanaṁ samāpesi “idampi saṅghe”ti.",
  "atk-s0501a6:129_3": "Tassattho pubbe vuttanayeneva veditabbo.",
  "atk-s0501a6:129_4": "Kevalaṁ pana idampi yathāvuttena pakārena khīṇāsavabhikkhūnaṁ nibbānasaṅkhātaṁ saṅghe ratanaṁ paṇītanti evaṁ yojetabbaṁ.",
  "atk-s0501a6:129_5": "Imissāpi gāthāya āṇā koṭisatasahassacakkavāḷesu amanussehi paṭiggahitāti.",
  "atk-s0501a6:130_0": "Desanāpariyosāne rājakulassa sotthi ahosi,",
  "atk-s0501a6:130_1": "sabbūpaddavā vūpasamiṁsu,",
  "atk-s0501a6:130_2": "caturāsītiyā pāṇasahassānaṁ dhammābhisamayo ahosi.",
  "atk-s0501a6:131_0": "Yānīdhātigāthāttayavaṇṇanā",
  "atk-s0501a6:132_0": "16.",
  "atk-s0501a6:132_1": "Atha sakko devānamindo “bhagavatā ratanattayaguṇaṁ nissāya saccavacanaṁ payuñjamānena nāgarassa sotthi katā,",
  "atk-s0501a6:132_2": "mayāpi nāgarassa sotthitthaṁ ratanattayaguṇaṁ nissāya kiñci vattabba”nti cintetvā avasāne gāthāttayaṁ",
  "atk-s0501a6:132_3": "abhāsi “yānīdha bhūtānī”ti tattha yasmā buddho yathā lokahitatthāya ussukkaṁ āpannehi āgantabbaṁ,",
  "atk-s0501a6:132_4": "tathā āgatato yathā ca tehi gantabbaṁ,",
  "atk-s0501a6:132_5": "tathā gatato yathā ca tehi ājānitabbaṁ,",
  "atk-s0501a6:132_6": "tathā ājānanato,",
  "atk-s0501a6:132_7": "yathā ca jānitabbaṁ,",
  "atk-s0501a6:132_8": "tathā jānanato,",
  "atk-s0501a6:132_9": "yañca tatheva hoti,",
  "atk-s0501a6:132_10": "tassa gadanato ca “tathāgato”ti vuccati.",
  "atk-s0501a6:132_11": "Yasmā ca so devamanussehi pupphagandhādinā bahi nibbattena upakārakena,",
  "atk-s0501a6:132_12": "dhammānudhammapaṭipattādinā ca attani nibbattena ativiya pūjito,",
  "atk-s0501a6:132_13": "tasmā sakko devānamindo sabbaṁ devaparisaṁ attanā saddhiṁ sampiṇḍetvā āha “tathāgataṁ devamanussapūjitaṁ,",
  "atk-s0501a6:132_14": "buddhaṁ namassāma suvatthi hotū”ti.",
  "atk-s0501a6:133_0": "17.",
  "atk-s0501a6:133_1": "Yasmā pana dhamme maggadhammo yathā yuganaddhasamathavipassanābalena gantabbaṁ kilesapakkhaṁ samucchindantena,",
  "atk-s0501a6:133_2": "tathā gatoti tathāgato.",
  "atk-s0501a6:133_3": "Nibbānadhammopi yathā gato paññāya paṭividdho sabbadukkhappaṭivighātāya sampajjati,",
  "atk-s0501a6:133_4": "buddhādīhi tathā avagato,",
  "atk-s0501a6:133_5": "tasmā “tathāgato”tveva vuccati.",
  "atk-s0501a6:133_6": "Yasmā ca saṅghopi yathā attahitāya paṭipannehi gantabbaṁ tena tena maggena,",
  "atk-s0501a6:133_7": "tathā gatoti “tathāgato”tveva vuccati.",
  "atk-s0501a6:133_8": "Tasmā avasesagāthādvayepi tathāgataṁ dhammaṁ namassāma suvatthi hotu,",
  "atk-s0501a6:133_9": "tathāgataṁ saṅghaṁ namassāma suvatthi hotūti vuttaṁ.",
  "atk-s0501a6:133_10": "Sesaṁ vuttanayamevāti.",
  "atk-s0501a6:134_0": "Evaṁ sakko devānamindo imaṁ gāthāttayaṁ bhāsitvā bhagavantaṁ padakkhiṇaṁ katvā devapurameva gato saddhiṁ devaparisāya.",
  "atk-s0501a6:134_1": "Bhagavā pana tadeva ratanasuttaṁ dutiyadivasepi desesi,",
  "atk-s0501a6:134_2": "puna caturāsītiyā pāṇasahassānaṁ dhammābhisamayo ahosi,",
  "atk-s0501a6:134_3": "evaṁ yāva sattamadivasaṁ desesi,",
  "atk-s0501a6:134_4": "divase divase tatheva dhammābhisamayo ahosi.",
  "atk-s0501a6:134_5": "Bhagavā aḍḍhamāsameva vesāliyaṁ viharitvā rājūnaṁ “gacchāmā”ti paṭivedesi.",
  "atk-s0501a6:134_6": "Tato rājāno diguṇena sakkārena puna tīhi divasehi bhagavantaṁ gaṅgātīraṁ nayiṁsu.",
  "atk-s0501a6:134_7": "Gaṅgāya nibbattā nāgarājāno cintesuṁ “manussā tathāgatassa sakkāraṁ karonti,",
  "atk-s0501a6:134_8": "mayaṁ kiṁ na karissāmā”ti suvaṇṇarajatamaṇimayā nāvāyo māpetvā suvaṇṇarajatamaṇimaye eva pallaṅke paññapetvā",
  "atk-s0501a6:134_9": "pañcavaṇṇapadumasañchannaṁ udakaṁ karitvā “amhākaṁ anuggahaṁ karothā”ti bhagavantaṁ yāciṁsu.",
  "atk-s0501a6:134_10": "Bhagavā adhivāsetvā ratananāvamārūḷho,",
  "atk-s0501a6:134_11": "pañca ca bhikkhusatāni pañcasataṁ nāvāyo abhirūḷhā.",
  "atk-s0501a6:134_12": "Nāgarājāno bhagavantaṁ saddhiṁ bhikkhusaṅghena nāgabhavanaṁ pavesesuṁ.",
  "atk-s0501a6:134_13": "Tatra sudaṁ bhagavā sabbarattiṁ nāgaparisāya dhammaṁ desesi.",
  "atk-s0501a6:134_14": "Dutiyadivase dibbehi khādanīyabhojanīyehi mahādānaṁ akaṁsu,",
  "atk-s0501a6:134_15": "bhagavā anumoditvā nāgabhavanā nikkhami.",
  "atk-s0501a6:135_0": "Bhūmaṭṭhā devā “manussā ca nāgā ca tathāgatassa sakkāraṁ karonti,",
  "atk-s0501a6:135_1": "mayaṁ kiṁ na karissāmā”ti cintetvā vanappagumbarukkhapabbatādīsu chattātichattāni ukkhipiṁsu.",
  "atk-s0501a6:135_2": "Eteneva upāyena yāva akaniṭṭhabrahmabhavanaṁ,",
  "atk-s0501a6:135_3": "tāva mahāsakkāraviseso nibbatti.",
  "atk-s0501a6:135_4": "Bimbisāropi licchavīhi āgatakāle katasakkārato diguṇamakāsi.",
  "atk-s0501a6:135_5": "Pubbe vuttanayeneva pañcahi divasehi bhagavantaṁ rājagahaṁ ānesi.",
  "atk-s0501a6:136_0": "Rājagahamanuppatte bhagavati pacchābhattaṁ maṇḍalamāḷe sannipatitānaṁ bhikkhūnaṁ ayamantarakathā udapādi “aho buddhassa bhagavato ānubhāvo,",
  "atk-s0501a6:136_1": "yaṁ uddissa gaṅgāya orato ca pārato ca aṭṭhayojano bhūmibhāgo ninnañca thalañca samaṁ katvā vālukāya okiritvā pupphehi sañchanno,",
  "atk-s0501a6:136_2": "yojanappamāṇaṁ gaṅgāya udakaṁ nānāvaṇṇehi padumehi sañchannaṁ,",
  "atk-s0501a6:136_3": "yāva akaniṭṭhabhavanaṁ,",
  "atk-s0501a6:136_4": "tāva chattātichattāni ussitānī”ti.",
  "atk-s0501a6:136_5": "Bhagavā taṁ pavattiṁ ñatvā gandhakuṭito nikkhamitvā taṅkhaṇānurūpena pāṭihāriyena gantvā maṇḍalamāḷe paññattavarabuddhāsane nisīdi.",
  "atk-s0501a6:136_6": "Nisajja kho bhagavā bhikkhū āmantesi –",
  "atk-s0501a6:136_7": "“kāya nuttha,",
  "atk-s0501a6:136_8": "bhikkhave,",
  "atk-s0501a6:136_9": "etarahi kathāya sannisinnā”ti.",
  "atk-s0501a6:136_10": "Bhikkhū sabbaṁ ārocesuṁ bhagavā etadavoca – “na,",
  "atk-s0501a6:136_11": "bhikkhave,",
  "atk-s0501a6:136_12": "ayaṁ pūjāviseso mayhaṁ buddhānubhāvena nibbatto,",
  "atk-s0501a6:136_13": "na nāgadevabrahmānubhāvena,",
  "atk-s0501a6:136_14": "apica kho pubbe appamattakapariccāgānubhāvena nibbatto”ti.",
  "atk-s0501a6:136_15": "Bhikkhū āhaṁsu “na mayaṁ, bhante,",
  "atk-s0501a6:136_16": "taṁ appamattakaṁ pariccāgaṁ jānāma,",
  "atk-s0501a6:136_17": "sādhu no bhagavā tathā kathetu,",
  "atk-s0501a6:136_18": "yathā mayaṁ taṁ jāneyyāmā”ti.",
  "atk-s0501a6:137_0": "Bhagavā āha –",
  "atk-s0501a6:137_1": "bhūtapubbaṁ,",
  "atk-s0501a6:137_2": "bhikkhave,",
  "atk-s0501a6:137_3": "takkasilāyaṁ saṅkho nāma brāhmaṇo ahosi.",
  "atk-s0501a6:137_4": "Tassa putto susīmo nāma māṇavo soḷasavassuddesiko vayena.",
  "atk-s0501a6:137_5": "So ekadivasaṁ pitaraṁ upasaṅkamitvā abhivādetvā ekamantaṁ aṭṭhāsi.",
  "atk-s0501a6:137_6": "Atha taṁ pitā āha “kiṁ, tāta,",
  "atk-s0501a6:137_7": "susīmā”ti?",
  "atk-s0501a6:137_8": "So āha “icchāmahaṁ, tāta,",
  "atk-s0501a6:137_9": "bārāṇasiṁ gantvā sippaṁ uggahetu”nti. “Tena hi, tāta, susīma,",
  "atk-s0501a6:137_10": "asuko nāma brāhmaṇo mama sahāyako,",
  "atk-s0501a6:137_11": "tassa santikaṁ gantvā uggaṇhāhī”ti kahāpaṇasahassaṁ adāsi.",
  "atk-s0501a6:137_12": "So taṁ gahetvā mātāpitaro abhivādetvā anupubbena bārāṇasiṁ gantvā upacārayuttena vidhinā ācariyaṁ upasaṅkamitvā abhivādetvā attānaṁ nivedesi.",
  "atk-s0501a6:137_13": "Ācariyo “mama sahāyakassa putto”ti māṇavaṁ sampaṭicchitvā sabbaṁ pāhuneyyavattamakāsi.",
  "atk-s0501a6:137_14": "So addhānakilamathaṁ vinodetvā taṁ kahāpaṇasahassaṁ ācariyassa pādamūle ṭhapetvā sippaṁ uggahetuṁ okāsaṁ yāci.",
  "atk-s0501a6:137_15": "Ācariyo okāsaṁ katvā uggaṇhāpesi.",
  "atk-s0501a6:138_0": "So lahuñca gaṇhanto,",
  "atk-s0501a6:138_1": "bahuñca gaṇhanto,",
  "atk-s0501a6:138_2": "gahitagahitañca suvaṇṇabhājane pakkhittatelamiva avinassamānaṁ dhārento,",
  "atk-s0501a6:138_3": "dvādasavassikaṁ sippaṁ katipayamāseneva pariyosāpesi.",
  "atk-s0501a6:138_4": "So sajjhāyaṁ karonto ādimajjhaṁyeva passati,",
  "atk-s0501a6:138_5": "no pariyosānaṁ.",
  "atk-s0501a6:138_6": "Atha ācariyaṁ upasaṅkamitvā āha “imassa sippassa ādimajjhameva passāmi,",
  "atk-s0501a6:138_7": "no pariyosāna”nti.",
  "atk-s0501a6:138_8": "Ācariyo āha “ahampi, tāta,",
  "atk-s0501a6:138_9": "evamevā”ti. Atha ko, ācariya,",
  "atk-s0501a6:138_10": "imassa sippassa pariyosānaṁ jānātīti?",
  "atk-s0501a6:138_11": "Isipatane, tāta,",
  "atk-s0501a6:138_12": "isayo atthi,",
  "atk-s0501a6:138_13": "te jāneyyunti.",
  "atk-s0501a6:138_14": "Te upasaṅkamitvā pucchāmi,",
  "atk-s0501a6:138_15": "ācariyāti? Puccha, tāta,",
  "atk-s0501a6:138_16": "yathāsukhanti.",
  "atk-s0501a6:138_17": "So isipatanaṁ gantvā paccekabuddhe upasaṅkamitvā pucchi “api, bhante,",
  "atk-s0501a6:138_18": "pariyosānaṁ jānāthā”ti? Āma, āvuso, jānāmāti.",
  "atk-s0501a6:138_19": "Taṁ mampi sikkhāpethāti.",
  "atk-s0501a6:138_20": "Tena hāvuso,",
  "atk-s0501a6:138_21": "pabbajāhi,",
  "atk-s0501a6:138_22": "na sakkā apabbajitena sikkhāpetunti. Sādhu, bhante,",
  "atk-s0501a6:138_23": "pabbājetha vā maṁ,",
  "atk-s0501a6:138_24": "yaṁ vā icchatha,",
  "atk-s0501a6:138_25": "taṁ katvā pariyosānaṁ jānāpethāti.",
  "atk-s0501a6:138_26": "Te taṁ pabbājetvā kammaṭṭhāne niyojetuṁ asamatthā “evaṁ te nivāsetabbaṁ,",
  "atk-s0501a6:138_27": "evaṁ pārupitabba”ntiādinā nayena ābhisamācārikaṁ sikkhāpesuṁ.",
  "atk-s0501a6:138_28": "So tattha sikkhanto upanissayasampannattā na cireneva paccekabodhiṁ abhisambujjhi.",
  "atk-s0501a6:138_29": "Sakalabārāṇasiyaṁ “susīmapaccekabuddho”ti pākaṭo ahosi lābhaggayasaggappatto sampannaparivāro.",
  "atk-s0501a6:138_30": "So appāyukasaṁvattanikassa kammassa katattā na cireneva parinibbāyi.",
  "atk-s0501a6:138_31": "Tassa paccekabuddhā ca mahājanakāyo ca sarīrakiccaṁ katvā dhātuyo gahetvā nagaradvāre thūpaṁ patiṭṭhāpesuṁ.",
  "atk-s0501a6:139_0": "Atha kho saṅkho brāhmaṇo “putto me ciragato,",
  "atk-s0501a6:139_1": "na cassa pavattiṁ jānāmī”ti puttaṁ daṭṭhukāmo takkasilāya nikkhamitvā anupubbena bārāṇasiṁ gantvā mahājanakāyaṁ",
  "atk-s0501a6:139_2": "sannipatitaṁ disvā “addhā bahūsu ekopi me puttassa pavattiṁ jānissatī”ti cintento upasaṅkamitvā pucchi",
  "atk-s0501a6:139_3": "“susīmo nāma māṇavo idha āgato atthi,",
  "atk-s0501a6:139_4": "api nu tassa pavattiṁ jānāthā”ti? Te “āma, brāhmaṇa, jānāma,",
  "atk-s0501a6:139_5": "imasmiṁ nagare brāhmaṇassa santike tiṇṇaṁ vedānaṁ pāragū hutvā paccekabuddhānaṁ santike pabbajitvā paccekabuddho",
  "atk-s0501a6:139_6": "hutvā anupādisesāya nibbānadhātuyā parinibbāyi,",
  "atk-s0501a6:139_7": "ayamassa thūpo patiṭṭhāpito”ti āhaṁsu.",
  "atk-s0501a6:139_8": "So bhūmiṁ hatthena paharitvā roditvā ca paridevitvā ca taṁ cetiyaṅgaṇaṁ gantvā tiṇāni uddharitvā uttarasāṭakena",
  "atk-s0501a6:139_9": "vālukaṁ ānetvā paccekabuddhacetiyaṅgaṇe okiritvā kamaṇḍaluto udakena samantato bhūmiṁ paripphositvā vanapupphehi",
  "atk-s0501a6:139_10": "pūjaṁ katvā uttarasāṭakena paṭākaṁ āropetvā thūpassa upari attano chattaṁ bandhitvā pakkāmīti.",
  "atk-s0501a6:140_0": "Evaṁ atītaṁ desetvā jātakaṁ paccuppannena anusandhento bhikkhūnaṁ dhammakathaṁ kathesi.",
  "atk-s0501a6:140_1": "“Siyā kho pana vo,",
  "atk-s0501a6:140_2": "bhikkhave,",
  "atk-s0501a6:140_3": "evamassa ‘añño nūna tena samayena saṅkho brāhmaṇo ahosī’ti,",
  "atk-s0501a6:140_4": "na kho panetaṁ evaṁ daṭṭhabbaṁ,",
  "atk-s0501a6:140_5": "ahaṁ tena samayena saṅkho brāhmaṇo ahosiṁ,",
  "atk-s0501a6:140_6": "mayā susīmassa paccekabuddhassa cetiyaṅgaṇe tiṇāni uddhaṭāni,",
  "atk-s0501a6:140_7": "tassa me kammassa nissandena aṭṭhayojanamaggaṁ vigatakhāṇukaṇṭakaṁ katvā samaṁ suddhamakaṁsu.",
  "atk-s0501a6:140_8": "Mayā tattha vālukā okiṇṇā,",
  "atk-s0501a6:140_9": "tassa me nissandena aṭṭhayojanamagge vālukaṁ okiriṁsu.",
  "atk-s0501a6:140_10": "Mayā tattha vanakusumehi pūjā katā,",
  "atk-s0501a6:140_11": "tassa me nissandena navayojane magge thale ca udake ca nānāpupphehi pupphasantharamakaṁsu.",
  "atk-s0501a6:140_12": "Mayā tattha kamaṇḍaludakena bhūmi paripphositā,",
  "atk-s0501a6:140_13": "tassa me nissandena vesāliyaṁ pokkharavassaṁ vassi.",
  "atk-s0501a6:140_14": "Mayā tasmiṁ cetiye paṭākā āropitā,",
  "atk-s0501a6:140_15": "chattañca baddhaṁ,",
  "atk-s0501a6:140_16": "tassa me nissandena yāva akaniṭṭhabhavanā paṭākā ca āropitā,",
  "atk-s0501a6:140_17": "chattātichattāni ca ussitāni. Iti kho,",
  "atk-s0501a6:140_18": "bhikkhave,",
  "atk-s0501a6:140_19": "ayaṁ mayhaṁ pūjāviseso neva buddhānubhāvena nibbatto,",
  "atk-s0501a6:140_20": "na nāgadevabrahmānubhāvena,",
  "atk-s0501a6:140_21": "apica kho appamattakapariccāgānubhāvena nibbatto”ti.",
  "atk-s0501a6:140_22": "Dhammakathāpariyosāne imaṁ gāthamabhāsi –",
  "atk-s0501a6:141_0": "“Mattāsukhapariccāgā, passe ce vipulaṁ sukhaṁ;",
  "atk-s0501a6:142_0": "Caje mattāsukhaṁ dhīro, sampassaṁ vipulaṁ sukha”nti. ;",
  "atk-s0501a6:143_0": "Paramatthajotikāya khuddakapāṭha-aṭṭhakathāya",
  "atk-s0501a6:144_0": "Ratanasuttavaṇṇanā niṭṭhitā."
}