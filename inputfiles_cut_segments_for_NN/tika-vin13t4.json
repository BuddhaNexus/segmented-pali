{
  "tika-vin13t4:0_0": "Mūlasikkhā-ṭīkā",
  "tika-vin13t4:1_0": "Ganthārambhakathā",
  "tika-vin13t4:2_0": "Sabbakāmadadaṁ sabbaratane ratanattayaṁ;",
  "tika-vin13t4:3_0": "Uttamaṁ uttamataraṁ, vanditvā vandanārahaṁ.",
  "tika-vin13t4:4_0": "Caraṇe brahmacārīnaṁ, ācariyānaṁ siraṁ mama;",
  "tika-vin13t4:5_0": "Ṭhapetvāna karissāmi, mūlasikkhatthavaṇṇanaṁ.",
  "tika-vin13t4:6_0": "Ganthārambhakathāvaṇṇanā",
  "tika-vin13t4:7_0": "Tatthādo tāva sabbasakkatassa sabbasattuttamassa satthuno paṇāmaṁ dassento āha ‘‘natvā nātha’’ntyādi.",
  "tika-vin13t4:7_1": "Nāthaṁ catūhi nāthaṅgehi samannāgataṁ bhagavantaṁ natvā vanditvā ādo ādimhi upasampannato paṭṭhāya navakena bhikkhunā adhunā pabbajitena upasampannena mūlabhāsāya māgadhabhāsāya sikkhituṁ samāsato saṅkhepena mūlasikkhaṁ ahaṁ pavakkhāmīti piṇḍattho.",
  "tika-vin13t4:8_0": "Ayaṁ pana avayavattho – natvāti tanninnatappoṇatappabbhāro hutvā kāyavacīmanodvārehi vanditvāti attho. Nāthatīti nātho,",
  "tika-vin13t4:8_1": "veneyyānaṁ hitasukhaṁ mettāyanavasena āsīsati patthetīti attho,",
  "tika-vin13t4:8_2": "atha vā nāthati veneyyagate kilese upatāpetīti attho, nāthati vā yācatīti attho. Bhagavā hi ‘‘sādhu, bhikkhave,",
  "tika-vin13t4:8_3": "bhikkhu kālena kālaṁ attasampattiṁ paccavekkheyyā’’tiādinā (a. ni.",
  "tika-vin13t4:8_4": "8.7) sattānaṁ taṁ taṁ hitappaṭipattiṁ yācitvāpi karuṇāya samussāhito te tattha niyojeti.",
  "tika-vin13t4:8_5": "Paramena vā cittissariyena samannāgato sabbasatte īsati abhibhavatīti paramissaro bhagavā ‘‘nātho’’ti vuccati.",
  "tika-vin13t4:8_6": "Sabbo cāyamattho saddasatthānusārato veditabbo.",
  "tika-vin13t4:8_7": "Pavakkhāmīti pakārena kathessāmi.",
  "tika-vin13t4:8_8": "Mūlasikkhāti adhisīlaadhicittaadhipaññāvasena tissopi sikkhā,",
  "tika-vin13t4:8_9": "upasampannassa suppatiṭṭhitabhāvasādhanaṭṭhena mūlā ca sā sikkhitabbato sikkhā cāti mūlasikkhā.",
  "tika-vin13t4:8_10": "Ganthavasenettha saṅkhipitvā vuttattā taddīpano gantho ‘‘mūlasikkhā’’ti vuccati.",
  "tika-vin13t4:9_0": "Tattha katamaṁ sīlaṁ, katamaṁ adhisīlaṁ, katamaṁ cittaṁ, katamaṁ adhicittaṁ, katamā paññā, katamā adhipaññāti?",
  "tika-vin13t4:9_1": "Vuccate – pañcaṅgaaṭṭhaṅgadasaṅgasīlaṁ tāva sīlameva.",
  "tika-vin13t4:9_2": "Pātimokkhasaṁvarasīlaṁ pana ‘‘adhisīla’’nti vuccati.",
  "tika-vin13t4:9_3": "Tañhi sūriyo viya pajjotānaṁ,",
  "tika-vin13t4:9_4": "sineru viya pabbatānaṁ sabbalokiyasīlānaṁ adhikañceva uttamañca.",
  "tika-vin13t4:9_5": "Pātimokkhasaṁvaratopi ca maggaphalasampayuttameva sīlaṁ adhisīlaṁ, taṁ pana idha nādhippetaṁ.",
  "tika-vin13t4:9_6": "Na hi taṁ sikkhanto methunaṁ dhammaṁ paṭisevati.",
  "tika-vin13t4:9_7": "Kāmāvacarāni pana aṭṭha kusalacittāni,",
  "tika-vin13t4:9_8": "lokiyaaṭṭhasamāpatticittāni ca ekajjhaṁ katvā cittameva.",
  "tika-vin13t4:9_9": "Vipassanāpādakaṁ aṭṭhasamāpatticittaṁ pana ‘‘adhicitta’’nti vuccati.",
  "tika-vin13t4:9_10": "Tañhi sabbalokiyacittānaṁ adhikañceva uttamañca.",
  "tika-vin13t4:9_11": "Tatopi ca maggaphalacittameva adhicittaṁ, taṁ pana idha nādhippetaṁ.",
  "tika-vin13t4:9_12": "Na hi taṁ sikkhanto methunaṁ dhammaṁ paṭisevati. ‘‘Atthi dinnaṁ,",
  "tika-vin13t4:9_13": "atthi yiṭṭha’’ntiādinayappavattaṁ kammassakatāñāṇaṁ paññā,",
  "tika-vin13t4:9_14": "tilakkhaṇākāraparicchedakaṁ pana vipassanāñāṇaṁ ‘‘adhipaññā’’ti vuccati.",
  "tika-vin13t4:9_15": "Sā hi sabbalokiyapaññānaṁ adhikā ceva uttamā ca.",
  "tika-vin13t4:9_16": "Tatopi ca maggaphalapaññāva adhipaññā, sā pana idha nādhippetā.",
  "tika-vin13t4:9_17": "Na hi taṁ sikkhanto methunaṁ dhammaṁ paṭisevati.",
  "tika-vin13t4:10_0": "Tāsu tīsu adhisīlasikkhā cārittavārittavasena duvidhampi sīlaṁ yathānusiṭṭhaṁ paṭipajjamānena,",
  "tika-vin13t4:10_1": "tappaṭipakkhe kilese tadaṅgappahānavasena pajahantena sikkhitabbā.",
  "tika-vin13t4:10_2": "Adhicittasikkhā yathāvuttesu ārammaṇesu abhiyogavasena jhānappaṭipakkhānaṁ nīvaraṇagaṇānaṁ vikkhambhanappahānaṁ kurumānena sikkhitabbā.",
  "tika-vin13t4:10_3": "Adhipaññāsikkhā pana yathānurūpaṁ tadaṅgappahānasamucchedavasena sānusaye kilese samucchindantena sikkhitabbā.",
  "tika-vin13t4:10_4": "Tasmā suppatiṭṭhitabhāvasādhanaṭṭhena mūlā ca sā sikkhitabbato sikkhā cāti mūlasikkhā,",
  "tika-vin13t4:10_5": "kammavacanicchāyaṁ ‘‘mūlasikkha’’nti vuttaṁ.",
  "tika-vin13t4:11_0": "Samāsīyate saṅkhipīyateti samāso, tato samāsato.",
  "tika-vin13t4:11_1": "Samaggena saṅghena ñatticatutthena kammena akuppena ṭhānārahena upasampannoti bhikkhu.",
  "tika-vin13t4:11_2": "Tattha sabbantimena pariyāyena pañcavaggakaraṇīye kamme yāvatikā bhikkhū kammappattā, tesaṁ āgatattā,",
  "tika-vin13t4:11_3": "chandārahānaṁ chandassa āhaṭattā,",
  "tika-vin13t4:11_4": "sammukhībhūtānañca appaṭikkosanato ekasmiṁ kamme samaggabhāvaṁ upagatena saṅghena tīhi anussāvanāhi ekāya ñattiyā kātabbakammasaṅkhātena ñatticatutthena dhammikena vinayakammena vatthuñattianussāvanasīmāparisāsampattisampannattā akopetabbataṁ,",
  "tika-vin13t4:11_5": "appaṭikkositabbataṁ upagatena ṭhānārahena kāraṇārahena satthusāsanārahena upasampanno nāma,",
  "tika-vin13t4:11_6": "uparibhāvaṁ samāpanno pattoti attho. Bhikkhubhāvo hi uparibhāvo.",
  "tika-vin13t4:11_7": "Tañcesa yathāvuttena kammena samāpannattā ‘‘upasampanno’’ti vuccati, tena bhikkhunā. Ūnapañcavassatāya navako,",
  "tika-vin13t4:11_8": "tena navakena adhunā pabbajitena,",
  "tika-vin13t4:11_9": "acirapabbajitenāti vuttaṁ hoti. Ādoti ādimhiyevāti attho, ādito paṭṭhāyāti vā.",
  "tika-vin13t4:11_10": "Api ca thero ‘‘ādo’’ti vacanena saddhāpabbajitānaṁ kulaputtānaṁ ālasiyadosena,",
  "tika-vin13t4:11_11": "appaṭipajjantānaṁ aññāṇadosena ca aññathā paṭipajjantānaṁ saṁvegaṁ janeti. Kathaṁ?",
  "tika-vin13t4:11_12": "Atidullabhaṁ khaṇaṁ samavāyaṁ paṭilabhitvā taṅkhaṇaṁ na kusītena vā niratthakakathāpasutena vā vītināmetabbaṁ, kiṁ kātabbaṁ?",
  "tika-vin13t4:11_13": "Ādito paṭṭhāya nirantarameva tīsu sikkhāsu ādaro janetabboti.",
  "tika-vin13t4:12_0": "‘‘Sā māgadhī mūlabhāsā, narā yāyādikappikā;",
  "tika-vin13t4:13_0": "Brahmāno cassutālāpā, sambuddhā cāpi bhāsare’’ti. –",
  "tika-vin13t4:14_0": "Vacanato mūlabhāsāyāti māgadhamūlāya bhāsāya,",
  "tika-vin13t4:14_1": "sabhāvaniruttiyā bhāsāyāti vuttaṁ hoti. Sikkhitunti uggaṇhituṁ.",
  "tika-vin13t4:15_0": "1. Pārājikaniddesavaṇṇanā",
  "tika-vin13t4:16_0": "1.",
  "tika-vin13t4:16_1": "Idāni sabbasikkhānaṁ pana mūlabhūtattā adhisīlasikkhāva paṭhamaṁ vuttā, tatrāpi mahāsāvajjattā,",
  "tika-vin13t4:16_2": "mūlacchejjavasena pavattanato ca sabbapaṭhamaṁ pārājikaṁ jānitabbanti dassento ‘‘saṁ nimitta’’ntyādimāha.",
  "tika-vin13t4:16_3": "Tattha maggattaye saṁ nimittaṁ pavesanto bhikkhu cutoti attho.",
  "tika-vin13t4:16_4": "Saṁ nimittanti attano aṅgajātaṁ,",
  "tika-vin13t4:16_5": "sabbantimena paricchedena ekatilabījamattampi attano aṅgajātanti vuttaṁ hoti. Bhikkhūti anikkhittasikkho.",
  "tika-vin13t4:16_6": "Maggattayeti ettha manussāmanussatiracchānagatānaṁ vasena tisso itthiyo, tayo ubhatobyañjanakā, tayo paṇḍakā,",
  "tika-vin13t4:16_7": "tayo purisāti pārājikavatthubhūtānaṁ nimittānaṁ nissayā dvādasa sattā honti.",
  "tika-vin13t4:16_8": "Tesaṁ vaccapassāvamukhamaggavasena tayo maggā. Tattha manussitthiyā tayo, amanussitthiyā tayo,",
  "tika-vin13t4:16_9": "tiracchānagatitthiyā tayoti nava ,",
  "tika-vin13t4:16_10": "tathā manussubhatobyañjanakādīnaṁ.",
  "tika-vin13t4:16_11": "Manussapaṇḍakādīnaṁ pana vaccamukhamaggavasena dve dveti cha,",
  "tika-vin13t4:16_12": "tathā manussapurisādīnanti sabbesaṁ vasena tiṁsa maggā honti.",
  "tika-vin13t4:16_13": "Te sabbe pariggahetvā idha ‘‘maggattaye’’ti vuttaṁ, tasmiṁ maggattaye,",
  "tika-vin13t4:16_14": "dvādasannaṁ sattānaṁ tīsu maggesu yattha katthaci maggeti attho.",
  "tika-vin13t4:16_15": "Cutoti sakkattā vā brahmattā vā cutasatto viya sāsanato cuto hoti, pārājiko hotīti attho.",
  "tika-vin13t4:17_0": "Idāni pavesanaṁ nāma na kevalaṁ attupakkameneva hoti, parūpakkamenāpi hoti,",
  "tika-vin13t4:17_1": "tatthāpi sevanacitte sati pārājiko hotīti dassanatthaṁ ‘‘pavesanā’’tyādi vuttaṁ.",
  "tika-vin13t4:17_2": "Tassattho – yo bhikkhu pavesanaṭṭhitauddharaṇapaviṭṭhakkhaṇesu aññataraṁ khaṇaṁ cepi sādiyaṁ sādiyanto sacepi tasmiṁ khaṇe sevanacittaṁ upaṭṭhāpento, cuto pārājiko hoti.",
  "tika-vin13t4:17_3": "Yo pana sabbaso asādiyanto āsīvisamukhaṁ aṅgārakāsuṁ paviṭṭhaṁ viya ca maññati, so nipparādho hoti.",
  "tika-vin13t4:17_4": "Ettha pana ṭhitaṁ nāma sukkavissaṭṭhisamayappattaṁ. Paṭhamapārājikaṁ.",
  "tika-vin13t4:18_0": "2-7.",
  "tika-vin13t4:18_1": "Idāni dutiyaṁ dassetuṁ ‘‘adinnaṁ mānusaṁ bhaṇḍa’’ntyādimāha.",
  "tika-vin13t4:18_2": "Tattha yo bhikkhu adinnaṁ mānusaṁ garukaṁ bhaṇḍaṁ pañcavīsāvahāresu yena kenaci avahārena ādiyanto cuto bhaveti sambandho.",
  "tika-vin13t4:18_3": "Adinnanti yaṁ kiñci parapariggahitaṁ sassāmikaṁ bhaṇḍaṁ,",
  "tika-vin13t4:18_4": "taṁ tehi sāmikehi kāyena vā vācāya vā na dinnanti adinnaṁ,",
  "tika-vin13t4:18_5": "anissaṭṭhaṁ apariccattaṁ rakkhitaṁ gopitaṁ mamāyitaṁ parapariggahitaṁ. Manussassa idanti mānusaṁ, manussasantakaṁ,",
  "tika-vin13t4:18_6": "‘‘bhaṇḍa’’ntiminā tulyādhikaraṇaṁ .",
  "tika-vin13t4:18_7": "Theyyāyekenāti theyyāya ekena, ekena avahārenāti attho. Liṅgabhedaṁ katvā vuttaṁ. ‘‘Theyyā kenacī’’ti vā pāṭho. Tattha thenoti coro, thenassa bhāvo theyyā,",
  "tika-vin13t4:18_8": "karaṇatthe cetaṁ paccattavacanaṁ,",
  "tika-vin13t4:18_9": "tasmā kenaci theyyena avahārenāti attho. Ādiyanti ādiyanto gaṇhanto.",
  "tika-vin13t4:18_10": "Pañcavīsāvahāresūti pañcapañcake samodhānetvā pañcavīsati avahārā.",
  "tika-vin13t4:18_11": "Tattha pañcapañcakāni nāma nānābhaṇḍapañcakaṁ ekabhaṇḍapañcakaṁ sāhatthikapañcakaṁ pubbappayogapañcakaṁ theyyāvahārapañcakanti.",
  "tika-vin13t4:19_0": "Tattha saviññāṇakāviññāṇakamissakabhaṇḍavasena nānābhaṇḍapañcakaṁ,",
  "tika-vin13t4:19_1": "saviññāṇakabhaṇḍavasena ekabhaṇḍapañcakaṁ.",
  "tika-vin13t4:19_2": "Tattha nānābhaṇḍavasena tāva evaṁ veditabbo – yo ārāmaṁ abhiyuñjati, āpatti dukkaṭassa. Sāmikassa vimatiṁ uppādeti, āpatti thullaccayassa.",
  "tika-vin13t4:19_3": "Sāmiko ‘‘na mayhaṁ bhavissatī’’ti dhuraṁ nikkhipati, āpatti pārājikassa.",
  "tika-vin13t4:19_4": "Aññassa bhaṇḍaṁ haranto sīse bhāraṁ theyyacitto āmasati, āpatti dukkaṭassa. Phandāpeti, āpatti thullaccayassa. Khandhaṁ oropeti, āpatti pārājikassa.",
  "tika-vin13t4:19_5": "Upanikkhittaṁ bhaṇḍaṁ ‘‘dehi me bhaṇḍa’’nti vuccamāno ‘‘nāhaṁ gaṇhāmī’’ti bhaṇati, āpatti dukkaṭassa. Sāmikassa vimatiṁ uppādeti, āpatti thullaccayassa.",
  "tika-vin13t4:19_6": "Sāmiko ‘‘na mayhaṁ dassatī’’ti dhuraṁ nikkhipati, āpatti pārājikassa.",
  "tika-vin13t4:19_7": "‘‘Sahabhaṇḍahārakaṁ nessāmī’’ti paṭhamaṁ pādaṁ saṅkāmeti, āpatti thullaccayassa. Dutiyaṁ pādaṁ saṅkāmeti, āpatti pārājikassa.",
  "tika-vin13t4:19_8": "Thalaṭṭhaṁ bhaṇḍaṁ theyyacitto āmasati, āpatti dukkaṭassa. Phandāpeti, āpatti thullaccayassa. Ṭhānā cāveti, āpatti pārājikassa.",
  "tika-vin13t4:19_9": "Ayamettha nānābhaṇḍavasena yojanā.",
  "tika-vin13t4:19_10": "Ekabhaṇḍavasena pana sassāmikaṁ dāsaṁ vā tiracchānaṁ vā yathāvuttena abhiyogādinā nayena ādiyati vā harati vā avaharati vā iriyāpathaṁ kopeti vā ṭhānā cāveti vāti.",
  "tika-vin13t4:19_11": "Ayamettha ekabhaṇḍavasena yojanā.",
  "tika-vin13t4:20_0": "Pañca avahārā sāhatthiko āṇattiko nissaggiyo atthasādhako dhuranikkhepoti.",
  "tika-vin13t4:20_1": "Tattha sāhatthiko nāma parassa bhaṇḍaṁ sahatthā avaharati.",
  "tika-vin13t4:20_2": "Āṇattiko nāma ‘‘asukassa bhaṇḍaṁ avaharā’’ti aññaṁ āṇāpeti.",
  "tika-vin13t4:20_3": "Nissaggiyo nāma antosuṅkaghāte ṭhito bahisuṅkaghātaṁ pāteti, āpatti pārājikassa.",
  "tika-vin13t4:20_4": "Atthasādhako nāma ‘‘asukaṁ bhaṇḍaṁ yadā sakkosi, tadā avaharā’’ti āṇāpeti.",
  "tika-vin13t4:20_5": "Tattha sace paro anantarāyiko hutvā taṁ avaharati,",
  "tika-vin13t4:20_6": "āṇāpako āṇattikkhaṇeyeva pārājiko hoti, avahārako pana avahaṭakāle, ayaṁ atthasādhako.",
  "tika-vin13t4:20_7": "Dhuranikkhepo pana upanikkhittabhaṇḍavasena veditabboti idaṁ sāhatthikapañcakaṁ.",
  "tika-vin13t4:21_0": "Aparepi pañca avahārā pubbappayogo sahappayogo saṁvidhāvahāro saṅketakammaṁ nimittakammanti.",
  "tika-vin13t4:21_1": "Tattha āṇattivasena pubbappayogo veditabbo,",
  "tika-vin13t4:21_2": "ṭhānācāvanavasena sahappayogo.",
  "tika-vin13t4:21_3": "Saṁvidhāvahāro nāma sambahulā bhikkhū ‘‘amukaṁ nāma gehaṁ gantvā, chadanaṁ vā bhinditvā,",
  "tika-vin13t4:21_4": "sandhiṁ vā chinditvā bhaṇḍaṁ harissāmā’’ti saṁvidahitvā gacchanti, tesu eko bhaṇḍaṁ avaharati,",
  "tika-vin13t4:21_5": "tassuddhāre sabbesaṁ pārājikaṁ.",
  "tika-vin13t4:21_6": "Saṅketakammaṁ nāma sañjānanakammaṁ kālaparicchedavasena saññākaraṇaṁ.",
  "tika-vin13t4:21_7": "Ettha ca ‘‘purebhattaṁ avaharā’’ti vutte ajja vā purebhattaṁ avaharatu,",
  "tika-vin13t4:21_8": "sve vā anāgate saṁvacchare vā, natthi visaṅketo,",
  "tika-vin13t4:21_9": "saṅketakārakassa āṇattikkhaṇe,",
  "tika-vin13t4:21_10": "itarassa ṭhānā cāvaneti evaṁ āpatti ubhinnaṁ pārājikassa.",
  "tika-vin13t4:21_11": "Nimittakammaṁ nāma saññuppādanatthaṁ kassaci nimittassa karaṇaṁ akkhinikhaṇanahatthālaṅghanapāṇippahāraaṅguliphoṭanagīvunnāmanaukkāsanādinā anekappakāraṁ.",
  "tika-vin13t4:21_12": "Avahārako āṇāpakena yaṁ nimittasaññaṁ katvā vuttaṁ,",
  "tika-vin13t4:21_13": "taṁ ‘‘eta’’nti maññamāno tameva avaharati, ubhinnaṁ pārājikaṁ. Yaṁ ‘‘avaharā’’ti vuttaṁ,",
  "tika-vin13t4:21_14": "taṁ ‘‘eta’’nti maññamāno aññaṁ tasmiṁyeva ṭhāne ṭhapitaṁ avaharati, mūlaṭṭhassa anāpatti. Idaṁ pubbappayogapañcakaṁ.",
  "tika-vin13t4:22_0": "Aparepi pañca avahārā theyyāvahāro pasayhāvahāro parikappāvahāro paṭicchannāvahāro kusāvahāroti.",
  "tika-vin13t4:22_1": "Tattha yo kūṭamānakūṭakahāpaṇādīhi vañcetvā gaṇhāti,",
  "tika-vin13t4:22_2": "tassevaṁ gaṇhato avahāro theyyāvahāro.",
  "tika-vin13t4:22_3": "Yo santajjetvā sayaṁ dassetvā tesaṁ santakaṁ gaṇhāti,",
  "tika-vin13t4:22_4": "yo vā attano pattabalito ca adhikaṁ balakkārena gaṇhāti rājarājamahāmattādayo viya,",
  "tika-vin13t4:22_5": "tassevaṁ gaṇhato avahāro pasayhāvahāro.",
  "tika-vin13t4:22_6": "Parikappetvā gaṇhato panāvahāro parikappāvahāro.",
  "tika-vin13t4:22_7": "So duvidho bhaṇḍokāsaparikappavasena. Tatra yo ‘‘sāṭako ce, gaṇhissāmi, suttaṁ ce,",
  "tika-vin13t4:22_8": "na gaṇhissāmī’’ti parikappetvā andhakāre pasibbakaṁ gaṇhāti, tatra sāṭako ce, uddhāreyeva pārājikaṁ, suttaṁ ce hoti, rakkhati. Ayaṁ bhaṇḍaparikappo nāma.",
  "tika-vin13t4:22_9": "Yo ṭhānaṁ parikappetvā bhaṇḍaṁ gaṇhāti,",
  "tika-vin13t4:22_10": "tassa taṁ parikappitaparicchedaṁ atikkantamatte pārājikaṁ. Ayaṁ okāsaparikappo nāma.",
  "tika-vin13t4:22_11": "Evamimesaṁ dvinnaṁ parikappānaṁ vasena parikappetvā gaṇhato avahāro parikappāvahāro.",
  "tika-vin13t4:22_12": "Paṭicchādetvā parassa bhaṇḍaṁ gaṇhato avahāro paṭicchannāvahāro nāma.",
  "tika-vin13t4:22_13": "Kusaṁ saṅkāmetvā avaharaṇaṁ kusāvahāro.",
  "tika-vin13t4:22_14": "Yo kusaṁ pātetvā cīvare bhājiyamāne attano koṭṭhāsassa samīpe ṭhitaṁ appagghataraṁ vā mahagghataraṁ vā samasamaṁ vā parassa koṭṭhāsaṁ disvā sace paṭhamataraṁ parakoṭṭhāsato kusadaṇḍakaṁ uddharati,",
  "tika-vin13t4:22_15": "attano koṭṭhāse pātetukāmatāya uddhāre rakkhati, pātanepi rakkhati,",
  "tika-vin13t4:22_16": "attano koṭṭhāsato pana kusadaṇḍaṁ uddharati, uddhāre rakkhati,",
  "tika-vin13t4:22_17": "taṁ uddharitvā parakoṭṭhāse pātentassa hatthato muttamatte pārājikaṁ.",
  "tika-vin13t4:22_18": "Ayaṁ kusāvahāro nāmāti imesu pañcavīsāvahāresu yena kenaci avahārena gaṇhanto pārājiko bhaveti attho.",
  "tika-vin13t4:23_0": "Garukanti pañcamāsakaṁ. Vīsatimāsako hi kahāpaṇo,",
  "tika-vin13t4:23_1": "kahāpaṇassa catuttho bhāgo pādo nāma,",
  "tika-vin13t4:23_2": "tasmā pañcamāsakaṁ vā pādaṁ vā garukanti veditabbaṁ.",
  "tika-vin13t4:23_3": "Tattha ‘‘cattāro vīhayo guñjā,",
  "tika-vin13t4:23_4": "dve guñjā māsako bhave’’ti vacanato vīhivasena cattālīsa vīhayo dasa guñjā pañcamāsakoti veditabbo.",
  "tika-vin13t4:23_5": "Yaṁ pana sāmaṇerasikkhāyaṁ ‘‘vīsativīhī’’ti vuttaṁ, taṁ neva pāḷiyaṁ, na aṭṭhakathāyaṁ atthi, vīmaṁsitabbametaṁ. Dutiyapārājikaṁ.",
  "tika-vin13t4:24_0": "8.",
  "tika-vin13t4:24_1": "Idāni tatiyaṁ dassetuṁ ‘‘manussapāṇaṁ pāṇo’’tyādi vuttaṁ.",
  "tika-vin13t4:24_2": "Tattha yo bhikkhu ‘‘manussapāṇo’’ iti jānanto vadhakacittena manussapāṇaṁ jīvitā viyojeti,",
  "tika-vin13t4:24_3": "so bhikkhu sāsanā pārājiko hotīti samudāyattho.",
  "tika-vin13t4:25_0": "Manussapāṇanti mātukucchismiṁ paṭisandhicittena sahuppannaṁ atiparittaṁ kalalarūpaṁ ādiṁ katvā pakatiyā vīsavassasatāyukassa sattassa yāva maraṇakālā etthantare anupubbena vuddhippatto attabhāvo, eso manussapāṇo nāma,",
  "tika-vin13t4:25_1": "evarūpaṁ manussapāṇanti attho.",
  "tika-vin13t4:25_2": "Pāṇoti jānanti ‘‘pāṇo’’ iti jānanto ‘‘taṁ jīvitā voropemī’’ti jānanto.",
  "tika-vin13t4:25_3": "Vadhakacetasāti vadhakacittena, itthambhūte karaṇavacanaṁ,",
  "tika-vin13t4:25_4": "vadhakacitto hutvā maraṇādhippāyo hutvāti vuttaṁ hoti. Jīvitāti jīvitindriyato. Yoti aniyamavacanaṁ.",
  "tika-vin13t4:25_5": "Soti etena niyamanaṁ veditabbaṁ.",
  "tika-vin13t4:25_6": "Viyojetīti vuttappakāraṁ manussaviggahaṁ kalalakālepi tāpanamaddanehi vā bhesajjasampadānena vā tato vā uddhampi tadanurūpena upakkamena jīvitā viyojetīti attho.",
  "tika-vin13t4:25_7": "Sāsanāti parāpubbajidhātuppayoge nissakkavacanaṁ, tena satthusāsanatoti attho. Parājitoti parājayamāpanno. Hotīti pāṭhaseso. Tatiyapārājikaṁ.",
  "tika-vin13t4:26_0": "9.",
  "tika-vin13t4:26_1": "Idāni catutthaṁ dassetuṁ ‘‘jhānādibheda’’ntyādi vuttaṁ.",
  "tika-vin13t4:26_2": "Tattha yo bhikkhu aññāpadesañca adhimānañca vajjetvā hadaye asantaṁ jhānādibhedaṁ dhammaṁ manussajātikassa sattassa vadeyya,",
  "tika-vin13t4:26_3": "tasmiṁ khaṇe ñāte so tato sāsanā pārājiko eva hotīti attho.",
  "tika-vin13t4:27_0": "Jhānādibhedanti ‘‘jhānaṁ vimokkho samādhi samāpatti ñāṇadassanaṁ maggabhāvanā phalasacchikiriyā kilesappahānaṁ vinīvaraṇatā cittassa suññāgāre abhiratī’’ti (pārā.",
  "tika-vin13t4:27_1": "198) evaṁ vuttaṁ jhānādibhedaṁ uttarimanussadhammaṁ. Hadayeti citte. Asantanti asaṁvijjamānaṁ.",
  "tika-vin13t4:27_2": "Aññāpadesanti ‘‘yo te vihāre vasi,",
  "tika-vin13t4:27_3": "so bhikkhu paṭhamassa jhānassa lābhī’’tiādinā nayena aññāpadesaṁ vajjetvāti attho. Vināti vajjanatthe nipāto, tassa vajjetvāti attho.",
  "tika-vin13t4:27_4": "Adhimānanti ‘‘adhigatā mayā’’ti evaṁ uppannaṁ mānanti attho. Adhigato mānoti viggaho,",
  "tika-vin13t4:27_5": "taṁ adhimānaṁ vajjetvāti attho.",
  "tika-vin13t4:27_6": "Manussajātissāti manussajātikassa,",
  "tika-vin13t4:27_7": "na devabrahmādīsu aññatarassāti attho. Vadeyyāti āroceyya.",
  "tika-vin13t4:27_8": "Ñātakkhaṇeti ñāte khaṇeti chedo,",
  "tika-vin13t4:27_9": "tasmiṁ tenārocitakkhaṇe manussajātikena ñāteti attho.",
  "tika-vin13t4:27_10": "Tenāti nissakke karaṇavacanaṁ,",
  "tika-vin13t4:27_11": "tato sāsanato pārājikoti attho. Catutthapārājikaṁ.",
  "tika-vin13t4:28_0": "Pārājikaniddesavaṇṇanā niṭṭhitā.",
  "tika-vin13t4:29_0": "2. Garukāpattiniddesavaṇṇanā",
  "tika-vin13t4:30_0": "10.",
  "tika-vin13t4:30_1": "Idāni saṅghādisesaṁ pakāsetuṁ ‘‘mocetukāmacittenā’’tiādimāraddhaṁ.",
  "tika-vin13t4:30_2": "Tattha mocetuṁ kāmetīti mocetukāmaṁ,",
  "tika-vin13t4:30_3": "mocetukāmañca taṁ cittañcāti mocetukāmacittaṁ, tena, mocanassādacittenāti attho.",
  "tika-vin13t4:30_4": "Ekādasannañhi rāgānaṁ ekena mocanassādena āpatti hotīti vuttaṁ hoti.",
  "tika-vin13t4:31_0": "Tatrime ekādasa assādā mocanassādo muccanassādo muttassādo methunassādo phassassādo kaṇḍūvanassādo dassanassādo nisajjassādo vācassādo gehasitapemaṁ vanabhaṅgiyanti.",
  "tika-vin13t4:31_1": "Tattha mocanassādacetanāya cetento ceva assādento ca upakkamati, muccati, saṅghādiseso , na muccati ce, thullaccayaṁ.",
  "tika-vin13t4:31_2": "Sace pana sayanakāle rāgapariyuṭṭhito hutvā ūrunā vā muṭṭhinā vā aṅgajātaṁ gāḷhaṁ pīḷetvā mocanatthāya saussāho supati,",
  "tika-vin13t4:31_3": "supantassa cassa asuci muccati, saṅghādiseso.",
  "tika-vin13t4:31_4": "Muccanassāde attano dhammatāya muccamānaṁ assādeti, na upakkamati, muccati, anāpatti.",
  "tika-vin13t4:31_5": "Muttassāde attano dhammatāya mutte ṭhānā cute asucimhi pacchā assādentassa vinā upakkamena muccati, anāpatti.",
  "tika-vin13t4:31_6": "Methunassāde methunarāgena mātugāmaṁ gaṇhāti, tena asuci muccati, anāpatti, dukkaṭaṁ pana āpajjati.",
  "tika-vin13t4:31_7": "Phassassādo duvidho ajjhattiko bāhiro cāti.",
  "tika-vin13t4:31_8": "Tattha attano nimittaṁ ‘‘thaddhaṁ,",
  "tika-vin13t4:31_9": "mudukanti jānissāmī’’ti vā lolabhāvena vā kīḷāpayato asuci muccati, anāpatti.",
  "tika-vin13t4:31_10": "Bāhiraphassassāde pana kāyasaṁsaggarāgena itthiṁ phusato, āliṅgato ca asuci muccati, anāpatti,",
  "tika-vin13t4:31_11": "kāyasaṁsaggasaṅghādisesaṁ pana āpajjati.",
  "tika-vin13t4:32_0": "Kaṇḍūvanassāde daddukacchupiḷakapāṇakādīnaṁ aññatarena khajjamānaṁ nimittaṁ kaṇḍūvanassādena kaṇḍūvato asuci muccati, anāpatti.",
  "tika-vin13t4:32_1": "Dassanassāde itthiyā anokāsaṁ upanijjhāyato asuci muccati, anāpatti, dukkaṭaṁ pana hoti.",
  "tika-vin13t4:32_2": "Nisajjassāde mātugāmena saddhiṁ raho nisinnassa muttepi anāpatti , rahonisajjāpatti pana hoti.",
  "tika-vin13t4:32_3": "Vācassāde mātugāmaṁ methunappaṭisaṁyuttāhi vācāhi obhāsantassa muttepi anāpatti,",
  "tika-vin13t4:32_4": "duṭṭhullavācāsaṅghādisesaṁ pana āpajjati.",
  "tika-vin13t4:32_5": "Gehasitapeme mātādīnaṁ mātādipemena āliṅganādiṁ karontassa muttepi anāpatti.",
  "tika-vin13t4:32_6": "Vanabhaṅgaṁ santhavakaraṇatthāya itthiyā pesitapupphādivanabhaṅgasaññitaṁ paṇṇākāraṁ ‘‘itthannāmāya imaṁ pesita’’nti assādena āmasantassa muttepi anāpattīti.",
  "tika-vin13t4:32_7": "Evametesu mocanassādena āpatti hotīti dassetuṁ ‘‘mocetu…pe… nā’’ti vuttaṁ.",
  "tika-vin13t4:32_8": "Atha vā mocetukāmaṁ cittaṁ yassa soyaṁ mocetukāmacitto, tena, itthambhūte karaṇavacanaṁ,",
  "tika-vin13t4:32_9": "mocetukāmacitto hutvāti attho.",
  "tika-vin13t4:33_0": "Upakkammāti hatthādīsu yena kenaci nimitte upakkamitvāti attho.",
  "tika-vin13t4:33_1": "Vimocayanti yaṁ antamaso ekā khuddakamakkhikā piveyya, tattakampi vimocentoti attho.",
  "tika-vin13t4:33_2": "Sukkanti nīlapītalohitodātatakkateladakakhīradadhisappivaṇṇasaṅkhātesu dasavidhesu sukkesu yaṁ kiñci sukkaṁ.",
  "tika-vin13t4:33_3": "Aññatra supināti yā supinante sukkavissaṭṭhi hoti, taṁ ṭhapetvāti attho. Samaṇoti yo koci upasampanno. Garukanti saṅghādisesaṁ. Phuseti āpajjeyyāti attho.",
  "tika-vin13t4:33_4": "Cetanā upakkamo muccananti imānettha tīṇi aṅgānīti. Sukkavissaṭṭhisikkhāpadaṁ.",
  "tika-vin13t4:34_0": "11.",
  "tika-vin13t4:34_1": "Idāni kāyasaṁsaggaṁ dassetuṁ ‘‘kāyasaṁsaggarāgenā’’tiādimāraddhaṁ.",
  "tika-vin13t4:34_2": "Bhikkhu manussitthiyā manussitthisaññī hutvā kāyasaṁsaggarāgena upakkamitvā manussitthiṁ parāmasanto saṅghādisesaṁ āpajjeyyāti yojanā.",
  "tika-vin13t4:34_3": "Tattha kāyasaṁsaggarāgenāti hatthaggahaṇādikāyasamphassena rāgena kāyamissarāgena.",
  "tika-vin13t4:34_4": "Manussitthinti tadahujātampi jīvamānakamanussitthiṁ. Parāmasanti parāmasanto, itthīti saññā itthisaññā , sā assa atthīti itthisaññī, itthisaññī hutvāti attho. Manussitthī, itthisaññitā, kāyasaṁsaggarāgo, tena rāgena vāyāmo,",
  "tika-vin13t4:34_5": "hatthaggāhādisamāpajjananti imānettha pañca aṅgāni. Kāyasaṁsaggasikkhāpadaṁ.",
  "tika-vin13t4:35_0": "12.",
  "tika-vin13t4:35_1": "Idāni duṭṭhullaṁ dassetuṁ ‘‘duṭṭhullavācassādenā’’tiādi āraddhaṁ.",
  "tika-vin13t4:35_2": "Tattha duṭṭhullavācassādenāti vaccamaggapassāvamaggamethunadhammappaṭisaṁyuttavācassādarāgena.",
  "tika-vin13t4:35_3": "Maggaṁ vārabbha methunanti vaccamaggapassāvamaggānaṁ aññataraṁ maggaṁ vā methunaṁ vā ārabbhāti attho. Obhāsantoti avabhāsanto.",
  "tika-vin13t4:35_4": "Manussitthinti viññuṁ paṭibalaṁ subhāsitadubbhāsitaṁ duṭṭhullāduṭṭhullaṁ sallakkhaṇasamatthaṁ manussitthiṁ. Suṇamānanti suṇantiṁ.",
  "tika-vin13t4:35_5": "Iminā paṭibalāyapi itthiyā aviññattipathe ṭhitāya dūtena vā paṇṇena vā ārocentassa duṭṭhullavācāpatti na hotīti dīpitaṁ hoti. Manussitthī, itthisaññitā, duṭṭhullavācassādarāgo, tena rāgena obhāsanaṁ,",
  "tika-vin13t4:35_6": "taṅkhaṇavijānananti imānettha pañca aṅgāni.",
  "tika-vin13t4:35_7": "Duṭṭhullavācassādasikkhāpadaṁ.",
  "tika-vin13t4:36_0": "13.",
  "tika-vin13t4:36_1": "Idāni attakāmapāricariyaṁ dassetuṁ ‘‘vaṇṇa’’ntyādi vuttaṁ.",
  "tika-vin13t4:36_2": "Tattha yo bhikkhu attano kāmapāricariyāya vaṇṇaṁ vatvā methunarāgena itthiṁ methunaṁ yācamāno garuṁ phuseti sambandho.",
  "tika-vin13t4:36_3": "Vaṇṇaṁ vatvāti guṇaṁ ānisaṁsaṁ pakāsetvā.",
  "tika-vin13t4:36_4": "Attanokāmapāricariyāyāti methunadhammasaṅkhātena kāmena pāricariyā kāmapāricariyā,",
  "tika-vin13t4:36_5": "attano atthāya kāmapāricariyā attanokāmapāricariyā, aluttasamāsoyaṁ.",
  "tika-vin13t4:36_6": "Atha vā attanoti katvatthe sāmivacanaṁ,",
  "tika-vin13t4:36_7": "attano kāmitā icchitāti attanokāmā,",
  "tika-vin13t4:36_8": "sayaṁ methunarāgavasena patthitāti attho,",
  "tika-vin13t4:36_9": "attanokāmā ca sā pāricariyā cāti attanokāmapāricariyā , tāya attanokāmapāricariyāya, ‘‘etadaggaṁ, bhagini, pāricariyānaṁ,",
  "tika-vin13t4:36_10": "yā mādisaṁ sīlavantaṁ kalyāṇadhammaṁ brahmacāriṁ etena dhammena paricareyyā’’ti evaṁ vaṇṇaṁ vatvāti attho.",
  "tika-vin13t4:36_11": "Yācadhātuno dvikammikattā ‘‘itthiṁ methunaṁ yācamāno’’ti vuttaṁ.",
  "tika-vin13t4:36_12": "Tattha itthinti duṭṭhullobhāsane vuttappakāraṁ itthiṁ. Manussitthī, itthisaññitā , attakāmapāricariyāya rāgo, tena rāgena vaṇṇabhaṇanaṁ,",
  "tika-vin13t4:36_13": "taṅkhaṇavijānananti imānettha pañca aṅgāni.",
  "tika-vin13t4:36_14": "Attakāmapāricariyasikkhāpadaṁ.",
  "tika-vin13t4:37_0": "14.",
  "tika-vin13t4:37_1": "Idāni sañcarittaṁ dassetuṁ ‘‘sandesa’’ntyādimāraddhaṁ.",
  "tika-vin13t4:37_2": "Tattha bhikkhu purisassa vā sandesaṁ,",
  "tika-vin13t4:37_3": "itthiyā vā sandesaṁ paṭiggahetvā vīmaṁsitvā paccāharanto garukaṁ phuseti sambandho. Tattha sandesanti ‘‘gaccha, bhante,",
  "tika-vin13t4:37_4": "itthannāmaṁ māturakkhitaṁ brūhi ‘hohi kira itthannāmassa bhariyā dhanakkītā’’ti (pārā.",
  "tika-vin13t4:37_5": "305) evaṁ vuttaṁ purisassa sāsanaṁ, ‘‘gaccha, bhante,",
  "tika-vin13t4:37_6": "itthannāmaṁ purisaṁ brūhi ‘ahaṁ tassa bhariyā bhavissāmī’’ti (pārā.",
  "tika-vin13t4:37_7": "326-327 thokaṁ visadisaṁ) evaṁ vuttaṁ itthiyā sāsanaṁ.",
  "tika-vin13t4:37_8": "Paṭiggaṇhitvāti ‘‘sādhu upāsakā’’ti vā ‘‘hotū’’ti vā ‘‘ārocessāmī’’ti vā yena kenaci ākārena vacībhedaṁ katvā vā sīsakampanādīhi vā paṭiggaṇhitvā sampaṭicchitvāti attho.",
  "tika-vin13t4:37_9": "Vīmaṁsitvāti vuttappakārena sāsanaṁ gahetvā purisassa vā itthiyā vā tesaṁ avassārocanakānaṁ mātāpitābhātābhaginiādīnaṁ vā ārocetvāti attho.",
  "tika-vin13t4:37_10": "Haraṁpaccāti ettha ‘‘paccāhara’’nti vattabbe chandahānibhayā hara-saddaṁ pubbanipātaṁ katvā vuttanti daṭṭhabbaṁ.",
  "tika-vin13t4:37_11": "Yattha pahitena tattha gantvā tena ārocitā sā itthī ‘‘sādhū’’ti sampaṭicchatu vā paṭikkhipatu vā lajjāya vā tuṇhī hotu,",
  "tika-vin13t4:37_12": "puna āgantvā tassa purisassa haranto ettāvatā imāya paṭiggahaṇārocanappaccāharaṇasaṅkhātāya tivaṅgasampattiyā so bhikkhu saṅghādisesaṁ āpajjeyyāti attho. Tesaṁ manussajātikatā, alaṁvacanīyatā,",
  "tika-vin13t4:37_13": "paṭiggaṇhanavīmaṁsanappaccāharaṇānīti imānettha pañca aṅgāni. Sañcarittasikkhāpadaṁ.",
  "tika-vin13t4:38_0": "15.",
  "tika-vin13t4:38_1": "Idāni amūlakaṁ pakāsetuṁ ‘‘cāvetukāmo’’tiādimāraddhaṁ.",
  "tika-vin13t4:38_2": "Cāvetukāmo bhikkhu amūlantimavatthunā aññaṁ suṇamānaṁ bhikkhuṁ codento vā codāpento vā garuṁ phuseti sambandho.",
  "tika-vin13t4:38_3": "Tattha cāvetukāmoti brahmacariyā cāvetukāmo.",
  "tika-vin13t4:38_4": "Codentoti ‘‘tvaṁ pārājikaṁ dhammaṁ āpannosi, assamaṇosi,",
  "tika-vin13t4:38_5": "asakyaputtiyosī’’tiādīhi vacanehi sayaṁ codentoti attho.",
  "tika-vin13t4:38_6": "Evaṁ codentassa vācāya vācāya saṅghādiseso.",
  "tika-vin13t4:38_7": "Amūlantimavatthunāti yaṁ codakena cuditakamhi puggale adiṭṭhaṁ asutaṁ aparisaṅkitaṁ,",
  "tika-vin13t4:38_8": "idaṁ etesaṁ dassanasavanaparisaṅkitasaṅkhātānaṁ mūlānaṁ abhāvato nāssa mūlanti amūlaṁ,",
  "tika-vin13t4:38_9": "antimaṁ vatthu yassa pārājikassa tadidaṁ antimavatthu,",
  "tika-vin13t4:38_10": "amūlañca taṁ antimavatthu ceti amūlantimavatthu, tena amūlantimavatthunā,",
  "tika-vin13t4:38_11": "bhikkhuno anurūpesu ekūnavīsatiyā pārājikesu aññatarenāti attho. Codāpayanti codāpayanto,",
  "tika-vin13t4:38_12": "tassa samīpe ṭhatvā aññaṁ bhikkhuṁ āṇāpetvā codāpento tassa āṇattassa vācāya vācāya garuṁ phuseti attho.",
  "tika-vin13t4:38_13": "Suṇamānanti iminā parammukhā dūtena vā paṇṇena vā codentassa na ruhatīti dīpitaṁ hoti.",
  "tika-vin13t4:38_14": "Parammukhā pana sattahi āpattikkhandhehi vadantassa dukkaṭaṁ. Yaṁ codeti,",
  "tika-vin13t4:38_15": "tassa upasampannoti saṅkhyūpagamanaṁ, tasmiṁ suddhasaññitā, yena pārājikena codeti,",
  "tika-vin13t4:38_16": "tassa diṭṭhādivasena amūlakatā,",
  "tika-vin13t4:38_17": "cāvanādhippāyena sammukhā codanā,",
  "tika-vin13t4:38_18": "tassa taṅkhaṇavijānananti imānettha pañca aṅgāni. Amūlakasikkhāpadaṁ.",
  "tika-vin13t4:39_0": "16.",
  "tika-vin13t4:39_1": "Idāni aññabhāgiyaṁ dassetuṁ ‘‘lesamatta’’ntiādimāha.",
  "tika-vin13t4:39_2": "Tattha lesamattamupādāyāti jātināmagottaliṅgāpattipattacīvarūpajjhāyācariyasenāsanalesasaṅkhātesu dasasu lesesu yo tasmiṁ puggale dissati,",
  "tika-vin13t4:39_3": "taṁ lesamattaṁ upādāya nissāya bhikkhuṁ brahmacariyā cāvetukāmo amūlantimavatthunā suṇamānaṁ bhikkhuṁ codento garuṁ phuseti attho. Kathaṁ?",
  "tika-vin13t4:39_4": "Añño khattiyajātiko iminā codakena pārājikaṁ dhammaṁ ajjhāpajjanto diṭṭho hoti,",
  "tika-vin13t4:39_5": "so aññaṁ attano veriṁ khattiyajātikaṁ bhikkhuṁ passitvā taṁ khattiyajātilesaṁ gahetvā evaṁ ‘‘khattiyo mayā diṭṭho pārājikaṁ dhammaṁ ajjhāpajjanto,",
  "tika-vin13t4:39_6": "tvaṁ khattiyo pārājikaṁ dhammaṁ āpannosī’’ti vā ‘‘tvaṁ so khattiyo, nāñño,",
  "tika-vin13t4:39_7": "pārājikaṁ dhammaṁ ajjhāpannosī’’ti vā codeti,",
  "tika-vin13t4:39_8": "evaṁ nāmalesādayopi veditabbā.",
  "tika-vin13t4:39_9": "Aṅgāni panettha anantarasadisāni. Aññabhāgiyasikkhāpadaṁ.",
  "tika-vin13t4:40_0": "Garukāpattiniddesavaṇṇanā niṭṭhitā.",
  "tika-vin13t4:41_0": "3. Nissaggiyaniddesavaṇṇanā",
  "tika-vin13t4:42_0": "17.",
  "tika-vin13t4:42_1": "Idāni cīvaravidhiṁ dassetuṁ ‘‘vikappana’’ntyādimuddhaṭaṁ.",
  "tika-vin13t4:42_2": "Yo bhikkhu akālacīvaraṁ vikappanañca adhiṭṭhānañca akatvā dasāhaṁ atikkāmeti,",
  "tika-vin13t4:42_3": "tassa bhikkhuno nissaggiyaṁ siyāti piṇḍattho.",
  "tika-vin13t4:42_4": "Tattha akālacīvaranti akāle cīvaraṁ,",
  "tika-vin13t4:42_5": "khomaṁ kappāsikaṁ koseyyaṁ kambalaṁ sāṇaṁ bhaṅganti jātito cha cīvarāni,",
  "tika-vin13t4:42_6": "dukūlaṁ paṭṭuṇṇaṁ somārapaṭṭaṁ cīnapaṭṭaṁ iddhijaṁ devadinnanti imāni pana cha anulomacīvarāni.",
  "tika-vin13t4:42_7": "Tesu dukūlaṁ sāṇassa anulomaṁ vākamayattā.",
  "tika-vin13t4:42_8": "Paṭṭuṇṇādīni tīṇi koseyyassa anulomāni pāṇakehi katasuttamayattā.",
  "tika-vin13t4:42_9": "Iddhijādīni dvayāni khomādīnaṁ anulomāni tesamaññatarabhāvato .",
  "tika-vin13t4:42_10": "Imesaṁ channaṁ cīvarānaṁ aññataraṁ akālacīvaraṁ.",
  "tika-vin13t4:43_0": "Vikappanamadhiṭṭhānanti ettha pana vikappanūpagaṁ adhiṭṭhānūpagañca evaṁ veditabbaṁ. Tatrāyaṁ pāḷi – ‘‘anujānāmi, bhikkhave,",
  "tika-vin13t4:43_1": "āyāmena aṭṭhaṅgulaṁ sugataṅgulena caturaṅgulavitthataṁ pacchimacīvaraṁ vikappetu’’nti (mahāva. 358).",
  "tika-vin13t4:43_2": "Majjhimassa purisassa dīghaso dve vidatthiyo, tiriyaṁ vidatthi.",
  "tika-vin13t4:43_3": "Dve vikappanā sammukhāvikappanā ca parammukhāvikappanā ca. Kathaṁ?",
  "tika-vin13t4:43_4": "‘‘Imaṁ cīvaraṁ tuyhaṁ vikappemī’’ti vattabbaṁ, ayaṁ sammukhāvikappanā.",
  "tika-vin13t4:43_5": "‘‘Mayhaṁ santakaṁ paribhuñja vā vissajjehi vā yathāpaccayaṁ vā karohī’’ti,",
  "tika-vin13t4:43_6": "ekassa santike ‘‘imaṁ cīvaraṁ tissassa bhikkhuno vikappemī’’ti vattabbaṁ,",
  "tika-vin13t4:43_7": "ayaṁ aparāpi sammukhāvikappanā.",
  "tika-vin13t4:43_8": "Tena bhikkhunā ‘‘tissassa bhikkhuno santakaṁ paribhuñja vā vissajjehi vā yathāpaccayaṁ vā karohī’’ti,",
  "tika-vin13t4:43_9": "‘‘imaṁ cīvaraṁ tuyhaṁ vikappanatthāya dammī’’ti vattabbaṁ,",
  "tika-vin13t4:43_10": "tena vattabbo ‘‘ko te mitto vā sandiṭṭho vā sambhatto vā’’ti,",
  "tika-vin13t4:43_11": "tato itarena ‘‘tisso bhikkhū’’ti vattabbaṁ,",
  "tika-vin13t4:43_12": "puna tena ‘‘ahaṁ tissassa bhikkhuno dammī’’ti vattabbaṁ, ayaṁ parammukhāvikappanā.",
  "tika-vin13t4:43_13": "‘‘Tissassa bhikkhuno santakaṁ paribhuñja vā vissajjehi vā yathāpaccayaṁ vā karohī’’ti vutte paccuddhāro nāma hoti. Bahuke ‘‘imānī’’ti, ahatthapāse ‘‘etaṁ, etānī’’ti vā.",
  "tika-vin13t4:43_14": "Evaṁ vikappanañca akatvāti attho.",
  "tika-vin13t4:44_0": "Ticīvarassa pana pamāṇaṁ ukkaṭṭhaparicchedena sugatacīvarato ūnakaṁ vaṭṭati,",
  "tika-vin13t4:44_1": "lāmakaparicchedena saṅghāṭiyā,",
  "tika-vin13t4:44_2": "uttarāsaṅgassa ca dīghato muṭṭhipañcakaṁ, tiriyaṁ muṭṭhittikaṁ,",
  "tika-vin13t4:44_3": "antaravāsako dīghato muṭṭhipañcako,",
  "tika-vin13t4:44_4": "tiriyaṁ dvihatthopi aḍḍhateyyo vā vaṭṭati.",
  "tika-vin13t4:44_5": "Vuttappamāṇato adhikañca ūnakañca ‘‘parikkhāracoḷa’’nti adhiṭṭhātabbaṁ.",
  "tika-vin13t4:44_6": "Dve cīvarassa adhiṭṭhānā kāyena vā adhiṭṭheti, vācāya vā adhiṭṭheti.",
  "tika-vin13t4:44_7": "Ticīvaraṁ adhiṭṭhahantena rajitvā kappabinduṁ datvā purāṇasaṅghāṭiṁ ‘‘imaṁ saṅghāṭiṁ paccuddharāmī’’ti paccuddharitvā navaṁ saṅghāṭiṁ hatthena gahetvā ‘‘imaṁ saṅghāṭiṁ adhiṭṭhāmī’’ti cittena ābhogaṁ katvā kāyavikāraṁ karontena kāyena adhiṭṭhātabbā, idaṁ kāyena adhiṭṭhānaṁ.",
  "tika-vin13t4:44_8": "Taṁ yena kenaci sarīrāvayavena aphusantassa na vaṭṭati.",
  "tika-vin13t4:44_9": "Vācāya adhiṭṭhānaṁ pana vacībhedaṁ katvā vācāya adhiṭṭhātabbaṁ,",
  "tika-vin13t4:44_10": "sace hatthapāse ‘‘imaṁ saṅghāṭiṁ adhiṭṭhāmī’’ti,",
  "tika-vin13t4:44_11": "sace ahatthapāse ṭhapitaṭṭhānaṁ sallakkhetvā ‘‘etaṁ saṅghāṭiṁ adhiṭṭhāmī’’ti vācā bhinditabbā . Esa nayo uttarāsaṅge, antaravāsake ca.",
  "tika-vin13t4:44_12": "Ticīvarādīni sabbāni ekato katvā ‘‘imāni cīvarāni parikkhāracoḷāni adhiṭṭhāmī’’ti adhiṭṭhātumpi vaṭṭatīti.",
  "tika-vin13t4:44_13": "Evaṁ adhiṭṭhānañca akatvāti attho.",
  "tika-vin13t4:45_0": "Dasa ahāni dasāhaṁ. Atimāpetīti atikkāmeti. Tassāti tassa bhikkhuno.",
  "tika-vin13t4:45_1": "Nissaggiyanti nissajjanaṁ nissaggiyaṁ,",
  "tika-vin13t4:45_2": "pubbabhāge kattabbassa vinayakammassetaṁ nāmaṁ,",
  "tika-vin13t4:45_3": "nissaggiyamassa atthīti nissaggiyaṁ, kiṁ taṁ? Pācittiyaṁ,",
  "tika-vin13t4:45_4": "taṁ atikkāmayato sahanissaggiyavinayakammaṁ pācittiyaṁ siyā, ayamettha attho.",
  "tika-vin13t4:45_5": "Taṁ panetaṁ cīvaraṁ yaṁ divasaṁ uppannaṁ, tassa yo aruṇo, so uppannadivasanissito,",
  "tika-vin13t4:45_6": "tasmā cīvaruppādadivasena saddhiṁ ekādase aruṇuggamane dasāhātikkamitaṁ hotīti. Cīvarassa attano santakatā, jātippamāṇayuttatā, chinnapalibodhabhāvo, atirekacīvaratā,",
  "tika-vin13t4:45_7": "dasāhātikkamoti imānettha pañca aṅgāni. Paṭhamakathinasikkhāpadaṁ.",
  "tika-vin13t4:46_0": "18.",
  "tika-vin13t4:46_1": "Idāni dutiyaṁ dassetuṁ ‘‘bhikkhusammutiyā’’tyādimāraddhaṁ.",
  "tika-vin13t4:46_2": "Yo bhikkhusammutiṁ vajjetvā kālañca vinā adhiṭṭhitaṁ ticīvaraṁ ekāhaṁ atikkamāpeti,",
  "tika-vin13t4:46_3": "tassa nissaggiyaṁ siyāti sambandho.",
  "tika-vin13t4:46_4": "Tattha bhikkhusammutiyāññatrāti yaṁ saṅgho gilānassa bhikkhuno ticīvarena vippavāsasammutiṁ deti , taṁ ṭhapetvā.",
  "tika-vin13t4:46_5": "Ticīvaramadhiṭṭhitanti karaṇatthe upayogavacanaṁ,",
  "tika-vin13t4:46_6": "tena ticīvarādhiṭṭhānanayena adhiṭṭhitesu saṅghāṭiādīsu yena kenaci cīvarena. Ekāhanti ekarattaṁ. Atimāpetīti vippavasati, viyutto vasatīti attho.",
  "tika-vin13t4:46_7": "Tassa aladdhasammutikassa bhikkhuno ekarattampi cīvarena vippavāsato nissaggiyaṁ pācittiyaṁ siyāti attho.",
  "tika-vin13t4:46_8": "Samayaṁ vināti cīvarakālaṁ vajjetvā. Adhiṭṭhitacīvaratā, anatthatakathinatā, aladdhasammutitā,",
  "tika-vin13t4:46_9": "rattivippavāsoti imānettha cattāri aṅgāni. Dutiyakathinasikkhāpadaṁ.",
  "tika-vin13t4:47_0": "19.",
  "tika-vin13t4:47_1": "Idāni purāṇacīvaraṁ dassetuṁ ‘‘aññātikā’’tyādi āraddhaṁ.",
  "tika-vin13t4:47_2": "Tattha aññātikāti aññātikāya ‘‘paṭisaṅkhā yoniso’’tiādīsu viya,",
  "tika-vin13t4:47_3": "aññātikāya neva mātusambandhena na pitusambandhena sambaddhāyāti vuttaṁ hoti.",
  "tika-vin13t4:47_4": "Bhikkhuniyāti aṭṭhavācikakammena upasampannāya. Ākoṭāpetīti paharāpeti.",
  "tika-vin13t4:47_5": "Tanti nissaggiyaṁ pācittiyaṁ bhaveyyāti attho. Purāṇacīvaratā,",
  "tika-vin13t4:47_6": "upacāre ṭhatvā aññātikāya bhikkhuniyā āṇāpanaṁ,",
  "tika-vin13t4:47_7": "tassā dhovanādīni cāti imānettha tīṇi aṅgāni. Purāṇacīvarasikkhāpadaṁ.",
  "tika-vin13t4:48_0": "20.Kiñci mūlakanti kiñci pābhataṁ.",
  "tika-vin13t4:48_1": "Cīvarādāneti cīvarassa ādāne cīvarappaṭiggahaṇe. Vikappanūpagacīvaratā, pārivattakābhāvo,",
  "tika-vin13t4:48_2": "aññātikāya hatthato gahaṇanti imānettha tīṇi aṅgāni.",
  "tika-vin13t4:48_3": "Cīvarappaṭiggahaṇasikkhāpadaṁ.",
  "tika-vin13t4:49_0": "21.Appavāritanti ‘‘vadeyyātha, bhante,",
  "tika-vin13t4:49_1": "yena attho’’ti icchāpitaṁ icchaṁ ruciṁ uppāditaṁ, na pavāritanti appavāritaṁ. Viññāpentassāti yācantassa.",
  "tika-vin13t4:49_2": "Aññatra samayāti naṭṭhacīvarakālaṁ ṭhapetvā. Vikappanūpagacīvaratā, samayābhāvo, aññātakaviññatti,",
  "tika-vin13t4:49_3": "tāya ca paṭilābhoti imānettha cattāri aṅgāni. Aññātakaviññattisikkhāpadaṁ.",
  "tika-vin13t4:50_0": "22.Rajatanti rūpiyaṁ. Jātarūpanti suvaṇṇaṁ.",
  "tika-vin13t4:50_1": "Māsakanti tayo māsakā lohamāsako dārumāsako jatumāsakoti.",
  "tika-vin13t4:50_2": "Tattha lohamāsakoti tambalohādīhi katamāsako.",
  "tika-vin13t4:50_3": "Dārumāsakoti sāradārunā vā veḷupesikāya vā antamaso tālapaṇṇenapi rūpaṁ chinditvā katamāsako.",
  "tika-vin13t4:50_4": "Jatumāsakoti lākhāya vā niyyāsena vā rūpaṁ samuṭṭhāpetvā katamāsako.",
  "tika-vin13t4:50_5": "Kahāpaṇanti suvaṇṇamayaṁ vā rūpiyamayaṁ vā pākatikaṁ vā.",
  "tika-vin13t4:50_6": "Gaṇheyyāti attano atthāya dīyamānaṁ vā katthaci ṭhitaṁ vā nippariggahaṁ disvā sayaṁ gaṇheyya.",
  "tika-vin13t4:50_7": "Gaṇhāpeyyāti tadeva aññena gāhāpeyya.",
  "tika-vin13t4:50_8": "Nissaggīti gahaṇādīsu yaṁ kiñci karontassa aghanabaddhesu vatthugaṇanāya nissaggi siyāti attho.",
  "tika-vin13t4:50_9": "Sādiyeyya vāti kāyavācāhi appaṭikkhipitvā cittena adhivāseyya. Jātarūparajatabhāvo, attuddesikatā,",
  "tika-vin13t4:50_10": "gahaṇādīsu aññatarabhāvoti imānettha tīṇi aṅgāni.",
  "tika-vin13t4:50_11": "Rūpiyappaṭiggahaṇasikkhāpadaṁ.",
  "tika-vin13t4:51_0": "23.",
  "tika-vin13t4:51_1": "Rajatādicatubbidhaṁ akappiyaṁ kappiyenāpi parivatteyya sahadhammike ṭhapetvā, nissaggiyaṁ siyāti sambandho.",
  "tika-vin13t4:51_2": "Tattha akappiyanti akappiyavatthuṁ. Kappiyenāti kappiyavatthunā.",
  "tika-vin13t4:51_3": "Sahadhammiketi bhikkhubhikkhunisāmaṇerasāmaṇerisikkhamānasaṅkhāte pañca sahadhammike. Rūpiyabhāvo,",
  "tika-vin13t4:51_4": "parivattanañcāti imānettha dve aṅgāni. Rūpiyaparivattanasikkhāpadaṁ.",
  "tika-vin13t4:52_0": "24.",
  "tika-vin13t4:52_1": "‘‘Imaṁ pattaṁ tuyhaṁ vikappemī’’tiādinā vikappanañca ‘‘imaṁ pattaṁ adhiṭṭhāmī’’tiādinā adhiṭṭhānañca akatvāti attho.",
  "tika-vin13t4:52_2": "Pamāṇikanti etthāyaṁ vinicchayo – anupahatapurāṇasālitaṇḍulānaṁ sukoṭṭitaparisuddhānaṁ dve magadhanāḷiyo gahetvā tehi taṇḍulehi anuttaṇḍulamakilinnamapiṇḍitaṁ suvisadaṁ kundamakuḷarāsisadisaṁ avassāvitodanaṁ pacitvā niravasesaṁ patte pakkhipitvā tassa odanassa catutthabhāgappamāṇo nātighano nātitanuko hatthahāriyo sabbasambhārasaṅkhato muggasūpo pakkhipitabbo,",
  "tika-vin13t4:52_3": "tato ālopassa anurūpaṁ yāvacarimālopappahonakaṁ macchamaṁsādibyañjanaṁ pakkhipitabbaṁ.",
  "tika-vin13t4:52_4": "Sappitelatakkarasakañjikādīni pana agaṇanūpagāni honti.",
  "tika-vin13t4:52_5": "Tāni hi odanagatikāni neva hāpetuṁ, na vaḍḍhetuṁ sakkonti.",
  "tika-vin13t4:52_6": "Evametaṁ sabbampi pakkhittaṁ sace pana pattassa mukhavaṭṭiyā heṭṭhimarājisamaṁ tiṭṭhati,",
  "tika-vin13t4:52_7": "suttena vā hīrena vā chindantassa suttassa vā hīrassa vā heṭṭhimantaṁ phusati, ayaṁ ukkaṭṭho nāma patto.",
  "tika-vin13t4:52_8": "Sace taṁ rājiṁ atikkamma thūpīkataṁ tiṭṭhati, ayaṁ ukkaṭṭhomako nāma patto.",
  "tika-vin13t4:52_9": "Sace taṁ rājiṁ na sampāpuṇāti, antogatameva hoti, ayaṁ ukkaṭṭhukkaṭṭho nāma.",
  "tika-vin13t4:52_10": "Ukkaṭṭhato upaḍḍhappamāṇo majjhimo.",
  "tika-vin13t4:52_11": "Majjhimato upaḍḍhappamāṇo omako.",
  "tika-vin13t4:52_12": "Tesampi vuttanayeneva pabhedo veditabbo.",
  "tika-vin13t4:52_13": "Iccetesu ukkaṭṭhukkaṭṭho ca omakomako cāti dve apattā,",
  "tika-vin13t4:52_14": "sesā satta pattā pamāṇayuttā nāmāti evaṁ pamāṇena yutto pamāṇiko, taṁ pamāṇikaṁ.",
  "tika-vin13t4:52_15": "Pattanti sattasu pattesu aññataraṁ pattaṁ. Pattassa attano santakatā, pamāṇayuttatā, adhiṭṭhānūpagatā, atirekapattatā,",
  "tika-vin13t4:52_16": "dasāhātikkamoti imānettha pañca aṅgāni. Paṭhamapattasikkhāpadaṁ.",
  "tika-vin13t4:53_0": "25.",
  "tika-vin13t4:53_1": "Yo bhikkhu pañcabandhanato ūnapatte sati paraṁ pana navaṁ pattaṁ viññāpeti,",
  "tika-vin13t4:53_2": "tassapi bhikkhuno nissaggiyaṁ siyāti sambandho. Tattha paranti aññaṁ,",
  "tika-vin13t4:53_3": "‘‘navaṁ patta’’ntiminā tulyādhikaraṇaṁ.",
  "tika-vin13t4:53_4": "Adhiṭṭhānūpagapattassa ūnapañcabandhanatā, attuddesikatā, kataviññatti,",
  "tika-vin13t4:53_5": "tāya ca paṭilābhoti imānettha cattāri aṅgāni. Ūnapañcabandhanasikkhāpadaṁ.",
  "tika-vin13t4:54_0": "26.",
  "tika-vin13t4:54_1": "Yo sappitelādikaṁ pana bhesajjaṁ paṭiggahetvā sattāhaparamaṁ sannidhikārakaṁ bhuñjanto sattāhaṁ atikkāmeti ,",
  "tika-vin13t4:54_2": "tassa nissaggiyaṁ siyāti attho.",
  "tika-vin13t4:54_3": "Tattha sappitelādikanti ettha ādi-saddo navanītamadhuphāṇitaṁ saṅgaṇhāti.",
  "tika-vin13t4:54_4": "Tattha sappi nāma gavādīnaṁ sappi, yesaṁ maṁsaṁ kappati, tesaṁ sappi, tathā navanītaṁ.",
  "tika-vin13t4:54_5": "Telaṁ nāma tilasāsapamadhukaeraṇḍavasādīhi nibbattaṁ. Madhu nāma makkhikāmadhumeva.",
  "tika-vin13t4:54_6": "Ucchurasaṁ upādāya pana apakkā vā avatthukapakkā vā sabbāpi ucchuvikati phāṇitanti veditabbaṁ. Bhesajjavidhānasikkhāpadaṁ.",
  "tika-vin13t4:55_0": "27.",
  "tika-vin13t4:55_1": "Bhikkhussa cīvaraṁ datvā puna taṁ cīvaraṁ sakasaññāya acchindantassa vā acchindāpayatopi vā nissaggiyaṁ siyāti yojanā.",
  "tika-vin13t4:55_2": "Tattha datvāti veyyāvaccādīni paccāsīsamāno datvā.",
  "tika-vin13t4:55_3": "Acchindantassāti veyyāvaccādīni akarontaṁ disvā balakkārena gaṇhantassa, tathā acchindāpayatoti. Vikappanūpagacīvaratā, sāmaṁdinnatā, sakasaññitā, upasampannatā,",
  "tika-vin13t4:55_4": "kodhavasena acchindanaṁ vā acchindāpanaṁ vāti imānettha pañca aṅgāni. Acchindanasikkhāpadaṁ.",
  "tika-vin13t4:56_0": "28.",
  "tika-vin13t4:56_1": "Appavāritaṁ aññātiṁ gahapatiṁ suttaṁ yācitvā ñātippavārite vajjetvā tantavāyehi cīvaraṁ vāyāpentassa nissaggiyaṁ siyāti piṇḍattho.",
  "tika-vin13t4:56_2": "Tattha suttanti chabbidhaṁ khomasuttādikaṁ vā tesaṁ anulomaṁ vā.",
  "tika-vin13t4:56_3": "Yāciyāti cīvaratthāya yācitvā.",
  "tika-vin13t4:56_4": "Cīvaratthāya viññāpitasuttaṁ, attuddesikatā,",
  "tika-vin13t4:56_5": "akappiyatantavāyena akappiyaviññattiyā vāyāpananti imānettha tīṇi aṅgāni. Suttaviññattisikkhāpadaṁ.",
  "tika-vin13t4:57_0": "29.",
  "tika-vin13t4:57_1": "Yo bhikkhu saṅghassa pariṇataṁ lābhaṁ jānanto attano pariṇāmeti,",
  "tika-vin13t4:57_2": "tassa nissaggiyaṁ siyāti attho. Tattha jānanti jānanto.",
  "tika-vin13t4:57_3": "Lābhanti labhitabbaṁ cīvarādivatthuṁ.",
  "tika-vin13t4:57_4": "Pariṇatanti saṅghassa ninnaṁ saṅghassa poṇaṁ saṅghassa pabbhāraṁ hutvā ṭhitaṁ.",
  "tika-vin13t4:57_5": "Attano pariṇāmetīti ‘‘mayhaṁ dethā’’tiādīni vadanto attani ninnaṁ karoti. Saṅghe pariṇatabhāvo,",
  "tika-vin13t4:57_6": "taṁ ñatvā attano pariṇāmanaṁ,",
  "tika-vin13t4:57_7": "paṭilābhoti imānettha tīṇi aṅgāni. Pariṇāmanasikkhāpadaṁ.",
  "tika-vin13t4:58_0": "Nissaggiyaniddesavaṇṇanā niṭṭhitā.",
  "tika-vin13t4:59_0": "4. Pācittiyaniddesavaṇṇanā",
  "tika-vin13t4:60_0": "30.",
  "tika-vin13t4:60_1": "Idāni pācittiyaṁ dassetuṁ ‘‘sampajānamusāvāde’’tyādi āraddhaṁ.",
  "tika-vin13t4:60_2": "Tattha sampajānamusāvādeti nimittatthe bhummavacanaṁ,",
  "tika-vin13t4:60_3": "tasmā yo bhikkhu sampajānanto musā vadati,",
  "tika-vin13t4:60_4": "tassa tannimittaṁ taṁhetu tappaccayā pācittiyaṁ udīritanti attho.",
  "tika-vin13t4:60_5": "Bhikkhuñca omasantassāti jātināmagottakammasippavayaābādhaliṅgakilesāpattiakkosesu bhūtena vā abhūtena vā yena kenaci mukhasattinā bhikkhuṁ ovijjhantassa bhikkhuno pācittiyaṁ udīritanti attho.",
  "tika-vin13t4:60_6": "Pesuññaharaṇepi cāti bhikkhussa pesuññaharaṇe,",
  "tika-vin13t4:60_7": "jātiādīhi akkosavatthūhi bhikkhuṁ akkosantassa bhikkhuno sutvā bhikkhuno piyakamyatāya vā bhedādhippāyena vā yo akkuddho,",
  "tika-vin13t4:60_8": "tassa bhikkhussa kāyena vā vācāya vā pesuññaharaṇavacane pācittiyaṁ udīritanti attho.",
  "tika-vin13t4:61_0": "31.",
  "tika-vin13t4:61_1": "Saṅgītittayamāruḷhaṁ piṭakattayaṁ dhammaṁ bhikkhuñca bhikkhuniñca ṭhapetvā aññena puggalena saddhiṁ ekato padaṁ padaṁ bhaṇantassa bhikkhuno padagaṇanāya pācittiyaṁ udīritanti samudāyattho.",
  "tika-vin13t4:62_0": "32.Anupasampannenevāti bhikkhuṁ ṭhapetvā antamaso pārājikavatthubhūtena tiracchānagatenāpi saha tirattiyaṁ sayitvā catutthadivase atthaṅgate sūriye puna sahaseyyāya pācitti siyāti sambandho.",
  "tika-vin13t4:62_1": "Tattha sahaseyyāyāti sabbacchannaparicchinne,",
  "tika-vin13t4:62_2": "yebhuyyenacchannaparicchinne vā senāsane pubbāpariyena vā ekakkhaṇe vā ekato nisajjanāya.",
  "tika-vin13t4:62_3": "Tattha chadanaṁ anāhacca diyaḍḍhahatthubbedhena pākārādinā paricchinnampi sabbaparicchinnamicceva veditabbaṁ.",
  "tika-vin13t4:63_0": "33.",
  "tika-vin13t4:63_1": "Ekarattampi itthiyā saddhiṁ seyyaṁ kappayato tassa bhikkhunopi pācitti siyāti attho.",
  "tika-vin13t4:63_2": "Tattha itthiyāti antamaso tadahujātāyapi manussitthiyā. Desentassa vinā viññuṁ,",
  "tika-vin13t4:63_3": "dhammañca chappaduttarinti viññuṁ purisaṁ vinā itthiyā chappadato uttariṁ dhammaṁ desentassa bhikkhuno pācitti siyāti attho.",
  "tika-vin13t4:63_4": "Tattha ‘‘chappaduttari’’nti ettha eko gāthāpādo ekaṁ padanti evaṁ sabbattha padappamāṇaṁ veditabbaṁ. Cha padāni chappadaṁ,",
  "tika-vin13t4:63_5": "chappadato uttariṁ chappaduttariṁ.",
  "tika-vin13t4:64_0": "34.",
  "tika-vin13t4:64_1": "Bhikkhusammutiṁ ṭhapetvā bhikkhuno duṭṭhullaṁ vajjaṁ abhikkhuno vadantassa pācittiyaṁ udīritanti attho.",
  "tika-vin13t4:64_2": "Tattha duṭṭhullanti idha saṅghādisesaṁ adhippetaṁ.",
  "tika-vin13t4:64_3": "Bhikkhusammutiyāti yaṁ saṅgho abhiṇhāpattikassa bhikkhuno āyatiṁ saṁvaratthāya āpattīnañca kulānañca pariyantaṁ katvā vā akatvā vā tikkhattuṁ apaloketvā katikaṁ karoti, taṁ ṭhapetvā.",
  "tika-vin13t4:64_4": "Abhikkhunoti anupasampannassa. Vadantassāti ārocentassa.",
  "tika-vin13t4:65_0": "35.",
  "tika-vin13t4:65_1": "Yo akappiyaṁ pathaviṁ khaṇeyya vā khaṇāpeyya vā, tassa pācittiyaṁ siyā.",
  "tika-vin13t4:65_2": "Tattha akappiyanti uddhanapacanādivasena vā tathā tathā adaḍḍhā vā jātapathavī vuccati.",
  "tika-vin13t4:65_3": "Sā tividhā suddhamissapuñjavasena.",
  "tika-vin13t4:65_4": "Tattha suddhapathavī nāma pakatiyā suddhapaṁsu vā suddhamattikā vā.",
  "tika-vin13t4:65_5": "Missapathavī nāma yattha paṁsuto vā mattikato vā pāsāṇasakkharakathalamarumbavālukāsu aññatarassa tatiyabhāgo hoti.",
  "tika-vin13t4:65_6": "Puñjapathavī nāma atirekacātumāsaṁ ovaṭṭho paṁsupuñjo vā mattikāpuñjo vā hoti.",
  "tika-vin13t4:65_7": "Vuttalakkhaṇena pana missakapuñjopi piṭṭhipāsāṇe ṭhitasukhumarajampi ca deve phusayante sakiṁ ce tintaṁ,",
  "tika-vin13t4:65_8": "cātumāsaccayena tintokāso puñjapathavīsaṅkhameva gacchati.",
  "tika-vin13t4:65_9": "Yo bhikkhu bhūtagāmaṁ vikopeyya,",
  "tika-vin13t4:65_10": "tassa pācittiyaṁ siyāti sambandho.",
  "tika-vin13t4:65_11": "Tattha bhūtagāmanti bhavanti, abhavuṁ cāti bhūtā,",
  "tika-vin13t4:65_12": "jāyanti vaḍḍhanti jātā vaḍḍhitā cāti attho, gāmoti rāsi, bhūtānaṁ gāmo,",
  "tika-vin13t4:65_13": "bhūtā eva vā gāmoti bhūtagāmo,",
  "tika-vin13t4:65_14": "patiṭṭhitaharitatiṇarukkhādīnametaṁ adhivacanaṁ. Taṁ bhūtagāmaṁ.",
  "tika-vin13t4:65_15": "Vikopeyyāti chedanabhedanādīni kareyya.",
  "tika-vin13t4:66_0": "36.",
  "tika-vin13t4:66_1": "Yo bhikkhu saṅghikaṁ mañcādiṁ ajjhokāse santharaṇādikaṁ katvā āpucchanādikaṁ akatvā yāti, tassa pācitti siyāti attho.",
  "tika-vin13t4:66_2": "Tattha saṅghikanti saṅghassa santakaṁ.",
  "tika-vin13t4:66_3": "Mañcādinti ettha ādi-saddena pīṭhabhisikocchādiṁ saṅgaṇhāti.",
  "tika-vin13t4:66_4": "Santharaṇādikanti santharaṇādiṁ katvā vā kārāpetvā vā.",
  "tika-vin13t4:66_5": "Āpucchanādikanti āpucchanaṁ vā uddharaṇaṁ vā uddharāpanaṁ vāti attho. Yātīti gacchati.",
  "tika-vin13t4:67_0": "37.",
  "tika-vin13t4:67_1": "Yo bhikkhu saṅghikāvasathe seyyaṁ santharaṇādikaṁ katvā āpucchanādikaṁ akatvā yāti,",
  "tika-vin13t4:67_2": "tassa bhikkhuno pācitti siyāti attho.",
  "tika-vin13t4:67_3": "Tattha saṅghikāvasatheti saṅghassa santake āvasathe vihāre gabbhe vā aññasmiṁ vā sabbaparicchinne guttasenāsane.",
  "tika-vin13t4:67_4": "Seyyanti bhisi cimilikā pāvuraṇaṁ uttarattharaṇaṁ bhūmattharaṇaṁ taṭṭikā cammakkhaṇḍaṁ nisīdanaṁ paccattharaṇaṁ tiṇasanthāro paṇṇasanthāroti evamādikaṁ.",
  "tika-vin13t4:67_5": "Santharaṇādikanti tesu yena kenaci attharaṇādikaṁ katvā vā kārāpetvā vā.",
  "tika-vin13t4:68_0": "38-9.",
  "tika-vin13t4:68_1": "Yo pana bhikkhu jānaṁ sappāṇakaṁ toyaṁ paribhuñjaye,",
  "tika-vin13t4:68_2": "tassa bhikkhuno pācitti siyāti yojanā.",
  "tika-vin13t4:68_3": "Tattha jānaṁsappāṇakanti ‘‘sappāṇakamida’’nti disvā vā sutvā vā yena kenaci ākārena jānanto. Toyanti udakaṁ. Paribhuñjayeti paribhuñjeyya.",
  "tika-vin13t4:68_4": "Yo bhikkhu pārivattakaṁ ṭhapetvā aññātikāya bhikkhuniyā cīvaraṁ deti, tassa bhikkhuno pācitti siyā.",
  "tika-vin13t4:68_5": "Cīvarappaṭiggahaṇasikkhāpade bhikkhu paṭiggāhako idha bhikkhunī, ayaṁ viseso.",
  "tika-vin13t4:68_6": "Aññātikāya bhikkhuniyā cīvaraṁ sibbatopi tassa bhikkhuno pācitti siyāti attho.",
  "tika-vin13t4:68_7": "Cīvaranti nivāsanapārupanūpagaṁ.",
  "tika-vin13t4:68_8": "Sibbatoti sayaṁ sibbantassa sūciṁ pavesetvā nīharaṇe payogagaṇanāya pācitti.",
  "tika-vin13t4:68_9": "Sibbāpentassa pana ‘‘sibbā’’ti vutto sacepi sabbaṁ sūcikammaṁ niṭṭhāpesi, ekameva pācitti,",
  "tika-vin13t4:68_10": "āṇattassa payogagaṇanāya pācitti hoti.",
  "tika-vin13t4:68_11": "Pavāretvāna atirittaṁ akāretvā bhuñjato pācitti siyāti attho.",
  "tika-vin13t4:68_12": "Tatrāyaṁ vinicchayo – odano sattu kummāso maccho maṁsanti pañcannaṁ bhojanānaṁ aññataraṁ sāsapamattampi ajjhoharitvā bhojanaṁ paṭikkhepaṁ katvā aññena iriyāpathena ‘‘alametaṁ sabba’’nti atirittaṁ akāretvā paribhuñjato pācitti hotīti.",
  "tika-vin13t4:69_0": "40.",
  "tika-vin13t4:69_1": "Yo bhikkhu āsādanāpekkho bhuttāviṁ pavāritaṁ bhikkhuṁ ‘‘handa, bhikkhu,",
  "tika-vin13t4:69_2": "khāda vā bhuñja vā’’ti anatirittena pavāreti,",
  "tika-vin13t4:69_3": "bhojane bhutte tassa pācittiyaṁ udīritanti attho.",
  "tika-vin13t4:69_4": "Tattha āsādanāpekkhoti āsādanaṁ codanaṁ maṅkukaraṇabhāvaṁ apekkhamāno.",
  "tika-vin13t4:70_0": "41-2.",
  "tika-vin13t4:70_1": "Yo bhikkhu sannidhibhojanaṁ bhuñjeyya,",
  "tika-vin13t4:70_2": "tassa bhikkhuno pācitti siyāti attho.",
  "tika-vin13t4:70_3": "Tattha sannidhibhojananti paṭiggahetvā ekarattaṁ vītināmitabhojanaṁ.",
  "tika-vin13t4:70_4": "Vikāle yāvakālikaṁ bhuñjato vāpi pācitti siyāti yojanā. Tattha vikāleti vigatakāle,",
  "tika-vin13t4:70_5": "majjhanhikātikkamato paṭṭhāya yāva aruṇuggamanāti attho.",
  "tika-vin13t4:70_6": "Yāvakālikanti vanamūlaphalādikaṁ āmisabhojanaṁ.",
  "tika-vin13t4:70_7": "Agilāno bhikkhu paṇītakaṁ sappibhattādikampi viññāpetvāna bhuñjeyya,",
  "tika-vin13t4:70_8": "tassa bhikkhuno pācitti siyāti yojanā. Tattha agilānoti kallako.",
  "tika-vin13t4:70_9": "Paṇītakanti sappitelamadhuphāṇitamacchamaṁsakhīradadhisaṅkhātehi saṁsaṭṭhaṁ sattadhaññanibbattaṁ paṇītabhojanaṁ .",
  "tika-vin13t4:70_10": "Yo bhikkhu dantakaṭṭhodakaṁ vajjetvā appaṭiggahitakaṁ bhuñjeyya, pācitti siyāti attho.",
  "tika-vin13t4:70_11": "Tattha appaṭiggahitanti kāyena vā kāyappaṭibaddhena vā gaṇhantassa hatthapāse ṭhatvā kāyakāyappaṭibaddhanissaggiyānaṁ aññatarena na dinnaṁ appaṭiggahitaṁ nāma.",
  "tika-vin13t4:71_0": "43.",
  "tika-vin13t4:71_1": "Yo bhikkhu titthiyassa sahatthato kiñci bhuñjitabbaṁ dadeyya,",
  "tika-vin13t4:71_2": "tassa pācitti siyāti sambandho.",
  "tika-vin13t4:71_3": "Tattha titthiyassāti aññatitthiyassa.",
  "tika-vin13t4:71_4": "Kiñci bhuñjitabbanti yaṁ kiñci bhojanīyaṁ. Sahatthatoti sahatthā.",
  "tika-vin13t4:71_5": "Yo bhikkhu mātugāmena ekato raho nisajjaṁ kappeyya,",
  "tika-vin13t4:71_6": "tassa pācitti siyāti sambandho. Tattha rahoti paṭicchanne. Kappeti kappeyya. Ekatoti saddhiṁ.",
  "tika-vin13t4:72_0": "44.Surāmerayapānepīti ettha piṭṭhādīhi kataṁ majjaṁ surā.",
  "tika-vin13t4:72_1": "Pupphādīhi kato āsavo merayaṁ.",
  "tika-vin13t4:72_2": "Yo bhikkhu tadubhayampi bījato paṭṭhāya kusaggenāpi pivati,",
  "tika-vin13t4:72_3": "tassa tappānapaccayā pācittiyaṁ udīritanti attho.",
  "tika-vin13t4:72_4": "Aṅgulipatodake cāpīti aṅgulīhi upakacchakādīnaṁ ghaṭṭanapaccayā pācitti siyāti attho.",
  "tika-vin13t4:72_5": "Hasadhammepi codaketi uparigopphake udake hasadhamme kīḷānimittaṁ tassa pācitti siyāti attho.",
  "tika-vin13t4:73_0": "45.Anādarepi pācittīti puggalassa vā dhammassa vā anādarakaraṇepi pācitti siyāti attho.",
  "tika-vin13t4:73_1": "Yo bhikkhu upasampannena paññattena vuccamāno tassa vā vacanaṁ akattukāmatāya,",
  "tika-vin13t4:73_2": "taṁ vā dhammaṁ asikkhitukāmatāya anādariyaṁ karoti,",
  "tika-vin13t4:73_3": "tassa tasmiṁ anādariye pācitti siyāti attho.",
  "tika-vin13t4:73_4": "Bhayānakaṁ kathaṁ katvā vā bhayānakaṁ rūpaṁ dassetvā vā bhikkhuṁ bhīsayatopi pācitti siyāti attho.",
  "tika-vin13t4:74_0": "46.",
  "tika-vin13t4:74_1": "Yo bhikkhu agilāno kiñci paccayaṁ ṭhapetvā jotiṁ jaleyya vā jalāpeyya vā,",
  "tika-vin13t4:74_2": "tassa pācittiyaṁ siyāti sambandho.",
  "tika-vin13t4:74_3": "Tattha kiñci paccayanti padīpujjalanaṁ vā pattapacanādīsu jotikaraṇaṁ vāti evarūpaṁ paccayaṁ ṭhapetvā. Jotinti aggiṁ.",
  "tika-vin13t4:75_0": "47-8.",
  "tika-vin13t4:75_1": "Kappabinduṁ anādāya navacīvarabhogino navaṁ cīvaraṁ bhuñjantassa pācitti siyāti attho.",
  "tika-vin13t4:75_2": "Kappabindunti morakkhimaṇḍalamaṅgulapiṭṭhīnaṁ aññatarappamāṇaṁ kappabinduṁ. Anādāyāti anādiyitvā.",
  "tika-vin13t4:75_3": "Bhikkhuno cīvarādikaṁ parikkhāraṁ apanetvā nidhentassa vā nidhāpentassa vā hasāpekkhassa bhikkhuno pācitti siyāti attho.",
  "tika-vin13t4:75_4": "Cīvarādikanti ādi-saddena pattanisīdanasūcigharakāyabandhanādiṁ saṅgaṇhāti. Nidhentassāti nidahantassa.",
  "tika-vin13t4:75_5": "Hasāpekkhassāti hasādhippāyassa. Jānaṁ pāṇaṁ hane bhikkhu,",
  "tika-vin13t4:75_6": "tiracchānagatampi cāti yo bhikkhu ‘‘pāṇo’’ti jānanto tiracchānagataṁ pāṇaṁ khuddakampi mahantampi haneyya,",
  "tika-vin13t4:75_7": "tassa pācittiyaṁ siyāti attho.",
  "tika-vin13t4:76_0": "49.Chādetukāmo chādeti,",
  "tika-vin13t4:76_1": "duṭṭhullaṁ bhikkhunopi cāti yo bhikkhu bhikkhuno duṭṭhullasaṅkhātaṁ saṅghādisesaṁ chādetukāmo hutvā chādeti,",
  "tika-vin13t4:76_2": "tassa pācittiyaṁ siyāti attho.",
  "tika-vin13t4:76_3": "Itthiyā saha saṁvidhāya gāmantaragatassa bhikkhuno pācittiyaṁ siyāti yojanā.",
  "tika-vin13t4:77_0": "50.Bhikkhuṁvā pahareyyāthāti yo bhikkhu bhikkhuṁ pahareyya,",
  "tika-vin13t4:77_1": "tassa pācittiyaṁ siyāti yojanā.",
  "tika-vin13t4:77_2": "Talasattikamuggireti yo bhikkhu paharaṇākāraṁ dassento kāyaṁ vā kāyappaṭibaddhaṁ vā uggireyya,",
  "tika-vin13t4:77_3": "tassa pācittiyaṁ siyāti attho. Codeyya vā codāpeyya,",
  "tika-vin13t4:77_4": "bhikkhuṁ amūlakena cāti yo bhikkhu bhikkhuṁ amūlakena saṅghādisesena codeyya vā codāpeyya vā,",
  "tika-vin13t4:77_5": "tassa pācittiyaṁ siyāti attho.",
  "tika-vin13t4:77_6": "Tattha amūlakenāti diṭṭhādimūlavirahitena.",
  "tika-vin13t4:78_0": "51.Kukkuccuppādane cāpīti ‘‘ūnavīsativasso tvaṁ maññe’’tiādīni bhaṇanto kukkuccaṁ uppādeyya,",
  "tika-vin13t4:78_1": "tassa kukkuccuppādanapaccayā pācittiyaṁ hoti.",
  "tika-vin13t4:78_2": "Yo bhikkhu bhaṇḍanatthāya bhaṇḍanajātānaṁ vacanaṁ sotuṁ upassutiṁ yāti,",
  "tika-vin13t4:78_3": "tassa pācittiyaṁ siyāti sambandho.",
  "tika-vin13t4:78_4": "Tattha bhaṇḍanatthāyāti kalahatthāya.",
  "tika-vin13t4:78_5": "Bhaṇḍanajātānanti kalahajātānaṁ. Upassutinti sutisamīpaṁ.",
  "tika-vin13t4:79_0": "52.",
  "tika-vin13t4:79_1": "Yo bhikkhu saṅghassa pariṇāmitaṁ yaṁ lābhaṁ, taṁ parapuggalassa nāmeti,",
  "tika-vin13t4:79_2": "tassa pācittiyaṁ siyāti sambandho. Tattha nāmetīti pariṇāmeti.",
  "tika-vin13t4:79_3": "Pucchaṁ akatvāti ‘‘vikāle gāmappavesanaṁ āpucchāmī’’ti vā ‘‘gāmaṁ pavisissāmī’’ti vā anāpucchitvā.",
  "tika-vin13t4:79_4": "Santabhikkhunti antoupacārasīmāya dassanūpacāre bhikkhuṁ disvā yaṁ sakkā hoti pakativacanena āpucchituṁ, tādisaṁ vijjamānaṁ bhikkhuṁ. Gāmassāti gāmaṁ, kammatthe sāmivacanaṁ.",
  "tika-vin13t4:79_5": "Gateti sampadānatthe bhummavacanaṁ, gatassāti attho.",
  "tika-vin13t4:79_6": "Santaṁ bhikkhuṁ anāpucchitvā vikāle gāmaṁ gatassa bhikkhuno pācittiyaṁ siyāti attho. Sesaṁ uttānamevāti.",
  "tika-vin13t4:80_0": "Pācittiyaniddesavaṇṇanā niṭṭhitā.",
  "tika-vin13t4:81_0": "5. Pakiṇṇakaniddesavaṇṇanā",
  "tika-vin13t4:82_0": "53.",
  "tika-vin13t4:82_1": "Idāni pakiṇṇakaṁ dassetuṁ ‘‘saṅghika’’ntyādi āraddhaṁ.",
  "tika-vin13t4:82_2": "Tattha yo bhikkhu issaro hutvā saṅghikaṁ garubhaṇḍaṁ aññassa deti, tassa thullaccayaṁ siyā. Theyyāya aññassa deti, yathāvatthu pārājikādi siyā, dukkaṭavatthu dukkaṭaṁ,",
  "tika-vin13t4:82_3": "thullaccayavatthu thullaccayaṁ,",
  "tika-vin13t4:82_4": "pārājikavatthu pārājikaṁ siyāti vuttaṁ hoti.",
  "tika-vin13t4:83_0": "54.Kusādimayacīrānīti ettha ādi-saddo vākaphalakaṁ saṅgaṇhāti,",
  "tika-vin13t4:83_1": "kusamayacīraṁ vākamayacīraṁ phalakamayacīranti.",
  "tika-vin13t4:83_2": "Tattha kuse ganthetvā katacīraṁ kusamayacīraṁ.",
  "tika-vin13t4:83_3": "Vākamayacīraṁ nāma tāpasānaṁ vakkalaṁ.",
  "tika-vin13t4:83_4": "Phalakamayacīraṁ nāma phalakasaṇṭhānāni phalakāni sibbetvā katacīraṁ.",
  "tika-vin13t4:83_5": "Kambalaṁ kesavālajanti kesajaṁ kambalaṁ vālajaṁ kambalaṁ,",
  "tika-vin13t4:83_6": "kesakambalaṁ vālakambalanti attho.",
  "tika-vin13t4:83_7": "Kesehi tante vāyitvā katakambalaṁ kesakambalaṁ.",
  "tika-vin13t4:83_8": "Camarivālehi vāyitvā katakambalaṁ vālakambalaṁ.",
  "tika-vin13t4:83_9": "Samayaṁ vināti naṭṭhacīvarakālaṁ ṭhapetvā. Dhārayato dhārayantassa.",
  "tika-vin13t4:83_10": "Lūkapakkhājinakkhipanti ulūkapakkhiajinakkhipaṁ.",
  "tika-vin13t4:83_11": "Tattha ulūkapakkhīti ulūkasakuṇapakkhehi katanivāsanaṁ.",
  "tika-vin13t4:83_12": "Ajinakkhipanti salomaṁ sakhuraṁ ajinamigacammaṁ.",
  "tika-vin13t4:83_13": "Naṭṭhacīvarakālaṁ ṭhapetvā imesu sattasu vatthūsu yaṁ kiñci dhārayato thullaccayaṁ siyāti attho.",
  "tika-vin13t4:84_0": "55.",
  "tika-vin13t4:84_1": "Satthakena kattabbaṁ kammaṁ satthakammaṁ, tasmiṁ satthakamme.",
  "tika-vin13t4:84_2": "Vatthimhi kattabbaṁ kammaṁ vatthikammaṁ, tasmiṁ vatthikamme.",
  "tika-vin13t4:84_3": "Saṁ nimittanti attano aṅgajātaṁ.",
  "tika-vin13t4:84_4": "Taṁ chindato thullaccayaṁ siyāti sambandho.",
  "tika-vin13t4:84_5": "Maṁsādibhojaneti ettha ādi-saddo aṭṭhilohitacammalomāni saṅgaṇhāti.",
  "tika-vin13t4:84_6": "Tasmā manussānaṁ maṁsaaṭṭhilohitacammalomabhojanapaccayā thullaccayaṁ siyāti attho.",
  "tika-vin13t4:85_0": "56.Kadalerakakkadussānīti ettha kadalierakaakkavākehi katāni vatthāni dhārayantassa dukkaṭaṁ.",
  "tika-vin13t4:85_1": "Potthakanti makacivākehi kataṁ potthakadussaṁ.",
  "tika-vin13t4:85_2": "Sabbapītādikanti ettha ādi-saddena sabbalohitakasabbakaṇhakasabbamañjeṭṭhikaṁ saṅgaṇhāti.",
  "tika-vin13t4:85_3": "Tattha sabbameva nīlakaṁ sabbanīlakaṁ. Evaṁ sesesupi. Nīlaṁ ummārapupphavaṇṇaṁ. Pītaṁ kaṇikārapupphavaṇṇaṁ.",
  "tika-vin13t4:85_4": "Lohitaṁ jayasumanapupphavaṇṇaṁ. Kaṇhakaṁ addāriṭṭhakavaṇṇaṁ. Mañjeṭṭhikaṁ lākhārasavaṇṇaṁ.",
  "tika-vin13t4:85_5": "Imesu aṭṭhasu vatthūsu yaṁ kiñci dhārayantassa dukkaṭaṁ siyāti attho.",
  "tika-vin13t4:86_0": "57-8.Hatthissuragasoṇānanti hatthiassauragasoṇānaṁ maṁsaṁ aṭṭhirudhiracammalomāni.",
  "tika-vin13t4:86_1": "Sīhabyagghacchadīpinanti sīhabyagghaacchadīpīnaṁ maṁsādīni.",
  "tika-vin13t4:86_2": "Taracchassa ca maṁsādiṁ uddissakatamaṁsañca anāpucchitamaṁsañca bhuñjato dukkaṭaṁ siyā.",
  "tika-vin13t4:86_3": "Dakatitthādikanti ettha ādi-saddo vaccapassāvakuṭiyo saṅgaṇhāti.",
  "tika-vin13t4:86_4": "Tena yātānupubbaṁ āgatappaṭipāṭiṁ hitvāna vajjetvā nahānatitthañca vaccakuṭiñca passāvakuṭiñca vaje vajeyya gaccheyya, dukkaṭaṁ tassa siyāti attho.",
  "tika-vin13t4:87_0": "59.Sahasāti vegasā vegena.",
  "tika-vin13t4:87_1": "Vubbhajitvānāti antaravāsakaṁ dūratova ukkhipitvā, va-kāro sandhivasenāgato. Paviseti paviseyya.",
  "tika-vin13t4:87_2": "Vaccapassāvakuṭikanti vaccakuṭikaṁ passāvakuṭikaṁ. Viseti paviseyya.",
  "tika-vin13t4:87_3": "Yo bhikkhu vaccapassāvakuṭikaṁ sahasā paviseyya vā nikkhameyya vā,",
  "tika-vin13t4:87_4": "ubbhajitvā vā paviseyya vā nikkhameyya vā,",
  "tika-vin13t4:87_5": "ukkāsikaṁ vajjetvā taṁ paviseyya, tassa dukkaṭaṁ siyāti yojanā.",
  "tika-vin13t4:88_0": "60.",
  "tika-vin13t4:88_1": "Nitthunanto vaccaṁ kareyya dantakaṭṭhañca khādanto, tassa dukkaṭaṁ siyāti attho.",
  "tika-vin13t4:88_2": "Vaccapassāvadoṇīnaṁ bahi vaccādikaṁ vaccapassāvaṁ kareyya, tassa dukkaṭaṁ siyā.",
  "tika-vin13t4:89_0": "61.Kharenacāvalekheyyāti phālitakaṭṭhena vā pharusena vā gaṇṭhikena vā pūtikaṭṭhena vā susirena vā avalekheyyāti attho. Kaṭṭhanti avalekhanakaṭṭhaṁ. Kūpaketi vaccakūpake. Ūhatañcāti gūthamakkhitañca.",
  "tika-vin13t4:89_1": "Na dhoveyyāti attanā vā na dhoveyya parena vā na dhovāpeyya. Uklāpañcāti kacavarañca. Na sodhayena sammajjeyya.",
  "tika-vin13t4:90_0": "62.Capucapūti saddaṁ katvā udakakiccaṁ karontassa ācamantassa dukkaṭaṁ siyāti attho. Anajjhiṭṭhovāti anāṇattoyeva. Therenāti saṅghattherena.",
  "tika-vin13t4:90_1": "Pātimokkhanti pātimokkhuddesaṁ. Uddise uddiseyya, dukkaṭaṁ siyā.",
  "tika-vin13t4:91_0": "63.",
  "tika-vin13t4:91_1": "Anāpucchāya pañhassa kathane,",
  "tika-vin13t4:91_2": "anāpucchāya pañhassa vissajjane, anāpucchāya sajjhāyakaraṇe, anāpucchāya padīpajālane,",
  "tika-vin13t4:91_3": "anāpucchāya padīpavijjhāpaneti imesu catūsu paccayesu tassa dukkaṭaṁ siyā.",
  "tika-vin13t4:92_0": "64.",
  "tika-vin13t4:92_1": "Anāpucchā vātapānakavāṭāni vivareyya vā thakeyya vā,",
  "tika-vin13t4:92_2": "tassa dukkaṭaṁ siyāti sambandho.",
  "tika-vin13t4:92_3": "Vandanādinti ettha ādi-saddo vandāpanaṁ saṅgaṇhāti.",
  "tika-vin13t4:92_4": "Yo bhikkhu naggo vandanaṁ kareyya, vandāpanaṁ kareyya, gamanaṁ kareyya, bhojanaṁ kareyya, pivanaṁ kareyya, khādanaṁ kareyya, gahaṇaṁ kareyya, dānaṁ kareyya,",
  "tika-vin13t4:92_5": "tassa sabbattha dukkaṭanti sambandho.",
  "tika-vin13t4:93_0": "65.Tipaṭicchannakaṁ vināti ‘‘anujānāmi, bhikkhave,",
  "tika-vin13t4:93_1": "tisso paṭicchādiyo jantāgharappaṭicchādiṁ udakappaṭicchādiṁ vatthappaṭicchādi’’nti (cūḷava.",
  "tika-vin13t4:93_2": "261) evaṁ vuttā tisso paṭicchādiyo samāhaṭāti ‘‘tipaṭicchādī’’ti vuttaṁ.",
  "tika-vin13t4:93_3": "Tipaṭicchannakaṁ ṭhapetvā parikammaṁ sayaṁ kareyya, paraṁ kārāpeyya, tassa dukkaṭaṁ siyāti attho .",
  "tika-vin13t4:93_4": "Yo bhikkhu nahāyaṁ nahāyanto kuṭṭe vā thambhe vā tarumhi vā kāyaṁ upaghaṁseyya, tassa dukkaṭaṁ siyā.",
  "tika-vin13t4:94_0": "66.",
  "tika-vin13t4:94_1": "Yo bhikkhu nahāyanto kuruvindakasuttena kāyaṁ ghaṁseyya,",
  "tika-vin13t4:94_2": "kāyato kāyena aññamaññaṁ ghaṁseyya,",
  "tika-vin13t4:94_3": "tassa dukkaṭaṁ siyāti sambandho.",
  "tika-vin13t4:94_4": "Yo agilāno saupāhano bahārāme bahiārāme careyya,",
  "tika-vin13t4:94_5": "tassa dukkaṭaṁ siyāti sambandho.",
  "tika-vin13t4:95_0": "67.Sabbanīlādikampi cāti ettha ādi-saddo lohitodātapītakaṇhamañjeṭṭhamahāraṅgamahānāmaraṅgarattādayo upāhanāyo saṅgaṇhāti.",
  "tika-vin13t4:95_1": "Yo bhikkhu sabbanīlasabbalohitādikaṁ upāhanaṁ dhāreti,",
  "tika-vin13t4:95_2": "tassa dukkaṭaṁ siyāti sambandho.",
  "tika-vin13t4:95_3": "Yo bhikkhu ratto rattacitto tadahujātāyapi itthiyā nimittaṁ passeyya, tassa dukkaṭaṁ siyā.",
  "tika-vin13t4:95_4": "Yo bhikkhu bhikkhadāyiyā bhikkhadāyikāya itthiyā mukhaṁ passeyya, tassa dukkaṭaṁ siyā.",
  "tika-vin13t4:96_0": "68-9.",
  "tika-vin13t4:96_1": "Yo bhikkhu ujjhānasaññī hutvā aññassa bhikkhuno pattaṁ vā passeyya, tassa dukkaṭaṁ siyā.",
  "tika-vin13t4:96_2": "Ādāsādimhi udakapatte attano mukhaṁ passeyya, tassa dukkaṭaṁ siyā.",
  "tika-vin13t4:96_3": "Uccāsanamahāsane nisajjādiṁ nisīdanasayanādiṁ karontassa bhikkhuno dukkaṭaṁ siyā.",
  "tika-vin13t4:96_4": "Ukkhittānupasampannanānāsaṁvāsakādīnaṁ vandanepi dukkaṭaṁ siyāti sambandho.",
  "tika-vin13t4:96_5": "Tattha ukkhittoti āpattiyā adassane ukkhittako,",
  "tika-vin13t4:96_6": "āpattiyā appaṭikamme ukkhittako,",
  "tika-vin13t4:96_7": "pāpikāya diṭṭhiyā appaṭinissagge ukkhittakoti tividhopi idhādhippeto.",
  "tika-vin13t4:96_8": "Anupasampannoti iminā bhikkhunisāmaṇerasāmaṇerisikkhamānapaṇḍakaitthisikkhāpaccakkhātakā gahitā.",
  "tika-vin13t4:96_9": "Nānāsaṁvāsakāti laddhinānāsaṁvāsakā gahitā.",
  "tika-vin13t4:96_10": "Ādi-saddena chinnamūlakā gahitā.",
  "tika-vin13t4:97_0": "70-71.",
  "tika-vin13t4:97_1": "Yo dīghāsane paṇḍakitthīhi paṇḍakena vā itthiyā vā ubhatobyañjanena vā ekato nisīdeyya, tassa dukkaṭaṁ siyā. Adīghe āsaneti rasse āsane.",
  "tika-vin13t4:97_2": "Yo bhikkhu rassāsane mañce vā pīṭhe vā asamānāsanikena ekato sayeyya, tassa dukkaṭaṁ siyāti attho.",
  "tika-vin13t4:97_3": "Phalapupphādikanti ettha ādi-saddena veḷucuṇṇadantakaṭṭhamattikādayo saṅgahitā.",
  "tika-vin13t4:97_4": "Kulasaṅgahatthāya phalapupphādikaṁ dadato dukkaṭaṁ siyāti sambandho.",
  "tika-vin13t4:98_0": "72-3.",
  "tika-vin13t4:98_1": "Yo bhikkhu ganthimādiṁ sayaṁ kareyya, paraṁ kārāpeyya, tassa dukkaṭaṁ siyā.",
  "tika-vin13t4:98_2": "Yo bhikkhu jinena vāritapaccaye paribhuñjeyya, tassa dukkaṭaṁ siyā.",
  "tika-vin13t4:98_3": "Abyatto bālo yo bhikkhu ācariyupajjhāye anissāya nissayaṁ aggahetvā vaseyya, tassa dukkaṭaṁ siyā.",
  "tika-vin13t4:98_4": "Yo bhikkhu anuññātehi mātāpituādīhi puggalehi aññassa puggalassa bhesajjaṁ kareyya vā vadeyya vā, tassa dukkaṭaṁ siyā.",
  "tika-vin13t4:98_5": "Sāpattiko yo bhikkhu uposathappavāraṇaṁ kareyya,",
  "tika-vin13t4:98_6": "tassa dukkaṭaṁ siyāti sambandho.",
  "tika-vin13t4:98_7": "Tattha jinena bhagavatā vāritā jinavāritā,",
  "tika-vin13t4:98_8": "jinavāritā ca te paccayā ceti jinavāritapaccayā, te jinavāritapaccaye.",
  "tika-vin13t4:98_9": "Dvemātikāappaguṇatāya abyatto.",
  "tika-vin13t4:99_0": "74.",
  "tika-vin13t4:99_1": "Yo bhikkhu ābhogaṁ vā niyogaṁ vā vajjetvā dvārabandhādike ṭhāne parivattakavāṭakaṁ apidhāya divā sayeyya,",
  "tika-vin13t4:99_2": "tassa dukkaṭaṁ siyāti sambandho.",
  "tika-vin13t4:99_3": "Dvārabandhādiketi yena kenaci parikkhitte abbhokāsepi rukkhamūlepi antamaso iminā lakkhaṇena yuttaākāsaṅgaṇepi. Apidhāyāti apidahitvā.",
  "tika-vin13t4:99_4": "Vinābhoganti ‘‘esa dvāraṁ jaggissatī’’ti ābhogaṁ ṭhapetvāti attho. Niyoganti avasaṭṭhānaṁ,",
  "tika-vin13t4:99_5": "attano avasaṁ bahusādhāraṇaṭṭhānaṁ ṭhapetvā. ‘‘Savaso’’ti vā pāṭho, savaso hutvāti attho. Divāti divākāle.",
  "tika-vin13t4:100_0": "75.Dhaññanti sāli vīhi yavo godhumo kaṅgu varako kudrūsakoti sattavidhaṁ dhaññaṁ.",
  "tika-vin13t4:100_1": "Itthirūpanti dārulohamayādiitthirūpaṁ.",
  "tika-vin13t4:100_2": "Ratananti muttādidasavidhaṁ ratanaṁ.",
  "tika-vin13t4:100_3": "Āvudhanti sattitomarādisabbāvudhabhaṇḍaṁ.",
  "tika-vin13t4:100_4": "Itthipasādhananti itthiyā sīsādialaṅkāraṁ.",
  "tika-vin13t4:100_5": "Tūriyabhaṇḍanti dhamanasaṅkhādisabbaṁ tūriyabhaṇḍaṁ. Phalarukkheti phalitarukkhe.",
  "tika-vin13t4:100_6": "Pubbaṇṇādikanti muggamāsādikaṁ.",
  "tika-vin13t4:100_7": "Ādi-saddena vākurakuminādayo gahitā. Etesu yaṁ kiñci āmaseyya, tassa dukkaṭaṁ siyāti attho.",
  "tika-vin13t4:101_0": "76.Sasitthodakatelehīti yo pana madhusitthakatelena vā udakamissakatelena vā yena kenaci cikkhallena vā.",
  "tika-vin13t4:101_1": "Phaṇahatthaphaṇehi vāti dantamayādiphaṇena vā phaṇakiccasādhakehi hatthaṅgulīhi vā kocchena vā kesamosaṇṭhane dukkaṭaṁ siyāti attho.",
  "tika-vin13t4:101_2": "Ekasmiṁ bhājane bhojananimitte dukkaṭaṁ siyāti attho.",
  "tika-vin13t4:102_0": "77.",
  "tika-vin13t4:102_1": "Dve bhikkhū ekattharaṇā sayeyyūṁ,",
  "tika-vin13t4:102_2": "dve bhikkhū ekapāvuraṇā sayeyyuṁ,",
  "tika-vin13t4:102_3": "dve bhikkhū ekamañcake sayeyyuṁ,",
  "tika-vin13t4:102_4": "tesaṁ dukkaṭāni hontīti sambandho.",
  "tika-vin13t4:102_5": "Pamāṇato adhikaṁ vā ūnaṁ vā dantakaṭṭhaṁ khādeyya, tassa dukkaṭaṁ siyāti yojanā.",
  "tika-vin13t4:102_6": "Tattha adhikanti aṭṭhaṅgulato adhikaṁ. Ūnanti caturaṅgulato ūnaṁ.",
  "tika-vin13t4:103_0": "78.",
  "tika-vin13t4:103_1": "Yo bhikkhu naccañca gītañca vāditañca yojeti vā yojāpeti vā, tassa dukkaṭaṁ siyā. Tesaṁ naccānaṁ dassanaṁ, tesaṁ gītānaṁ savanaṁ,",
  "tika-vin13t4:103_2": "tesaṁ vāditānaṁ savanañca karontassa dukkaṭaṁ siyāti attho.",
  "tika-vin13t4:104_0": "79.Vīhādiropimeti vīhiādīnaṁ ruhanaṭṭhāne.",
  "tika-vin13t4:104_1": "Bahipākārakuṭṭaketi pākārakuṭṭānaṁ bahi.",
  "tika-vin13t4:104_2": "Vaccādichaḍḍanādimhīti vaccapassāvasaṅkāracalakādīnaṁ chaḍḍanavissajjanapaccayā dukkaṭaṁ siyāti attho.",
  "tika-vin13t4:104_3": "Dīghakesādidhāraṇeti dīghakesadhāraṇe dīghanakhadhāraṇe dukkaṭaṁ siyāti attho.",
  "tika-vin13t4:105_0": "80.Nakhamaṭṭhakaraṇādimhīti ettha ādi-saddena rajanakaraṇaṁ gahitaṁ.",
  "tika-vin13t4:105_1": "Sambādhe lomahāraṇeti sambādhe upakacchakamuttakaraṇaṭṭhāne lomuddharaṇe.",
  "tika-vin13t4:105_2": "Saupāhano bhikkhu parikammakataṁ bhūmiṁ akkameyyāti sambandho.",
  "tika-vin13t4:106_0": "81.Adhotaallapādehīti yo bhikkhu adhotapādehi vā allapādehi vā saṅghikaṁ mañcaṁ vā pīṭhaṁ vā akkameyya,",
  "tika-vin13t4:106_1": "parikammakataṁ bhittiṁ vā kāyato āmasantassa dukkaṭaṁ siyāti attho.",
  "tika-vin13t4:107_0": "82-3.Saṅghāṭiyāpipallattheti adhiṭṭhitacīvarena vihāre vā antaraghare vā pallatthikaṁ kareyya, tassa dukkaṭaṁ.",
  "tika-vin13t4:107_1": "Dupparibhuñjeyya cīvaranti tiṇṇaṁ cīvarānaṁ aññataraṁ cīvaraṁ dupparibhogena paribhuñjeyya.",
  "tika-vin13t4:107_2": "Akāyabandhanoti kāyabandhanavirahito bhikkhu gāmaṁ vajeyya gaccheyya.",
  "tika-vin13t4:107_3": "Yo bhikkhu vaccakaṁ uccāraṁ katvāna udake sante nācameyya udakasuddhiṁ na kareyya, tassa dukkaṭaṁ siyāti attho.",
  "tika-vin13t4:107_4": "Samādeyya akappiyeti bhikkhuṁ vā sāmaṇerādike sesasahadhammike vā akappiye niyojeyya, tassa dukkaṭaṁ siyāti attho.",
  "tika-vin13t4:107_5": "Sabhāgāpattiyā desanārocanapaccayā dukkaṭaṁ siyāti attho.",
  "tika-vin13t4:107_6": "Sabhāgāti ettha vatthusabhāgatāva idhādhippetā, na āpattisabhāgatā.",
  "tika-vin13t4:108_0": "84.Na vase vassanti yo bhikkhu vassaṁ na vaseyya na upagaccheyya, tassa dukkaṭaṁ siyā.",
  "tika-vin13t4:108_1": "Visaṁvāde suddhacitteti ettha sampadānatthe bhummavacanaṁ,",
  "tika-vin13t4:108_2": "paṭissavaṁ visaṁvādentassa suddhacittassa dukkaṭaṁ siyāti attho.",
  "tika-vin13t4:108_3": "Vassaṁ vasitvā ananuññātakiccato ananuññātakiccena bhikkhuno gamane dukkaṭaṁ siyāti yojanā.",
  "tika-vin13t4:109_0": "85.",
  "tika-vin13t4:109_1": "Āpadaṁ vajjetvā tarussa uddhaṁ porisamhā abhiruhaṇe dukkaṭaṁ siyāti sambandho. Āpadanti antarāyaṁ. Tarussāti rukkhassa.",
  "tika-vin13t4:109_2": "Porisamhāti ekaporisappamāṇā majjhimassa purisassa pañcahatthā.",
  "tika-vin13t4:109_3": "Aparissāvano yo bhikkhu addhānaṁ gaccheyya,",
  "tika-vin13t4:109_4": "yo ca bhikkhu taṁ parissāvanaṁ yācato na dadeyya, tassa dukkaṭaṁ siyāti yojanā.",
  "tika-vin13t4:109_5": "Addhānanti addhayojanameva antimamaddhānaṁ.",
  "tika-vin13t4:110_0": "86.",
  "tika-vin13t4:110_1": "Attano ghātane dukkaṭaṁ siyāti sambandho.",
  "tika-vin13t4:110_2": "Yo bhikkhu itthirūpādirūpaṁ kareyya vā kārāpeyya vā, tassa dukkaṭaṁ siyā.",
  "tika-vin13t4:110_3": "Mālādikaṁ vicittaṁ ṭhapetvā jātakādivatthuṁ sayaṁ kareyya, dukkaṭaṁ siyāti sambandho.",
  "tika-vin13t4:111_0": "87.Bhuñjantamuṭṭhapeti yo bhikkhu bhuñjantaṁ uṭṭhāpeyya, tassa dukkaṭaṁ siyā.",
  "tika-vin13t4:111_1": "Bhattasālādīsu vuḍḍhānaṁ okāsaṁ adatvā nisīdato dukkaṭaṁ siyāti yojanā.",
  "tika-vin13t4:112_0": "88.Yānānīti vayhaṁ ratho sakaṭaṁ sandamānikādīni. Kallakoti agilāno.",
  "tika-vin13t4:112_1": "Agilāno yo bhikkhu yānāni abhiruheyya, tassa dukkaṭaṁ siyāti attho. Vade davanti keḷiṁ vadeyya,",
  "tika-vin13t4:112_2": "ratanattayaṁ ārabbha keḷiṁ vadeyya, tassa dukkaṭaṁ siyāti attho.",
  "tika-vin13t4:112_3": "Aññaparisāya upalālane dukkaṭaṁ hoti.",
  "tika-vin13t4:113_0": "89.Kāyādinti ettha ādi-saddo ūrunimittaṁ saṅgaṇhāti.",
  "tika-vin13t4:113_1": "Kāyaṁ vā ūruṁ vā nimittaṁ vā vivaritvā bhikkhunīnaṁ na dassaye na dasseyyāti attho.",
  "tika-vin13t4:113_2": "Lokāyataṁ tiracchānādivijjaṁ na ca sayaṁ vāceyya, parañca na vācāpeyya.",
  "tika-vin13t4:113_3": "Palitaṁ gaṇheyya vā gaṇhāpeyya vā, tassa dukkaṭaṁ siyāti yojanā.",
  "tika-vin13t4:114_0": "90-92.",
  "tika-vin13t4:114_1": "Yattha katthaci peḷāyaṁ pakkhipitvā bhattaṁ bhuñjantassa dukkaṭaṁ siyāti sambandho.",
  "tika-vin13t4:114_2": "Pattahatthako yo bhikkhu vātapānaṁ vā kavāṭaṁ vā paṇāme paṇāmeyya,",
  "tika-vin13t4:114_3": "sodakaṁ pattaṁ uṇheyya uṇhe otāpeyya vā paṭisāmeyya vā,",
  "tika-vin13t4:114_4": "vodakaṁ pattaṁ atiuṇheyya atiṭhapeyya, tassa dukkaṭaṁ siyāti attho.",
  "tika-vin13t4:114_5": "Yo bhikkhu pattaṁ bhūmiyaṁ vā aṅke vā mañce vā pīṭhe vā miḍḍhante vā paribhaṇḍante vā pāde vā chatte vā ṭhapeyya,",
  "tika-vin13t4:114_6": "tassa dukkaṭaṁ siyāti sambandho.",
  "tika-vin13t4:114_7": "Bhūmiyanti yena kenaci anatthatāya paṁsusakkharamissāya. Aṅketi dvinnaṁ ūrūnaṁ majjhe. Miḍḍhanteti miḍḍhapariyante.",
  "tika-vin13t4:114_8": "Paribhaṇḍanteti bāhirapasse katāya tanukamiḍḍhiyā ante.",
  "tika-vin13t4:114_9": "Yo bhikkhu calakādiṁ vā patte ṭhapeyya,",
  "tika-vin13t4:114_10": "patte vā hatthadhovane hatthassa dhovanappaccayā tassa dukkaṭaṁ siyāti sambandho.",
  "tika-vin13t4:115_0": "93.",
  "tika-vin13t4:115_1": "Ucchiṭṭhaṁ mukhadhovanaṁ udakampi pattena nīharantassa bhikkhuno dukkaṭaṁ siyā.",
  "tika-vin13t4:115_2": "Yo bhikkhu akappiyaṁ pattaṁ paribhuñjeyya, tassa dukkaṭaṁ siyāti attho.",
  "tika-vin13t4:115_3": "Tattha akappiyaṁ pattanti dārumayapattādiṁ.",
  "tika-vin13t4:116_0": "94.",
  "tika-vin13t4:116_1": "Yo bhikkhu khipite ‘‘jīvā’’ti vade vadeyya, tassa dukkaṭaṁ siyāti attho.",
  "tika-vin13t4:116_2": "Yo bhikkhu parimaṇḍalakādimhi pañcasattati sekhiye anādaro hutvā na sikkhati,",
  "tika-vin13t4:116_3": "tassa dukkaṭaṁ siyāti sambandho.",
  "tika-vin13t4:117_0": "95.",
  "tika-vin13t4:117_1": "Yo bhikkhu bhaṇḍāgāre payuto mātuyā pituno ca bhaṇḍakaṁ gopeyya,",
  "tika-vin13t4:117_2": "assa bhikkhuno pācittiyaṁ siyāti sambandho.",
  "tika-vin13t4:117_3": "Tattha payutoti bhaṇḍāgāre byāpāravasena yuttappayutto. Gopayeti gopeyya.",
  "tika-vin13t4:117_4": "Yo bhikkhu davāya hīnena jātiādinā uttamampi vadeyya, dubbhāsitaṁ siyāti sambandho.",
  "tika-vin13t4:117_5": "Tattha hīnehi vā ukkaṭṭhehi vā jātiādīhi evaṁ ukkaṭṭhaṁ vā hīnaṁ vā ‘‘caṇḍālosī’’tiādinā nayena ujuṁ vā ‘‘santi idhekacce caṇḍālavenanesādā’’tiādinā nayena aññāpadesena vā upasampannaṁ vā anupasampannaṁ vā akkosādhippāyaṁ vinā kevalaṁ kīḷādhippāyena vadeyya, dubbhāsitaṁ siyāti.",
  "tika-vin13t4:118_0": "Pakiṇṇakaniddesavaṇṇanā niṭṭhitā.",
  "tika-vin13t4:119_0": "6. Vattādikaṇḍaniddesavaṇṇanā",
  "tika-vin13t4:120_0": "96.",
  "tika-vin13t4:120_1": "Idāni vattaṁ dassetuṁ ‘‘upajjhācariyavatta’’nti vuttaṁ.",
  "tika-vin13t4:120_2": "Tattha upajjhāyavattañca ācariyavattañca gamikavattañca āgantukavattañca senāsanādivattañca piyasīlena bhikkhunā kātabbanti sambandho.",
  "tika-vin13t4:120_3": "Gamikāgantukanti gamikaṁ āgantukanti chedo,",
  "tika-vin13t4:120_4": "gamikavattaṁ āgantukavattañcāti attho.",
  "tika-vin13t4:121_0": "97.",
  "tika-vin13t4:121_1": "Dātukāmo hatthapāse ṭhito kiñci gahitabbaṁ ekena purisena gahitabbaṁ ukkhipanakkhamaṁ vatthuṁ tidhā tīsu pakāresu ekenākārena dadeyya,",
  "tika-vin13t4:121_2": "gahetukāmo bhikkhu dvidhā dvīsu ekena gaṇheyya,",
  "tika-vin13t4:121_3": "ayaṁ pañcaṅgo paṭiggahoti attho.",
  "tika-vin13t4:122_0": "98-100.",
  "tika-vin13t4:122_1": "Dūre ṭhitaṁ cīvaraṁ ṭhapitokāsaṁ sallakkhetvā ‘‘eta’’nti vattabbaṁ.",
  "tika-vin13t4:122_2": "Hatthapāse ṭhitaṁ hatthena āmasitvā ‘‘ima’’nti vattabbaṁ. ‘‘Etaṁ adhiṭṭhāmi,",
  "tika-vin13t4:122_3": "imaṁ adhiṭṭhāmī’’ti imesaṁ padānaṁ majjhe saṅghāṭiādīsu paccekaṁ yojetvā ticīvaraṁ adhiṭṭheyya. Kathaṁ? ‘‘Etaṁ saṅghāṭiṁ adhiṭṭhāmi,",
  "tika-vin13t4:122_4": "imaṁ saṅghāṭiṁ adhiṭṭhāmī’’ti adhiṭṭheyya. Evaṁ sesesu ca cīvaresu.",
  "tika-vin13t4:122_5": "Yathā cīvarādiṁ vidhānaṁ evaṁ pattepi adhiṭṭheyya paccuddhareyyāti attho.",
  "tika-vin13t4:123_0": "101.",
  "tika-vin13t4:123_1": "Sañcarittaṁ ṭhapetvā sesā garukā ca pārājikā ca sacittakāti sambandho. Antimāti pārājikā. Acchinnasikkhāpadaṁ,",
  "tika-vin13t4:123_2": "pariṇatasikkhāpadañcāti imaṁ dvayaṁ ṭhapetvā sesaṁ nissaggiyaṁ acittakanti attho.",
  "tika-vin13t4:124_0": "102-3.Gāmappavesananteteti gāmappavesanaṁ iti ete.",
  "tika-vin13t4:124_1": "Pācittīsu ete padasodhammādayo gāmappavesanantā sattarasa sikkhāpadā acittakā.",
  "tika-vin13t4:125_0": "104-5.",
  "tika-vin13t4:125_1": "Pakiṇṇakesu uddissakataṁ ṭhapetvā aññamaṁsakaṁ sesamaṁsaṁ acittakanti attho.",
  "tika-vin13t4:125_2": "Ettha pakiṇṇakesu aññamaṁsādikaṁ pattahattho kavāṭakantaṁ terasavidhaṁ idaṁ sikkhāpadaṁ acittakaṁ,",
  "tika-vin13t4:125_3": "sesaṁ sabbaṁ sacittakanti attho.",
  "tika-vin13t4:126_0": "106.",
  "tika-vin13t4:126_1": "Ācariyā vītikkamanacittena sacittakaṁ acittakanti vadanti,",
  "tika-vin13t4:126_2": "paññattijānanena cittena tathā sacittakaṁ acittakanti ācariyā vadantīti attho.",
  "tika-vin13t4:126_3": "Tathā-saddena ‘‘sacittakaṁ acittaka’’nti idaṁ gahitaṁ.",
  "tika-vin13t4:127_0": "107-9.Pubbakaraṇādikanti ettha ādi-saddo pubbakiccaṁ saṅgaṇhāti. Tattha –",
  "tika-vin13t4:128_0": "‘‘Sammajjanī padīpo ca, udakaṁ āsanena ca;",
  "tika-vin13t4:129_0": "Uposathassa etāni, pubbakaraṇanti vuccati.",
  "tika-vin13t4:130_0": "‘‘Chandapārisuddhiutukkhānaṁ, bhikkhugaṇanā ca ovādo;",
  "tika-vin13t4:131_0": "Uposathassa etāni, pubbakiccanti vuccatī’’ti. –",
  "tika-vin13t4:132_0": "Evaṁ pubbakaraṇādikaṁ navadhā dīpitaṁ sabbaṁ uposathappavāraṇaṁ piyasīlinā kātabbanti attho.",
  "tika-vin13t4:133_0": "112.Yathākkamanti etthāyamadhippāyo – gaṇo pārisuddhiuposathaṁ kareyya,",
  "tika-vin13t4:133_1": "puggalo adhiṭṭhānauposathaṁ kareyya,",
  "tika-vin13t4:133_2": "saṅgho suttuddesauposathaṁ kareyyāti.",
  "tika-vin13t4:134_0": "113.Cātuddaso pannaraso,",
  "tika-vin13t4:134_1": "sāmaggī dinato tidhāti cātuddaso uposatho , pannaraso uposatho,",
  "tika-vin13t4:134_2": "sāmaggīuposathoti dinato tidhā honti.",
  "tika-vin13t4:134_3": "Dinato puggalato kattabbākārato te uposathā nava iti īritāti attho.",
  "tika-vin13t4:135_0": "114.Tevācī dvekavācīti tevācikā pavāraṇā, dvevācikā pavāraṇā,",
  "tika-vin13t4:135_1": "ekavācikā pavāraṇā iti nava pavāraṇā vuttā.",
  "tika-vin13t4:136_0": "115.Tassāti phaggunamāsassa.",
  "tika-vin13t4:136_1": "Tato sesanti āsāḷhiantimapakkhamhā yāva kattikapuṇṇamā vassakālanti attho.",
  "tika-vin13t4:136_2": "Ettha hi ekasmiṁ saṁvacchare catuvīsatiuposathā honti.",
  "tika-vin13t4:137_0": "116.Etesūti etesu tīsu catūsu ekekasmiṁ utumhi tatiyapakkhā sattamapakkhā.",
  "tika-vin13t4:137_1": "Cātuddasāti cha cātuddasāti attho. Sesāni uttānatthānevāti.",
  "tika-vin13t4:138_0": "Vattādikaṇḍaniddesavaṇṇanā niṭṭhitā.",
  "tika-vin13t4:139_0": "Nigamanakathā",
  "tika-vin13t4:140_0": "Ettāvatā samāraddhā, mūlasikkhatthavaṇṇanā;",
  "tika-vin13t4:141_0": "Niṭṭhitā yā samāsena, aḍḍhamāsassa accaye.",
  "tika-vin13t4:142_0": "Adhunūpasampannānaṁ, hitatthāya samāsato;",
  "tika-vin13t4:143_0": "Imaṁ atthaṁ vaṇṇayatā, yaṁ puññaṁdhigataṁ mayā.",
  "tika-vin13t4:144_0": "Tena puññenayaṁ loko, sukhāya paṭipattiyā;",
  "tika-vin13t4:145_0": "Pāpuṇātu visuddhāya, nibbānaṁ ajaraṁ padaṁ.",
  "tika-vin13t4:146_0": "Nānātarugaṇākiṇṇe , nānākusalakāmino;",
  "tika-vin13t4:147_0": "Ramme yuddhānapatino, vihāre vasatā satā.",
  "tika-vin13t4:148_0": "Sāsane siddhipattassa, siddhinā ñāṇasiddhinā;",
  "tika-vin13t4:149_0": "Paṇḍitena katā esā, mūlasikkhatthavaṇṇanā.",
  "tika-vin13t4:150_0": "Mūlasikkhā-ṭīkā samattā."
}