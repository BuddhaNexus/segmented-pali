{
  "atk-abh03a54:0_0": "2. Vedanāttikavaṇṇanā",
  "atk-abh03a54:1_0": "1.",
  "atk-abh03a54:1_1": "Vedanāttike tisso vedanā rūpaṁ nibbānanti ime dhammā na labbhanti,",
  "atk-abh03a54:1_2": "tasmā ekaṁ khandhaṁ paṭicca dve khandhātiādi vuttaṁ.",
  "atk-abh03a54:1_3": "Paṭisandhikkhaṇe sukhāya vedanāyāti sahetukapaṭisandhivasena vuttaṁ.",
  "atk-abh03a54:1_4": "Dukkhavedanā paṭisandhiyaṁ na labbhatīti dutiyavāre paṭisandhiggahaṇaṁ na kataṁ.",
  "atk-abh03a54:1_5": "Tatiyavāre paṭisandhikkhaṇeti sahetukapaṭisandhivasena vuttaṁ.",
  "atk-abh03a54:1_6": "Sesamettha ito paresu ca paccayesu yathāpāḷimeva niyyāti.",
  "atk-abh03a54:1_7": "Sabbattha tayo tayo vārā vuttā.",
  "atk-abh03a54:1_8": "Tena vuttaṁ hetuyā tīṇi…pe… avigate tīṇīti.",
  "atk-abh03a54:2_0": "6.",
  "atk-abh03a54:2_1": "Paccayasaṁsandane pana sahetukāya vipākadukkhavedanāya abhāvato hetumūlakanaye vipāke dveti vuttaṁ.",
  "atk-abh03a54:2_2": "Adhipatiādīhi saddhiṁ saṁsandanesupi vipāke dveyeva. Kasmā?",
  "atk-abh03a54:2_3": "Vipāke dukkhavedanāya adhipatijhānamaggānaṁ abhāvato.",
  "atk-abh03a54:2_4": "Yehi ca saddhiṁ saṁsandane vipāke dve vārā labbhanti,",
  "atk-abh03a54:2_5": "vipākena saddhiṁ saṁsandane tesupi dveyeva.",
  "atk-abh03a54:3_0": "10.",
  "atk-abh03a54:3_1": "Paccanīye napurejāte āruppe ca paṭisandhiyañca dukkhavedanāya abhāvato dve vārā āgatā.",
  "atk-abh03a54:3_2": "Navippayuttepi āruppe dukkhābhāvato dveyeva.",
  "atk-abh03a54:3_3": "Sabbaarūpadhammapariggāhakā pana sahajātādayo paccayā imasmiṁ paccanīyavāre parihāyanti. Kasmā?",
  "atk-abh03a54:3_4": "Vedanāsampayuttassa dhammassa vedanāsampayuttaṁ paṭicca sahajātādīhi vinā anuppattito pacchājātapaccayañca vināva uppattito.",
  "atk-abh03a54:4_0": "17.",
  "atk-abh03a54:4_1": "Paccayasaṁsandane pana napurejāte ekanti āruppe paṭisandhiyañca ahetukādukkhamasukhavedanāsampayuttaṁ sandhāya vuttaṁ.",
  "atk-abh03a54:4_2": "Nakamme dveti ahetukakiriyasampayuttacetanāvasena vuttaṁ.",
  "atk-abh03a54:4_3": "Sukhāya hi adukkhamasukhāya ca vedanāya sampayutte dhamme paṭicca tāhi vedanāhi sampayuttā ahetukakiriyacetanā uppajjanti.",
  "atk-abh03a54:4_4": "Nahetupaccayā navipākepi eseva nayo.",
  "atk-abh03a54:4_5": "Navippayutte ekanti āruppe āvajjanavasena vuttaṁ.",
  "atk-abh03a54:4_6": "Iminā upāyena sabbasaṁsandanesu gaṇanā veditabbā.",
  "atk-abh03a54:5_0": "25-37.",
  "atk-abh03a54:5_1": "Anulomapaccanīye paccanīye laddhapaccayā eva paccanīyato tiṭṭhanti.",
  "atk-abh03a54:5_2": "Paccanīyānulome sabbā rūpadhammapariggāhakā sahajātādayo anulomatova tiṭṭhanti, na paccanīyato.",
  "atk-abh03a54:5_3": "Ahetukassa pana cittuppādassa adhipati natthīti adhipatipaccayo anulomato na tiṭṭhati.",
  "atk-abh03a54:5_4": "Paṭiccavārādīsu pana pacchājāto anulomato na labbhatiyevāti parihīno.",
  "atk-abh03a54:5_5": "Ye cettha anulomato labbhanti,",
  "atk-abh03a54:5_6": "te paccanīyato labbhamānehi saddhiṁ parivattetvāpi yojitāyeva.",
  "atk-abh03a54:5_7": "Tesu tīṇi dve ekanti tayova vāraparicchedā,",
  "atk-abh03a54:5_8": "te sabbattha yathānurūpaṁ sallakkhetabbā. Yo cāyaṁ paṭiccavāre vutto,",
  "atk-abh03a54:5_9": "sahajātavārādīsupi ayameva vaṇṇanānayo.",
  "atk-abh03a54:6_0": "38.",
  "atk-abh03a54:6_1": "Pañhāvāre pana sampayuttakānaṁ khandhānanti tena saddhiṁ sampayuttakānaṁ khandhānaṁ tehiyeva vā hetūhi sukhavedanādīhi vā.",
  "atk-abh03a54:7_0": "39.Vippaṭisārissāti dānādīsu tāva ‘‘kasmā mayā idaṁ kataṁ, duṭṭhu me kataṁ,",
  "atk-abh03a54:7_1": "akataṁ seyyo siyā’’ti evaṁ vippaṭisārissa.",
  "atk-abh03a54:7_2": "Jhānaparihāniyaṁ pana ‘‘parihīnaṁ me jhānaṁ,",
  "atk-abh03a54:7_3": "mahājāniyo vatamhī’’ti evaṁ vippaṭisārissa.",
  "atk-abh03a54:7_4": "Moho uppajjatīti dosasampayuttamoho.",
  "atk-abh03a54:7_5": "Tathā mohaṁ arabbhāti dosasampayuttamohameva.",
  "atk-abh03a54:8_0": "45.Sukhāya vedanāya sampayuttaṁ bhavaṅgaṁ adukkhamasukhāya vedanāya sampayuttassa bhavaṅgassāti tadārammaṇasaṅkhātaṁ piṭṭhibhavaṅgaṁ mūlabhavaṅgassa.",
  "atk-abh03a54:8_1": "Vuṭṭhānassāti tadārammaṇassa bhavaṅgassa vā.",
  "atk-abh03a54:8_2": "Ubhayampi hetaṁ kusalākusalajavanato vuṭṭhitattā vuṭṭhānanti vuccati.",
  "atk-abh03a54:8_3": "Kiriyaṁ vuṭṭhānassāti etthāpi eseva nayo.",
  "atk-abh03a54:8_4": "Phalaṁ vuṭṭhānassāti phalacittaṁ bhavaṅgassa.",
  "atk-abh03a54:8_5": "Bhavaṅgena hi phalato vuṭṭhito nāma hoti.",
  "atk-abh03a54:8_6": "Parato ‘‘vuṭṭhāna’’nti āgataṭṭhānesupi eseva nayo.",
  "atk-abh03a54:9_0": "46.Dukkhāya vedanāya sampayuttā khandhāti domanassasampayuttā akusalā khandhā.",
  "atk-abh03a54:9_1": "Adukkhamasukhāya vedanāya sampayuttassa vuṭṭhānassāti tadārammaṇasaṅkhātassa āgantukabhavaṅgassa vā upekkhāsampayuttamūlabhavaṅgassa vā.",
  "atk-abh03a54:9_2": "Sace pana somanassasahagataṁ mūlabhavaṅgaṁ hoti,",
  "atk-abh03a54:9_3": "tadārammaṇassa ca uppattikāraṇaṁ na hoti,",
  "atk-abh03a54:9_4": "javanassa ārammaṇato aññasmimpi ārammaṇe adukkhamasukhavedanaṁ akusalavipākaṁ uppajjateva.",
  "atk-abh03a54:9_5": "Tampi hi javanato vuṭṭhitattā vuṭṭhānanti vuccati.",
  "atk-abh03a54:9_6": "Sahajātapaccayādiniddesā uttānatthāyeva. Nahettha kiñci atthi,",
  "atk-abh03a54:9_7": "yaṁ na sakkā siyā heṭṭhā vuttanayena vedetuṁ,",
  "atk-abh03a54:9_8": "tasmā sādhukaṁ upalakkhetabbaṁ.",
  "atk-abh03a54:10_0": "62.",
  "atk-abh03a54:10_1": "Idāni yasmiṁ yasmiṁ paccaye ye ye vārā laddhā,",
  "atk-abh03a54:10_2": "sabbe te saṅkhipitvā gaṇanāya dassetuṁ hetuyā tīṇītiādi vuttaṁ.",
  "atk-abh03a54:10_3": "Tattha sabbāni tīṇi suddhānaṁ tiṇṇaṁ padānaṁ vasena veditabbāni.",
  "atk-abh03a54:10_4": "Ārammaṇe nava ekamūlakekāvasānāni.",
  "atk-abh03a54:10_5": "Adhipatiyā pañca sahajātādhipativasena amissāni tīṇi,",
  "atk-abh03a54:10_6": "ārammaṇādhipativasena ca ‘‘sukhāya sampayutto sukhāya sampayuttassa,",
  "atk-abh03a54:10_7": "adukkhamasukhāya sampayutto adukkhamasukhāya sampayuttassā’’ti dve, tāni na gaṇetabbāni.",
  "atk-abh03a54:10_8": "Sukhāya pana sampayutto adukkhamasukhāya,",
  "atk-abh03a54:10_9": "adukkhamasukhāya sampayutto sukhāyāti imāni dve gaṇetabbānīti evaṁ pañca.",
  "atk-abh03a54:10_10": "Anantarasamanantaresu sattāti sukhā dvinnaṁ, tathā dukkhā,",
  "atk-abh03a54:10_11": "adukkhamasukhā tiṇṇampīti evaṁ satta.",
  "atk-abh03a54:10_12": "Upanissaye navāti sukhasampayutto sukhasampayuttassa tīhipi upanissayehi,",
  "atk-abh03a54:10_13": "dukkhasampayuttassa pakatūpanissayeneva, upekkhāsampayuttassa tīhipi,",
  "atk-abh03a54:10_14": "dukkhasampayutto dukkhasampayuttassa anantarapakatūpanissayehi,",
  "atk-abh03a54:10_15": "sukhasampayuttassa pakatūpanissayena,",
  "atk-abh03a54:10_16": "adukkhamasukhasampayuttassa dvidhā,",
  "atk-abh03a54:10_17": "adukkhamasukhasampayutto adukkhamasukhasampayuttassa tidhāpi, tathā sukhasampayuttassa,",
  "atk-abh03a54:10_18": "dukkhasampayuttassa anantarapakatūpanissayehīti evaṁ nava.",
  "atk-abh03a54:10_19": "Paccayabhedato panettha pakatūpanissayā nava, anantarūpanissayā satta,",
  "atk-abh03a54:10_20": "ārammaṇūpanissayā cattāroti vīsati upanissayā.",
  "atk-abh03a54:10_21": "Purejātapacchājātā panettha chijjanti.",
  "atk-abh03a54:10_22": "Na hi purejātā pacchājātā vā arūpadhammā arūpadhammānaṁ paccayā honti.",
  "atk-abh03a54:11_0": "Kammeaṭṭhāti sukhasampayutto sukhasampayuttassa dvidhāpi,",
  "atk-abh03a54:11_1": "dukkhasampayuttassa nānākkhaṇikatova tathā itarassa.",
  "atk-abh03a54:11_2": "Dukkhasampayutto dukkhasampayuttassa dvidhāpi, sukhasampayuttassa natthi,",
  "atk-abh03a54:11_3": "itarassa nānākkhaṇikatova adukkhamasukhasampayutto adukkhamasukhasampayuttassa dvidhāpi,",
  "atk-abh03a54:11_4": "itaresaṁ nānākkhaṇikatoti evaṁ aṭṭha.",
  "atk-abh03a54:11_5": "Paccayabhedato panettha nānākkhaṇikā aṭṭha,",
  "atk-abh03a54:11_6": "sahajātā tīṇīti ekādasa kammapaccayā. Yathā ca purejātapacchājātā,",
  "atk-abh03a54:11_7": "evaṁ vippayuttapaccayopettha chijjati.",
  "atk-abh03a54:11_8": "Arūpadhammā hi arūpadhammānaṁ vippayuttapaccayo na honti.",
  "atk-abh03a54:11_9": "Natthivigatesu satta anantarasadisāva.",
  "atk-abh03a54:11_10": "Evamettha tīṇi pañca satta aṭṭha navāti pañca gaṇanaparicchedā.",
  "atk-abh03a54:11_11": "Tesaṁ vasena paccayasaṁsandane ūnataragaṇanena saddhiṁ saṁsandanesu atirekañca alabbhamānañca apanetvā gaṇanā veditabbā.",
  "atk-abh03a54:12_0": "63-64.",
  "atk-abh03a54:12_1": "Hetuyā saddhiṁ ārammaṇaṁ na labbhati, tathā anantarādayo.",
  "atk-abh03a54:12_2": "Adhipatiyā dveti dukkhapadaṁ ṭhapetvā sesāni dve.",
  "atk-abh03a54:12_3": "Dukkhasampayutto hi hetu adhipati nāma natthi,",
  "atk-abh03a54:12_4": "tasmā so na labbhatīti apanīto. Sesadvayesupi eseva nayo.",
  "atk-abh03a54:12_5": "Iti hetumūlake dveyeva gaṇanaparicchedā,",
  "atk-abh03a54:12_6": "tesaṁ vasena cha ghaṭanāni vuttāni.",
  "atk-abh03a54:12_7": "Tesu paṭhamaṁ avipākabhūtānaṁ ñāṇavippayuttanirādhipatidhammānaṁ vasena vuttaṁ,",
  "atk-abh03a54:12_8": "dutiyaṁ tesaññeva vipākabhūtānaṁ,",
  "atk-abh03a54:12_9": "tatiyacatutthāni tesaññeva ñāṇasampayuttānaṁ,",
  "atk-abh03a54:12_10": "pañcamaṁ avipākabhūtasādhipatiamohavasena,",
  "atk-abh03a54:12_11": "chaṭṭhaṁ vipākabhūtasādhipatiamohavasena. Paṭhamaṁ vā sabbahetuvasena,",
  "atk-abh03a54:12_12": "dutiyaṁ sabbavipākahetuvasena, tatiyaṁ sabbāmohahetuvasena,",
  "atk-abh03a54:12_13": "catutthaṁ sabbavipākāmohahetuvasena.",
  "atk-abh03a54:12_14": "Pañcamaṁ sabbasādhipatiamohavasena,",
  "atk-abh03a54:12_15": "chaṭṭhaṁ sabbasādhipativipākāmohavasena.",
  "atk-abh03a54:13_0": "66.",
  "atk-abh03a54:13_1": "Ārammaṇamūlake adhipatiyā cattārīti ārammaṇādhipativasena sukhaṁ sukhassa, adukkhamasukhassa,",
  "atk-abh03a54:13_2": "adukkhamasukhaṁ adukkhamasukhassa, sukhassāti evaṁ cattāri.",
  "atk-abh03a54:13_3": "Upanissayepi ārammaṇūpanissayavasena cattāro vuttā. Ghaṭanāni panettha ekameva.",
  "atk-abh03a54:13_4": "Adhipatimūlakādīsupi heṭṭhā vuttanayeneva yaṁ labbhati yañca na labbhati,",
  "atk-abh03a54:13_5": "taṁ sabbaṁ sādhukaṁ sallakkhetvā saṁsandanaghaṭanagaṇanā veditabbā.",
  "atk-abh03a54:14_0": "83-87.",
  "atk-abh03a54:14_1": "Paccanīyamhi kusalattike vuttanayeneva anulomato paccaye uddharitvā tattha laddhānaṁ vārānaṁ vasena paccanīyato gaṇanavasena nahetuyā navāti sabbapaccayesu nava vārā dassitā .",
  "atk-abh03a54:14_2": "Te ekamūlakekāvasānānaṁ navannaṁ vissajjanānaṁ vasena ‘‘sukhāya vedanāya sampayutto dhammo sukhāya vedanāya sampayuttassa dhammassa nahetupaccayena paccayo,",
  "atk-abh03a54:14_3": "sukhāya vedanāya sampayuttena cittena dānaṁ datvā’’tiādinā nayena pāḷiṁ uddharitvā dassetabbā.",
  "atk-abh03a54:14_4": "Paccayasaṁsandane panettha nahetupaccayā…pe… naupanissaye aṭṭhāti nānākkhaṇikakammapaccayavasena veditabbā.",
  "atk-abh03a54:14_5": "Dubbalakammañhi vipākassa na upanissayo hoti.",
  "atk-abh03a54:14_6": "Kevalaṁ pana nānākkhaṇikakammapaccayeneva paccayo hoti.",
  "atk-abh03a54:14_7": "Sesamettha anulomapaccanīyapaccanīyānulomesu ca tesaṁ tesaṁ paccayānaṁ yoge laddhavāravasena sakkā heṭṭhā vuttanayeneva gaṇetuṁ, tasmā na vitthāritanti.",
  "atk-abh03a54:15_0": "Vedanāttikavaṇṇanā."
}