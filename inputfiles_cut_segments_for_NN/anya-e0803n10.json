{
  "anya-e0803n10:0_0": "10. Liṅgattayamissakanāmikapadamālā",
  "anya-e0803n10:1_0": "Adhikūnakato ceka-kkharato ca ito paraṁ;",
  "anya-e0803n10:2_0": "Tīṇi liṅgāni missetvā, padamālamanākulaṁ.",
  "anya-e0803n10:3_0": "Nānāsukhumasaṅketa-gatesvatthesu viññunaṁ;",
  "anya-e0803n10:4_0": "Gambhīrabuddhicāratthaṁ, pavakkhāmi yathābalaṁ.",
  "anya-e0803n10:5_0": "Itthī thī ca pabhā bhā ca, girā rā pavanaṁ vanaṁ;",
  "anya-e0803n10:6_0": "Udakañca dakaṁ kañca, vitakko iti cādayo.",
  "anya-e0803n10:7_0": "Bhū bhūmi ceva araññaṁ, araññānīti cādayo;",
  "anya-e0803n10:8_0": "Paññā paññāṇaṁ ñāṇañca, iccādī ca tidhā siyuṁ.",
  "anya-e0803n10:9_0": "Ko vi sā ceva bhā rā ca, thī dhī ku bhū tatheva kaṁ;",
  "anya-e0803n10:10_0": "Khaṁ go mo mā ca saṁ yaṁ taṁ, kimiccādī ca ekikāti.",
  "anya-e0803n10:11_0": "Ayaṁ liṅgattayamissako nāmikapadamālāuddeso.",
  "anya-e0803n10:11_1": "Tatra itthī, itthī, itthiyo.",
  "anya-e0803n10:11_2": "Itthiṁ…pe…",
  "anya-e0803n10:11_3": "bhotiyo itthiyo.",
  "anya-e0803n10:12_0": "Thī thī, thiyo. Thiṁ, thī, thiyo. Thiyā, thīhi, thībhi. Thiyā, thīnaṁ. Thiyā, thīhi, thībhi. Thiyā, thīnaṁ. Thiyā, thiyaṁ, thīsu.",
  "anya-e0803n10:12_1": "Bhoti thi,",
  "anya-e0803n10:12_2": "bhotiyo thī,",
  "anya-e0803n10:12_3": "bhotiyo thiyo. Ettha –",
  "anya-e0803n10:13_0": "“Kukkuṭā maṇayo daṇḍā, thiyo ca puññalakkhaṇā;",
  "anya-e0803n10:14_0": "Uppajjanti apāpassa, katapuññassa jantuno;",
  "anya-e0803n10:15_0": "Thiyā guyhaṁ na saṁseyya; Thīnaṁ bhāvo durājāno”ti",
  "anya-e0803n10:16_0": "Ādīni nidassanapadāni.",
  "anya-e0803n10:17_0": "Pabhā, pabhā, pabhāyo. Pabhaṁ…pe… bhotiyo pabhāyo.",
  "anya-e0803n10:18_0": "Bhā, bhā, bhāyo. Bhaṁ, bhā, bhāyo. Bhāya, bhāhi, bhābhi. Bhāya, bhānaṁ. Bhāya, bhāhi, bhābhi. Bhāya, bhānaṁ. Bhāya, bhāyaṁ, bhāsu.",
  "anya-e0803n10:18_1": "Bhoti bhe,",
  "anya-e0803n10:18_2": "bhotiyo bhā,",
  "anya-e0803n10:18_3": "bhotiyo bhāyo.",
  "anya-e0803n10:18_4": "Ettha ca “bhākaro bhānu”iccādīni nidassanapadāni.",
  "anya-e0803n10:19_0": "Girā, girā, girāyo. Giraṁ…pe…",
  "anya-e0803n10:19_1": "bhotiyo girāyo.",
  "anya-e0803n10:19_2": "“Vācā girā byappatho.",
  "anya-e0803n10:19_3": "Ye vohaṁ kittayissāmi,",
  "anya-e0803n10:19_4": "girāhi anupubbaso”ti imāni girāsaddassa itthiliṅgabhāve nidassanapadāni.",
  "anya-e0803n10:20_0": "Suvaṇṇavācako rāsaddo pulliṅgo, idha pana saddavācako rāsaddo itthiliṅgo.",
  "anya-e0803n10:21_0": "Rā, rā, rāyo. Raṁ, rā, rāyo. Rāya, rāhi, rābhi. Rāya, rānaṁ. Rāya, rāhi, rābhi. Rāya, rānaṁ. Rāya, rāyaṁ, rāsu. Bhoti re,",
  "anya-e0803n10:21_1": "bhotiyo rā,",
  "anya-e0803n10:21_2": "bhotiyo rāyo.",
  "anya-e0803n10:22_0": "Rā vuccati saddo.",
  "anya-e0803n10:22_1": "Aggaññasuttaṭīkāyañhi “rā saddo tiyati chijjati etthāti ratti,",
  "anya-e0803n10:22_2": "sattānaṁ saddassa vūpasamakālo”ti vuttaṁ.",
  "anya-e0803n10:22_3": "Tasmā rāsaddassa saddavācakatte “rattī”ti padaṁ nidassanaṁ.",
  "anya-e0803n10:23_0": "Pavanaṁ, pavanāni, pavanā. Pavanaṁ, pavanāni, pavane.",
  "anya-e0803n10:24_0": "Vanaṁ, vanāni, vanā. Vanaṁ, vanāni, vane. Sesaṁ sabbaṁ neyyaṁ.",
  "anya-e0803n10:25_0": "Pavana vanasaddā kadāci samānatthā kadāci bhinnatthā.",
  "anya-e0803n10:25_1": "Te hi araññavācakatte samānatthā “te dhamme paripūrento,",
  "anya-e0803n10:25_2": "pavanaṁ pāvisiṁ tadā.",
  "anya-e0803n10:25_3": "Saputto pāvisiṁ vana”ntiādīsu.",
  "anya-e0803n10:25_4": "Yathākkamaṁ pana te vāyutaṇhāvanavācakatte bhinnatthā “paramaduggandhapavanavicarite.",
  "anya-e0803n10:25_5": "Chetvā vanañca vanathaṁ,",
  "anya-e0803n10:25_6": "nibbanā hotha bhikkhavo”tiādīsu.",
  "anya-e0803n10:26_0": "Udakaṁ, udakāni, udakā. Udakaṁ, udakāni, udake.",
  "anya-e0803n10:27_0": "Dakaṁ, dakāni, dakā. Dakaṁ, dakāni, dake. Sesaṁ sabbaṁ neyyaṁ.",
  "anya-e0803n10:28_0": "“Ambapakkaṁ dakaṁ sītaṁ.",
  "anya-e0803n10:28_1": "Thalajā dakajā pupphā”tiādīnettha nidassanapadāni.",
  "anya-e0803n10:28_2": "“Nīlodaṁ vanamajjhato.",
  "anya-e0803n10:28_3": "Mahodadhi.",
  "anya-e0803n10:28_4": "Udabindunipātena,",
  "anya-e0803n10:28_5": "udakumbhopi pūratī”ti pāḷippadesesu pana samāsantagatanāmattā udasaddeneva udakattho vutto “rittassāda”nti",
  "anya-e0803n10:28_6": "vattabbaṭṭhāne “rittassa”nti saddena rittassādattho viya.",
  "anya-e0803n10:28_7": "Pāḷiyañhi kevalo udasaddo na diṭṭhapubbo. Atthi ce,",
  "anya-e0803n10:28_8": "suṭṭhu manasi kātabbo.",
  "anya-e0803n10:29_0": "Kaṁ, kāni, kā. Kaṁ, kāni, ke. Kena, kehi, kebhi. Kassa, kānaṁ. Kā, kasmā, kamhā, kehi, kebhi. Kassa, kānaṁ. Ke, kasmiṁ, kamhi, kesu. Bho ka,",
  "anya-e0803n10:29_1": "bhavanto kā,",
  "anya-e0803n10:29_2": "bhavanto kāni.",
  "anya-e0803n10:29_3": "Bhosaddena vā bahuvacanaṁ yojetabbaṁ “bho kāni,",
  "anya-e0803n10:29_4": "bho kā”ti.",
  "anya-e0803n10:30_0": "Ettha kaṁ vuccati udakaṁ sīsaṁ sukhañca.",
  "anya-e0803n10:30_1": "Atra “kantāro kandaro kevaṭṭā kesā karuṇā nāko”tiādīni payogāni veditabbāni.",
  "anya-e0803n10:30_2": "Tatra kantāroti kaṁ vuccati udakaṁ,",
  "anya-e0803n10:30_3": "tena taritabbo atikkamitabboti kantāro,",
  "anya-e0803n10:30_4": "nirudakappadeso.",
  "anya-e0803n10:30_5": "Corakantārantiādīsu pana rūḷhiyā duggamanaṭṭhānepi kantārasaddo pavattatīti daṭṭhabbaṁ.",
  "anya-e0803n10:30_6": "Kandaroti etthāpi kaṁ vuccati udakaṁ,",
  "anya-e0803n10:30_7": "tena dārito bhinnoti kandaro.",
  "anya-e0803n10:30_8": "Kevaṭṭātiādīsu pana ke udake vattanato gahaṇatthaṁ pavattanato kevaṭṭā.",
  "anya-e0803n10:30_9": "Ke sīse senti uppajjantīti kesā.",
  "anya-e0803n10:30_10": "Kaṁ sukhaṁ rundhatīti karuṇā.",
  "anya-e0803n10:30_11": "Nākoti saggo.",
  "anya-e0803n10:30_12": "Kanti hi sukhaṁ,",
  "anya-e0803n10:30_13": "na kaṁ akaṁ, dukkhaṁ,",
  "anya-e0803n10:30_14": "taṁ natthi etthāti nākoti attho gahetabbo.",
  "anya-e0803n10:30_15": "Yathettha itthīsaddādīnaṁ nāmikapadamālā yojitā,",
  "anya-e0803n10:30_16": "evaṁ “vitakko vicāro ābhā padīpo”tiādīnampi yojetabbā.",
  "anya-e0803n10:31_0": "Bhū, bhū, bhuyo. Bhuṁ, bhū, bhuyo. Bhuyā, bhūhi, bhūbhi. Bhuyā, bhūnaṁ. Bhuyā, bhūhi, bhūbhi. Bhuyā, bhūnaṁ. Bhuyā, bhuyaṁ, bhūsu.",
  "anya-e0803n10:31_1": "Bhoti bhu,",
  "anya-e0803n10:31_2": "bhotiyo bhū,",
  "anya-e0803n10:31_3": "bhotiyo bhuyo.",
  "anya-e0803n10:31_4": "Ettha ca “bhūruho bhūpālo bhūbhujo bhūtala”nti nidassanapadāni.",
  "anya-e0803n10:32_0": "Bhūmi, bhūmī, bhūmiyo; Sesaṁ vitthāretabbaṁ;",
  "anya-e0803n10:33_0": "Araññaṁ, araññāni, araññā; Sesaṁ vitthāretabbaṁ.",
  "anya-e0803n10:34_0": "Araññānī vuccati mahāaraññaṁ,",
  "anya-e0803n10:34_1": "“gahapatānī”ti padamiva inīpaccayavasena sādhetabbaṁ padaṁ itthiliṅgañca.",
  "anya-e0803n10:34_2": "“Araññānī”ti hi aṭṭhakathāpāṭhopi dissati.",
  "anya-e0803n10:35_0": "Araññānī, araññānī,",
  "anya-e0803n10:35_1": "araññāniyo.",
  "anya-e0803n10:35_2": "Araññāniṁ, araññānī,",
  "anya-e0803n10:35_3": "araññāniyo.",
  "anya-e0803n10:35_4": "Araññāniyā,",
  "anya-e0803n10:35_5": "araññānīhi,",
  "anya-e0803n10:35_6": "araññānībhi.",
  "anya-e0803n10:35_7": "Araññāniyā,",
  "anya-e0803n10:35_8": "araññānīnaṁ.",
  "anya-e0803n10:35_9": "Araññāniyā,",
  "anya-e0803n10:35_10": "araññānīhi,",
  "anya-e0803n10:35_11": "araññānībhi.",
  "anya-e0803n10:35_12": "Araññāniyā,",
  "anya-e0803n10:35_13": "araññānīnaṁ.",
  "anya-e0803n10:35_14": "Araññāniyā,",
  "anya-e0803n10:35_15": "araññāniyaṁ,",
  "anya-e0803n10:35_16": "araññānīsu.",
  "anya-e0803n10:35_17": "Bhoti araññāni,",
  "anya-e0803n10:35_18": "bhotiyo araññānī,",
  "anya-e0803n10:35_19": "bhotiyo araññāniyo.",
  "anya-e0803n10:36_0": "Yathettha uttarādhikavasena yojitā,",
  "anya-e0803n10:36_1": "evaṁ “sabhā,",
  "anya-e0803n10:36_2": "sabhāya”ntiādīsupi yojetabbā.",
  "anya-e0803n10:36_3": "Sabhāyanti sabhā eva,",
  "anya-e0803n10:36_4": "liṅgabyattayavasena pana evaṁ vuttaṁ.",
  "anya-e0803n10:36_5": "“Sabhāye vā dvāramūle vā vatthabba”nti pāḷi ettha nidassanaṁ.",
  "anya-e0803n10:37_0": "Paññā, paññā, paññāyo. Paññaṁ, paññā, paññāyo. Paññāya.",
  "anya-e0803n10:38_0": "Paññāṇaṁ, paññāṇāni, paññāṇā. Paññāṇaṁ, paññāṇāni, paññāṇe. Paññāṇena.",
  "anya-e0803n10:39_0": "“Tathā hi bhante bhagavato sīlapaññāṇaṁ. Sādhu paññāṇavā naro”tiādīnettha nidassanapadāni.",
  "anya-e0803n10:40_0": "Ñāṇaṁ, ñāṇāni, ñāṇā. Ñāṇaṁ, ñāṇāni, ñāṇe. Ñāṇena.",
  "anya-e0803n10:40_1": "Sesaṁ sabbaṁ neyyaṁ.",
  "anya-e0803n10:40_2": "“Aggi aggini gini”iccādīsupi uttarādhikavasena nāmikapadamālā yojetabbā.",
  "anya-e0803n10:41_0": "Ko vī sādīsupi ekakkharesu ko vuccati brahmā vāto ca sarīrañca,",
  "anya-e0803n10:41_1": "tassa tabbācakatte ime payogā.",
  "anya-e0803n10:41_2": "Seyyathidaṁ?",
  "anya-e0803n10:42_0": "“Jinena yena ānītaṁ, lokassa amitaṁ hitaṁ;",
  "anya-e0803n10:43_0": "Tassa pādambujaṁ vande, kamoḷialisevitaṁ.",
  "anya-e0803n10:44_0": "Kakudharukkho.",
  "anya-e0803n10:44_1": "Karajakāyo” iccevamādayo.",
  "anya-e0803n10:44_2": "Tattha kamoḷialisevitanti vandantānaṁ anekasatānaṁ brahmānaṁ moḷibhamarasevitanti kavayo icchanti.",
  "anya-e0803n10:44_3": "Kakudharukkhoti ettha pana ko vuccati vāto,",
  "anya-e0803n10:44_4": "tassa yo kujjhati,",
  "anya-e0803n10:44_5": "vātarogāpanayanavasena taṁ nivāreti,",
  "anya-e0803n10:44_6": "tasmā so rukkho kakudhoti vuccatībhi ācariyā.",
  "anya-e0803n10:44_7": "Karajakāyoti ettha tu ko vuccati sarīraṁ,",
  "anya-e0803n10:44_8": "tattha pavatto rajo karajo. Kiṁ taṁ ?",
  "anya-e0803n10:44_9": "Sukkasoṇitaṁ.",
  "anya-e0803n10:44_10": "Tañhi “rāgo rajo,",
  "anya-e0803n10:44_11": "na ca pana reṇu vuccatī”ti evaṁ vuttarāgarajaphalattā sarīravācakena kasaddena visesetvā phalavohārena “karajo”ti vuccati.",
  "anya-e0803n10:44_12": "Tena sukkasoṇitasaṅkhātena karajena sambhūto kāyo karajakāyoti ācariyā.",
  "anya-e0803n10:44_13": "Tathā hi “kāyo mātāpettikasambhavo”ti vutto,",
  "anya-e0803n10:44_14": "mahāassapūrasuttaṭīkāyaṁ pana “kariyati gabbhāsaye khipiyatīti karo, sambhavo.",
  "anya-e0803n10:44_15": "Karato jātoti karajo,",
  "anya-e0803n10:44_16": "mātāpettikasambhavoti attho.",
  "anya-e0803n10:44_17": "Mātuādīnaṁ saṇṭhāpanavasena karato jātoti apare,",
  "anya-e0803n10:44_18": "ubhayathāpi karajakāyanti catusantatirūpamāhā”ti vuttaṁ.",
  "anya-e0803n10:44_19": "Ayaṁ panattho idha nādhippeto,",
  "anya-e0803n10:44_20": "purimoyevattho adhippeto kasaddādhikārattā.",
  "anya-e0803n10:45_0": "Ko, kā. Kaṁ, ke. Kena, kehi, kebhi. Kassa, kānaṁ. Kā, kasmā, kamhā, kehi, kebhi. Kassa, kānaṁ. Ke, kasmiṁ, kamhi, kesu. Bho ka,",
  "anya-e0803n10:45_1": "bhavanto kā.",
  "anya-e0803n10:46_0": "Tatra vi vuccati pakkhī.",
  "anya-e0803n10:46_1": "Tathā hi pakkhīnaṁ issaro supaṇṇarājā vindoti kathiyati.",
  "anya-e0803n10:46_2": "Etamatthañhi sandhāya pubbācariyenapi ayaṁ gāthā bhāsitā –",
  "anya-e0803n10:47_0": "“Saddhānate muddhani saṇṭhapemi, muninda nindāpagataṁ tavaggaṁ;",
  "anya-e0803n10:48_0": "Devindanāgindanarindavinda-na taṁ vibhinnaṁ caraṇāravinda”nti.",
  "anya-e0803n10:49_0": "Tattha vīnaṁ indoti vindo, pakkhijātiyā jātānaṁ supaṇṇānaṁ rājāti attho.",
  "anya-e0803n10:50_0": "Viṁ, vī, vayo. Viṁ, vī, vayo. Vinā, vīhi, vībhi. Vissa, vino, vīnaṁ. Vinā, vismā, vimhā, vīhi, vībhi. Vissa, vino, vīnaṁ. Vismiṁ, vimhi, vīsu. Bho vi,",
  "anya-e0803n10:50_1": "bhavanto vayo.",
  "anya-e0803n10:51_0": "Sā vuccati sunakho,",
  "anya-e0803n10:51_1": "“mātā me atthi,",
  "anya-e0803n10:51_2": "sā mayā posetabbā”tiādīsu pana sāsaddo sabbanāmikapariyāpanno parammukhavacano tasaddena sambhūto daṭṭhabbo.",
  "anya-e0803n10:51_3": "Sāsaddassa bhā rā thī bhū kasaddānañca nāmikapadamālā heṭṭhā pakāsitā.",
  "anya-e0803n10:52_0": "Dhī vuccati paññā.",
  "anya-e0803n10:52_1": "Ettha ca “amacce tāta jānāhi,",
  "anya-e0803n10:52_2": "dhīre atthassa kovide”ti. “Dhīmā, dhīmati, sudhī, sudhinī,",
  "anya-e0803n10:52_3": "dhīyutta”nti ca ādīni nidassanapadāni.",
  "anya-e0803n10:53_0": "Dhī, dhī, dhiyo. Dhiṁ, dhī, dhiyo. Dhiyā, dhīhi, dhībhi. Dhiyā, dhīnaṁ. Dhiyā, dhīhi, dhībhi. Dhiyā, dhīnaṁ. Dhiyā, dhiyaṁ, dhīsu.",
  "anya-e0803n10:53_1": "Bhoti dhi,",
  "anya-e0803n10:53_2": "bhotiyo dhī,",
  "anya-e0803n10:53_3": "bhotiyo dhiyo.",
  "anya-e0803n10:54_0": "Ku vuccati pathavī.",
  "anya-e0803n10:54_1": "Ettha ca “kudālo. Kumudaṁ.",
  "anya-e0803n10:54_2": "Kuñjaro”ti imāni nidassanapadāni.",
  "anya-e0803n10:54_3": "Tatra kuṁ pathaviṁ dālayati padāleti bhindati etenāti kudālo.",
  "anya-e0803n10:54_4": "Kuyaṁ pathaviyaṁ modatīti kumudaṁ.",
  "anya-e0803n10:54_5": "Kuṁ jaratīti kuñjaro.",
  "anya-e0803n10:54_6": "Tathā hi vimānavatthuaṭṭhakathāyaṁ vuttaṁ “kuṁ pathaviṁ tadabhighātena jarayatīti kuñjaro”ti.",
  "anya-e0803n10:55_0": "Ku, kū, kuyo. Kuṁ, kū, kuyo. Kuyā, kūhi, kūbhi. Kuyā, kūnaṁ. Kuyā, kūhi, kūbhi. Kuyā, kūnaṁ. Kuyā, kuyaṁ, kūsu. Bhoti ku,",
  "anya-e0803n10:55_1": "bhotiyo kū,",
  "anya-e0803n10:55_2": "bhotiyo kuyo.",
  "anya-e0803n10:56_0": "Kha’mindriyaṁ pakathitaṁ, kha’mākāsamudīritaṁ;",
  "anya-e0803n10:57_0": "Saggaṭṭhānampi khaṁ vuttaṁ, suññattampi ca khaṁ mataṁ.",
  "anya-e0803n10:58_0": "Tatrindriyaṁ cakkhuviññāṇādīnaṁ gatinivāsabhāvato “kha”nti vuccati,",
  "anya-e0803n10:58_1": "ākāsaṁ vivittaṭṭhena.",
  "anya-e0803n10:58_2": "Saggo katasucaritehi ekantena gantabbatāya “kha”nti saṅkhaṁ gacchati.",
  "anya-e0803n10:58_3": "“Khago yathā hi rukkhagge,",
  "anya-e0803n10:58_4": "nilīyantova sākhino.",
  "anya-e0803n10:58_5": "Sākhaṁ ghaṭṭetī”ti ca,",
  "anya-e0803n10:58_6": "“khe nimmito acari aṭṭhasataṁ sayambhū”ti ca ādi ettha nidassanaṁ.",
  "anya-e0803n10:59_0": "Khaṁ, khāni, khā. Khaṁ, khāni, khe. Khena, khehi, khebhi. Khassa, khānaṁ. Khā, khasmā, khamhā, khehi, khebhi. Khassa, khānaṁ. Khe, khasmiṁ, khamhi, khesu. Bho kha,",
  "anya-e0803n10:59_1": "bhavanto khāni,",
  "anya-e0803n10:59_2": "bhavanto khā.",
  "anya-e0803n10:60_0": "Gosaddassa atthuddhāro vuccate –",
  "anya-e0803n10:61_0": "Go goṇe cindriye bhūmyaṁ, vacane ceva buddhiyaṁ;",
  "anya-e0803n10:62_0": "Ādicce rasmiyañceva, pānīyepi ca vattate;",
  "anya-e0803n10:63_0": "Tesu atthesu goṇe thi-pumā ca itare pumā.",
  "anya-e0803n10:64_0": "Tathā hi “gosu duyhamānāsu gato.",
  "anya-e0803n10:64_1": "Gopañcamo”tiādīsu gosaddo goṇe vattati.",
  "anya-e0803n10:64_2": "Gocaroti etthindriyepi vattati gāvo cakkhādīnindriyāni caranti etthāti gocaro.",
  "anya-e0803n10:64_3": "Tathā hi porāṇā kathayiṁsu “gāvo caranti etthāti gocaro,",
  "anya-e0803n10:64_4": "gocaro viya gocaro,",
  "anya-e0803n10:64_5": "abhiṇhaṁ caritabbaṭṭhānaṁ.",
  "anya-e0803n10:64_6": "Gāvovācakkhādīnindriyāni,",
  "anya-e0803n10:64_7": "tehi caritabbaṭṭhānaṁ gocaro”ti.",
  "anya-e0803n10:64_8": "“Gomatiṁ gotamaṁ name”ti porāṇakaviracanāyaṁ pana pathaviyaṁ vattati.",
  "anya-e0803n10:64_9": "“Bhūripaññaṁ gotamaṁ sammāsambuddhaṁvandāmī”ti hi attho.",
  "anya-e0803n10:64_10": "Tathā suttanipātaṭṭhakathāyavāseṭṭhasuttasaṁvaṇṇanappadese “gorakkhanti khettarakkhaṁ,",
  "anya-e0803n10:64_11": "kasirakkhanti vuttaṁ hoti.",
  "anya-e0803n10:64_12": "Pathavī hi “go”ti vuccati,",
  "anya-e0803n10:64_13": "tappabhedo ca khetta”nti vuttaṁ.",
  "anya-e0803n10:65_0": "“Gottavasena gotamo”ti ettha tu vacane buddhiyañca vattati.",
  "anya-e0803n10:65_1": "Tenāhu porāṇā “gaṁ tāyatīti gottaṁ.",
  "anya-e0803n10:65_2": "Gotamoti hi pavattamānaṁ gaṁ vacanaṁ buddhiñca tāyati ekaṁsikavisayatāya rakkhatīti gottaṁ.",
  "anya-e0803n10:65_3": "Yathā hi buddhi ārammaṇabhūtena atthena vinā na vattati,",
  "anya-e0803n10:65_4": "evaṁ abhidhānaṁ abhidheyyabhūtena,",
  "anya-e0803n10:65_5": "tasmā so gottasaṅkhāto attho tāni tāyati rakkhatīti vuccati.",
  "anya-e0803n10:65_6": "Ko pana soti?",
  "anya-e0803n10:65_7": "Aññakulaparamparāsādhāraṇaṁ tassa kulassa ādipurisasamudāgataṁ taṁkulapariyāpannasādhāraṇaṁ sāmaññarūpanti daṭṭhabba”nti.",
  "anya-e0803n10:65_8": "Tathā hi taṁgottajātā suddhodanamahārājādayopi gotamotveva vuccanti.",
  "anya-e0803n10:65_9": "Bhena bhagavā attano pitaraṁ suddhodanamahārājānaṁ “atikkantavarā kho gotama tathāgatā”ti avoca.",
  "anya-e0803n10:65_10": "Vessavaṇopi mahārājā bhagavantaṁ “vijjācaraṇasampannaṁ,",
  "anya-e0803n10:65_11": "buddhaṁ vandāma gotama”nti avoca,",
  "anya-e0803n10:65_12": "āyasmāpi vaṅgīso āyasmantaṁ ānandaṁ “sādhu nibbāpanaṁ brūhi,",
  "anya-e0803n10:65_13": "anukampāya gotamā”ti avoca.",
  "anya-e0803n10:65_14": "Evaṁ idaṁ sāmaññarūpaṁ gaṁ tāyatīti gottanti vuttaṁ.",
  "anya-e0803n10:65_15": "Taṁ pana gotamagottakassapagottādivasena bahuvidhaṁ.",
  "anya-e0803n10:66_0": "Tathā gosaddo ādicce vattati.",
  "anya-e0803n10:66_1": "“Gogottaṁ gotamaṁ name”ti porāṇakaviracanā ettha nidassanaṁ,",
  "anya-e0803n10:66_2": "ādiccabandhuṁ gotamaṁ sammāsambuddhaṁ vandāmīti attho.",
  "anya-e0803n10:66_3": "Ādiccopi hi gotamagotte jāto bhagavāpi,",
  "anya-e0803n10:66_4": "evaṁ tena samānagottatāya tattha tattha “ādiccabandhū”tiādinā bhagavato thomanā dissati “pucchāmi taṁ ādiccabandhu,",
  "anya-e0803n10:66_5": "vivekaṁ santipadañca mahesī”ti ca,",
  "anya-e0803n10:66_6": "“vande jetavanaṁ niccaṁ,",
  "anya-e0803n10:66_7": "vihāraṁ ravibandhuno”ti ca,",
  "anya-e0803n10:66_8": "“lokekabandhu’maravindasahāyabandhu”nti ca.",
  "anya-e0803n10:66_9": "“Uṇhagū”ti ettha pana gosaddo rasmiyaṁ vattati.",
  "anya-e0803n10:66_10": "Uṇhā gāvo rasmiyo etassāti uṇhagū, sūriyo.",
  "anya-e0803n10:66_11": "Pubbācariyāpi hi chandovicitisatthe imamevatthaṁ byākariṁsu.",
  "anya-e0803n10:67_0": "“Gosītacandana”nti ettha pānīye vattati.",
  "anya-e0803n10:67_1": "Gosaddena hi jalaṁ vuccati.",
  "anya-e0803n10:67_2": "Go viya sītaṁ candanaṁ,",
  "anya-e0803n10:67_3": "tasmiṁ pana uddhanato uddharitapakkuthitatelamhi pakkhitte taṅkhaṇaññeva taṁ telaṁ susītalaṁ hoti.",
  "anya-e0803n10:68_0": "Ettheke vadanti “kasmā bho ‘gopadatthe vattamāno gosaddo itthiliṅgo ceva pulliṅgo cā’ti vadatha,",
  "anya-e0803n10:68_1": "kasmā ca pana ‘indriyapathavīvacanabuddhisūriyarasmipānīyesu vattamāno pulliṅgo’ti vadatha,",
  "anya-e0803n10:68_2": "etesu sūriyatthe vattamāno pulliṅgo hotu,",
  "anya-e0803n10:68_3": "nanu indriyavacanapānīyesu vattamānena pana gosaddena napuṁsakaliṅgena bhavitabbaṁ,",
  "anya-e0803n10:68_4": "pathavībuddhirasmīsu vattamānena itthiliṅgena bhavitabbaṁ indriyādipathavādipadatthesu vattamānānaṁ indriyasaddādipathavīsaddādīnaṁ",
  "anya-e0803n10:68_5": "napuṁsakitthiliṅgavasena niddesassa dassanato”ti? Tanna,",
  "anya-e0803n10:68_6": "niyamābhāvato.",
  "anya-e0803n10:68_7": "Itthipadatthe vattamānassāpi hi sato kassaci saddassa pulliṅgavasena niddeso dissati yathā “orodho”ti.",
  "anya-e0803n10:68_8": "Purisapadatthe vattamānassāpi ca sato kassaci itthiliṅgavasena niddeso dissati,",
  "anya-e0803n10:68_9": "yathā “atthakāmosi me yakkha,",
  "anya-e0803n10:68_10": "hitakāmāsi devate”ti.",
  "anya-e0803n10:68_11": "Itthipurisapadatthesu pana avattamānānampi sataṁ kesañci saddānaṁ ekasmiṁyeva ñāṇādiatthe vattamānānaṁ",
  "anya-e0803n10:68_12": "itthipumanapuṁsakaliṅgavasena niddeso dissati yathā “paññā amoho ñāṇa”nti,",
  "anya-e0803n10:68_13": "“taṭaṁtaṭītaṭo”ti ca.",
  "anya-e0803n10:68_14": "Tathā hi anitthibhūtopi samāno “mātulā”ti itthiliṅgavasena rukkhopi nāmaṁ labhati,",
  "anya-e0803n10:68_15": "tabbasena nagarampi.",
  "anya-e0803n10:68_16": "Tenāha cakkavattisuttaṭīkāyaṁ “mātulāti itthiliṅgavasena laddhanāmo eko rukkho,",
  "anya-e0803n10:68_17": "tāya āsannappadese māpitattā nagarampi ‘mātulā’tveva paññāyittha.",
  "anya-e0803n10:68_18": "Tena vuttaṁ mātulāyanti evaṁnāmake nagare”ti.",
  "anya-e0803n10:69_0": "Gosaddassa nāmikapadamālā heṭṭhā pakāsitā.",
  "anya-e0803n10:70_0": "Mo vuccati cando,",
  "anya-e0803n10:70_1": "aṭṭhakathāyaṁ pana “mā vuccati cando”ti ākārantapāṭho dissati,",
  "anya-e0803n10:70_2": "okārantapāṭhena tena bhavitabbaṁ sakkaṭabhāsāya ekakkharakosato nayaṁ gahetvā “mo sivo candimā cevā”ti okārantavasena vattabbattā.",
  "anya-e0803n10:70_3": "Ettha ca okārantavasena vuttassa masaddassa candavācakatte “puṇṇamī,",
  "anya-e0803n10:70_4": "puṇṇamā”ti ca nidassanapadāni.",
  "anya-e0803n10:70_5": "Tattha puṇṇo mo etthāti puṇṇamī,",
  "anya-e0803n10:70_6": "evaṁ puṇṇamā,",
  "anya-e0803n10:70_7": "rattāpekkhaṁ itthiliṅgavacanaṁ.",
  "anya-e0803n10:70_8": "Ettha pana “visākhapuṇṇamāya rattiyā paṭhamayāmepubbenivāsaṁ anussarī”ti idaṁ nidassanaṁ.",
  "anya-e0803n10:70_9": "Ettha siyā –",
  "anya-e0803n10:70_10": "yadi “puṇṇamā”ti ayaṁsaddo rattāpekkho itthiliṅgo.",
  "anya-e0803n10:71_0": "“Puṇṇamāye yathā cando, parisuddho virocati;",
  "anya-e0803n10:72_0": "Tatheva tvaṁ puṇṇamano, viroca dasasahassiyaṁ.",
  "anya-e0803n10:73_0": "Anvaddhamāse pannarase, puṇṇamāye uposathe;",
  "anya-e0803n10:74_0": "Paccayaṁ nāgamāruyha, dānaṁ dātumupāgami”nti",
  "anya-e0803n10:75_0": "Ādīsu kathaṁ “puṇṇamāye”ti padasiddhīti?",
  "anya-e0803n10:75_1": "Yakārassa yekārādesavasena.",
  "anya-e0803n10:75_2": "Dhammissarena hi bhagavatā “puṇṇamāyā”ti vattabbe “puṇṇamāye”ti vadatā yakārassa ṭhāne yekāro paṭhito itthiliṅgavisaye ttākārassa ṭhāne ttekāro viya,",
  "anya-e0803n10:75_3": "nīkārassa ṭhāne nekāro viya ca.",
  "anya-e0803n10:75_4": "Tathā hi yathā “abyayataṁ vilapasi viratte kosiyāyane”ti imasmiṁ rādhajātake “virattā”ti vattabbe “viratte”ti",
  "anya-e0803n10:75_5": "vadantena ttākārassa ṭhāne ttekāro paṭhito,",
  "anya-e0803n10:75_6": "“kosiyāyanī”ti ca vattabbe “kosiyāyane”ti vadantena nīkārassa ṭhāne nekāro paṭhito.",
  "anya-e0803n10:75_7": "Evaṁ “puṇṇamāyā”ti vattabbe “puṇṇamāye”ti vadatā yakārassa ṭhāne yekāro paṭhito.",
  "anya-e0803n10:75_8": "Yathā ca “dakkhitāye aparājitasaṅgha”nti imasmiṁ mahāsamayasuttappadese “dakkhitāyā”ti vattabbe “dakkhitāye”ti vadatā yakārassa ṭhāne yekāro paṭhito,",
  "anya-e0803n10:75_9": "evamidhāpi.",
  "anya-e0803n10:75_10": "Yathā pana “sabhāye vā dvāramūle vā”ti ettha “sabhāya”nti liṅgabyattayavasena sabhā vuttā,",
  "anya-e0803n10:75_11": "na tathā idha “puṇṇamāya”nti liṅgabyattayena puṇṇamā vuttā,",
  "anya-e0803n10:75_12": "atha kho “puṇṇamā”ti ākārantitthiliṅgavasena vuttā.",
  "anya-e0803n10:75_13": "Tathā hi “puṇṇamāyo”ti padaṁ yakāraṭṭhāne yekāruccāraṇavasena sambhūtaṁ bhummavacananti daṭṭhabbaṁ.",
  "anya-e0803n10:76_0": "Mā vuccati sirī.",
  "anya-e0803n10:76_1": "Tathā hi vidvamukhamaṇḍanaṭīkāyaṁ “mālinī”ti padassatthaṁ vadatā “mā vuccati lakkhī,",
  "anya-e0803n10:76_2": "alinī bhamarī”ti vuttaṁ.",
  "anya-e0803n10:76_3": "Lakkhīsaddo ca sirīsaddena samānattho,",
  "anya-e0803n10:76_4": "tena “mā vuccati sirī”ti attho amhehi anumato,",
  "anya-e0803n10:76_5": "tathā porāṇehipi “maṁ siriṁ dhāreti vidadhāti cāti mandhātā”ti attho pakāsito,",
  "anya-e0803n10:76_6": "tasmā “mālinī mandhātā”ti ca imānettha nidassanapadāni.",
  "anya-e0803n10:76_7": "Tatra pulliṅgassa tāva masaddassa ayaṁ nāmikapadamālā –",
  "anya-e0803n10:77_0": "Mo, mā. Maṁ, me. Mena, mehi, mebhi. Massa, mānaṁ. Mā, masmā, mamhā, mehi, mebhi. Massa, mānaṁ. Me, masmiṁ, mamhi, mesu. Bho ma,",
  "anya-e0803n10:77_1": "bhavanto mā.",
  "anya-e0803n10:78_0": "Ayaṁ pana itthiliṅgassa māsaddassa nāmikapadamālā –",
  "anya-e0803n10:79_0": "Mā, mā, māyo. Maṁ, mā, māyo. Māya, māhi, mābhi. Māya, mānaṁ. Māya, māhi, mābhi. Māya, mānaṁ. Māya, māyaṁ, māsu. Bhoti me,",
  "anya-e0803n10:79_1": "bhotiyo māyo.",
  "anya-e0803n10:80_0": "Ettha pana sirīvācako māsaddo ca saddavācako rāsaddo cāti ime samānagatikā ekakkharattā niccamākārantapakatikattā itthiliṅgattā ca.",
  "anya-e0803n10:81_0": "Tatra saṁ vuccati santacitto puriso.",
  "anya-e0803n10:81_1": "Yaṁ loke “sappuriso”ti ca,",
  "anya-e0803n10:81_2": "“ariyo”ti ca,",
  "anya-e0803n10:81_3": "“paṇḍito”ti ca vadanti,",
  "anya-e0803n10:81_4": "tassetaṁ adhivacanaṁ yadidaṁ “sa”nti.",
  "anya-e0803n10:81_5": "Evaṁ sappurisāriyapaṇḍitavācakassa saṁsaddassa paccattavacanavasena atthibhāve “sameti asatā asa”nti idaṁ payoganidassanaṁ.",
  "anya-e0803n10:81_6": "Ettha hi “na saṁ asa”nti samāsacintāya sappurisāsappurisapadatthā saṁ asaṁsaddehi vuttāti ñāyanti,",
  "anya-e0803n10:81_7": "tasmā “sappurisapadattho paccattavacanena saṁsaddena vutto natthī”ti vacanaṁ na vattabbaṁ.",
  "anya-e0803n10:81_8": "Ye “natthī”ti vadanti,",
  "anya-e0803n10:81_9": "tesaṁ vacanaṁ na gahetabbaṁ.",
  "anya-e0803n10:81_10": "Nāmikapadamālā panassa “saṁ, santaṁ,",
  "anya-e0803n10:81_11": "sante”tiādinā heṭṭhā pakāsitā.",
  "anya-e0803n10:81_12": "Napuṁsakaliṅgatte saṁ vuccati dhanaṁ,",
  "anya-e0803n10:81_13": "“manussassaṁ. Parassaṁ.",
  "anya-e0803n10:81_14": "Sabbassaṁ.",
  "anya-e0803n10:81_15": "Sabbassaharaṇaṁ.",
  "anya-e0803n10:81_16": "Parassaharaṇa”ntiādīnettha nidassanapadāni.",
  "anya-e0803n10:81_17": "Tattha manussassa saṁ manussassaṁ.",
  "anya-e0803n10:81_18": "Evaṁ parassa saṁ parassaṁ.",
  "anya-e0803n10:81_19": "Sabbassa saṁ sabbassaṁ.",
  "anya-e0803n10:81_20": "Tassa haraṇaṁ parassaharaṇaṁ sabbassaharaṇanti samāso.",
  "anya-e0803n10:81_21": "Tathā saṁ vuccati sukhaṁ santi ca.",
  "anya-e0803n10:81_22": "Vuttañhi tabbācakattaṁ porāṇakaviracanāyaṁ –",
  "anya-e0803n10:82_0": "“Devadevo saṁdehī no, hīno devātidehato;",
  "anya-e0803n10:83_0": "Hatopapātasaṁsāro, sāro saṁ detu dehina”nti.",
  "anya-e0803n10:84_0": "Tasmā ayamettha gāthā,",
  "anya-e0803n10:84_1": "“sakalalokasaṅkaro dīpaṅkaro”ti ettha “saṅkaro”ti padañcanidassanaṁ. “Saṁ, sāni, sā. Saṁ, sāni, se.",
  "anya-e0803n10:84_2": "Sena”iccādi pubbe pakāsitanayena ñeyyaṁ.",
  "anya-e0803n10:84_3": "Ettha ca sotūnaṁ sugatamatavare kosallajananatthaṁ samāsantagatassa saṁsaddassa nāmikapadamālaṁ paripuṇṇaṁ katvā kathayāma –",
  "anya-e0803n10:85_0": "Manussassaṁ,",
  "anya-e0803n10:85_1": "manussassāni,",
  "anya-e0803n10:85_2": "manussassā.",
  "anya-e0803n10:85_3": "Manussassaṁ,",
  "anya-e0803n10:85_4": "manussassāni,",
  "anya-e0803n10:85_5": "manussasse.",
  "anya-e0803n10:85_6": "Manussassena,",
  "anya-e0803n10:85_7": "manussassehi,",
  "anya-e0803n10:85_8": "manussassebhi.",
  "anya-e0803n10:85_9": "Manussassassa,",
  "anya-e0803n10:85_10": "manussassānaṁ.",
  "anya-e0803n10:85_11": "Manussassā,",
  "anya-e0803n10:85_12": "manussassasmā,",
  "anya-e0803n10:85_13": "manussassamhā,",
  "anya-e0803n10:85_14": "manussassehi,",
  "anya-e0803n10:85_15": "manussassebhi.",
  "anya-e0803n10:85_16": "Manussassassa,",
  "anya-e0803n10:85_17": "manussassānaṁ.",
  "anya-e0803n10:85_18": "Manussasse,",
  "anya-e0803n10:85_19": "manussassasmiṁ,",
  "anya-e0803n10:85_20": "manussassamhi,",
  "anya-e0803n10:85_21": "manussassesu.",
  "anya-e0803n10:85_22": "Bho manussassa,",
  "anya-e0803n10:85_23": "bhonto manussassāni,",
  "anya-e0803n10:85_24": "manussassā.",
  "anya-e0803n10:85_25": "Esa nayo “parassaṁ sabbassa”ntiādīsupi,",
  "anya-e0803n10:85_26": "sabbānetāni padāni abhidheyyaliṅgānīti gahetabbāni.",
  "anya-e0803n10:86_0": "Yaṁ taṁ kimitisaddānaṁ, nāmamālaṁ panattari;",
  "anya-e0803n10:87_0": "Sabbanāmaparicchede, pakāsissaṁ tiliṅgato.",
  "anya-e0803n10:88_0": "Iccevaṁ heṭṭhā uddiṭṭhānaṁ ko vi sādīnaṁ nāmikapadamālā saddhiṁ atthantaranidassanapadehi vibhattā.",
  "anya-e0803n10:88_1": "Tatridaṁ liṅgavavatthānaṁ –",
  "anya-e0803n10:89_0": "Ko vi sā honti pulliṅge, bhā rā thī dhī ku bhū thiyaṁ;",
  "anya-e0803n10:90_0": "Kaṁ khaṁ napuṁsake go tu, pume cevitthiliṅgake.",
  "anya-e0803n10:91_0": "Mo pume itthiliṅge mā, saṁ pume ca napuṁsake;",
  "anya-e0803n10:92_0": "Yaṁ taṁ kimiti sabbatra, liṅgesveva pavattare.",
  "anya-e0803n10:93_0": "Ito aññānipi ekakkharāni upaparikkhitvā gahetabbāni.",
  "anya-e0803n10:94_0": "Evaṁ viññūnaṁ nayaññūnaṁ saddaracanāvisaye paramavisuddhavipulabuddhipaṭilābhatthaṁ paramasaṇhasukhumatthesu",
  "anya-e0803n10:94_1": "payogesu asammohatthaṁ suvaṇṇatale sīhavijambhanena kesarīsīhassa vijambhanamiva tepiṭake buddhavacane",
  "anya-e0803n10:94_2": "ñāṇavijambhanena vijambhanatthañca adhikūnekakkharavasena liṅgattayaṁ missetvā nāmikapadamālā vibhattā.",
  "anya-e0803n10:95_0": "Sadde bhavanti kusalā na tu keci atthe,",
  "anya-e0803n10:96_0": "Atthe bhavanti kusalā na tu keci sadde.",
  "anya-e0803n10:97_0": "Kosallameva paramaṁ dubhayattha tasmā,",
  "anya-e0803n10:98_0": "Yogaṁ kareyya satataṁ matimā varanti.",
  "anya-e0803n10:99_0": "Iti navaṅge sāṭṭhakathe piṭakattaye byappathagatīsu",
  "anya-e0803n10:100_0": "Viññūnaṁ kosallatthāya kate saddanītippakaraṇe",
  "anya-e0803n10:101_0": "Liṅgattayamissako nāmikapadamālāvibhāgo",
  "anya-e0803n10:102_0": "Dasamo paricchedo."
}