{
  "tika-s0404t1:0_0": "2. Mahāvaggo",
  "tika-s0404t1:1_0": "1. Verañjasuttavaṇṇanā",
  "tika-s0404t1:2_0": "11.",
  "tika-s0404t1:2_1": "Dutiyassa paṭhame verañjāyaṁ viharatīti ettha verañjāti tassa nagarassetaṁ adhivacanaṁ,",
  "tika-s0404t1:2_2": "tassaṁ verañjāyaṁ.",
  "tika-s0404t1:2_3": "Samīpatthe bhummavacanaṁ.",
  "tika-s0404t1:2_4": "Naḷerupucimandamūleti ettha naḷeru nāma yakkho.",
  "tika-s0404t1:2_5": "Pucimandoti nimbarukkho.",
  "tika-s0404t1:2_6": "Mūlanti samīpaṁ.",
  "tika-s0404t1:2_7": "Ayañhi mūla-saddo “mūlāni uddhareyya antamaso usīranāḷimattānipī”tiādīsu mūlamūle dissati.",
  "tika-s0404t1:2_8": "“Lobho akusalamūla”ntiādīsu asādhāraṇahetumhi.",
  "tika-s0404t1:2_9": "“Yāva majjhanhike kāle chāyā pharati,",
  "tika-s0404t1:2_10": "nivāte paṇṇāni patanti,",
  "tika-s0404t1:2_11": "ettāvatā rukkhamūla”ntiādīsu samīpe.",
  "tika-s0404t1:2_12": "Idha pana samīpe adhippeto,",
  "tika-s0404t1:2_13": "tasmā naḷeruyakkhena adhiggahitassa pucimandassa samīpeti evamettha attho daṭṭhabbo.",
  "tika-s0404t1:2_14": "So kira pucimando ramaṇīyo pāsādiko anekesaṁ rukkhānaṁ ādhipaccaṁ viya kurumāno tassa nagarassa avidūre gamanāgamanasampanne ṭhāne ahosi.",
  "tika-s0404t1:2_15": "Atha bhagavā verañjaṁ gantvā patirūpe ṭhāne viharanto tassa rukkhassa samīpe heṭṭhābhāge vihāsi.",
  "tika-s0404t1:2_16": "Tena vuttaṁ “verañjāyaṁ viharati naḷerupucimandamūle”ti.",
  "tika-s0404t1:3_0": "Paccuṭṭhānaṁ nāma āsanā vuṭṭhānanti āha “nāsanā vuṭṭhātī”ti.",
  "tika-s0404t1:3_1": "Nisinnāsanato na vuṭṭhahatīti attho.",
  "tika-s0404t1:3_2": "Ettha ca jiṇṇe…pe…",
  "tika-s0404t1:3_3": "vayoanuppatteti upayogavacanaṁ āsanā vuṭṭhānakiriyāpekkhaṁ na hoti.",
  "tika-s0404t1:3_4": "Tasmā “jiṇṇe…pe…",
  "tika-s0404t1:3_5": "vayoanuppatte disvā”ti ajjhāhāraṁ katvā attho veditabbo.",
  "tika-s0404t1:3_6": "Atha vā paccuggamanakiriyāpekkhaṁ upayogavacanaṁ,",
  "tika-s0404t1:3_7": "tasmā na paccuṭṭhātīti uṭṭhāya paccuggamanaṁ na karotīti attho veditabbo.",
  "tika-s0404t1:3_8": "Paccuggamanampi hi paccuṭṭhānanti vuccati.",
  "tika-s0404t1:3_9": "Vuttañhetaṁ “ācariyaṁ pana dūratova disvā paccuṭṭhāya paccuggamanakaraṇaṁ paccuṭṭhānaṁ nāmā”ti.",
  "tika-s0404t1:3_10": "Nāsanā vuṭṭhātīti iminā pana paccuggamanābhāvassa upalakkhaṇamattaṁ dassitanti daṭṭhabbaṁ.",
  "tika-s0404t1:3_11": "Vibhāvane nāma attheti pakativibhāvanasaṅkhāte atthe.",
  "tika-s0404t1:3_12": "Na abhivādeti vāti na abhivādetabbanti vā sallakkhetīti vuttaṁ hoti.",
  "tika-s0404t1:4_0": "Taṁ aññāṇanti “ayaṁ mama abhivādanādīni kātuṁ araharūpo na hotī”ti ajānanavasena pavattaṁ aññāṇaṁ.",
  "tika-s0404t1:4_1": "Olokentoti “dukkhaṁ kho agāravo viharati appatisso,",
  "tika-s0404t1:4_2": "kiṁ nu kho ahaṁ samaṇaṁ vā brāhmaṇaṁ vā sakkareyyaṁ garuṁ kareyya”ntiādisuttavaseneva ñāṇacakkhunā olokento.",
  "tika-s0404t1:4_3": "Nipaccakārārahanti paṇipātārahaṁ.",
  "tika-s0404t1:4_4": "Sampatijātoti muhuttajāto,",
  "tika-s0404t1:4_5": "jātasamanantaramevāti vuttaṁ hoti.",
  "tika-s0404t1:4_6": "Uttarena mukhoti uttaradisābhimukho.",
  "tika-s0404t1:4_7": "“Sattapadavītihārena gantvā sakalaṁ dasasahassilokadhātuṁ olokesi”nti idaṁ –",
  "tika-s0404t1:5_0": "“Dhammatā esā,",
  "tika-s0404t1:5_1": "bhikkhave,",
  "tika-s0404t1:5_2": "sampatijāto bodhisatto samehi pādehi patiṭṭhahitvā uttarābhimukho sattapadavītihārena gacchati,",
  "tika-s0404t1:5_3": "setamhi chatte anudhāriyamāne sabbā disā viloketi,",
  "tika-s0404t1:5_4": "āsabhiñca vācaṁ bhāsatī”ti –",
  "tika-s0404t1:6_0": "Evaṁ pāḷiyaṁ sattapadavītihārupari ṭhitassa viya sabbādisānulokanassa kathitattā vuttaṁ,",
  "tika-s0404t1:6_1": "na panetaṁ evaṁ daṭṭhabbaṁ sattapadavītihārato pageva disāvilokanassa katattā.",
  "tika-s0404t1:6_2": "Mahāsatto hi manussānaṁ hatthato muccitvā puratthimaṁ disaṁ olokesi,",
  "tika-s0404t1:6_3": "anekāni cakkavāḷasahassāni ekaṅgaṇāni ahesuṁ.",
  "tika-s0404t1:6_4": "Tattha devamanussā gandhamālādīhi pūjayamānā,",
  "tika-s0404t1:6_5": "“mahāpurisa,",
  "tika-s0404t1:6_6": "idha tumhehi sadisopi natthi,",
  "tika-s0404t1:6_7": "kuto uttaritaro”ti āhaṁsu.",
  "tika-s0404t1:6_8": "Evaṁ catasso disā,",
  "tika-s0404t1:6_9": "catasso anudisā, heṭṭhā,",
  "tika-s0404t1:6_10": "uparīti dasapi disā anuviloketvā attano sadisaṁ adisvā “ayaṁ uttaradisā”ti sattapadavītihārena agamāsīti veditabbā.",
  "tika-s0404t1:6_11": "Olokesinti mama puññānubhāvena lokavivaraṇapāṭihāriye jāte paññāyamānaṁ dasasahassilokadhātuṁ maṁsacakkhunāva olokesinti attho.",
  "tika-s0404t1:7_0": "Mahāpurisoti jātigottakulappadesādivasena mahantapuriso.",
  "tika-s0404t1:7_1": "Aggoti guṇehi sabbappadhāno.",
  "tika-s0404t1:7_2": "Jeṭṭhoti guṇavaseneva sabbesaṁ vuddhatamo,",
  "tika-s0404t1:7_3": "guṇehi mahallakatamoti vuttaṁ hoti.",
  "tika-s0404t1:7_4": "Seṭṭhoti guṇavaseneva sabbesaṁ pasatthatamo.",
  "tika-s0404t1:7_5": "Atthato pana pacchimāni dve purimasseva vevacanānīti veditabbaṁ.",
  "tika-s0404t1:7_6": "Tayāti nissakke karaṇavacanaṁ.",
  "tika-s0404t1:7_7": "Uttaritaroti adhikataro.",
  "tika-s0404t1:7_8": "Patimānesīti pūjesi.",
  "tika-s0404t1:7_9": "Āsabhinti uttamaṁ.",
  "tika-s0404t1:7_10": "Mayhaṁ abhivādanādiraho puggaloti mayhaṁ abhivādanādikiriyāya araho anucchaviko puggalo.",
  "tika-s0404t1:7_11": "Niccasāpekkhatāya panettha samāso daṭṭhabbo.",
  "tika-s0404t1:7_12": "Tathāgatāti tathāgatato,",
  "tika-s0404t1:7_13": "tathāgatassa santikāti vuttaṁ hoti.",
  "tika-s0404t1:7_14": "Evarūpanti abhivādanādisabhāvaṁ.",
  "tika-s0404t1:7_15": "Paripākasithilabandhananti paripākena sithilabandhanaṁ.",
  "tika-s0404t1:8_0": "Taṁ vacananti “nāhaṁ taṁ brāhmaṇā”tiādivacanaṁ.",
  "tika-s0404t1:8_1": "“Nāhaṁ arasarūpo,",
  "tika-s0404t1:8_2": "mādisā vā arasarūpā”ti vutte brāhmaṇo thaddho bhaveyya.",
  "tika-s0404t1:8_3": "Tena vuttaṁ “cittamudubhāvajananattha”nti.",
  "tika-s0404t1:9_0": "Katamo pana soti pariyāyāpekkho pulliṅganiddeso,",
  "tika-s0404t1:9_1": "katamo so pariyāyoti attho?",
  "tika-s0404t1:9_2": "Jātivasenāti khattiyādijātivasena.",
  "tika-s0404t1:9_3": "Upapattivasenāti devesu upapattivasena.",
  "tika-s0404t1:9_4": "Seṭṭhasammatānampīti api-saddena pageva aseṭṭhasammatānanti dasseti.",
  "tika-s0404t1:9_5": "Abhinandantānanti sappītikataṇhāvasena pamodamānānaṁ.",
  "tika-s0404t1:9_6": "Rajjantānanti balavarāgavasena rajjantānaṁ.",
  "tika-s0404t1:9_7": "Rūpaparibhogena uppannataṇhāsampayuttasomanassavedanā rūpato nibbattitvā hadayatappanato ambarasādayo viya rūparasāti vuccanti.",
  "tika-s0404t1:9_8": "Āviñcantīti ākaḍḍhanti.",
  "tika-s0404t1:9_9": "Vatthārammaṇādisāmaggiyanti vatthuārammaṇādikāraṇasāmaggiyaṁ.",
  "tika-s0404t1:9_10": "Anukkhipantoti attukkaṁsanavasena kathite brāhmaṇassa asappāyabhāvato attānaṁ anukkhipanto anukkaṁsento.",
  "tika-s0404t1:10_0": "Etasmiṁ panatthe karaṇe sāmivacananti “jahitā”ti etasmiṁ atthe tathāgatassāti karaṇe sāmivacanaṁ,",
  "tika-s0404t1:10_1": "tathāgatena jahitāti attho.",
  "tika-s0404t1:10_2": "Mūlanti bhavamūlaṁ.",
  "tika-s0404t1:10_3": "“Tālavatthukatā”ti vattabbe “oṭṭhamukho”tiādīsu viya majjhepadalopaṁ katvā a-kārañca dīghaṁ katvā “tālāvatthukatā”ti",
  "tika-s0404t1:10_4": "vuttanti āha “tālavatthu viya nesaṁ vatthu katanti tālāvatthukatā”ti.",
  "tika-s0404t1:10_5": "Tattha tālassa vatthu tālavatthu.",
  "tika-s0404t1:10_6": "Yathā ārāmassa vatthubhūtapubbo padeso ārāmassa abhāve “ārāmavatthū”ti vuccati,",
  "tika-s0404t1:10_7": "evaṁ tālassa patiṭṭhitokāso samūlaṁ uddharite tāle padesamatte ṭhite tālassa vatthubhūtapubbattā “tālavatthū”ti vuccati.",
  "tika-s0404t1:10_8": "Nesanti rūparasādīnaṁ.",
  "tika-s0404t1:10_9": "Kathaṁ pana tālavatthu viya nesaṁ vatthu katanti āha “yathā hī”tiādi.",
  "tika-s0404t1:10_10": "Rūpādiparibhogena uppannataṇhāyuttasomanassavedanāsaṅkhātarūparasādīnaṁ cittasantānassa adhiṭṭhānabhāvato",
  "tika-s0404t1:10_11": "vuttaṁ “tesaṁ pubbe uppannapubbabhāvena vatthumatte cittasantāne kate”ti.",
  "tika-s0404t1:10_12": "Tattha pubbeti pure,",
  "tika-s0404t1:10_13": "sarāgakāleti vuttaṁ hoti.",
  "tika-s0404t1:10_14": "Tālāvatthukatāti vuccantīti tālavatthu viya attano vatthussa katattā rūparasādayo “tālāvatthukatā”ti vuccanti.",
  "tika-s0404t1:10_15": "Etena pahīnakilesānaṁ puna uppattiyā abhāvo dassito.",
  "tika-s0404t1:11_0": "Aviruḷhidhammattāti aviruḷhisabhāvatāya.",
  "tika-s0404t1:11_1": "Matthakacchinno tālo pattaphalādīnaṁ avatthubhūto tālāvatthūti āha “matthakacchinnatālo viya katā”ti.",
  "tika-s0404t1:11_2": "Etena “tālāvatthu viya katāti tālāvatthukatā”ti ayaṁ viggaho dassito.",
  "tika-s0404t1:11_3": "Ettha pana “avatthubhūto tālo viya katāti avatthutālakatā”ti vattabbe visesanassa paranipātaṁ katvā “tālāvatthukatā”ti vuttanti daṭṭhabbaṁ.",
  "tika-s0404t1:11_4": "Iminā panatthena idaṁ dasseti –",
  "tika-s0404t1:11_5": "rūparasādivacanena vipākadhammadhammā hutvā pubbe uppannakusalākusalā dhammā gahitā,",
  "tika-s0404t1:11_6": "te uppannāpi matthakasadisānaṁ taṇhāvijjānaṁ maggasatthena chinnattā āyatiṁ tālapattasadise vipākakkhandhe nibbattetuṁ asamatthā jātā,",
  "tika-s0404t1:11_7": "tasmā tālāvatthu viya katāti tālāvatthukatā rūparasādayoti.",
  "tika-s0404t1:11_8": "Imasmiṁ atthe “abhinandantāna”nti iminā padena kusalasomanassampi saṅgahitanti vadanti.",
  "tika-s0404t1:11_9": "Anabhāvaṁ katāti ettha anu-saddo pacchāsaddena samānatthoti āha “yathā nesaṁ pacchābhāvo na hotī”tiādi.",
  "tika-s0404t1:12_0": "Yañca kho tvaṁ sandhāya vadesi,",
  "tika-s0404t1:12_1": "so pariyāyo na hotīti yaṁ vandanādisāmaggirasābhāvasaṅkhātaṁ kāraṇaṁ arasarūpatāya vadesi,",
  "tika-s0404t1:12_2": "taṁ kāraṇaṁ na hoti,",
  "tika-s0404t1:12_3": "na vijjatīti attho.",
  "tika-s0404t1:12_4": "Nanu cāyaṁ brāhmaṇo yaṁ vandanādisāmaggirasābhāvasaṅkhātapariyāyaṁ sandhāya “arasarūpo bhavaṁ gotamo”ti āha,",
  "tika-s0404t1:12_5": "“so pariyāyo natthī”ti vutte vandanādīni bhagavā karotīti āpajjatīti imaṁ aniṭṭhappasaṅgaṁ dassento āha “nanu cā”tiādi.",
  "tika-s0404t1:13_0": "Sabbapariyāyesūti sabbavāresu.",
  "tika-s0404t1:13_1": "Sandhāyabhāsitamattanti yaṁ sandhāya brāhmaṇo “nibbhogo bhavaṁ gotamo”tiādimāha.",
  "tika-s0404t1:13_2": "Bhagavā ca yaṁ sandhāya nibbhogatādiṁ attani anujānāti,",
  "tika-s0404t1:13_3": "taṁ sandhāyabhāsitamattaṁ.",
  "tika-s0404t1:13_4": "Chandarāgaparibhogoti chandarāgavasena paribhogo.",
  "tika-s0404t1:13_5": "Aparaṁ pariyāyanti aññaṁ kāraṇaṁ.",
  "tika-s0404t1:14_0": "Kulasamudācārakammanti kulācārasaṅkhātaṁ kammaṁ,",
  "tika-s0404t1:14_1": "kulacārittanti attho.",
  "tika-s0404t1:14_2": "Akiriyanti akaraṇabhāvaṁ.",
  "tika-s0404t1:14_3": "“Anekavihitānaṁ pāpakānaṁ akusalānaṁ dhammāna”nti sāmaññavacanepi pārisesañāyato vuttāvasesā akusaladhammā gahetabbāti āha “ṭhapetvā te dhamme”tiādi,",
  "tika-s0404t1:14_4": "te yathāvuttakāyaduccaritādike akusaladhamme ṭhapetvāti attho.",
  "tika-s0404t1:14_5": "Anekavihitāti anekappakārā.",
  "tika-s0404t1:15_0": "Ayaṁ lokatantīti ayaṁ vuḍḍhānaṁ abhivādanādikiriyalakkhaṇā lokappaveṇī.",
  "tika-s0404t1:15_1": "Anāgāmibrahmānaṁ alaṅkārādīsu anāgāmibhikkhūnañca cīvarādīsu nikantivasena rāguppatti hotīti anāgāmimaggena",
  "tika-s0404t1:15_2": "pañcakāmaguṇikarāgasseva pahānaṁ veditabbanti āha “pañcakāmaguṇikarāgassā”ti.",
  "tika-s0404t1:15_3": "Rūpādīsu pañcasu kāmaguṇesu vatthukāmakoṭṭhāsesu uppajjamāno rāgo “pañcakāmaguṇikarāgo”ti veditabbo.",
  "tika-s0404t1:15_4": "Koṭṭhāsavacano hettha guṇa-saddo “vayoguṇā anupubbaṁ jahantī”tiādīsu viya.",
  "tika-s0404t1:15_5": "Akusalacittadvayasampayuttassāti domanassasahagatacittadvayasampayuttassa.",
  "tika-s0404t1:15_6": "Mohassa sabbākusalasādhāraṇattā āha “sabbākusalasambhavassā”ti.",
  "tika-s0404t1:15_7": "Avasesānanti sakkāyadiṭṭhiādīnaṁ.",
  "tika-s0404t1:16_0": "Jigucchati maññeti ahamabhijāto rūpavā paññavā kathaṁ nāma aññesaṁ abhivādanādiṁ kareyyanti jigucchati viya,",
  "tika-s0404t1:16_1": "jigucchatīti vā sallakkhemi.",
  "tika-s0404t1:16_2": "Akusaladhamme jigucchamāno tesaṁ samaṅgibhāvampi jigucchatīti vuttaṁ “akusalānaṁ dhammānaṁ samāpattiyā jigucchatī”ti.",
  "tika-s0404t1:16_3": "Samāpattīti etasseva vevacanaṁ samāpajjanā samaṅgibhāvoti.",
  "tika-s0404t1:16_4": "Maṇḍanajātikoti maṇḍanakasabhāvo,",
  "tika-s0404t1:16_5": "maṇḍanakasīloti attho.",
  "tika-s0404t1:16_6": "Jegucchitanti jigucchanasīlataṁ.",
  "tika-s0404t1:17_0": "Lokajeṭṭhakakammanti lokajeṭṭhakānaṁ kattabbakammaṁ,",
  "tika-s0404t1:17_1": "loke vā seṭṭhasammataṁ kammaṁ.",
  "tika-s0404t1:17_2": "Tatrāti tesu dvīsupi atthavikappesu.",
  "tika-s0404t1:17_3": "Padābhihito attho padattho,",
  "tika-s0404t1:17_4": "byañjanatthoti vuttaṁ hoti.",
  "tika-s0404t1:17_5": "Vinayaṁ vā arahatīti ettha vinayanaṁ vinayo,",
  "tika-s0404t1:17_6": "niggaṇhananti attho.",
  "tika-s0404t1:17_7": "Tenāha “niggahaṁ arahatīti vuttaṁ hotī”ti.",
  "tika-s0404t1:17_8": "Nanu ca paṭhamaṁ vuttesu dvīsupi atthavikappesu sakatthe arahatthe ca taddhitapaccayo saddalakkhaṇato dissati,",
  "tika-s0404t1:17_9": "na pana “vinayāya dhammaṁ desetī”ti imasmiṁ atthe.",
  "tika-s0404t1:17_10": "Tasmā kathamettha taddhitapaccayoti āha “vicitrā hi taddhitavuttī”ti.",
  "tika-s0404t1:17_11": "Vicitratā cettha lokappamāṇato veditabbā.",
  "tika-s0404t1:17_12": "Tathā hi yasmiṁ yasmiṁ atthe taddhitappayogo lokassa,",
  "tika-s0404t1:17_13": "tattha tattha taddhitavutti lokato siddhāti vicitrā taddhitavutti,",
  "tika-s0404t1:17_14": "tasmā yathā “mā saddamakāsī”ti vadanto “māsaddiko”ti vuccati,",
  "tika-s0404t1:17_15": "evaṁ vinayāya dhammaṁ desetīti venayikoti vuccatīti adhippāyo.",
  "tika-s0404t1:18_0": "Kapaṇapurisoti guṇavirahitatāya dīnamanusso.",
  "tika-s0404t1:18_1": "Byañjanāni avicāretvāti tissadattādisaddesu viya “imasmiṁ atthe ayaṁ nāma paccayo”ti evaṁ byañjanavicāraṁ akatvā,",
  "tika-s0404t1:18_2": "anipphannapāṭipadikavasenāti vuttaṁ hoti.",
  "tika-s0404t1:19_0": "“Devalokagabbhasampattiyā”ti vatvāpi ṭhapetvā bhummadeve sesadevesu gabbhaggahaṇassa abhāvato paṭisandhiyevettha",
  "tika-s0404t1:19_1": "gabbhasampattīti veditabbāti vuttamevatthaṁ vivaritvā dassento āha “devalokapaṭisandhipaṭilābhāya saṁvattatī”ti.",
  "tika-s0404t1:19_2": "Assāti abhivādanādisāmīcikammassa.",
  "tika-s0404t1:19_3": "Mātukucchismiṁpaṭisandhiggahaṇe dosaṁ dassentoti mātito aparisuddhabhāvaṁ dassento,",
  "tika-s0404t1:19_4": "akkositukāmassa dāsiyā puttoti dāsikucchimhi nibbattabhāve dosaṁ dassetvā akkosanaṁ viya bhagavato mātukucchismiṁ",
  "tika-s0404t1:19_5": "paṭisandhiggahaṇe dosaṁ dassetvā akkosantopi evamāhāti adhippāyo.",
  "tika-s0404t1:19_6": "Gabbhatoti devalokappaṭisandhito.",
  "tika-s0404t1:19_7": "Tenevāha “abhabbo devalokūpapattiṁ pāpuṇitunti adhippāyo”ti.",
  "tika-s0404t1:19_8": "“Hīno vā gabbho assāti apagabbho”ti imassa viggahassa ekena pariyāyena adhippāyaṁ dassento āha “devalokagabbhaparibāhirattā",
  "tika-s0404t1:19_9": "āyatiṁ hīnagabbhapaṭilābhabhāgī”ti.",
  "tika-s0404t1:19_10": "Iti-saddo hetuattho.",
  "tika-s0404t1:19_11": "Yasmā āyatimpi hīnagabbhapaṭilābhabhāgī,",
  "tika-s0404t1:19_12": "tasmā hīno vā gabbho assāti apagabbhoti adhippāyo.",
  "tika-s0404t1:19_13": "Puna tasseva viggahassa “kodhavasena…pe…",
  "tika-s0404t1:19_14": "dassento”ti heṭṭhā vuttanayassa anurūpaṁ katvā adhippāyaṁ dassento āha “hīno vāssa mātukucchismiṁ gabbhavāso ahosīti adhippāyo”ti.",
  "tika-s0404t1:19_15": "Gabbha-saddo atthi mātukucchipariyāyo “gabbhe vasati māṇavo”tiādīsu viya.",
  "tika-s0404t1:19_16": "Atthi mātukucchismiṁ nibbattasattapariyāyo “antamaso gabbhapātanaṁ upādāyā”tiādīsu viya.",
  "tika-s0404t1:19_17": "Tattha mātukucchipariyāyaṁ gahetvā atthaṁ dassento āha “anāgate gabbhaseyyā”ti.",
  "tika-s0404t1:19_18": "Gabbhe seyyā gabbhaseyyā.",
  "tika-s0404t1:19_19": "Anuttarena maggenāti aggamaggena.",
  "tika-s0404t1:19_20": "Kammakilesānaṁ maggena vihatattā āha “vihatakāraṇattā”ti.",
  "tika-s0404t1:19_21": "Itarā tissopīti aṇḍajasaṁsedajaopapātikā.",
  "tika-s0404t1:19_22": "Ettha ca yadipi “apagabbho”ti imassa anurūpato gabbhaseyyā eva vattabbā,",
  "tika-s0404t1:19_23": "pasaṅgato pana labbhamānaṁ sabbampi vattuṁ vaṭṭatīti punabbhavābhinibbattipi vuttāti veditabbā.",
  "tika-s0404t1:20_0": "Idāni sattapariyāyassa gabbha-saddassa vasena viggahanānattaṁ dassento āha “apicā”tiādi.",
  "tika-s0404t1:20_1": "Imasmiṁ pana vikappe gabbhaseyyā punabbhavābhinibbattīti ubhayampi gabbhaseyyavaseneva vuttantipi vadanti.",
  "tika-s0404t1:20_2": "Nanu ca “āyatiṁ gabbhaseyyā pahīnā”ti vuttattā gabbhassa seyyā eva pahīnā,",
  "tika-s0404t1:20_3": "na pana gabbhoti āpajjatīti āha “yathā cā”tiādi.",
  "tika-s0404t1:20_4": "Atha “abhinibbattī”ti ettakameva avatvā punabbhavaggahaṇaṁ kimatthanti āha “abhinibbatti ca nāmā”tiādi.",
  "tika-s0404t1:20_5": "Apunabbhavabhūtāti khaṇe khaṇe uppajjamānānaṁ dhammānaṁ abhinibbatti.",
  "tika-s0404t1:21_0": "Dhammadhātunti ettha dhamme anavasese dhāreti yāthāvato upadhāretīti dhammadhātu,",
  "tika-s0404t1:21_1": "dhammānaṁ yathāsabhāvato avabujjhanasabhāvo,",
  "tika-s0404t1:21_2": "sabbaññutaññāṇassetaṁ adhivacanaṁ.",
  "tika-s0404t1:21_3": "Paṭivijjhitvāti sacchikatvā,",
  "tika-s0404t1:21_4": "paṭilabhitvāti attho,",
  "tika-s0404t1:21_5": "paṭilābhahetūti vuttaṁ hoti.",
  "tika-s0404t1:21_6": "Desanāvilāsappatto hotīti rucivasena parivattetvā dassetuṁ samatthatā desanāvilāso,",
  "tika-s0404t1:21_7": "taṁ patto adhigatoti attho.",
  "tika-s0404t1:21_8": "Karuṇāvipphāranti sabbasattesu mahākaruṇāya pharaṇaṁ.",
  "tika-s0404t1:21_9": "Tādilakkhaṇameva puna upamāya vibhāvetvā dassento āha “pathavīsamacittata”nti.",
  "tika-s0404t1:21_10": "Yathā pathavī suciasucinikkhepacchedanabhedanādīsu na vikampati,",
  "tika-s0404t1:21_11": "anurodhavirodhaṁ na pāpuṇāti,",
  "tika-s0404t1:21_12": "evaṁ iṭṭhāniṭṭhesu lābhālābhādīsu anurodhavirodhappahānato avikampitacittatāya pathavīsamacittatanti attho.",
  "tika-s0404t1:21_13": "Akuppadhammatanti ettha akuppadhammo nāma phalasamāpattīti keci vadanti.",
  "tika-s0404t1:21_14": "“Paresu pana akkosantesupi attano pathavīsamacittatāya akuppanasabhāvatanti evamettha attho gahetabbo”ti amhākaṁ khanti.",
  "tika-s0404t1:21_15": "Jarāya anusaṭanti jarāya paliveṭhitaṁ.",
  "tika-s0404t1:21_16": "Brāhmaṇassa vuddhatāya āsannavuttimaraṇanti sambhāvanavasena “ajja maritvā”tiādi vuttaṁ.",
  "tika-s0404t1:21_17": "“Mahantena kho pana ussāhenā”ti sādhu kho pana tathārūpānaṁ arahataṁ dassanaṁ hotī”ti evaṁ sañjātamahussāhena.",
  "tika-s0404t1:21_18": "Appaṭisamaṁ purejātabhāvanti anaññasādhāraṇaṁ purejātabhāvaṁ.",
  "tika-s0404t1:21_19": "Natthi etassa paṭisamoti appaṭisamo,",
  "tika-s0404t1:21_20": "purejātabhāvo.",
  "tika-s0404t1:22_0": "Pakkhe vidhunantāti patte cālentā. Nikkhamantānanti niddhāraṇe sāmivacanaṁ, nikkhantesūti attho.",
  "tika-s0404t1:23_0": "So jeṭṭho iti assa vacanīyoti yo paṭhamataraṁ aṇḍakosato nikkhanto kukkuṭapotako,",
  "tika-s0404t1:23_1": "so jeṭṭhoti vacanīyo assa,",
  "tika-s0404t1:23_2": "bhaveyyāti attho.",
  "tika-s0404t1:23_3": "Sampaṭipādentoti saṁsandento.",
  "tika-s0404t1:23_4": "Tibhūmapariyāpannāpi sattā avijjākosassa anto paviṭṭhā tattha tattha appahīnāya avijjāya veṭhitattāti",
  "tika-s0404t1:23_5": "āha “avijjākosassa anto paviṭṭhesu sattesū”ti aṇḍakosanti bījakapālaṁ.",
  "tika-s0404t1:23_6": "Lokasannivāseti lokoyeva saṅgamma samāgamma nivāsanaṭṭhena lokasannivāso,",
  "tika-s0404t1:23_7": "sattanikāyo.",
  "tika-s0404t1:23_8": "Sammāsambodhinti ettha sammāti aviparītattho,",
  "tika-s0404t1:23_9": "saṁ-saddo sāmanti imamatthaṁ dīpeti.",
  "tika-s0404t1:23_10": "Tasmā sammā aviparītenākārena sayameva cattāri saccāni bujjhati paṭivijjhatīti sammāsambodhīti maggo vuccati.",
  "tika-s0404t1:23_11": "Tenāha “sammā sāmañca bodhi”nti,",
  "tika-s0404t1:23_12": "sammā sayameva ca bujjhanakanti attho.",
  "tika-s0404t1:23_13": "Sammāti vā pasatthavacano,",
  "tika-s0404t1:23_14": "saṁ-saddo sundaravacanoti āha “atha vā pasatthaṁ sundarañca bodhi”nti.",
  "tika-s0404t1:24_0": "Asabbaguṇadāyakattāti sabbaguṇānaṁ adāyakattā.",
  "tika-s0404t1:24_1": "Sabbaguṇe na dadātīti hi asabbaguṇadāyako,",
  "tika-s0404t1:24_2": "asamatthasamāsoyaṁ gamakattā yathā “asūriyapassāni mukhānī”ti.",
  "tika-s0404t1:24_3": "Tisso vijjāti upanissayavato saheva arahattaphalena tisso vijjā deti.",
  "tika-s0404t1:24_4": "Nanu cettha tīsu vijjāsu āsavakkhayañāṇassa maggapariyāpannattā kathametaṁ yujjati “maggo tisso vijjā detī”ti?",
  "tika-s0404t1:24_5": "Nāyaṁ doso.",
  "tika-s0404t1:24_6": "Satipi āsavakkhayañāṇassa maggapariyāpannabhāve aṭṭhaṅgike magge sati maggañāṇena saddhiṁ tisso vijjā",
  "tika-s0404t1:24_7": "paripuṇṇā hontīti “maggo tisso vijjā detī”ti vuccati.",
  "tika-s0404t1:24_8": "Cha abhiññāti etthāpi eseva nayo.",
  "tika-s0404t1:24_9": "Sāvakapāramiñāṇanti aggasāvakehi paṭilabhitabbameva lokiyalokuttarañāṇaṁ.",
  "tika-s0404t1:24_10": "Paccekabodhiñāṇanti etthāpi imināva nayena attho veditabbo.",
  "tika-s0404t1:24_11": "Abbhaññāsinti jāniṁ.",
  "tika-s0404t1:24_12": "Jānanañca na anussavādivasenāti āha “paṭivijjhi”nti,",
  "tika-s0404t1:24_13": "paccakkhamakāsinti attho.",
  "tika-s0404t1:24_14": "Paṭivedhopi na dūre ṭhitassa lakkhaṇappaṭivedho viyāti āha “pattomhī”ti,",
  "tika-s0404t1:24_15": "pāpuṇinti attho.",
  "tika-s0404t1:24_16": "Pāpuṇanañca na sayaṁ gantvāti āha “adhigatomhī”ti,",
  "tika-s0404t1:24_17": "santāne uppādanavasena paṭilabhinti attho.",
  "tika-s0404t1:25_0": "Opammasampaṭipādananti opammatthassa upameyyena sammadeva paṭipādanaṁ.",
  "tika-s0404t1:25_1": "Atthenāti upameyyatthena.",
  "tika-s0404t1:25_2": "Yathā kukkuṭiyā aṇḍesu tividhakiriyākaraṇaṁ kukkuṭacchāpakānaṁ aṇḍakosato nikkhamanassa mūlakāraṇaṁ,",
  "tika-s0404t1:25_3": "evaṁ bodhisattabhūtassa bhagavato tividhānupassanākaraṇaṁ avijjaṇḍakosato nikkhamanassa mūlakāraṇanti āha “yathā hi tassā kukkuṭiyā…pe…",
  "tika-s0404t1:25_4": "tividhānupassanākaraṇa”nti.",
  "tika-s0404t1:25_5": "“Santāne”ti vuttattā aṇḍasadisatā santānassa,",
  "tika-s0404t1:25_6": "bahi nikkhantakukkuṭacchāpakasadisatā buddhaguṇānaṁ,",
  "tika-s0404t1:25_7": "buddhaguṇāti ca atthato buddhoyeva “tathāgatassa kho etaṁ, vāseṭṭha,",
  "tika-s0404t1:25_8": "adhivacanaṁ dhammakāyo itipī”ti vacanato.",
  "tika-s0404t1:25_9": "Avijjaṇḍakosassa tanubhāvoti balavavipassanāvasena avijjaṇḍakosassa tanubhāvo,",
  "tika-s0404t1:25_10": "paṭicchādanasāmaññena ca avijjāya aṇḍakosasadisatā.",
  "tika-s0404t1:25_11": "Mudubhūtassapi kharabhāvāpatti hotīti tannivattanatthaṁ “thaddhakharabhāvo”ti vuttaṁ.",
  "tika-s0404t1:25_12": "Tikkhakharavippasannasūrabhāvoti ettha pariggayhamānesu saṅkhāresu vipassanāñāṇassa samādhindriyavasena sukhānuppaveso tikkhatā,",
  "tika-s0404t1:25_13": "anupavisitvāpi satindriyavasena anatikkamanato akuṇṭhatā kharabhāvo.",
  "tika-s0404t1:25_14": "Tikkhopi hi ekacco saro lakkhaṁ patvā kuṇṭho hoti,",
  "tika-s0404t1:25_15": "na tathā idaṁ.",
  "tika-s0404t1:25_16": "Satipi kharabhāve sukhumappavattivasena kilesasamudācārasaṅkhobharahitatāya saddhindriyavasena pasannabhāvo,",
  "tika-s0404t1:25_17": "satipi pasannabhāve antarā anosakkitvā kilesapaccatthikānaṁ suṭṭhu abhibhavanato vīriyindriyavasena sūrabhāvo veditabbo.",
  "tika-s0404t1:25_18": "Evamimehi pakārehi saṅkhārupekkhāñāṇameva gahitanti daṭṭhabbaṁ.",
  "tika-s0404t1:25_19": "Vipassanāñāṇassa pariṇāmakāloti vipassanāya vuṭṭhānagāminibhāvāpatti.",
  "tika-s0404t1:25_20": "Tadā ca sā maggañāṇagabbhaṁ dhārentī viya hotīti āha “gabbhaggahaṇakālo”ti.",
  "tika-s0404t1:25_21": "Gabbhaṁ gaṇhāpetvāti saṅkhārupekkhāya anantaraṁ sikhāppattaanulomavipassanāvasena maggavijāyanatthaṁ gabbhaṁ gaṇhāpetvā.",
  "tika-s0404t1:25_22": "Abhiññāpakkheti lokiyābhiññāpakkhe.",
  "tika-s0404t1:25_23": "Lokuttarābhiññā hi avijjaṇḍakosaṁ padālitā.",
  "tika-s0404t1:25_24": "Potthakesu pana katthaci “chābhiññāpakkhe”ti likhanti,",
  "tika-s0404t1:25_25": "so apāṭhoti veditabbo.",
  "tika-s0404t1:26_0": "Jeṭṭho seṭṭhoti vuddhatamattā jeṭṭho, sabbaguṇehi uttamattā pasatthatamoti seṭṭho.",
  "tika-s0404t1:27_0": "Idāni “āraddhaṁ kho pana me, brāhmaṇa,",
  "tika-s0404t1:27_1": "vīriya”ntiādikāya desanāya anusandhiṁ dassento āha “evaṁ bhagavā”tiādi.",
  "tika-s0404t1:27_2": "Tattha pubbabhāgato pabhutīti bhāvanāya pubbabhāgīyavīriyārambhādito paṭṭhāya.",
  "tika-s0404t1:27_3": "Muṭṭhassatināti vinaṭṭhassatinā,",
  "tika-s0404t1:27_4": "sativirahitenāti attho.",
  "tika-s0404t1:27_5": "Sāraddhakāyenāti sadarathakāyena.",
  "tika-s0404t1:27_6": "Bodhimaṇḍeti bodhisaṅkhātassa ñāṇassa maṇḍabhāvappatte ṭhāne.",
  "tika-s0404t1:27_7": "Bodhīti hi paññā vuccati.",
  "tika-s0404t1:27_8": "Sā ettha maṇḍā pasannā jātāti so padeso “bodhimaṇḍo”ti paññāto.",
  "tika-s0404t1:27_9": "Paggahitanti ārambhaṁ sithilaṁ akatvā daḷhaparakkamasaṅkhātussahanabhāvena gahitaṁ.",
  "tika-s0404t1:27_10": "Tenāha “asithilappavattita”nti.",
  "tika-s0404t1:27_11": "Asallīnanti asaṅkucitaṁ kosajjavasena saṅkocaṁ anāpannaṁ.",
  "tika-s0404t1:27_12": "Upaṭṭhitāti ogāhanasaṅkhātena apilāpanabhāvena ārammaṇaṁ upagantvā ṭhitā.",
  "tika-s0404t1:27_13": "Tenāha “ārammaṇābhimukhībhāvenā”ti.",
  "tika-s0404t1:27_14": "Sammosassa viddhaṁsanavasena pavattiyā na sammuṭṭhāti asammuṭṭhā.",
  "tika-s0404t1:27_15": "Kiñcāpi cittappassaddhivasena cittameva passaddhaṁ,",
  "tika-s0404t1:27_16": "kāyappassaddhivaseneva ca kāyo passaddho hoti,",
  "tika-s0404t1:27_17": "tathāpi yasmā kāyappassaddhi uppajjamānā cittappassaddhiyā saheva uppajjati, na vinā,",
  "tika-s0404t1:27_18": "tasmā vuttaṁ “kāyacittappassaddhivasenā”ti.",
  "tika-s0404t1:27_19": "Kāyappassaddhiyā ubhayesampi kāyānaṁ passambhanāvahattā vuttaṁ “rūpakāyopi passaddhoyeva hotī”ti.",
  "tika-s0404t1:28_0": "So ca khoti so ca kho kāyo.",
  "tika-s0404t1:28_1": "Vigatadarathoti vigatakilesadaratho.",
  "tika-s0404t1:28_2": "Nāmakāye hi vigatadarathe rūpakāyopi vūpasantadarathapariḷāho hoti.",
  "tika-s0404t1:28_3": "Sammā āhitanti nānārammaṇesu vidhāvanasaṅkhātaṁ vikkhepaṁ vicchinditvā ekasmiṁyeva ārammaṇe avikkhittabhāvāpādanena sammadeva āhitaṁ ṭhapitaṁ.",
  "tika-s0404t1:28_4": "Tenāha “suṭṭhu ṭhapita”ntiādi.",
  "tika-s0404t1:28_5": "Cittassa anekaggabhāvo vikkhepavasena cañcalatā,",
  "tika-s0404t1:28_6": "sā sati ekaggatāya na hotīti āha “ekaggaṁ acalaṁ nipphandana”nti.",
  "tika-s0404t1:28_7": "Ettāvatāti “āraddhaṁ kho panā”tiādinā vīriyasatipassaddhisamādhīnaṁ kiccasiddhidassanena.",
  "tika-s0404t1:28_8": "Nanu ca saddhāpaññānampi kiccasiddhi jhānassa pubbabhāgappaṭipadāya icchitabbāti? Saccaṁ,",
  "tika-s0404t1:28_9": "sā pana nānantarikabhāvena avuttasiddhāti na gahitā.",
  "tika-s0404t1:28_10": "Asati hi saddhāya vīriyārambhādīnaṁ asambhavoyeva,",
  "tika-s0404t1:28_11": "paññāpariggahe ca nesaṁ asati ñāyārambhādibhāvo na siyā,",
  "tika-s0404t1:28_12": "tathā asallīnāsammosatādayo vīriyādīnanti asallīnatādiggahaṇenevettha paññākiccasiddhi gahitāti daṭṭhabbaṁ.",
  "tika-s0404t1:28_13": "Jhānabhāvanāyaṁ vā samādhikiccaṁ adhikaṁ icchitabbanti dassetuṁ samādhipariyosānāva jhānassa pubbabhāgappaṭipadā kathitāti daṭṭhabbaṁ.",
  "tika-s0404t1:29_0": "Atītabhave khandhā tappaṭibaddhāni nāmagottāni ca sabbaṁ pubbenivāsaṁtveva gahitanti āha “kiṁ viditaṁ karoti?",
  "tika-s0404t1:29_1": "Pubbenivāsa”nti.",
  "tika-s0404t1:29_2": "Moho paṭicchādakaṭṭhena tamo viya tamoti āha “sveva moho”ti.",
  "tika-s0404t1:29_3": "Obhāsakaraṇaṭṭhenāti kātabbato karaṇaṁ.",
  "tika-s0404t1:29_4": "Obhāsova karaṇaṁ obhāsakaraṇaṁ.",
  "tika-s0404t1:29_5": "Attano paccayehi obhāsabhāvena nibbattetabbaṭṭhenāti attho.",
  "tika-s0404t1:29_6": "Sesaṁ pasaṁsāvacananti paṭipakkhavidhamanapavattivisesānaṁ bodhanato vuttaṁ.",
  "tika-s0404t1:29_7": "Avijjā vihatāti etena vijānanaṭṭhena vijjāti ayampi attho dīpitoti daṭṭhabbaṁ. “Kasmā?",
  "tika-s0404t1:29_8": "Yasmā vijjā uppannā”ti etena vijjāpaṭipakkhā avijjā.",
  "tika-s0404t1:29_9": "Paṭipakkhatā cassā pahātabbabhāvena vijjāya ca pahāyakabhāvenāti dasseti.",
  "tika-s0404t1:29_10": "Esa nayo itarasmimpi padadvayeti iminā “tamo vihato vinaṭṭho. Kasmā?",
  "tika-s0404t1:29_11": "Yasmā āloko uppanno”ti imamatthaṁ atidisati.",
  "tika-s0404t1:29_12": "Kilesānaṁ ātāpanaparitāpanaṭṭhena vīriyaṁ ātāpoti āha “vīriyātāpena ātāpino”ti,",
  "tika-s0404t1:29_13": "vīriyavatoti attho.",
  "tika-s0404t1:29_14": "Pesitattassāti yathādhippetatthasiddhiṁ pati vissaṭṭhacittassa.",
  "tika-s0404t1:29_15": "Yathā appamattassa ātāpino pahitattassa viharatoti aññassapi kassaci mādisassāti adhippāyo.",
  "tika-s0404t1:29_16": "Padhānānuyogassāti sammappadhānamanuyuttassa.",
  "tika-s0404t1:30_0": "Paccavekkhaṇañāṇapariggahitanti na paṭhamadutiyañāṇadvayādhigamaṁ viya kevalanti adhippāyo.",
  "tika-s0404t1:30_1": "Dassentoti nigamanavasena dassento.",
  "tika-s0404t1:30_2": "Sarūpato hi pubbe dassitamevāti.",
  "tika-s0404t1:31_0": "Tikkhattuṁ jātoti iminā pana idaṁ dasseti – “ahaṁ, brāhmaṇa,",
  "tika-s0404t1:31_1": "paṭhamavijjāya jātoyeva purejātassa sahajātassa vā abhāvato sabbesaṁ vuddho mahallako,",
  "tika-s0404t1:31_2": "kimaṅgaṁ pana tīhi vijjāhi tikkhattuṁ jāto”ti.",
  "tika-s0404t1:31_3": "Pubbenivāsañāṇena atītaṁsañāṇanti atītārammaṇasabhāgatāya tabbhāvibhāvato ca pubbenivāsañāṇena atītaṁsañāṇaṁ pakāsetvāti yojetabbaṁ.",
  "tika-s0404t1:31_4": "Tattha atītaṁsañāṇanti atītakkhandhāyatanadhātusaṅkhāte atīte koṭṭhāse appaṭihatañāṇaṁ.",
  "tika-s0404t1:31_5": "Dibbacakkhuñāṇassa paccuppannārammaṇattā yathākammūpagañāṇassa anāgataṁsañāṇassa ca dibbacakkhuvaseneva",
  "tika-s0404t1:31_6": "ijjhanato dibbacakkhuno paribhaṇḍañāṇattā dibbacakkhumhiyeva ca ṭhitassa cetopariyañāṇasiddhito vuttaṁ",
  "tika-s0404t1:31_7": "“dibbacakkhunā paccuppannānāgataṁsañāṇa”nti.",
  "tika-s0404t1:31_8": "Tattha dibbacakkhunāti saparibhaṇḍena dibbacakkhuñāṇena.",
  "tika-s0404t1:31_9": "Paccuppannaṁso ca anāgataṁso ca paccuppannānāgataṁsaṁ,",
  "tika-s0404t1:31_10": "tattha ñāṇaṁ paccuppannānāgataṁsañāṇaṁ.",
  "tika-s0404t1:31_11": "Āsavakkhayañāṇādhigameneva sabbaññutaññāṇassa viya sesāsādhāraṇachañāṇadasabalañāṇaāveṇikabuddhadhammādīnampi",
  "tika-s0404t1:31_12": "anaññasādhāraṇānaṁ buddhaguṇānaṁ ijjhanato vuttaṁ “āsavakkhayena sakalalokiyalokuttaraguṇa”nti.",
  "tika-s0404t1:31_13": "Tenāha “sabbepi sabbaññuguṇe pakāsetvā”ti.",
  "tika-s0404t1:32_0": "Pītivipphāraparipuṇṇagattacittoti pītipharaṇena paripuṇṇakāyacitto.",
  "tika-s0404t1:32_1": "Aññāṇanti aññāṇassāti attho.",
  "tika-s0404t1:32_2": "Dhi-saddayogato hi sāmiatthe etaṁ upayogavacanaṁ.",
  "tika-s0404t1:32_3": "Sesamettha suviññeyyameva.",
  "tika-s0404t1:33_0": "Verañjasuttavaṇṇanā niṭṭhitā.",
  "tika-s0404t1:34_0": "2. Sīhasuttavaṇṇanā",
  "tika-s0404t1:35_0": "12.",
  "tika-s0404t1:35_1": "Dutiye santhāgāraṁ nāma ekā mahāsālāva.",
  "tika-s0404t1:35_2": "Uyyogakālādīsu hi rājāno tattha ṭhatvā “ettakā purato gacchantu,",
  "tika-s0404t1:35_3": "ettakā pacchā”tiādinā tattha nisīditvā santhaṁ karonti,",
  "tika-s0404t1:35_4": "mariyādaṁ bandhanti,",
  "tika-s0404t1:35_5": "tasmā taṁ ṭhānaṁ “santhāgāra”nti vuccati.",
  "tika-s0404t1:35_6": "Uyyogaṭṭhānato ca āgantvā yāva gehe gomayaparibhaṇḍādivasena paṭijagganaṁ karonti,",
  "tika-s0404t1:35_7": "tāva ekaṁ dve divase te rājāno tattha santhambhantītipi santhāgāraṁ.",
  "tika-s0404t1:35_8": "Tesaṁ rājūnaṁ saha atthānusāsanaṁ agārantipi santhāgāraṁ.",
  "tika-s0404t1:35_9": "Gaṇarājāno hi te,",
  "tika-s0404t1:35_10": "tasmā uppannaṁ kiccaṁ ekassa vasena na sijjhati,",
  "tika-s0404t1:35_11": "sabbesaṁ chando laddhuṁ vaṭṭati,",
  "tika-s0404t1:35_12": "tasmā sabbe tattha sannipatitvā anusāsanti.",
  "tika-s0404t1:35_13": "Tena vuttaṁ “saha atthānusāsanaṁ agāra”nti.",
  "tika-s0404t1:35_14": "Yasmā vā tattha sannipatitvā “imasmiṁ kāle kasituṁ vaṭṭati,",
  "tika-s0404t1:35_15": "imasmiṁ kāle vapitu”ntiādinā nayena gharāvāsakiccāni sammantayanti,",
  "tika-s0404t1:35_16": "tasmā chiddāvachiddaṁ gharāvāsaṁ santharantītipi santhāgāraṁ.",
  "tika-s0404t1:36_0": "Puttadāradhanādiupakaraṇapariccāgo pāramiyo.",
  "tika-s0404t1:36_1": "Attano aṅgapariccāgo upapāramiyo.",
  "tika-s0404t1:36_2": "Attanova jīvitapariccāgo paramatthapāramiyo.",
  "tika-s0404t1:36_3": "Ñātīnaṁ atthacariyā ñātatthacariyā.",
  "tika-s0404t1:36_4": "Lokassa atthacariyā lokatthacariyā.",
  "tika-s0404t1:36_5": "Kammassakatañāṇavasena anavajjakammāyatanasippāyatanavijjāṭṭhānaparicayavasena khandhāyatanādiparicayavasena",
  "tika-s0404t1:36_6": "lakkhaṇattayatīraṇavasena ca ñāṇacāro buddhacariyā.",
  "tika-s0404t1:36_7": "Aṅganayanadhanarajjaputtadāraparijjāgavasena pañca mahāpariccāge pariccajantena.",
  "tika-s0404t1:36_8": "Satipi mahāpariccāgānaṁ dānapāramibhāve pariccāgavisesasabhāvadassanatthañceva sudukkarabhāvadassanatthañca pañcamahāpariccāgānaṁ visuṁ gahaṇaṁ,",
  "tika-s0404t1:36_9": "tatoyeva ca aṅgapariccāgato visuṁ nayanapariccāgaggahaṇaṁ.",
  "tika-s0404t1:36_10": "Pariccāgabhāvasāmaññepi dhanarajjapariccāgato puttadārapariccāgaggahaṇañca visuṁ kataṁ.",
  "tika-s0404t1:36_11": "Pabbajjāva saṅkhepo.",
  "tika-s0404t1:37_0": "Sattasu anupassanāsūti aniccānupassanā,",
  "tika-s0404t1:37_1": "dukkhānupassanā,",
  "tika-s0404t1:37_2": "anattānupassanā,",
  "tika-s0404t1:37_3": "nibbidānupassanā,",
  "tika-s0404t1:37_4": "virāgānupassanā,",
  "tika-s0404t1:37_5": "nirodhānupassanā,",
  "tika-s0404t1:37_6": "paṭinissaggānupassanāti imāsu sattasu anupassanāsu.",
  "tika-s0404t1:38_0": "Anuviccakāranti aveccakaraṇaṁ.",
  "tika-s0404t1:38_1": "Dvīhi kāraṇehi aniyyānikasāsane ṭhitā attano sāvakattaṁ upagate paggaṇhanti,",
  "tika-s0404t1:38_2": "tāni dassetuṁ “kasmā”tiādi vuttaṁ.",
  "tika-s0404t1:39_0": "Anupubbiṁ kathanti anupubbaṁ kathetabbakathaṁ.",
  "tika-s0404t1:39_1": "Kā pana sāti?",
  "tika-s0404t1:39_2": "Dānādikathā.",
  "tika-s0404t1:39_3": "Tattha dānakathā tāva pacurajanesupi pavattiyā sabbasattasādhāraṇattā sukarattā sīle patiṭṭhānassa upāyabhāvato ca ādito kathitā.",
  "tika-s0404t1:39_4": "Pariccāgasīlo hi puggalo pariggahavatthūsu nissaṅgabhāvato sukheneva sīlāni samādiyati,",
  "tika-s0404t1:39_5": "tattha ca suppatiṭṭhito hoti.",
  "tika-s0404t1:39_6": "Sīlena dāyakappaṭiggāhakavisuddhito parānuggahaṁ vatvā parapīḷānivattivacanato kiriyādhammaṁ vatvā akiriyādhammavacanato,",
  "tika-s0404t1:39_7": "bhogasampattihetuṁ vatvā bhavasampattihetuvacanato ca dānakathānantaraṁ sīlakathā kathitā.",
  "tika-s0404t1:39_8": "“Tañca sīlaṁ vaṭṭanissitaṁ,",
  "tika-s0404t1:39_9": "ayaṁ bhavasampatti tassa phala”nti dassanatthaṁ.",
  "tika-s0404t1:39_10": "“Imehi ca dānasīlamayehi paṇītapaṇītatarādibhedabhinnehi puññakiriyavatthūhi etā cātumahārājikādīsu paṇītapaṇītatarādibhedabhinnā",
  "tika-s0404t1:39_11": "aparimeyyā dibbabhogasampattiyo laddhabbā”ti dassanatthaṁ tadanantaraṁ saggakathā.",
  "tika-s0404t1:39_12": "“Svāyaṁ saggo rāgādīhi upakkiliṭṭho,",
  "tika-s0404t1:39_13": "sabbathānupakkiliṭṭho ariyamaggo”ti dassanatthaṁ saggānantaraṁ maggo,",
  "tika-s0404t1:39_14": "maggañca kathentena tadadhigamūpāyasandassanatthaṁ saggapariyāpannāpi pageva itare sabbepi kāmā nāma",
  "tika-s0404t1:39_15": "bahvādīnavā aniccā addhuvā vipariṇāmadhammāti kāmānaṁ ādīnavo.",
  "tika-s0404t1:39_16": "“Hīnā gammā pothujjanikā anariyā anatthasaṁhitā”ti tesaṁ okāro lāmakabhāvo.",
  "tika-s0404t1:39_17": "Sabbepi bhavā kilesānaṁ vatthubhūtāti tattha saṁkileso.",
  "tika-s0404t1:39_18": "Sabbaso saṁkilesavippamuttaṁ nibbānanti nekkhamme ānisaṁso ca kathetabboti ayamattho maggantīti ettha iti-saddena ādi-atthena dīpitoti veditabbaṁ.",
  "tika-s0404t1:40_0": "Sukhānaṁ nidānanti diṭṭhadhammikānaṁ samparāyikānaṁ nibbānupasaṁhitānañcāti sabbesampi sukhānaṁ kāraṇaṁ.",
  "tika-s0404t1:40_1": "Yañhi kiñci loke bhogasukhaṁ nāma,",
  "tika-s0404t1:40_2": "taṁ sabbaṁ dānādhīnanti pākaṭoyamattho.",
  "tika-s0404t1:40_3": "Yaṁ pana jhānavipassanāmaggaphalanibbānappaṭisaṁyuttaṁ sukhaṁ,",
  "tika-s0404t1:40_4": "tassapi dānaṁ upanissayapaccayo hotiyeva.",
  "tika-s0404t1:40_5": "Sampattīnaṁ mūlanti yā imā loke padesarajjasirissariyasattaratanasamujjalacakkavattisampadāti evaṁpabhedā mānusikā sampattiyo,",
  "tika-s0404t1:40_6": "yā ca cātumahārājikādigatā dibbasampattiyo,",
  "tika-s0404t1:40_7": "yā vā panaññāpi sampattiyo,",
  "tika-s0404t1:40_8": "tāsaṁ sabbāsaṁ idaṁ mūlakāraṇaṁ.",
  "tika-s0404t1:40_9": "Bhogānanti bhuñjitabbaṭṭhena “bhogo”ti laddhanāmānaṁ piyamanāpiyarūpādīnaṁ tannissayānaṁ vā upabhogasukhānaṁ patiṭṭhā niccalādhiṭṭhānatāya.",
  "tika-s0404t1:40_10": "Visamagatassāti byasanappattassa.",
  "tika-s0404t1:40_11": "Tāṇanti rakkhā,",
  "tika-s0404t1:40_12": "tato paripālanato.",
  "tika-s0404t1:40_13": "Leṇanti byasanehi paripātiyamānassa olīyanappadeso.",
  "tika-s0404t1:40_14": "Gatīti gantabbaṭṭhānaṁ.",
  "tika-s0404t1:40_15": "Parāyaṇanti paṭisaraṇaṁ.",
  "tika-s0404t1:40_16": "Avassayoti vinipatituṁ adento nissayo.",
  "tika-s0404t1:40_17": "Ārammaṇanti olubbhārammaṇaṁ.",
  "tika-s0404t1:41_0": "Ratanamayasīhāsanasadisanti sabbaratanamayasattaṅgamahāsīhāsanasadisaṁ.",
  "tika-s0404t1:41_1": "Evaṁ hissa mahagghaṁ hutvā sabbaso vinipatituṁ appadānaṭṭho dīpito hoti.",
  "tika-s0404t1:41_2": "Mahāpathavīsadisaṁ gatagataṭṭhāne patiṭṭhānassa labhāpanato.",
  "tika-s0404t1:41_3": "Yathā dubbalassa purisassa ālambanarajju uttiṭṭhato tiṭṭhato ca upatthambho,",
  "tika-s0404t1:41_4": "evaṁ dānaṁ sattānaṁ sampattibhave upapattiyā ṭhitiyā ca paccayoti āha “ālambanaṭṭhena ālambanarajjusadisa”nti.",
  "tika-s0404t1:41_5": "Dukkhanittharaṇaṭṭhenāti duggatidukkhaṭṭhānanittharaṇaṭṭhena.",
  "tika-s0404t1:41_6": "Samassāsanaṭṭhenāti lobhamacchariyādipaṭisattupaddavato samassāsanaṭṭhena.",
  "tika-s0404t1:41_7": "Bhayaparittāṇaṭṭhenāti dāliddiyabhayato paripālanaṭṭhena.",
  "tika-s0404t1:41_8": "Maccheramalādīhīti maccheralobhadosamadaissāmicchādiṭṭhivicikicchādicittamalehi.",
  "tika-s0404t1:41_9": "Anupalittaṭṭhenāti anupakkiliṭṭhatāya.",
  "tika-s0404t1:41_10": "Tesanti maccheramalādīnaṁ.",
  "tika-s0404t1:41_11": "Tesaṁ eva durāsadaṭṭhena.",
  "tika-s0404t1:41_12": "Asantāsanaṭṭhenāti santāsahetuabhāvena.",
  "tika-s0404t1:41_13": "Yo hi dāyako dānapati,",
  "tika-s0404t1:41_14": "so sampatipi na kutoci santasati,",
  "tika-s0404t1:41_15": "pageva āyatiṁ.",
  "tika-s0404t1:41_16": "Balavantaṭṭhenāti mahābalavatāya.",
  "tika-s0404t1:41_17": "Dāyako hi dānapati sampati pakkhabalena balavā hoti,",
  "tika-s0404t1:41_18": "āyatiṁ pana kāyabalādīhipi.",
  "tika-s0404t1:41_19": "Abhimaṅgalasammataṭṭhenāti “vaḍḍhikāraṇa”nti abhisammatabhāvena.",
  "tika-s0404t1:41_20": "Vipattibhavato sampattibhavūpanayanaṁ khemantabhūmisampāpanaṁ.",
  "tika-s0404t1:42_0": "Idāni mahābodhicariyabhāvenapi dānaguṇaṁ dassetuṁ “dānaṁ nāmeta”ntiādi vuttaṁ.",
  "tika-s0404t1:42_1": "Tattha attānaṁ niyyātentenāti etena “dānaphalaṁ sammadeva passantā mahāpurisā attano jīvitampi pariccajanti,",
  "tika-s0404t1:42_2": "tasmā ko nāma viññujātiko bāhire vatthusmiṁ pageva saṅgaṁ kareyyā”ti ovādaṁ deti.",
  "tika-s0404t1:42_3": "Idāni yā lokiyā lokuttarā ca ukkaṁsagatā sampattiyo,",
  "tika-s0404t1:42_4": "tā sabbā dānatoyeva pavattantīti dassento “dānañhī”tiādimāha.",
  "tika-s0404t1:42_5": "Tattha sakkamārabrahmasampattiyo attahitāya eva,",
  "tika-s0404t1:42_6": "cakkavattisampatti pana attahitāya parahitāya cāti dassetuṁ sā tāsaṁ parato cakkavattisampatti vuttā.",
  "tika-s0404t1:42_7": "Etā lokiyā,",
  "tika-s0404t1:42_8": "imā pana lokuttarāti dassetuṁ “sāvakapāramiñāṇa”ntiādi vuttaṁ.",
  "tika-s0404t1:42_9": "Tāsupi ukkaṭṭhukkaṭṭhatarukkaṭṭhatamataṁ dassetuṁ kamena ñāṇattayaṁ vuttaṁ.",
  "tika-s0404t1:42_10": "Tesaṁ pana dānassa paccayabhāvo heṭṭhā vuttoyeva.",
  "tika-s0404t1:42_11": "Eteneva tassa brahmasampattiyāpi paccayabhāvo dīpitoti veditabbo.",
  "tika-s0404t1:43_0": "Dānañca nāma dakkhiṇeyyesu hitajjhāsayena pūjanajjhāsayena vā attano santakassa paresaṁ pariccajanaṁ,",
  "tika-s0404t1:43_1": "tasmā dāyako purisapuggalo pare hanti,",
  "tika-s0404t1:43_2": "paresaṁ vā santakaṁ haratīti aṭṭhānametanti āha “dānaṁ dento sīlaṁ samādātuṁ sakkotī”ti.",
  "tika-s0404t1:43_3": "Sīlālaṅkārasadiso alaṅkāro natthi sobhāvisesāvahattā sīlassa.",
  "tika-s0404t1:43_4": "Sīlapupphasadisaṁ pupphaṁ natthīti etthāpi eseva nayo.",
  "tika-s0404t1:43_5": "Sīlagandhasadiso gandho natthīti ettha “candanaṁ tagaraṁ vāpī”tiādikā gāthā –",
  "tika-s0404t1:43_6": "“gandho isīnaṁ ciradikkhitānaṁ,",
  "tika-s0404t1:43_7": "kāyā cuto gacchati mālutenā”tiādikā jātakagāthāyo ca āharitvā vattabbā.",
  "tika-s0404t1:43_8": "Sīlañhi sattānaṁ ābharaṇañceva alaṅkāro ca gandhavilepanañca parassa dassanīyabhāvāvahañca.",
  "tika-s0404t1:43_9": "Tenāha “sīlālaṅkārena hī”tiādi.",
  "tika-s0404t1:44_0": "Ayaṁ saggo labbhatīti idaṁ majjhimehi āraddhaṁ sīlaṁ sandhāyāha. Tenevāha sakko devarājā –",
  "tika-s0404t1:45_0": "“Hīnena brahmacariyena, khattiye upapajjati;",
  "tika-s0404t1:46_0": "Majjhimena ca devattaṁ, uttamena visujjhatī”ti. ;",
  "tika-s0404t1:47_0": "Iṭṭhoti sukho.",
  "tika-s0404t1:47_1": "Kantoti kamanīyo.",
  "tika-s0404t1:47_2": "Manāpoti manavaḍḍhanako.",
  "tika-s0404t1:47_3": "Taṁ pana tassa iṭṭhādibhāvaṁ dassetuṁ “niccamettha kīḷā”tiādi vuttaṁ.",
  "tika-s0404t1:48_0": "Dosoti aniccatādinā appassādādinā ca dūsitabhāvo,",
  "tika-s0404t1:48_1": "yato te viññūnaṁ cittaṁ nārādhenti.",
  "tika-s0404t1:48_2": "Atha vā ādīnaṁ vāti pavattatīti ādīnavo,",
  "tika-s0404t1:48_3": "paramakapaṇatā.",
  "tika-s0404t1:48_4": "Tathā ca kāmā yathātathaṁ paccavekkhantānaṁ paccupatiṭṭhanti.",
  "tika-s0404t1:48_5": "Lāmakabhāvoti aseṭṭhehi sevitabbo,",
  "tika-s0404t1:48_6": "seṭṭhehi na sevitabbo nihīnabhāvo.",
  "tika-s0404t1:48_7": "Saṁkilissananti vibādhakatā upatāpakatā ca.",
  "tika-s0404t1:49_0": "Nekkhammeānisaṁsanti ettha “yattakā kāmesu ādīnavā,",
  "tika-s0404t1:49_1": "tappaṭipakkhato tattakā nekkhamme ānisaṁsā.",
  "tika-s0404t1:49_2": "Apica nekkhammaṁ nāmetaṁ asambādhaṁ asaṁkiliṭṭhaṁ,",
  "tika-s0404t1:49_3": "nikkhantaṁ kāmehi,",
  "tika-s0404t1:49_4": "nikkhantaṁ kāmasaññāya,",
  "tika-s0404t1:49_5": "nikkhantaṁ kāmavitakkehi,",
  "tika-s0404t1:49_6": "nikkhantaṁ kāmapariḷāhehi,",
  "tika-s0404t1:49_7": "nikkhantaṁ byāpādasaññāyā”tiādinā nayena nekkhamme ānisaṁse pakāsesi.",
  "tika-s0404t1:49_8": "Pabbajjāyaṁ jhānādīsu ca guṇe vibhāvesi vaṇṇesi.",
  "tika-s0404t1:49_9": "Kallacittanti kammaniyacittaṁ heṭṭhā pavattitadesanāya assaddhiyādīnaṁ cittadosānaṁ vigatattā upari desanāya bhājanabhāvūpagamena kammakkhamacittaṁ.",
  "tika-s0404t1:49_10": "Aṭṭhakathāyaṁ pana yasmā assaddhiyādayo cittassa rogabhūtā,",
  "tika-s0404t1:49_11": "tadā te vigatā,",
  "tika-s0404t1:49_12": "tasmā āha “arogacitta”nti.",
  "tika-s0404t1:49_13": "Diṭṭhimānādikilesavigamena muducittaṁ.",
  "tika-s0404t1:49_14": "Kāmacchandādivigamena vinīvaraṇacittaṁ.",
  "tika-s0404t1:49_15": "Sammāpaṭipattiyaṁ uḷārapītipāmojjayogena udaggacittaṁ.",
  "tika-s0404t1:49_16": "Tattha saddhāsampattiyā pasannacittaṁ.",
  "tika-s0404t1:49_17": "Yadā bhagavā aññāsīti sambandho.",
  "tika-s0404t1:49_18": "Atha vā kallacittanti kāmacchandavigamena arogacittaṁ.",
  "tika-s0404t1:49_19": "Muducittanti byāpādavigamena mettāvasena akaṭhinacittaṁ.",
  "tika-s0404t1:49_20": "Vinīvaraṇacittanti uddhaccakukkuccavigamena avikkhepato tena apihitacittaṁ.",
  "tika-s0404t1:49_21": "Udaggacittanti thinamiddhavigamena sampaggahitavasena alīnacittaṁ.",
  "tika-s0404t1:49_22": "Pasannacittanti vicikicchāvigamena sammāpaṭipattiyaṁ adhimuttacittanti evamettha sesapadānaṁ attho veditabbo.",
  "tika-s0404t1:50_0": "Seyyathāpītiādinā upamāvasena sīhassa kilesappahānaṁ ariyamagguppādanañca dasseti.",
  "tika-s0404t1:50_1": "Apagatakāḷakanti vigatakāḷakaṁ.",
  "tika-s0404t1:50_2": "Sammadevāti suṭṭhudeva.",
  "tika-s0404t1:50_3": "Rajananti nīlapītalohitādiraṅgajātaṁ.",
  "tika-s0404t1:50_4": "Paṭiggaṇheyyāti gaṇheyya,",
  "tika-s0404t1:50_5": "pabhassaraṁ bhaveyya.",
  "tika-s0404t1:50_6": "Tasmiṁyeva āsaneti tassaṁyeva nisajjāyaṁ.",
  "tika-s0404t1:50_7": "Etenassa lahuvipassakatā tikkhapaññatā sukhappaṭipadakhippābhiññatā ca dassitā hoti.",
  "tika-s0404t1:50_8": "Virajanti apāyagamanīyarāgarajādīnaṁ vigamena virajaṁ.",
  "tika-s0404t1:50_9": "Anavasesadiṭṭhivicikicchāmalāpagamena vītamalaṁ.",
  "tika-s0404t1:50_10": "Paṭhamamaggavajjhakilesarajābhāvena vā virajaṁ.",
  "tika-s0404t1:50_11": "Pañcavidhadussīlyamalavigamena vītamalaṁ.",
  "tika-s0404t1:50_12": "Tassa uppattiākāradassanatthanti kasmā vuttaṁ?",
  "tika-s0404t1:50_13": "Nanu maggañāṇaṁ asaṅkhatadhammārammaṇanti codanaṁ sandhāyāha “tañhī”tiādi.",
  "tika-s0404t1:50_14": "Tattha paṭivijjhantanti asammohappaṭivedhavasena paṭivijjhantaṁ.",
  "tika-s0404t1:50_15": "Tenāha “kiccavasenā”ti.",
  "tika-s0404t1:50_16": "Tatridaṁ upamāsaṁsandanaṁ –",
  "tika-s0404t1:50_17": "vatthaṁ viya cittaṁ,",
  "tika-s0404t1:50_18": "vatthassa āgantukamalehi kiliṭṭhabhāvo viya cittassa rāgādimalehi saṁkiliṭṭhabhāvo,",
  "tika-s0404t1:50_19": "dhovanasilātalaṁ viya anupubbīkathā,",
  "tika-s0404t1:50_20": "udakaṁ viya saddhā,",
  "tika-s0404t1:50_21": "udakena temetvā ūsagomayachārikakhārehi kāḷake sammadditvā vatthassa dhovanappayogo viya saddhāsinehena",
  "tika-s0404t1:50_22": "temetvā temetvā satisamādhipaññāhi dose sithile katvā sutādividhinā cittassa sodhane vīriyārambho.",
  "tika-s0404t1:50_23": "Tena payogena vatthe kāḷakāpagamo viya vīriyārambhena kilesavikkhambhanaṁ,",
  "tika-s0404t1:50_24": "raṅgajātaṁ viya ariyamaggo,",
  "tika-s0404t1:50_25": "tena suddhavatthassa pabhassarabhāvo viya vikkhambhitakilesassa cittassa maggena pariyodapananti.",
  "tika-s0404t1:51_0": "“Diṭṭhadhammo”ti vatvā dassanaṁ nāma ñāṇadassanato aññampi atthīti tannivattanatthaṁ “pattadhammo”ti vuttaṁ.",
  "tika-s0404t1:51_1": "Patti nāma ñāṇasampattito aññāpi vijjatīti tato visesanatthaṁ “viditadhammo”ti vuttaṁ.",
  "tika-s0404t1:51_2": "Sā panesā viditadhammatā dhammesu ekadesenapi hotīti nippadesato viditabhāvaṁ dassetuṁ.",
  "tika-s0404t1:51_3": "“Pariyogāḷhadhammo”ti vuttaṁ.",
  "tika-s0404t1:51_4": "Tenassa saccābhisambodhaṁyeva dīpeti.",
  "tika-s0404t1:51_5": "Maggañāṇañhi ekābhisamayavasena pariññādikiccaṁ sādhentaṁ nippadesena catusaccadhammaṁ samantato ogāḷhaṁ nāma hoti.",
  "tika-s0404t1:51_6": "Tenāha “diṭṭho ariyasaccadhammo etenāti diṭṭhadhammo”ti.",
  "tika-s0404t1:51_7": "Tiṇṇā vicikicchāti sappaṭibhayakantārasadisā soḷasavatthukā aṭṭhavatthukā ca tiṇṇā nittiṇṇā vicikicchā.",
  "tika-s0404t1:51_8": "Vigatā kathaṁkathāti pavattiādīsu “evaṁ nu kho,",
  "tika-s0404t1:51_9": "na nu kho”ti evaṁ pavattikā vigatā samucchinnā kathaṁkathā.",
  "tika-s0404t1:51_10": "Sārajjakarānaṁ pāpadhammānaṁ pahīnattā tappaṭipakkhesu sīlādiguṇesu patiṭṭhitattā vesārajjaṁ visāradabhāvaṁ veyyattiyaṁ patto.",
  "tika-s0404t1:51_11": "Attanā eva paccakkhato diṭṭhattā na paraṁ pacceti,",
  "tika-s0404t1:51_12": "na cassa paro paccetabbo atthīti aparappaccayo.",
  "tika-s0404t1:52_0": "Uddisitvā katanti attānaṁ uddisitvā māraṇavasena kataṁ nibbattitaṁ maṁsaṁ.",
  "tika-s0404t1:52_1": "Paṭiccakammanti ettha kamma-saddo kammasādhano atītakāliko cāti āha “attānaṁ paṭiccakata”nti.",
  "tika-s0404t1:52_2": "Nimittakammassetaṁ adhivacanaṁ “paṭicca kammaṁ phusatī”tiādīsu viya.",
  "tika-s0404t1:52_3": "Nimittakammassāti nimittabhāvena laddhabbakammassa.",
  "tika-s0404t1:52_4": "Karaṇavasena paṭiccakammaṁ ettha atthīti maṁsaṁ paṭiccakammaṁ yathā buddhi buddhaṁ.",
  "tika-s0404t1:52_5": "Taṁ etassa atthīti buddho.",
  "tika-s0404t1:52_6": "Sesamettha uttānameva.",
  "tika-s0404t1:53_0": "Sīhasuttavaṇṇanā niṭṭhitā.",
  "tika-s0404t1:54_0": "3-4. Assājānīyasuttādivaṇṇanā",
  "tika-s0404t1:55_0": "13-14.",
  "tika-s0404t1:55_1": "Tatiye sāṭheyyānīti saṭhattāni.",
  "tika-s0404t1:55_2": "Sesapadesupi eseva nayo.",
  "tika-s0404t1:55_3": "Tāni panassa sāṭheyyādīni kāyacittujukatāpaṭipakkhabhūtā lobhasahagatacittuppādassa pavattiākāravisesā.",
  "tika-s0404t1:55_4": "Tattha yassa kismiñcideva ṭhāne ṭhātukāmassa sato yaṁ ṭhānaṁ manussānaṁ sappaṭibhayaṁ,",
  "tika-s0404t1:55_5": "purato gantvā tatheva sappaṭibhayaṭṭhāneva ṭhassāmīti na hoti,",
  "tika-s0404t1:55_6": "vañcanādhippāyabhāvato ṭhātukāmaṭṭhāneyeva nikhātatthambho viya cattāro pāde niccāletvā tiṭṭhati,",
  "tika-s0404t1:55_7": "ayaṁ saṭho nāma,",
  "tika-s0404t1:55_8": "imassa sāṭheyyassa pākaṭakaraṇaṁ.",
  "tika-s0404t1:55_9": "Tathā yassa kismiñcideva ṭhāne nivattitvā khandhagataṁ pātetukāmassa sato yaṁ ṭhānaṁ manussānaṁ sappaṭibhayaṁ,",
  "tika-s0404t1:55_10": "purato gantvā tatheva pātessāmīti na hoti,",
  "tika-s0404t1:55_11": "pātetukāmaṭṭhāneyeva nivattitvā pāteti,",
  "tika-s0404t1:55_12": "ayaṁ kūṭo nāma.",
  "tika-s0404t1:55_13": "Yassa kālena vāmato,",
  "tika-s0404t1:55_14": "kālena dakkhiṇato,",
  "tika-s0404t1:55_15": "kālena ujumaggeneva ca gantukāmassa sato yaṁ ṭhānaṁ manussānaṁ sappaṭibhayaṁ,",
  "tika-s0404t1:55_16": "purato gantvā tatheva evaṁ karissāmīti na hoti,",
  "tika-s0404t1:55_17": "yadicchakaṁ gantukāmaṭṭhāneyeva kālena vāmato,",
  "tika-s0404t1:55_18": "kālena dakkhiṇato,",
  "tika-s0404t1:55_19": "kālena ujumaggaṁ gacchati,",
  "tika-s0404t1:55_20": "tathā leṇḍaṁ vā passāvaṁ vā vissajjetukāmassa idaṁ ṭhānaṁ susammaṭṭhaṁ ākiṇṇamanussaṁ ramaṇīyaṁ.",
  "tika-s0404t1:55_21": "Imasmiṁ ṭhāne evarūpaṁ kātuṁ na yuttaṁ,",
  "tika-s0404t1:55_22": "purato gantvā paṭicchannaṭṭhāne karissāmīti na hoti,",
  "tika-s0404t1:55_23": "tattheva karoti,",
  "tika-s0404t1:55_24": "ayaṁ jimho nāma.",
  "tika-s0404t1:55_25": "Yassa pana kismiñci ṭhāne maggā ukkamma nivattitvā paṭimaggaṁ ārohitukāmassa sato yaṁ ṭhānaṁ manussānaṁ sappaṭibhayaṁ,",
  "tika-s0404t1:55_26": "purato gantvā tattheva evaṁ karissāmīti na hoti,",
  "tika-s0404t1:55_27": "paṭimaggaṁ ārohitukāmaṭṭhāneyeva maggā ukkamma nivattitvā paṭimaggaṁ ārohati,",
  "tika-s0404t1:55_28": "ayaṁ vaṅko nāma.",
  "tika-s0404t1:55_29": "Iti imaṁ catubbidhampi kiriyaṁ sandhāyetaṁ vuttaṁ “yāni kho panassa tāni sāṭheyyāni…pe…",
  "tika-s0404t1:55_30": "āvikattā hotī”ti.",
  "tika-s0404t1:55_31": "Catutthe natthi vattabbaṁ.",
  "tika-s0404t1:56_0": "Assājānīyasuttādivaṇṇanā niṭṭhitā.",
  "tika-s0404t1:57_0": "5-8. Malasuttādivaṇṇanā",
  "tika-s0404t1:58_0": "15-18.",
  "tika-s0404t1:58_1": "Pañcame yā kāci pariyatti vā sippaṁ vā yasmā asajjhāyantassa ananuyuñjantassa vinassati,",
  "tika-s0404t1:58_2": "nirantaraṁ vā na upaṭṭhāti,",
  "tika-s0404t1:58_3": "tasmā “asajjhāyamalā mantā”ti vuttaṁ.",
  "tika-s0404t1:58_4": "Yasmā pana gharāvāsaṁ vasantassa uṭṭhāyuṭṭhāya jiṇṇappaṭisaṅkharaṇādīni akarontassa gharaṁ nāma vinassati,",
  "tika-s0404t1:58_5": "tasmā “anuṭṭhānamalā gharā”ti vuttaṁ.",
  "tika-s0404t1:58_6": "Yasmā gihissa vā pabbajitassa vā kosajjavasena sarīrappajagganaṁ vā parikkhārappaṭijagganaṁ vā akarontassa kāyo dubbaṇṇo hoti,",
  "tika-s0404t1:58_7": "tasmā “malaṁ vaṇṇassa kosajja”nti vuttaṁ.",
  "tika-s0404t1:58_8": "Yasmā pana gāvo rakkhantassa pamādavasena niddāyantassa vā kīḷantassa vā tā gāvo atitthapakkhandanādīhi",
  "tika-s0404t1:58_9": "vā vāḷamigacorādiupaddavena vā paresaṁ sālikkhettādīni otaritvā khādanavasena vā vināsamāpajjanti,",
  "tika-s0404t1:58_10": "sayampi daṇḍaṁ vā paribhāsaṁ vā pāpuṇāti,",
  "tika-s0404t1:58_11": "pabbajitaṁ vā pana chadvārādīni arakkhantaṁ pamādavasena kilesā otaritvā sāsanā cāventi,",
  "tika-s0404t1:58_12": "tasmā “pamādo rakkhato mala”nti vuttaṁ.",
  "tika-s0404t1:58_13": "So hissa vināsāvahena malaṭṭhāniyattā malaṁ.",
  "tika-s0404t1:59_0": "Duccaritanti aticāro.",
  "tika-s0404t1:59_1": "Aticāriniñhi itthiṁ sāmikopi gehā nīharati,",
  "tika-s0404t1:59_2": "mātāpitūnaṁ santikaṁ gatampi “tvaṁ kulassa aṅgārabhūtā,",
  "tika-s0404t1:59_3": "akkhīhipi na daṭṭhabbā”ti taṁ mātāpitaropi nīharanti,",
  "tika-s0404t1:59_4": "sā anāthā vicarantī mahādukkhaṁ pāpuṇāti.",
  "tika-s0404t1:59_5": "Tenassā duccaritaṁ “mala”nti vuttaṁ.",
  "tika-s0404t1:59_6": "Dadatoti dāyakassa.",
  "tika-s0404t1:59_7": "Yassa hi khettakasanakāle “imasmiṁ khette sampanne salākabhattādīni dassāmī”ti cintetvāpi nipphanne sasse maccheraṁ uppajjitvā cāgacittaṁ nivāreti,",
  "tika-s0404t1:59_8": "so maccheravasena cāgacitte aviruhante manussasampatti,",
  "tika-s0404t1:59_9": "dibbasampatti,",
  "tika-s0404t1:59_10": "nibbānasampattīti tisso sampattiyo na labhati.",
  "tika-s0404t1:59_11": "Tena vuttaṁ “maccheraṁ dadato mala”nti.",
  "tika-s0404t1:59_12": "Aññesupi evarūpesu eseva nayo.",
  "tika-s0404t1:59_13": "Pāpakā dhammāti akusalā dhammā.",
  "tika-s0404t1:59_14": "Te pana idhaloke paraloke ca malameva.",
  "tika-s0404t1:59_15": "Tatoti heṭṭhā vuttamalato.",
  "tika-s0404t1:59_16": "Malataranti atirekamalaṁ.",
  "tika-s0404t1:59_17": "Chaṭṭhādīni uttānatthāneva.",
  "tika-s0404t1:60_0": "Malasuttādivaṇṇanā niṭṭhitā.",
  "tika-s0404t1:61_0": "9. Pahārādasuttavaṇṇanā",
  "tika-s0404t1:62_0": "19.",
  "tika-s0404t1:62_1": "Navame asurāti devā viya na suranti na kīḷanti na virocantīti asurā.",
  "tika-s0404t1:62_2": "Surā nāma devā,",
  "tika-s0404t1:62_3": "tesaṁ paṭipakkhāti vā asurā,",
  "tika-s0404t1:62_4": "vepacittipahārādādayo.",
  "tika-s0404t1:62_5": "Tesaṁ bhavanaṁ sinerussa heṭṭhābhāge.",
  "tika-s0404t1:62_6": "Te tattha pavisantā nikkhamantā sinerupāde maṇḍapādīni nimminitvā kīḷantā abhiramanti.",
  "tika-s0404t1:62_7": "Sā tattha tesaṁ abhirati.",
  "tika-s0404t1:62_8": "Ime guṇe disvāti āha “ye disvā disvā asurā mahāsamudde abhiramantī”ti.",
  "tika-s0404t1:63_0": "Yasmā lokiyā jambudīpo,",
  "tika-s0404t1:63_1": "himavā tattha patiṭṭhitasamuddadahapabbatā tappabhavā nadiyoti etesu yaṁ yaṁ na manussagocaraṁ,",
  "tika-s0404t1:63_2": "tattha sayaṁ sammūḷhā aññepi sammohayanti,",
  "tika-s0404t1:63_3": "tasmā tattha sammohavidhamanatthaṁ “ayaṁ tāva jambudīpo”tiādi āraddhaṁ.",
  "tika-s0404t1:63_4": "Dasasahassayojanaparimāṇo āyāmato vitthārato cāti adhippāyo.",
  "tika-s0404t1:63_5": "Tenāha “tatthā”tiādi.",
  "tika-s0404t1:63_6": "Udakena ajjhotthaṭo tadupabhogisattānaṁ puññakkhayena.",
  "tika-s0404t1:63_7": "Sundaradassanaṁ kūṭanti sudassanakūṭaṁ,",
  "tika-s0404t1:63_8": "yaṁ loke “hemakūṭa”nti vuccati.",
  "tika-s0404t1:63_9": "Mūlagandho kālānusāriyādi.",
  "tika-s0404t1:63_10": "Sāragandho candanādi.",
  "tika-s0404t1:63_11": "Pheggugandho salalādi.",
  "tika-s0404t1:63_12": "Tacagandho lavaṅgādi.",
  "tika-s0404t1:63_13": "Papaṭikāgandho kapitthādi.",
  "tika-s0404t1:63_14": "Rasagandho sajjulasādi.",
  "tika-s0404t1:63_15": "Pattagandho tamālahiriverādi.",
  "tika-s0404t1:63_16": "Pupphagandho nāgakusumādi.",
  "tika-s0404t1:63_17": "Phalagandho jātiphalādi.",
  "tika-s0404t1:63_18": "Gandhagandho sabbesaṁ gandhānaṁ gandho.",
  "tika-s0404t1:63_19": "“Sabbāni puthulato paññāsa yojanāni,",
  "tika-s0404t1:63_20": "āyāmato pana ubbedhato viya dviyojanasatānevā”ti vadanti.",
  "tika-s0404t1:64_0": "Manoharasilātalānīti ratanamayattā manuññasopānasilātalāni.",
  "tika-s0404t1:64_1": "Supaṭiyattānīti tadupabhogisattānaṁ sādhāraṇakammunāva suṭṭhu paṭiyattāni susaṇṭhitāni honti.",
  "tika-s0404t1:64_2": "Macchakacchapādīni udakaṁ malaṁ karonti,",
  "tika-s0404t1:64_3": "tadabhāvato phalikasadisanimmalodakāni.",
  "tika-s0404t1:64_4": "Tiriyato dīghaṁ uggatakūṭanti “tiracchānapabbata”nti āha.",
  "tika-s0404t1:64_5": "Purimāni nāmagottānīti ettha nadī ninnagātiādikaṁ gottaṁ,",
  "tika-s0404t1:64_6": "gaṅgā yamunātiādikaṁ nāmaṁ.",
  "tika-s0404t1:65_0": "Savamānāti sandamānā.",
  "tika-s0404t1:65_1": "Pūrattanti puṇṇabhāvo.",
  "tika-s0404t1:65_2": "Masāragallaṁ “cittaphalika”ntipi vadanti.",
  "tika-s0404t1:65_3": "Mahataṁ bhūtānanti mahantānaṁ sattānaṁ.",
  "tika-s0404t1:65_4": "Timī timiṅgalā timitimiṅgalāti tisso macchajātiyo.",
  "tika-s0404t1:65_5": "Timiṁ gilanasamatthā timiṅgalā.",
  "tika-s0404t1:65_6": "Timiñca timiṅgalañca gilanasamatthā timitimiṅgalāti vadanti.",
  "tika-s0404t1:66_0": "Mamasāvakāti sotāpannādike ariyapuggale sandhāya vadati.",
  "tika-s0404t1:66_1": "Na saṁvasatīti uposathakammādivasena saṁvāsaṁ na karoti.",
  "tika-s0404t1:66_2": "Ukkhipatīti apaneti.",
  "tika-s0404t1:66_3": "Vimuttirasoti kilesehi vimuccanaraso.",
  "tika-s0404t1:66_4": "Sabbā hi sāsanasampatti yāvadeva anupādāya āsavehi cittassa vimuttiatthā.",
  "tika-s0404t1:67_0": "Ratanānīti ratijananaṭṭhena ratanāni.",
  "tika-s0404t1:67_1": "Satipaṭṭhānādayo hi bhāviyamānā pubbabhāgepi anappakaṁ pītipāmojjaṁ nibbattenti,",
  "tika-s0404t1:67_2": "pageva aparabhāge.",
  "tika-s0404t1:67_3": "Vuttañhetaṁ –",
  "tika-s0404t1:68_0": "“Yato yato sammasati, khandhānaṁ udayabbayaṁ;",
  "tika-s0404t1:69_0": "Labhatī pītipāmojjaṁ, amataṁ taṁ vijānata”nti. –",
  "tika-s0404t1:70_0": "Lokiyaratananibbattaṁ pana pītipāmojjaṁ na tassa kalabhāgampi agghati. Apica –",
  "tika-s0404t1:71_0": "“Cittīkataṁ mahagghañca, atulaṁ dullabhadassanaṁ;",
  "tika-s0404t1:72_0": "Anomasattaparibhogaṁ, ratananti pavuccati”. ;",
  "tika-s0404t1:73_0": "Yadi ca cittīkatādibhāvena ratanaṁ nāma hoti,",
  "tika-s0404t1:73_1": "satipaṭṭhānādīnaṁyeva bhūtato ratanabhāvo.",
  "tika-s0404t1:73_2": "Bodhipakkhiyadhammānañhi so ānubhāvo,",
  "tika-s0404t1:73_3": "yaṁ sāvakā sāvakapāramiñāṇaṁ,",
  "tika-s0404t1:73_4": "paccekabuddhā paccekabodhiñāṇaṁ,",
  "tika-s0404t1:73_5": "sammāsambuddhā sammāsambodhiṁ adhigacchanti āsannakāraṇattā.",
  "tika-s0404t1:73_6": "Āsannakāraṇañhi dānādiupanissayoti evaṁ ratijananaṭṭhena cittīkatādiatthena ca ratanabhāvo bodhipakkhiyadhammānaṁ sātisayo.",
  "tika-s0404t1:73_7": "Tena vuttaṁ “tatrimāni ratanāni,",
  "tika-s0404t1:73_8": "seyyathidaṁ.",
  "tika-s0404t1:73_9": "Cattāro satipaṭṭhānā”tiādi.",
  "tika-s0404t1:74_0": "Tattha ārammaṇe okkantitvā upaṭṭhānaṭṭhena upaṭṭhānaṁ,",
  "tika-s0404t1:74_1": "satiyeva upaṭṭhānanti satipaṭṭhānaṁ.",
  "tika-s0404t1:74_2": "Ārammaṇassa pana kāyādivasena catubbidhattā vuttaṁ “cattāro satipaṭṭhānā”ti.",
  "tika-s0404t1:74_3": "Tathā hi kāyavedanācittadhammesu subhasukhaniccaattasaññānaṁ pahānato asubhadukkhāniccānattabhāvaggahaṇato ca nesaṁ kāyānupassanādibhāvo vibhatto.",
  "tika-s0404t1:75_0": "Sammā padahanti etena,",
  "tika-s0404t1:75_1": "sayaṁ vā sammā padahati,",
  "tika-s0404t1:75_2": "pasatthaṁ sundaraṁ vā padahantīti sammappadhānaṁ,",
  "tika-s0404t1:75_3": "puggalassa vā sammadeva padhānabhāvakaraṇato sammappadhānaṁ vīriyassetaṁ adhivacanaṁ.",
  "tika-s0404t1:75_4": "Tampi anuppannuppannānaṁ akusalānaṁ anuppādanappahānavasena anuppannuppannānaṁ kusalānaṁ dhammānaṁ uppādanaṭṭhāpanavasena",
  "tika-s0404t1:75_5": "ca catukiccasādhakattā vuttaṁ “cattāro sammappadhānā”ti.",
  "tika-s0404t1:76_0": "Ijjhatīti iddhi,",
  "tika-s0404t1:76_1": "samijjhati nipphajjatīti attho.",
  "tika-s0404t1:76_2": "Ijjhanti vā tāya sattā iddhā vuddhā ukkaṁsagatā hontīti iddhi.",
  "tika-s0404t1:76_3": "Iti paṭhamena atthena iddhi eva pādoti iddhipādo,",
  "tika-s0404t1:76_4": "iddhikoṭṭhāsoti attho.",
  "tika-s0404t1:76_5": "Dutiyena atthena iddhiyā pādo patiṭṭhā adhigamupāyoti iddhipādo.",
  "tika-s0404t1:76_6": "Tena hi uparūparivisesasaṅkhātaṁ iddhiṁ pajjanti pāpuṇanti.",
  "tika-s0404t1:76_7": "Svāyaṁ iddhipādo yasmā chandādike cattāro adhipatidhamme dhure jeṭṭhake katvā nibbattīyati,",
  "tika-s0404t1:76_8": "tasmā vuttaṁ “cattāro iddhipādā”ti.",
  "tika-s0404t1:77_0": "Pañcindriyānīti saddhādīni pañca indriyāni.",
  "tika-s0404t1:77_1": "Tattha assaddhiyaṁ abhibhavitvā adhimokkhalakkhaṇe indaṭṭhaṁ kāretīti saddhindriyaṁ.",
  "tika-s0404t1:77_2": "Kosajjaṁ abhibhavitvā paggahalakkhaṇe,",
  "tika-s0404t1:77_3": "pamādaṁ abhibhavitvā upaṭṭhānalakkhaṇe,",
  "tika-s0404t1:77_4": "vikkhepaṁ abhibhavitvā avikkhepalakkhaṇe,",
  "tika-s0404t1:77_5": "aññāṇaṁ abhibhavitvā dassanalakkhaṇe indaṭṭhaṁ kāretīti paññindriyaṁ.",
  "tika-s0404t1:78_0": "Tāniyeva assaddhiyādīhi anabhibhavanīyato akampiyaṭṭhena sampayuttadhammesu thirabhāvena ca balāni veditabbāni.",
  "tika-s0404t1:79_0": "Satta bojjhaṅgāti bodhiyā,",
  "tika-s0404t1:79_1": "bodhissa vā aṅgāti bojjhaṅgā.",
  "tika-s0404t1:79_2": "Yā hi esā dhammasāmaggī yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṁ",
  "tika-s0404t1:79_3": "anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā",
  "tika-s0404t1:79_4": "ariyasāvako bujjhati,",
  "tika-s0404t1:79_5": "kilesaniddāya vuṭṭhahati,",
  "tika-s0404t1:79_6": "cattāri ariyasaccāni paṭivijjhati,",
  "tika-s0404t1:79_7": "nibbānameva vā sacchikarotīti “bodhī”ti vuccati.",
  "tika-s0404t1:79_8": "Tassā dhammasāmaggisaṅkhātāya bodhiyā aṅgātipi bojjhaṅgā jhānaṅgamaggaṅgādayo viya.",
  "tika-s0404t1:79_9": "Yopesa vuttappakārāya dhammasāmaggiyā bujjhatīti katvā ariyasāvako “bodhī”ti vuccati.",
  "tika-s0404t1:79_10": "Tassa bodhissa aṅgātipi bojjhaṅgā senaṅgarathaṅgādayo viya.",
  "tika-s0404t1:79_11": "Tenāhu porāṇā “bujjhanakassa puggalassa aṅgāti bojjhaṅgā”ti.",
  "tika-s0404t1:79_12": "“Bodhāya saṁvattantīti bojjhaṅgā”tiādinā nayenapi bojjhaṅgattho veditabbo.",
  "tika-s0404t1:80_0": "Ariyoaṭṭhaṅgiko maggoti taṁtaṁmaggavajjhehi kilesehi ārakattā,",
  "tika-s0404t1:80_1": "ariyabhāvakarattā,",
  "tika-s0404t1:80_2": "ariyaphalappaṭilābhakarattā ca ariyo.",
  "tika-s0404t1:80_3": "Sammādiṭṭhiādīni aṭṭhaṅgāni assa atthi,",
  "tika-s0404t1:80_4": "aṭṭha aṅgāniyeva vā aṭṭhaṅgiko.",
  "tika-s0404t1:80_5": "Mārento kilese gacchati nibbānatthikehi vā maggīyati,",
  "tika-s0404t1:80_6": "sayaṁ vā nibbānaṁ maggatīti maggoti evametesaṁ satipaṭṭhānādīnaṁ atthavibhāgo veditabbo.",
  "tika-s0404t1:81_0": "Sotāpannoti maggasaṅkhātaṁ sotaṁ āpajjitvā pāpuṇitvā ṭhito,",
  "tika-s0404t1:81_1": "sotāpattiphalaṭṭhoti attho.",
  "tika-s0404t1:81_2": "Sotāpattiphalasacchikiriyāya paṭipannoti sotāpattiphalassa attapaccakkhakaraṇāya paṭipajjamāno paṭhamamaggaṭṭho,",
  "tika-s0404t1:81_3": "yo aṭṭhamakotipi vuccati.",
  "tika-s0404t1:81_4": "Sakadāgāmīti sakideva imaṁ lokaṁ paṭisandhiggahaṇavasena āgamanasīlo dutiyaphalaṭṭho.",
  "tika-s0404t1:81_5": "Anāgāmīti paṭisandhiggahaṇavasena kāmalokaṁ anāgamanasīlo tatiyaphalaṭṭho.",
  "tika-s0404t1:81_6": "Yo pana saddhānusārī dhammānusārī ekabījītievamādiko ariyapuggalavibhāgo,",
  "tika-s0404t1:81_7": "so etesaṁyeva pabhedoti.",
  "tika-s0404t1:81_8": "Sesaṁ vuttanayasadisameva.",
  "tika-s0404t1:82_0": "Pahārādasuttavaṇṇanā niṭṭhitā.",
  "tika-s0404t1:83_0": "10. Uposathasuttavaṇṇanā",
  "tika-s0404t1:84_0": "20.",
  "tika-s0404t1:84_1": "Dasame tadahuposatheti tasmiṁ uposathadivasabhūte ahani.",
  "tika-s0404t1:84_2": "Uposathakaraṇatthāyāti ovādapātimokkhaṁ uddisituṁ.",
  "tika-s0404t1:84_3": "Uddhastaṁ aruṇanti aruṇuggamanaṁ. Uddisatu, bhante,",
  "tika-s0404t1:84_4": "bhagavā bhikkhūnaṁ pātimokkhanti thero bhagavantaṁ pātimokkhuddesaṁ yāci.",
  "tika-s0404t1:84_5": "Tasmiṁ kāle “na,",
  "tika-s0404t1:84_6": "bhikkhave,",
  "tika-s0404t1:84_7": "anuposathe uposatho kātabbo”ti sikkhāpadassa apaññattattā.",
  "tika-s0404t1:84_8": "Kasmā pana bhagavā tiyāmarattiṁ vītināmesi ?",
  "tika-s0404t1:84_9": "Tato paṭṭhāya ovādapātimokkhaṁ anuddisitukāmo tassa vatthuṁ pākaṭaṁ kātuṁ.",
  "tika-s0404t1:84_10": "Addasāti kathaṁ addasa?",
  "tika-s0404t1:84_11": "Attano cetopariyañāṇena tassaṁ parisati bhikkhūnaṁ cittāni parijānanto tassa dussīlassa cittaṁ passi.",
  "tika-s0404t1:84_12": "Yasmā pana citte diṭṭhe taṁsamaṅgīpuggalo diṭṭho nāma hoti,",
  "tika-s0404t1:84_13": "tasmā “addasā kho āyasmā mahāmoggallānotaṁ puggalaṁ dussīla”ntiādi vuttaṁ.",
  "tika-s0404t1:84_14": "Yatheva hi anāgate sattasu divasesu pavattaṁ paresaṁ cittaṁ cetopariyañāṇalābhī jānāti,",
  "tika-s0404t1:84_15": "evaṁ atītepīti.",
  "tika-s0404t1:84_16": "Majjhe bhikkhusaṅghassa nisinnanti saṅghapariyāpanno viya bhikkhusaṅghassa anto nisinnaṁ.",
  "tika-s0404t1:84_17": "Diṭṭhosīti ayaṁ na pakatattoti bhagavatā diṭṭho asi.",
  "tika-s0404t1:84_18": "Yasmā ca evaṁ diṭṭho,",
  "tika-s0404t1:84_19": "tasmā natthi te tava bhikkhūhi saddhiṁ ekakammādisaṁvāso.",
  "tika-s0404t1:84_20": "Yasmā pana so saṁvāso tava natthi,",
  "tika-s0404t1:84_21": "tasmā uṭṭhehi,",
  "tika-s0404t1:84_22": "āvusoti evamettha padayojanā veditabbā.",
  "tika-s0404t1:85_0": "Tatiyampi kho so puggalo tuṇhī ahosīti anekavāraṁ vatvāpi “thero sayameva nibbinno oramissatī”ti vā,",
  "tika-s0404t1:85_1": "“idāni imesaṁ paṭipattiṁ jānissāmī”ti vā adhippāyena tuṇhī ahosi.",
  "tika-s0404t1:85_2": "Bāhāyaṁ gahetvāti “bhagavatā mayā ca yāthāvato diṭṭho,",
  "tika-s0404t1:85_3": "yāvatatiyaṁ ‘uṭṭhehi,",
  "tika-s0404t1:85_4": "āvuso’ti ca vutto na vuṭṭhāti,",
  "tika-s0404t1:85_5": "idānissa nikkaḍḍhanakālo,",
  "tika-s0404t1:85_6": "mā saṅghassa uposathantarāyo ahosī”ti taṁ bāhāyaṁ aggahesi,",
  "tika-s0404t1:85_7": "tathā gahetvā.",
  "tika-s0404t1:85_8": "Bahi dvārakoṭṭhakā nikkhāmetvāti dvārakoṭṭhakā dvārasālāto nikkhāmetvā.",
  "tika-s0404t1:85_9": "Bahīti pana nikkhāmitaṭṭhānadassanaṁ.",
  "tika-s0404t1:85_10": "Atha vā bahidvārakoṭṭhakāti bahidvārakoṭṭhakatopi nikkhāmetvā,",
  "tika-s0404t1:85_11": "na antodvārakoṭṭhakato eva.",
  "tika-s0404t1:85_12": "Ubhayatthāpi vihārato bahikatvāti attho.",
  "tika-s0404t1:85_13": "Sūcighaṭikaṁ datvāti aggaḷasūciñca uparighaṭikañca ādahitvā,",
  "tika-s0404t1:85_14": "suṭṭhutaraṁ kavāṭaṁ thaketvāti attho.",
  "tika-s0404t1:85_15": "Yāva bāhāgahaṇāpi nāmāti iminā “aparisuddhā, ānanda,",
  "tika-s0404t1:85_16": "parisā”ti vacanaṁ sutvā eva hi tena pakkamitabbaṁ siyā,",
  "tika-s0404t1:85_17": "evaṁ apakkamitvā yāva bāhāgahaṇāpi nāma so moghapuriso āgamessati,",
  "tika-s0404t1:85_18": "acchariyamidanti dasseti.",
  "tika-s0404t1:85_19": "Idañca garahanacchariyamevāti veditabbaṁ.",
  "tika-s0404t1:86_0": "Atha bhagavā cintesi –",
  "tika-s0404t1:86_1": "“idāni bhikkhusaṅghe abbudo jāto,",
  "tika-s0404t1:86_2": "aparisuddhā puggalā uposathaṁ āgacchanti,",
  "tika-s0404t1:86_3": "na ca tathāgatā aparisuddhāya parisāya uposathaṁ karonti,",
  "tika-s0404t1:86_4": "pātimokkhaṁ uddisanti.",
  "tika-s0404t1:86_5": "Anuddisante ca bhikkhusaṅghassa uposatho pacchijjati.",
  "tika-s0404t1:86_6": "Yaṁnūnāhaṁ ito paṭṭhāya bhikkhūnaṁyeva pātimokkhuddesaṁ anujāneyya”nti.",
  "tika-s0404t1:86_7": "Evaṁ pana cintetvā bhikkhūnaṁyeva pātimokkhuddesaṁ anujāni.",
  "tika-s0404t1:86_8": "Tena vuttaṁ “atha kho bhagavā…pe…",
  "tika-s0404t1:86_9": "pātimokkhaṁ uddiseyyāthā”ti.",
  "tika-s0404t1:86_10": "Tattha na dānāhanti idāni ahaṁ uposathaṁ na karissāmi,",
  "tika-s0404t1:86_11": "pātimokkhaṁ na uddisissāmīti paccekaṁ na-kārena sambandho.",
  "tika-s0404t1:86_12": "Duvidhañhi pātimokkhaṁ –",
  "tika-s0404t1:86_13": "āṇāpātimokkhaṁ,",
  "tika-s0404t1:86_14": "ovādapātimokkhanti.",
  "tika-s0404t1:86_15": "Tesu “suṇātu me,",
  "tika-s0404t1:86_16": "bhante”tiādikaṁ āṇāpātimokkhaṁ.",
  "tika-s0404t1:86_17": "Taṁ sāvakāva uddisanti,",
  "tika-s0404t1:86_18": "na buddhā,",
  "tika-s0404t1:86_19": "yaṁ anvaddhamāsaṁ uddisīyati.",
  "tika-s0404t1:86_20": "“Khantī paramaṁ…pe…",
  "tika-s0404t1:86_21": "sabbapāpassa akaraṇaṁ…pe…",
  "tika-s0404t1:86_22": "anupavādo anupaghāto…pe…",
  "tika-s0404t1:86_23": "etaṁ buddhāna sāsana”nti imā pana tisso gāthā ovādapātimokkhaṁ nāma.",
  "tika-s0404t1:86_24": "Taṁ buddhāva uddisanti,",
  "tika-s0404t1:86_25": "na sāvakā,",
  "tika-s0404t1:86_26": "channampi vassānaṁ accayena uddisanti.",
  "tika-s0404t1:86_27": "Dīghāyukabuddhānañhi dharamānakāle ayameva pātimokkhuddeso,",
  "tika-s0404t1:86_28": "appāyukabuddhānaṁ pana paṭhamabodhiyaṁyeva.",
  "tika-s0404t1:86_29": "Tato paraṁ itaro.",
  "tika-s0404t1:86_30": "Tañca kho bhikkhūyeva uddisanti,",
  "tika-s0404t1:86_31": "na buddhā,",
  "tika-s0404t1:86_32": "tasmā amhākampi bhagavā vīsativassamattaṁ imaṁ ovādapātimokkhaṁ uddisitvā imaṁ antarāyaṁ disvā tato paraṁ na uddisi.",
  "tika-s0404t1:86_33": "Aṭṭhānanti akāraṇaṁ.",
  "tika-s0404t1:86_34": "Anavakāsoti tasseva vevacanaṁ.",
  "tika-s0404t1:86_35": "Kāraṇañhi yathā tiṭṭhati ettha phalaṁ tadāyattavuttitāyāti “ṭhāna”nti vuccati,",
  "tika-s0404t1:86_36": "evaṁ “avakāso”tipi vuccati.",
  "tika-s0404t1:86_37": "Yanti kiriyāparāmasanaṁ.",
  "tika-s0404t1:87_0": "Aṭṭhime,",
  "tika-s0404t1:87_1": "bhikkhave,",
  "tika-s0404t1:87_2": "mahāsamuddeti ko anusandhi?",
  "tika-s0404t1:87_3": "Yvāyaṁ aparisuddhāya parisāya pātimokkhassa anuddeso vutto,",
  "tika-s0404t1:87_4": "so imasmiṁ dhammavinaye acchariyo abbhuto dhammoti taṁ aparehipi sattahi acchariyabbhutadhammehi saddhiṁ",
  "tika-s0404t1:87_5": "vibhajitvā dassetukāmo paṭhamaṁ tāva tesaṁ upamābhāvena mahāsamudde aṭṭha acchariyabbhutadhamme dassento",
  "tika-s0404t1:87_6": "satthā “aṭṭhime,",
  "tika-s0404t1:87_7": "bhikkhave,",
  "tika-s0404t1:87_8": "mahāsamudde”tiādimāha.",
  "tika-s0404t1:88_0": "Uposathasuttavaṇṇanā niṭṭhitā.",
  "tika-s0404t1:89_0": "Mahāvaggavaṇṇanā niṭṭhitā."
}