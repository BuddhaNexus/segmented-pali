{
  "tika-abh02t3:0_0": "4. Saccavibhaṅgo",
  "tika-abh02t3:1_0": "1. Suttantabhājanīyaṁ",
  "tika-abh02t3:2_0": "Uddesavaṇṇanā",
  "tika-abh02t3:3_0": "189.Sāsanakkamoti ariyasaccāni vuccanti ariyasaccadesanā vā.",
  "tika-abh02t3:3_1": "Sakalañhi sāsanaṁ bhagavato vacanaṁ saccavinimuttaṁ natthīti saccesu kamati,",
  "tika-abh02t3:3_2": "sīlasamādhipaññāsaṅkhātaṁ vā sāsanaṁ etesu kamati,",
  "tika-abh02t3:3_3": "tasmā kamati etthāti kamo,",
  "tika-abh02t3:3_4": "kiṁ kamati? Sāsanaṁ,",
  "tika-abh02t3:3_5": "sāsanassa kamo sāsanakkamoti saccāni sāsanapavattiṭṭhānāni vuccanti,",
  "tika-abh02t3:3_6": "taṁdesanā ca tabbohārenāti.",
  "tika-abh02t3:4_0": "Tathāti taṁsabhāvāva.",
  "tika-abh02t3:4_1": "Avitathāti amusāsabhāvā.",
  "tika-abh02t3:4_2": "Anaññathāti aññākārarahitā.",
  "tika-abh02t3:4_3": "Dukkhadukkhatātaṁnimittatāhi aniṭṭhatā pīḷanaṭṭho,",
  "tika-abh02t3:4_4": "dvidhāpi paridahanaṁ,",
  "tika-abh02t3:4_5": "kilesadāhasamāyogo vā santāpaṭṭhoti ayametesaṁ viseso.",
  "tika-abh02t3:4_6": "Puggalahiṁsanaṁ vā pīḷanaṁ,",
  "tika-abh02t3:4_7": "attano eva tikhiṇabhāvo santāpanaṁ santāpoti.",
  "tika-abh02t3:4_8": "Ettha ca pīḷanaṭṭho dukkhassa saraseneva āvibhavanākāro,",
  "tika-abh02t3:4_9": "itare yathākkamaṁ samudayamagganirodhadassanehi āvibhavanākārāti ayaṁ catunnampi viseso.",
  "tika-abh02t3:4_10": "Tatratatrābhinandanavasena byāpetvā ūhanaṁ rāsikaraṇaṁ dukkhanibbattanaṁ āyūhanaṁ,",
  "tika-abh02t3:4_11": "samudayato āgacchatīti vā āyaṁ, dukkhaṁ.",
  "tika-abh02t3:4_12": "Tassa ūhanaṁ pavattanaṁ āyūhanaṁ,",
  "tika-abh02t3:4_13": "sarasāvibhāvanākāro eso.",
  "tika-abh02t3:4_14": "Nidadāti dukkhanti nidānaṁ,",
  "tika-abh02t3:4_15": "“idaṁ taṁ dukkha”nti sampaṭicchāpentaṁ viya samuṭṭhāpetīti attho.",
  "tika-abh02t3:4_16": "Dukkhadassanena cāyaṁ nidānaṭṭho āvi bhavati.",
  "tika-abh02t3:4_17": "Saṁyogapalibodhaṭṭhā nirodhamaggadassanehi,",
  "tika-abh02t3:4_18": "te ca saṁsārasaṁyojanamagganivāraṇākārā daṭṭhabbā.",
  "tika-abh02t3:5_0": "Nissaranti ettha sattā,",
  "tika-abh02t3:5_1": "sayameva vā nissaṭaṁ visaṁyuttaṁ sabbasaṅkhatehi sabbupadhipaṭinissaggabhāvatoti nissaraṇaṁ.",
  "tika-abh02t3:5_2": "Ayamassa sabhāvena āvibhavanākāro.",
  "tika-abh02t3:5_3": "Vivekāsaṅkhatāmataṭṭhā samudayamaggadukkhadassanāvibhavanākārā,",
  "tika-abh02t3:5_4": "samudayakkhayaappaccayaavināsitā vā.",
  "tika-abh02t3:5_5": "Saṁsārato niggamanaṁ niyyānaṁ.",
  "tika-abh02t3:5_6": "Ayamassa sarasena pakāsanākāro,",
  "tika-abh02t3:5_7": "itare samudayanirodhadukkhadassanehi.",
  "tika-abh02t3:5_8": "Tattha palibodhupacchedavasena nibbānādhigamova nibbānanimittatā hetvaṭṭho.",
  "tika-abh02t3:5_9": "Paññāpadhānattā maggassa nibbānadassanaṁ,",
  "tika-abh02t3:5_10": "catusaccadassanaṁ vā dassanaṭṭho.",
  "tika-abh02t3:5_11": "Catusaccadassane kilesadukkhasantāpavūpasamane ca ādhipaccaṁ karonti maggaṅgadhammā sampayuttadhammesūti so maggassa adhipateyyaṭṭhoti.",
  "tika-abh02t3:5_12": "Visesato vā ārammaṇādhipatibhūtā maggaṅgadhammā honti “maggādhipatino dhammā”ti vacanatoti so tesaṁ ākāro adhipateyyaṭṭho.",
  "tika-abh02t3:5_13": "Evamādi āhāti sambandho.",
  "tika-abh02t3:5_14": "Tattha abhisamayaṭṭhoti abhisametabbaṭṭho,",
  "tika-abh02t3:5_15": "abhisamayassa vā visayabhūto attho abhisamayaṭṭho,",
  "tika-abh02t3:5_16": "abhisamayasseva vā pavattiākāro abhisamayaṭṭho,",
  "tika-abh02t3:5_17": "so cettha abhisametabbena pīḷanādinā dassitoti daṭṭhabbo.",
  "tika-abh02t3:6_0": "Kucchitaṁ khaṁ dukkhaṁ.",
  "tika-abh02t3:6_1": "“Samāgamo sameta”ntiādīsu kevalassa āgama-saddassa eta-saddassa ca payoge saṁyogatthassa anupalabbhanato",
  "tika-abh02t3:6_2": "saṁ-saddassa ca payoge upalabbhanato “saṁyogaṁ dīpetī”ti āha,",
  "tika-abh02t3:6_3": "evaṁ “uppannaṁ udita”nti etthāpi.",
  "tika-abh02t3:6_4": "Aya-saddo gatiatthasiddho hetu-saddo viya kāraṇaṁ dīpeti attano phalanipphādanena ayati pavattati,",
  "tika-abh02t3:6_5": "eti vā etasmā phalanti ayoti,",
  "tika-abh02t3:6_6": "saṁyoge uppattikāraṇaṁ samudayoti ettha visuṁ payujjamānāpi upasagga-saddā sadhātukaṁ saṁyogatthaṁ uppādatthañca",
  "tika-abh02t3:6_7": "dīpenti kiriyāvisesakattāti veditabbā.",
  "tika-abh02t3:7_0": "Abhāvo ettha rodhassāti nirodhoti etena nibbānassa dukkhavivekabhāvaṁ dasseti.",
  "tika-abh02t3:7_1": "Samadhigate tasmiṁ tadadhigamavato puggalassa rodhābhāvo pavattisaṅkhātassa rodhassa paṭipakkhabhūtāya",
  "tika-abh02t3:7_2": "nivattiyā adhigatattāti etasmiñcatthe abhāvo etasmiṁ rodhassāti nirodhoicceva padasamāso.",
  "tika-abh02t3:7_3": "Dukkhābhāvo panettha puggalassa,",
  "tika-abh02t3:7_4": "na nibbānasseva.",
  "tika-abh02t3:7_5": "Anuppādo eva nirodho anuppādanirodho.",
  "tika-abh02t3:7_6": "Āyatibhavādīsu appavatti,",
  "tika-abh02t3:7_7": "na pana bhaṅgoti bhaṅgavācakaṁ nirodha-saddaṁ nivattetvā anuppādavācakaṁ gaṇhāti.",
  "tika-abh02t3:7_8": "Etasmiṁ atthe kāraṇe phalopacāraṁ katvā nirodhapaccayo nirodhoti vutto.",
  "tika-abh02t3:7_9": "Paṭipadā ca hoti puggalassa dukkhanirodhappattiyā.",
  "tika-abh02t3:7_10": "Nanu sā eva dukkhanirodhappattīti tassā eva sā paṭipadāti na yujjatīti? Na,",
  "tika-abh02t3:7_11": "puggalādhigamassa yehi so adhigacchati,",
  "tika-abh02t3:7_12": "tesaṁ kāraṇabhūtadhammānañca pattibhāvena paṭipadābhāvena ca vuttattā.",
  "tika-abh02t3:7_13": "Sacchikiriyāsacchikaraṇadhammānaṁ aññattābhāvepi hi puggalasacchikiriyadhammabhāvehi nānattaṁ katvā niddeso kato.",
  "tika-abh02t3:7_14": "Atha vā dukkhanirodhappattiyā niṭṭhānaṁ phalanti tassā dukkhanirodhappattiyā paṭipadatā daṭṭhabbā.",
  "tika-abh02t3:8_0": "Buddhādayo ariyā paṭivijjhantīti ettha paṭividdhakāle pavattaṁ buddhādivohāraṁ “agamā rājagahaṁ buddho”tiādīsu",
  "tika-abh02t3:8_1": "viya purimakālepi āropetvā “buddhādayo”ti vuttaṁ.",
  "tika-abh02t3:8_2": "Te hi buddhādayo catūhi maggehi paṭivijjhantīti.",
  "tika-abh02t3:8_3": "Ariyapaṭivijjhitabbāni saccāni ariyasaccānīti cettha purimapade uttarapadalopo daṭṭhabbo.",
  "tika-abh02t3:8_4": "Ariyā imanti paṭivijjhitabbaṭṭhena ekattaṁ upanetvā “ima”nti vuttaṁ.",
  "tika-abh02t3:8_5": "Tasmāti tathāgatassa ariyattā tassa saccānīti ariyasaccānīti vuccantīti attho.",
  "tika-abh02t3:8_6": "Tathāgatena hi sayaṁ adhigatattā,",
  "tika-abh02t3:8_7": "teneva pakāsitattā,",
  "tika-abh02t3:8_8": "tato eva ca aññehi adhigamanīyattā tāni tassa hontīti.",
  "tika-abh02t3:8_9": "Ariyabhāvasiddhitopīti ettha ariyasādhakāni saccāni ariyasaccānīti pubbe viya uttarapadalopo daṭṭhabbo.",
  "tika-abh02t3:8_10": "Ariyāni saccānītipīti ettha avitathabhāvena araṇīyattā adhigantabbattā ariyāni,",
  "tika-abh02t3:8_11": "ariyavohāro vā ayaṁ avisaṁvādako avitatharūpo daṭṭhabbo.",
  "tika-abh02t3:9_0": "Bādhanalakkhaṇanti ettha dukkhadukkhatannimittabhāvo bādhanā,",
  "tika-abh02t3:9_1": "udayabbayapīḷitatā vā.",
  "tika-abh02t3:9_2": "Bhavādīsu jātiādivasena cakkhurogādivasena ca anekadhā dukkhassa pavattanameva puggalassa santāpanaṁ,",
  "tika-abh02t3:9_3": "tadassa kiccaṁ raso.",
  "tika-abh02t3:9_4": "Pavattinivattīsu saṁsāramokkhesu pavatti hutvā gayhatīti pavattipaccupaṭṭhānaṁ.",
  "tika-abh02t3:9_5": "Pabhavati etasmā dukkhaṁ paṭisandhiyaṁ nibbattati purimabhavena pacchimabhavo ghaṭito saṁyutto hutvā pavattatīti pabhavo.",
  "tika-abh02t3:9_6": "“Evampi taṇhānusaye anūhate nibbattatī dukkhamidaṁ punappuna”nti evaṁ punappunaṁ uppādanaṁ anupacchedakaraṇaṁ.",
  "tika-abh02t3:9_7": "Bhavanissaraṇanivāraṇaṁ palibodho.",
  "tika-abh02t3:9_8": "Rāgakkhayādibhāvena sabbadukkhasantatā santi.",
  "tika-abh02t3:9_9": "Accutirasanti accutisampattikaṁ.",
  "tika-abh02t3:9_10": "Cavanaṁ vā kiccanti tadabhāvaṁ kiccamiva voharitvā accutikiccanti attho.",
  "tika-abh02t3:9_11": "Acavanañca sabhāvassāpariccajanaṁ avikāratā daṭṭhabbā.",
  "tika-abh02t3:9_12": "Pañcakkhandhanimittasuññatāya aviggahaṁ hutvā gayhatīti animittapaccupaṭṭhānaṁ.",
  "tika-abh02t3:9_13": "Anusayupacchedanavasena saṁsāracārakato niggamanūpāyabhāvo niyyānaṁ.",
  "tika-abh02t3:9_14": "Nimittato pavattato ca cittassa vuṭṭhānaṁ hutvā gayhatīti vuṭṭhānapaccupaṭṭhānaṁ.",
  "tika-abh02t3:10_0": "Asuvaṇṇādi suvaṇṇādi viya dissamānaṁ māyāti vatthusabbhāvā tassā viparītatā vuttā.",
  "tika-abh02t3:10_1": "Udakaṁ viya dissamānā pana marīci upagatānaṁ tucchā hoti,",
  "tika-abh02t3:10_2": "vatthumattampi tassā na dissatīti visaṁvādikā vuttā.",
  "tika-abh02t3:10_3": "Marīcimāyāattānaṁ vipakkho bhāvo tacchāviparītabhūtabhāvo.",
  "tika-abh02t3:10_4": "Ariyañāṇassāti avitathagāhakassa ñāṇassa,",
  "tika-abh02t3:10_5": "tena paṭivedhapaccavekkhaṇāni gayhanti,",
  "tika-abh02t3:10_6": "tesañca gocarabhāvo paṭivijjhitabbatāārammaṇabhāvo ca daṭṭhabbo.",
  "tika-abh02t3:10_7": "Aggilakkhaṇaṁ uṇhattaṁ.",
  "tika-abh02t3:10_8": "Tañhi katthaci kaṭṭhādiupādānabhedepi visaṁvādakaṁ viparītaṁ abhūtaṁ vā kadāci na hoti.",
  "tika-abh02t3:10_9": "“Byādhidhammā jarādhammā,",
  "tika-abh02t3:10_10": "atho maraṇadhammino”ti ettha vuttā jātiādikā lokapakati.",
  "tika-abh02t3:10_11": "Manussānaṁ uddhaṁ dīghatā,",
  "tika-abh02t3:10_12": "ekaccānaṁ tiracchānānaṁ tiriyaṁ dīghatā,",
  "tika-abh02t3:10_13": "vuddhiniṭṭhaṁ pattānaṁ puna avaḍḍhanaṁ evamādikā cāti vadanti.",
  "tika-abh02t3:10_14": "Tacchāviparītabhūtabhāvesu pacchimo tathatā,",
  "tika-abh02t3:10_15": "paṭhamo avitathatā,",
  "tika-abh02t3:10_16": "majjhimo anaññathatāti ayametesaṁ viseso.",
  "tika-abh02t3:11_0": "Dukkhā aññaṁ na bādhakanti kasmā vuttaṁ,",
  "tika-abh02t3:11_1": "nanu taṇhāpi jāti viya dukkhanimittatāya bādhikāti? Na,",
  "tika-abh02t3:11_2": "bādhakapabhavabhāvena visuṁ gahitattā.",
  "tika-abh02t3:11_3": "Jātiādīnaṁ viya vā dukkhassa adhiṭṭhānabhāvo dukkhadukkhatā ca bādhakatā,",
  "tika-abh02t3:11_4": "na dukkhassa pabhavakatāti natthi taṇhāya pabhavakabhāvena gahitāya bādhakattappasaṅgo.",
  "tika-abh02t3:11_5": "Tenāha “dukkhā aññaṁ na bādhaka”nti.",
  "tika-abh02t3:11_6": "Bādhakattaniyāmenāti dukkhaṁ bādhakameva,",
  "tika-abh02t3:11_7": "dukkhameva bādhakanti evaṁ dvidhāpi bādhakattāvadhāraṇenāti attho.",
  "tika-abh02t3:11_8": "Taṁ vinā nāññatoti satipi avasesakilesaavasesākusalasāsavakusalamūlāvasesasāsavakusaladhammānaṁ dukkhahetubhāve",
  "tika-abh02t3:11_9": "na taṇhāya vinā tesaṁ dukkhahetubhāvo atthi,",
  "tika-abh02t3:11_10": "tehi pana vināpi taṇhāya dukkhahetubhāvo atthi kusalehi vinā akusalehi,",
  "tika-abh02t3:11_11": "rūpāvacarādīhi vinā kāmāvacarādīhi ca taṇhāya dukkhanibbattakattā.",
  "tika-abh02t3:11_12": "Tacchaniyyānabhāvattāti dvidhāpi niyamena taccho niyyānabhāvo etassa,",
  "tika-abh02t3:11_13": "na micchāmaggassa viya viparītatāya,",
  "tika-abh02t3:11_14": "lokiyamaggassa viya vā anekantikatāya atacchoti tacchaniyyānabhāvo, maggo.",
  "tika-abh02t3:11_15": "Tassa bhāvo tacchaniyyānabhāvattaṁ,",
  "tika-abh02t3:11_16": "tasmā tacchaniyyānabhāvattā.",
  "tika-abh02t3:11_17": "Sabbattha dvidhāpi niyamena tacchāviparītabhūtabhāvo vuttoti āha “iti tacchāvipallāsā”tiādi.",
  "tika-abh02t3:12_0": "Sacca-saddassa sambhavantānaṁ atthānaṁ uddharaṇaṁ,",
  "tika-abh02t3:12_1": "sambhavante vā atthe vatvā adhippetatthassa uddharaṇaṁ atthuddhāro.",
  "tika-abh02t3:12_2": "Viratisacceti musāvādaviratiyaṁ.",
  "tika-abh02t3:12_3": "Na hi aññaviratīsu sacca-saddo niruḷhoti.",
  "tika-abh02t3:12_4": "“Idameva saccaṁ,",
  "tika-abh02t3:12_5": "moghamañña”nti gahitā diṭṭhi diṭṭhisaccaṁ.",
  "tika-abh02t3:12_6": "“Amosadhammaṁ nibbānaṁ,",
  "tika-abh02t3:12_7": "tadariyā saccato vidū”ti amosadhammattā nibbānaṁ paramatthasaccaṁ vuttaṁ.",
  "tika-abh02t3:12_8": "Tassa pana taṁsampāpakassa ca maggassa pajānanā paṭivedho avivādakāraṇanti dvayampi “ekañhi saccaṁ na dutiyamatthi,",
  "tika-abh02t3:12_9": "yasmiṁ pajā no vivade pajāna”nti missā gāthāya saccanti vuttaṁ.",
  "tika-abh02t3:13_0": "Netaṁ dukkhaṁ ariyasaccanti āgaccheyya,",
  "tika-abh02t3:13_1": "netaṁ ṭhānaṁ vijjatīti etena jātiādīnaṁ dukkhaariyasaccabhāve aviparītataṁ dasseti,",
  "tika-abh02t3:13_2": "aññaṁ dukkhaṁ ariyasaccanti āgaccheyya,",
  "tika-abh02t3:13_3": "netaṁ ṭhānaṁ vijjatīti iminā dukkhaariyasaccabhāvassa jātiādīsu niyatataṁ.",
  "tika-abh02t3:13_4": "Sacepi kathañci koci evaṁcitto āgaccheyya,",
  "tika-abh02t3:13_5": "paññāpane pana sahadhammena paññāpane attano vādassa ca paññāpane samattho natthīti dassetuṁ “ahametaṁ…pe…",
  "tika-abh02t3:13_6": "paññāpessāmīti āgaccheyya,",
  "tika-abh02t3:13_7": "netaṁ ṭhānaṁ vijjatī”ti vuttaṁ.",
  "tika-abh02t3:13_8": "Jātiādīnaṁ anaññathatā aññassa ca tathābhūtassa abhāvoyevettha ṭhānābhāvo.",
  "tika-abh02t3:13_9": "Sacepi koci āgaccheyya,",
  "tika-abh02t3:13_10": "āgacchatu,",
  "tika-abh02t3:13_11": "ṭhānaṁ pana natthīti ayamettha suttattho.",
  "tika-abh02t3:13_12": "Esa nayo dutiyasuttepi.",
  "tika-abh02t3:13_13": "Tattha pana sampattatā paccakkhatā ca paṭhamatā,",
  "tika-abh02t3:13_14": "taṁnimittatā dutiyatā,",
  "tika-abh02t3:13_15": "tadupasamatā tatiyatā,",
  "tika-abh02t3:13_16": "taṁsampāpakatā catutthatāti daṭṭhabbā.",
  "tika-abh02t3:14_0": "Nibbutikāmena parijānanādīhi aññaṁ kiñci kiccaṁ kātabbaṁ natthi,",
  "tika-abh02t3:14_1": "dhammañāṇakiccaṁ vā ito aññaṁ natthi,",
  "tika-abh02t3:14_2": "pariññeyyādīni ca etapparamānevāti cattāreva vuttāni.",
  "tika-abh02t3:14_3": "Taṇhāya ādīnavadassāvīnaṁ vasena “taṇhāvatthuādīnaṁ etaṁparamatāyā”ti vuttaṁ.",
  "tika-abh02t3:14_4": "Tathā ālaye pañcakāmaguṇasaṅkhāte,",
  "tika-abh02t3:14_5": "sakalavatthukāmasaṅkhāte,",
  "tika-abh02t3:14_6": "bhavattayasaṅkhāte vā dukkhe dosadassāvīnaṁ vasena “ālayādīnaṁ etaṁparamatāyā”ti vuttaṁ.",
  "tika-abh02t3:15_0": "Sahetukena dukkhenāti etena dukkhassa abbocchinnatādassanena atisaṁvegavatthutaṁ dasseti.",
  "tika-abh02t3:16_0": "Na paṭivedhañāṇaṁ viya sakideva bujjhati,",
  "tika-abh02t3:16_1": "atha kho anu anu bujjhanato anubodho,",
  "tika-abh02t3:16_2": "anussavākāraparivitakkadiṭṭhinijjhānakkhantianugato vā bodho anubodho.",
  "tika-abh02t3:16_3": "Na hi so paccakkhato bujjhati,",
  "tika-abh02t3:16_4": "anussavādivasena pana kappetvā gaṇhātīti.",
  "tika-abh02t3:16_5": "Kiccatoti parijānanādito.",
  "tika-abh02t3:16_6": "Taṁkiccakaraṇeneva hi tāni tassa pākaṭāni.",
  "tika-abh02t3:16_7": "Vivaṭṭānupassanāya hi saṅkhārehi patilīyamānamānasassa uppajjamānaṁ maggañāṇaṁ visaṅkhāraṁ dukkhanissaraṇaṁ ārammaṇaṁ katvā dukkhaṁ paricchindati,",
  "tika-abh02t3:16_8": "dukkhagatañca taṇhaṁ pajahati,",
  "tika-abh02t3:16_9": "nirodhañca phusati ādicco viya pabhāya,",
  "tika-abh02t3:16_10": "sammāsaṅkappādīhi saha uppannaṁ taṁ maggaṁ bhāveti,",
  "tika-abh02t3:16_11": "na ca saṅkhāre amuñcitvā pavattamānena ñāṇena etaṁ sabbaṁ sakkā kātuṁ nimittapavattehi avuṭṭhitattā,",
  "tika-abh02t3:16_12": "tasmā etāni kiccāni karontaṁ taṁ ñāṇaṁ dukkhādīni vibhāveti tattha sammohanivattanenāti “cattāripi saccāni passatī”ti vuttaṁ.",
  "tika-abh02t3:17_0": "Dukkhasamudayampi so passatīti kālantaradassanaṁ sandhāya vuttanti ce? Na,",
  "tika-abh02t3:17_1": "“yo nu kho, āvuso,",
  "tika-abh02t3:17_2": "dukkhaṁ passati,",
  "tika-abh02t3:17_3": "dukkhasamudayampi so passatī”tiādinā ekadassino aññattayadassitāvicāraṇāya tassā sādhanatthaṁ gavaṁpatittherena",
  "tika-abh02t3:17_4": "imassa suttassa āharitattā paccekañca saccesu dissamānesu aññattayadassanassa yojitattā.",
  "tika-abh02t3:17_5": "Aññathā anupubbābhisamaye purimadiṭṭhassa pacchā adassanato samudayādidassino dukkhādidassanatā na yojetabbā siyāti.",
  "tika-abh02t3:17_6": "Suddhasaṅkhārapuñjamattadassanato sakkāyadiṭṭhipariyuṭṭhānaṁ nivāreti.",
  "tika-abh02t3:17_7": "“Lokasamudayaṁ kho, kaccāna,",
  "tika-abh02t3:17_8": "yathābhūtaṁ sammappaññāya passato yā loke natthitā,",
  "tika-abh02t3:17_9": "sā na hotī”ti vacanato samudayadassanaṁ hetuphalappabandhāvicchedadassanavasena ucchedadiṭṭhipariyuṭṭhānaṁ nivatteti.",
  "tika-abh02t3:17_10": "“Lokanirodhaṁ kho…pe…",
  "tika-abh02t3:17_11": "passato yā loke atthitā,",
  "tika-abh02t3:17_12": "sā na hotī”ti vacanato nirodhadassanaṁ hetunirodhā phalanirodhadassanavasena sassatadiṭṭhipariyuṭṭhānaṁ nivāreti.",
  "tika-abh02t3:17_13": "Attakārassa paccakkhadassanato maggadassanena “natthi attakāre,",
  "tika-abh02t3:17_14": "natthi parakāre,",
  "tika-abh02t3:17_15": "natthi purisakāre”tiādikaṁ akiriyadiṭṭhipariyuṭṭhānaṁ pajahati.",
  "tika-abh02t3:17_16": "“Natthi hetu,",
  "tika-abh02t3:17_17": "natthi paccayo sattānaṁ saṁkilesāya,",
  "tika-abh02t3:17_18": "ahetū appaccayā sattā saṁkilissanti.",
  "tika-abh02t3:17_19": "Natthi hetu…pe…",
  "tika-abh02t3:17_20": "visuddhiyā,",
  "tika-abh02t3:17_21": "ahetū appaccayā sattā visujjhantī”tiādikā ahetukadiṭṭhi ca idha akiriyadiṭṭhiggahaṇena gahitāti daṭṭhabbā.",
  "tika-abh02t3:17_22": "Sāpi hi visuddhimaggadassanena pahīyatīti.",
  "tika-abh02t3:18_0": "Dukkhañāṇaṁ samudayaphalassa dukkhassa adhuvādibhāvaṁ passatīti phale vippaṭipattiṁ nivatteti.",
  "tika-abh02t3:18_1": "“Issaro lokaṁ pavatteti nivatteti cā”ti issarakāraṇino vadanti,",
  "tika-abh02t3:18_2": "padhānato āvi bhavati,",
  "tika-abh02t3:18_3": "tattheva ca patilīyatīti padhānakāraṇino.",
  "tika-abh02t3:18_4": "“Kālavaseneva pavattati nivattati cā”ti kālavādino.",
  "tika-abh02t3:18_5": "“Sabhāveneva sambhoti vibhoti cā”ti sabhāvavādino.",
  "tika-abh02t3:18_6": "Ādi-saddena aṇūhi loko pavattati,",
  "tika-abh02t3:18_7": "sabbaṁ pubbekatahetūti evamādi akāraṇapariggaho daṭṭhabbo.",
  "tika-abh02t3:18_8": "Rāmudakāḷārādīnaṁ viya arūpaloke,",
  "tika-abh02t3:18_9": "nigaṇṭhādīnaṁ viya lokathupikāya apavaggo mokkhoti gahaṇaṁ.",
  "tika-abh02t3:18_10": "Ādi-saddena padhānassa appavatti,",
  "tika-abh02t3:18_11": "guṇaviyuttassa attano sakattani avaṭṭhānaṁ,",
  "tika-abh02t3:18_12": "brahmunā salokatā,",
  "tika-abh02t3:18_13": "diṭṭhadhammanibbānavādāti evamādiggahaṇañca daṭṭhabbaṁ.",
  "tika-abh02t3:18_14": "Ettha guṇaviyuttassāti buddhisukhadukkhaicchādosapayattadhammādhammasaṅkhārehi navahi attaguṇehi vippayuttassāti kaṇādabhakkhavādo.",
  "tika-abh02t3:18_15": "Indriyatappanaputtamukhadassanādīhi vinā apavaggo natthīti gahetvā tathāpavattanaṁ kāmasukhallikānuyogo.",
  "tika-abh02t3:19_0": "Ajjhattikabāhiresu dvādasasu āyatanesu kāmabhavavibhavataṇhāvasena dvādasa tikā chattiṁsa taṇhāvicaritāni.",
  "tika-abh02t3:19_1": "Khuddakavatthuvibhaṅge vā āgatanayena kālavibhāgaṁ anāmasitvā vuttāni.",
  "tika-abh02t3:19_2": "Vīmaṁsiddhipādādayo bodhipakkhiyā kiccanānattena vuttā,",
  "tika-abh02t3:19_3": "atthato ekattā sammādiṭṭhimukhena tattha antogadhā.",
  "tika-abh02t3:19_4": "Tayo nekkhammavitakkādayoti lokiyakkhaṇe alobhamettākaruṇāsampayogavasena bhinnā maggakkhaṇe lobhabyāpādavihiṁsāsamucchedavasena tayoti ekopi vutto.",
  "tika-abh02t3:19_5": "Esa nayo sammāvācādīsu.",
  "tika-abh02t3:19_6": "Appicchatāsantuṭṭhitānaṁ pana bhāve sammāājīvasambhavato tena tesaṁ saṅgaho daṭṭhabbo.",
  "tika-abh02t3:19_7": "Bhavantarepi jīvitahetupi ariyehi avītikkamanīyattā ariyakantānaṁ sammāvācādisīlānaṁ gahaṇena yena saddhāhatthena tāni pariggahetabbāni,",
  "tika-abh02t3:19_8": "so saddhāhattho gahitoyeva hotīti tato anaññāni saddhindriyasaddhābalāni tattha antogadhāni honti.",
  "tika-abh02t3:19_9": "Tesaṁ atthitāyāti saddhindriyasaddhābalachandiddhipādānaṁ atthitāya sīlassa atthibhāvato tividhenapi sīlena te tayopi gahitāti tattha antogadhā.",
  "tika-abh02t3:19_10": "Cittasamādhīti cittiddhipādaṁ vadati.",
  "tika-abh02t3:19_11": "“Cittaṁ paññañca bhāvaya”nti hi cittamukhena samādhi vuttoti samādhimukhena cittampi vattabbataṁ arahati.",
  "tika-abh02t3:19_12": "Cittiddhipādabhāvanāya pana samādhipi adhimatto hotīti vīmaṁsiddhipādādivacanaṁ viya cittiddhipādavacanaṁ avatvā idha “cittasamādhī”ti vuttaṁ.",
  "tika-abh02t3:19_13": "“Pītimanassa kāyo passambhati,",
  "tika-abh02t3:19_14": "passaddhakāyo sukhaṁ vedeti,",
  "tika-abh02t3:19_15": "sukhino cittaṁ samādhiyatī”ti vacanato samādhiupakārā pītipassaddhiyo,",
  "tika-abh02t3:19_16": "tasmā samādhiggahaṇena gahitā,",
  "tika-abh02t3:19_17": "upekkhā pana samādhiupakārakato taṁsadisakiccato ca,",
  "tika-abh02t3:19_18": "tasmā sammāsamādhivasena etesaṁ antogadhatā daṭṭhabbā.",
  "tika-abh02t3:20_0": "Bhāro viya vighātakattā.",
  "tika-abh02t3:20_1": "Dubbhikkhamiva bādhakattā.",
  "tika-abh02t3:20_2": "“Nibbānaparamaṁ sukha”nti sukhabhāvato subhikkhamiva.",
  "tika-abh02t3:20_3": "Aniṭṭhabhāvato sāsaṅkasappaṭibhayato ca dukkhaṁ verīvisarukkhabhayaorimatīrūpamaṁ.",
  "tika-abh02t3:21_0": "Tathatthenāti tathasabhāvena,",
  "tika-abh02t3:21_1": "pariññeyyabhāvenāti attho.",
  "tika-abh02t3:21_2": "Etena ariyasaccadvayaṁ siyā dukkhaṁ,",
  "tika-abh02t3:21_3": "na ariyasaccaṁ,",
  "tika-abh02t3:21_4": "siyā ariyasaccaṁ,",
  "tika-abh02t3:21_5": "na dukkhanti imamatthaṁ dasseti.",
  "tika-abh02t3:21_6": "Ariyasacca-saddaparā hi dukkhādisaddā pariññeyyādibhāvaṁ vadanti.",
  "tika-abh02t3:21_7": "Teneva ariyasacca-saddānapekkhaṁ dukkha-saddaṁ sandhāya maggasampayuttasāmaññaphaladhammānaṁ ādipadasaṅgaho vutto,",
  "tika-abh02t3:21_8": "tadapekkhaṁ sandhāya catutthapadasaṅgaho.",
  "tika-abh02t3:21_9": "Samudayādīsu avasesakilesādayo samudayo,",
  "tika-abh02t3:21_10": "na ariyasaccaṁ,",
  "tika-abh02t3:21_11": "saṅkhāranirodho nirodhasamāpatti ca nirodho,",
  "tika-abh02t3:21_12": "na ariyasaccaṁ,",
  "tika-abh02t3:21_13": "ariyamaggato aññāni maggaṅgāni maggo,",
  "tika-abh02t3:21_14": "na ariyasaccanti iminā nayena yojanā kātabbā.",
  "tika-abh02t3:21_15": "Dukkhaṁ vedanīyampi santaṁ vedakarahitaṁ,",
  "tika-abh02t3:21_16": "kevalaṁ pana tasmiṁ attano paccayehi pavattamāne dukkhaṁ vedetīti vohāramattaṁ hoti.",
  "tika-abh02t3:21_17": "Evaṁ itaresupi.",
  "tika-abh02t3:22_0": "Kiriyāva vijjatīti samudayameva vadati,",
  "tika-abh02t3:22_1": "tassa vā dukkhapaccayabhāvaṁ.",
  "tika-abh02t3:22_2": "Maggo atthīti vattabbe “maggamatthī”ti okārassa abhāvo katoti daṭṭhabbo.",
  "tika-abh02t3:22_3": "Gamakoti gantā.",
  "tika-abh02t3:22_4": "Sāsavatā asubhatāti katvā nirodhamaggā subhā eva.",
  "tika-abh02t3:22_5": "Dukkhādīnaṁ pariyāyena samudayādibhāvo ca atthi,",
  "tika-abh02t3:22_6": "na pana nirodhabhāvo,",
  "tika-abh02t3:22_7": "nirodhassa vā dukkhādibhāvoti na aññamaññasamaṅgitāti āha “nirodhasuññāni vā”tiādi.",
  "tika-abh02t3:22_8": "Samudaye dukkhassābhāvatoti ponobbhavikāya taṇhāya punabbhavassa abhāvato.",
  "tika-abh02t3:22_9": "Yathā vā pakativādīnaṁ vikārāvibhāvato pubbe paṭippalīnā ca pakatibhāveneva tiṭṭhanti,",
  "tika-abh02t3:22_10": "na evaṁ samudayasampayuttampi dukkhaṁ samudayabhāvena tiṭṭhatīti āha “samudaye dukkhassābhāvato”ti.",
  "tika-abh02t3:22_11": "Yathā avibhattehi vikārehi mahantā visesindriyabhūtavisesehi pakatibhāveneva ṭhitehi pakati sagabbhā pakativādīnaṁ,",
  "tika-abh02t3:22_12": "evaṁ na phalena sagabbho hetūti attho.",
  "tika-abh02t3:22_13": "Dukkhasamudayānaṁ nirodhamaggānañca asamavāyāti etaṁ vivaranto āha “na hetusamavetaṁ hetuphala”ntiādi.",
  "tika-abh02t3:22_14": "Tattha idha tantūsu paṭo,",
  "tika-abh02t3:22_15": "kapālesu ghaṭo,",
  "tika-abh02t3:22_16": "biraṇesu kaṭo,",
  "tika-abh02t3:22_17": "dvīsu aṇūsu dviaṇukantiādinā idha buddhivohārajanako avisuṁ siddhānaṁ sambandho samavāyo,",
  "tika-abh02t3:22_18": "tena samavāyena kāraṇesu dvīsu aṇūsu dviaṇukaṁ phalaṁ samavetaṁ ekībhūtamiva sambandhaṁ,",
  "tika-abh02t3:22_19": "tīsu aṇūsu tiaṇukanti evaṁ mahāpathavimahāudakamahāaggimahāvātakkhandhapariyantaṁ phalaṁ attano kāraṇesu samavetanti samavāyavādino vadanti.",
  "tika-abh02t3:22_20": "Evaṁ pana vadantehi aparimāṇesu kāraṇesu mahāparimāṇaṁ ekaṁ phalaṁ samavetaṁ attano antogadhehi kāraṇehi sagabbhaṁ asuññanti vuttaṁ hoti,",
  "tika-abh02t3:22_21": "evamidha samavāyābhāvā phale hetu natthīti hetusuññaṁ phalanti attho.",
  "tika-abh02t3:23_0": "Pavattibhāvatoti saṁsārassa pavattibhāvato.",
  "tika-abh02t3:23_1": "Catuāhārabhedatoti iminā cattāro āhārabhede tehi bhinne tappaccayadhammabhede ca saṅgaṇhāti.",
  "tika-abh02t3:23_2": "Rūpābhinandanādibhedo rūpādikhandhavasena,",
  "tika-abh02t3:23_3": "ārammaṇavasena vā.",
  "tika-abh02t3:23_4": "Upādānehi upādīyatīti upādi,",
  "tika-abh02t3:23_5": "upādānakkhandhapañcakaṁ.",
  "tika-abh02t3:23_6": "Nibbānañca taṁnissaraṇabhūtaṁ tassa vūpasamo taṁsantīti katvā tassa yāva pacchimaṁ cittaṁ,",
  "tika-abh02t3:23_7": "tāva sesataṁ,",
  "tika-abh02t3:23_8": "tato parañca anavasesataṁ upādāya “saupādisesanibbānadhātu anupādisesanibbānadhātū”ti dvidhā voharīyatīti.",
  "tika-abh02t3:23_9": "“Sammādiṭṭhi sammāsaṅkappo vipassanā,",
  "tika-abh02t3:23_10": "itare samatho”ti vadanti.",
  "tika-abh02t3:23_11": "Sīlampi hi samathassa upakārakattā samathaggahaṇena gayhatīti tesaṁ adhippāyo.",
  "tika-abh02t3:23_12": "Atha vā yānadvayavasena laddho maggo samatho vipassanāti āgamanavasena vuttoti daṭṭhabbo.",
  "tika-abh02t3:23_13": "Sappadesattāti sīlakkhandhādīnaṁ ekadesattāti attho.",
  "tika-abh02t3:23_14": "Sīlakkhandhādayo hi sabbalokiyalokuttarasīlādisaṅgāhakā,",
  "tika-abh02t3:23_15": "ariyamaggo lokuttaroyevāti tadekadeso hoti.",
  "tika-abh02t3:24_0": "Onatasahāyo viya vāyāmo paggahakiccasāmaññato.",
  "tika-abh02t3:24_1": "Aṁsakūṭaṁ datvā ṭhitasahāyo viya sati apilāpanavasena niccalabhāvakaraṇasāmaññato.",
  "tika-abh02t3:24_2": "Sajātitoti savitakkasavicārādibhedesu samānāya samādhijātiyāti attho.",
  "tika-abh02t3:24_3": "Kiriyatoti samādhianurūpakiriyato.",
  "tika-abh02t3:24_4": "Tato eva hi “cattāro satipaṭṭhānā samādhinimittā,",
  "tika-abh02t3:24_5": "cattāro sammappadhānā samādhiparikkhārā”ti sativāyāmānaṁ samādhissa nimittaparikkhārabhāvo vuttoti.",
  "tika-abh02t3:25_0": "Ākoṭentena viyāti “aniccaṁ anicca”ntiādinā paññāsadisena kiccena samantato ākoṭentena viya “aniccaṁ khayaṭṭhena,",
  "tika-abh02t3:25_1": "dukkhaṁ bhayaṭṭhenā”tiādinā parivattantena viya ca ādāya ūhitvā dinnameva paññā paṭivijjhati.",
  "tika-abh02t3:25_2": "Dvinnaṁ samānakālattepi paccayabhāvena saṅkappassa purimakālassa viya niddeso kato.",
  "tika-abh02t3:25_3": "Sajātitoti “dukkhe ñāṇa”ntiādīsu samānāya paññājātiyā.",
  "tika-abh02t3:25_4": "Kiriyatoti ettha paññāsadisakiccaṁ kiriyāti vuttaṁ,",
  "tika-abh02t3:25_5": "pubbe pana samādhiupakārakaṁ tadanurūpaṁ kiccanti ayamettha viseso. “Sabbaṁ,",
  "tika-abh02t3:25_6": "bhikkhave,",
  "tika-abh02t3:25_7": "abhiññeyya”nti vacanato cattāripi abhimukhaṁ paccakkhato ñātabbāni,",
  "tika-abh02t3:25_8": "abhivisiṭṭhena vā ñāṇena ñātabbānīti abhiññeyyāni.",
  "tika-abh02t3:26_0": "Durabhisambhavataranti abhisambhavituṁ sādhetuṁ asakkuṇeyyataraṁ,",
  "tika-abh02t3:26_1": "sattivighātena duradhigamanti attho.",
  "tika-abh02t3:26_2": "Bādhakapabhavasantiniyyānalakkhaṇehi vavatthānaṁ salakkhaṇavavatthānaṁ.",
  "tika-abh02t3:26_3": "Duravagāhatthena gambhīrattāti oḷārikā dukkhasamudayā.",
  "tika-abh02t3:26_4": "Tiracchānagatānampi hi dukkhaṁ āhārādīsu ca abhilāso pākaṭo,",
  "tika-abh02t3:26_5": "pīḷanādiāyūhanādivasena pana “idaṁ dukkhaṁ,",
  "tika-abh02t3:26_6": "idamassa kāraṇa”nti yāthāvato ogāhituṁ asakkuṇeyyattā gambhīrā,",
  "tika-abh02t3:26_7": "saṇhasukhumadhammattā nirodhamaggā sabhāvato eva gambhīrattā duravagāhā,",
  "tika-abh02t3:26_8": "teneva uppanne magge natthi nirodhamaggānaṁ yāthāvato anavagāhoti.",
  "tika-abh02t3:26_9": "Nibbānampi maggena adhigantabbattā tassa phalanti apadissatīti āha “phalāpadesato”ti.",
  "tika-abh02t3:26_10": "Vuttañhi “dukkhanirodhe ñāṇaṁ atthapaṭisambhidā”ti.",
  "tika-abh02t3:26_11": "Maggopi nirodhassa sampāpakabhāvato hetūti apadissatīti āha “hetuapadesato”ti.",
  "tika-abh02t3:26_12": "Vuttampi cetaṁ “dukkhanirodhagāminiyā paṭipadāya ñāṇaṁ dhammapaṭisambhidā”ti.",
  "tika-abh02t3:26_13": "Iti vijaññāti iti-saddena vijānanakkamaṁ dasseti.",
  "tika-abh02t3:26_14": "Evaṁ pakārehīti evaṁ-saddena vijānanakāraṇabhūte naye.",
  "tika-abh02t3:27_0": "Uddesavaṇṇanā niṭṭhitā.",
  "tika-abh02t3:28_0": "1. Dukkhasaccaniddeso",
  "tika-abh02t3:29_0": "Jātiniddesavaṇṇanā",
  "tika-abh02t3:30_0": "190.Tattha…pe…",
  "tika-abh02t3:30_1": "ayaṁ mātikāti niddesavāraādimhi vutte jātiādiniddese tesaṁ jātiādīnaṁ niddesavasena dukkhassa ariyasaccassa kathanatthāya,",
  "tika-abh02t3:30_2": "tesu vā jātiādīsu tesañca dukkhaṭṭhe veditabbe jātiādīnaṁ niddesavasena dukkhassa ariyasaccassa kathanatthāya",
  "tika-abh02t3:30_3": "dukkhadukkhantiādikā dukkhamātikā veditabbāti attho.",
  "tika-abh02t3:30_4": "Atha vā tatthāti tasmiṁ niddesavāre.",
  "tika-abh02t3:30_5": "“Jātipi dukkhā…pe…",
  "tika-abh02t3:30_6": "saṁkhittena pañcupādānakkhandhā dukkhā”ti ayaṁ dukkhassa ariyasaccassa kathanatthāya mātikāti yathādassitassa jātiādiniddesassa mātikābhāvaṁ dīpeti.",
  "tika-abh02t3:30_7": "Taṁ dīpetvā puna yasmiṁ padadvaye ṭhatvā dukkhaṁ ariyasaccaṁ kathetabbaṁ,",
  "tika-abh02t3:30_8": "tassa niddhāraṇatthaṁ sabbaṁ dukkhaṁ saṅkaḍḍhento āha “idañhi dukkhaṁ nāmā”tiādi.",
  "tika-abh02t3:31_0": "Sabhāvatoti dukkhavedayitasabhāvato.",
  "tika-abh02t3:31_1": "Nāmatoti teneva sabhāvena laddhanāmato.",
  "tika-abh02t3:31_2": "Tena na aññena pariyāyena idaṁ dukkhaṁ nāma,",
  "tika-abh02t3:31_3": "atha kho dukkhattāyevāti sabhāvena nāmaṁ viseseti.",
  "tika-abh02t3:31_4": "Atha vā nāmatoti udayabbayavantatāya laddhanāmato.",
  "tika-abh02t3:31_5": "Yathā aññe udayabbayavanto dhammā na sabhāvato dukkhā,",
  "tika-abh02t3:31_6": "na evaṁ idaṁ,",
  "tika-abh02t3:31_7": "atha kho sabhāvato dukkhā,",
  "tika-abh02t3:31_8": "bhūtamevedaṁ dukkhanti purimena dukkha-saddena pacchimaṁ viseseti.",
  "tika-abh02t3:31_9": "Vipariṇāmavantatāya sukhaṁ aniṭṭhameva hotīti dukkhaṁ nāma jātaṁ.",
  "tika-abh02t3:31_10": "Tenevāha “dukkhuppattihetuto”ti.",
  "tika-abh02t3:31_11": "Kaṇṇasūlādīhi abhibhūtassa nitthunanādīhi dukkhābhibhūtatāya viññāyamānāyapi kiṁ tava rujjatīti pucchitvāva",
  "tika-abh02t3:31_12": "kaṇṇasūlādidukkhaṁ jānitabbaṁ hotīti paṭicchannadukkhatā tassa vuttā.",
  "tika-abh02t3:31_13": "Upakkamassa ca pākaṭabhāvatoti kāraṇāvasena dukkhavisesassa pākaṭabhāvaṁ dasseti.",
  "tika-abh02t3:32_0": "Sabhāvaṁ muñcitvā pakārantarena dukkhanti vuccamānaṁ pariyāyadukkhaṁ.",
  "tika-abh02t3:32_1": "Kathetabbattā paṭiññātaṁ yathā kathetabbaṁ,",
  "tika-abh02t3:32_2": "taṁpakāradassanatthaṁ “ariyasaccañca nāmeta”ntiādimāha.",
  "tika-abh02t3:32_3": "Saṅkhepo sāmaññaṁ,",
  "tika-abh02t3:32_4": "sāmaññañca visese antokaritvā pavattatīti tattha ubhayathāpi kathetuṁ vaṭṭati.",
  "tika-abh02t3:32_5": "Vitthāro pana viseso jātiādiko,",
  "tika-abh02t3:32_6": "viseso ca visesantaranivattakoti jātiādīsu jarādīnaṁ saṅkhipanaṁ na sakkā kātunti tattha vitthāreneva kathetabbaṁ.",
  "tika-abh02t3:33_0": "191.",
  "tika-abh02t3:33_1": "“Aparassa aparassā”ti dīpanaṁ aparatthadīpanaṁ.",
  "tika-abh02t3:33_2": "Sāmiatthepi hi aparattha-saddo sijjhatīti.",
  "tika-abh02t3:33_3": "Tesaṁ tesanti vā sāmivasena vuttaṁ atthaṁ bhummavasena vattukāmatāya āha “aparatthadīpana”nti,",
  "tika-abh02t3:33_4": "aparasmiṁ aparasmiṁ dīpananti attho.",
  "tika-abh02t3:33_5": "Aparassa aparassa vā jātisaṅkhātassa atthassa dīpanaṁ aparatthadīpanaṁ.",
  "tika-abh02t3:33_6": "Pañcagativasena ekekāyapi gatiyā khattiyādibhummadevādihatthiādijātivasena cāti gatijātivasena.",
  "tika-abh02t3:34_0": "Tiṇākāro tiṇajāti,",
  "tika-abh02t3:34_1": "so ca upādāpaññattīti “paññattiya”nti āha.",
  "tika-abh02t3:34_2": "Tadupādāyāti taṁ paṭhamaṁ viññāṇaṁ upādāya ayaṁ jāti,",
  "tika-abh02t3:34_3": "nāssa kutoci niggamanaṁ upādāya.",
  "tika-abh02t3:34_4": "Yasmā ca evaṁ,",
  "tika-abh02t3:34_5": "tasmā sāvassa jāti paṭhamaviññāṇasaṅkhātāti attho.",
  "tika-abh02t3:34_6": "Atha vā tadupādāya sajātoti vuccatīti sāvassa jāti paṭhamaviññāṇasaṅkhātāti attho.",
  "tika-abh02t3:34_7": "Viññāṇamukhena ca pañcapi khandhā vuttā hontīti “paṭisandhiya”nti āha.",
  "tika-abh02t3:34_8": "Ariyabhāvakaraṇattā ariyasīlanti pātimokkhasaṁvaro vuccati.",
  "tika-abh02t3:34_9": "Jātiādīnipi lakkhaṇāni dhammānaṁ ākāravikārāti katvā sahuppādakā sahavikārakāti vuttā.",
  "tika-abh02t3:34_10": "Jāyanaṭṭhenātiādi āyatanavasena yonivasena ca dvīhi dvīhi padehi sabbasatte pariyādiyitvā jātiṁ dassetuṁ vuttaṁ.",
  "tika-abh02t3:34_11": "Purimanaye pana ekekeneva padena sabbasatte pariyādiyitvā jāti dassitāti ayaṁ viseso.",
  "tika-abh02t3:34_12": "Keci pana “purimanaye kattuniddeso,",
  "tika-abh02t3:34_13": "pacchimanaye bhāvaniddeso kato”ti vadanti,",
  "tika-abh02t3:34_14": "“tesaṁ tesaṁ sattānaṁ jātī”ti pana kattari sāminiddesassa katattā ubhayatthāpi bhāvaniddesova yutto.",
  "tika-abh02t3:34_15": "Sampuṇṇā jāti sañjāti.",
  "tika-abh02t3:34_16": "Pākaṭā nibbatti abhinibbatti.",
  "tika-abh02t3:34_17": "“Tesaṁ tesaṁ sattānaṁ…pe…",
  "tika-abh02t3:34_18": "abhinibbattī”ti sattavasena pavattattā sammutikathā.",
  "tika-abh02t3:35_0": "Tatra tatrāti ekacatuvokārabhavesu dvinnaṁ dvinnaṁ,",
  "tika-abh02t3:35_1": "sese rūpadhātuyaṁ paṭisandhikkhaṇe uppajjamānānaṁ pañcannaṁ,",
  "tika-abh02t3:35_2": "kāmadhātuyaṁ vikalāvikalindriyānaṁ vasena sattannaṁ navannaṁ dasannaṁ puna dasannaṁ ekādasannañca āyatanānaṁ vasena saṅgaho veditabbo.",
  "tika-abh02t3:35_3": "Ekabhavapariyāpannassa khandhasantānassa paṭhamābhinibbattibhūtā paṭisandhikkhandhāti āha “paṭhamābhinibbattilakkhaṇā”ti.",
  "tika-abh02t3:35_4": "Tameva santānaṁ niyyātentaṁ viya “handa gaṇhathā”ti paṭicchāpentaṁ viya pavattatīti niyyātanarasā.",
  "tika-abh02t3:35_5": "Santatiyā eva ummujjanaṁ hutvā gayhatīti ummujjanapaccupaṭṭhānā.",
  "tika-abh02t3:35_6": "Dukkharāsissa vicittatā dukkhavicittatā,",
  "tika-abh02t3:35_7": "dukkhavisesā vā tadavayavā,",
  "tika-abh02t3:35_8": "taṁ paccupaṭṭhāpeti phalatīti dukkhavicittatāpaccupaṭṭhānā.",
  "tika-abh02t3:36_0": "Pariyāyanippariyāyadukkhesu yaṁ dukkhaṁ jāti hoti,",
  "tika-abh02t3:36_1": "taṁ dukkhabhāvoyeva tassā dukkhaṭṭho.",
  "tika-abh02t3:36_2": "Yadi akkhānena pāpuṇitabbaṁ siyā,",
  "tika-abh02t3:36_3": "bhagavā ācikkheyya.",
  "tika-abh02t3:36_4": "Bhagavatāpi –",
  "tika-abh02t3:37_0": "“Taṁ kiṁ maññatha,",
  "tika-abh02t3:37_1": "bhikkhave,",
  "tika-abh02t3:37_2": "katamo nu kho mahantataro?",
  "tika-abh02t3:37_3": "Yo cāyaṁ mayā paritto pāṇimatto pāsāṇo gahito,",
  "tika-abh02t3:37_4": "yo ca himavā pabbatarājāti.",
  "tika-abh02t3:37_5": "Appama…pe… gahito,",
  "tika-abh02t3:37_6": "himavantaṁ pabbatarājānaṁ upanidhāya saṅkhampi na upeti,",
  "tika-abh02t3:37_7": "kalabhāgampi na upeti,",
  "tika-abh02t3:37_8": "upanidhampi na upeti.",
  "tika-abh02t3:37_9": "Evameva kho,",
  "tika-abh02t3:37_10": "bhikkhave,",
  "tika-abh02t3:37_11": "yaṁ so puriso tīhi sattisatehi haññamāno tatonidānaṁ dukkhaṁ domanassaṁ paṭisaṁvedeti,",
  "tika-abh02t3:37_12": "taṁ nerayikassa dukkhassa upanidhāya saṅkhampi…pe…",
  "tika-abh02t3:37_13": "upanidhampi na upetī”ti –",
  "tika-abh02t3:38_0": "Upamāvasena pakāsitaṁ āpāyikadukkhaṁ.",
  "tika-abh02t3:38_1": "Sukhuppattikāraṇāni sucīni uppalādīnīti katvā tattha nibbattinivāraṇena jātiyā dukkhavatthubhāvaṁ dasseti “atha kho”tiādinā.",
  "tika-abh02t3:38_2": "Dukkhuppattikāraṇe nibbattanena gabbhapariharaṇūpakkamena vinā mātukucchisambhavameva dukkhaṁ gabbhokkantimūlakaṁ aññānapekkhattā,",
  "tika-abh02t3:38_3": "upakkamanibbattaṁ pana pariharaṇamūlakaṁ okkantimattānapekkhattā.",
  "tika-abh02t3:38_4": "Ayametesaṁ viseso.",
  "tika-abh02t3:39_0": "Attano abhimukhaṁ kaḍḍhanaṁ ākaḍḍhanaṁ,",
  "tika-abh02t3:39_1": "parito sabbatobhāgena kaḍḍhanaṁ parikaḍḍhanaṁ.",
  "tika-abh02t3:39_2": "Adho dhunanaṁ odhunanaṁ, tiriyaṁ,",
  "tika-abh02t3:39_3": "sabbato vā dhunanaṁ nidhunanaṁ.",
  "tika-abh02t3:39_4": "Tacchetvā khārapakkhipanaṁ khārāpaṭicchakaṁ.",
  "tika-abh02t3:40_0": "Sakalasarīranhāpanaṁ nhāpanaṁ,",
  "tika-abh02t3:40_1": "ekadesadhovanaṁ dhovanaṁ,",
  "tika-abh02t3:40_2": "sūriyābhimukhapavattanena ātāpanaṁ,",
  "tika-abh02t3:40_3": "pañcaggitāpena paritāpanaṁ daṭṭhabbaṁ.",
  "tika-abh02t3:40_4": "Sabboyeva vā tāpo dvidhāpi vutto.",
  "tika-abh02t3:41_0": "Kuhiṁ nu patiṭṭhaṁ labhetha,",
  "tika-abh02t3:41_1": "jātiyā vinā na tassa dukkhassa patiṭṭhānaṁ atthīti attho,",
  "tika-abh02t3:41_2": "jātiyā vā vinā so satto kuhiṁ nu patiṭṭhaṁ,",
  "tika-abh02t3:41_3": "kattha nu patiṭṭhanto taṁ dukkhaṁ labhethāti attho.",
  "tika-abh02t3:41_4": "Tattha tiracchānesu kathaṁ dukkhaṁ bhaveyya tahiṁ tiracchānesu jātiṁ vinā.",
  "tika-abh02t3:41_5": "Na cassāti na ce assa.",
  "tika-abh02t3:41_6": "Nanu nevatthīti sambandho kātabbo,",
  "tika-abh02t3:41_7": "nanu āhāti vā.",
  "tika-abh02t3:41_8": "Yadatoti yasmā nevatthi,",
  "tika-abh02t3:41_9": "tasmā āhāti attho.",
  "tika-abh02t3:42_0": "Jarāniddesavaṇṇanā",
  "tika-abh02t3:43_0": "192. Jīraṇameva jīraṇatā, jīraṇassa vā ākāro tā-saddena vutto.",
  "tika-abh02t3:44_0": "Yathāpure asallakkhenteti gāravakaraṇaupaṭṭhānādīni asallakkhente taṁnimittaṁ domanassaṁ uppajjatīti attho.",
  "tika-abh02t3:45_0": "Satādīnanti satisutavīriyapaññādīnaṁ vippavāsanimittaṁ attanā apasādetabbehipi attano puttadārehi apasādanīyato.",
  "tika-abh02t3:45_1": "Avasavattaṅgapaccaṅgatāya suciasuciādivicāraṇavirahena ca bālakumārakakālo viya jiṇṇakālo hotīti āha “bhiyyo bālattappattiyā”ti.",
  "tika-abh02t3:46_0": "Maraṇaniddesavaṇṇanā",
  "tika-abh02t3:47_0": "193.",
  "tika-abh02t3:47_1": "“Kālassa antakassa kiriyā”ti yā loke vuccati, sā cuti,",
  "tika-abh02t3:47_2": "maraṇanti attho.",
  "tika-abh02t3:47_3": "Cavanakāloyeva vā anatikkamanīyattā visesena kāloti vutto,",
  "tika-abh02t3:47_4": "tassa kiriyā cutikkhandhānaṁ bhedappattiyeva.",
  "tika-abh02t3:47_5": "Maccu maraṇanti etthāpi samāsaṁ akatvā yo maccu vuccati bhedo,",
  "tika-abh02t3:47_6": "yañca maraṇaṁ pāṇacāgo,",
  "tika-abh02t3:47_7": "idaṁ vuccati maraṇanti visuṁ sambandho na na yujjati.",
  "tika-abh02t3:48_0": "Yassa khandhabhedassa pavattattā “tisso mato,",
  "tika-abh02t3:48_1": "phusso mato”ti vohāro hoti,",
  "tika-abh02t3:48_2": "so khandhappabandhassa anupacchinnatāya “sammutimaraṇa”nti vutto,",
  "tika-abh02t3:48_3": "pabandhasamucchedo ca “samucchedamaraṇa”nti.",
  "tika-abh02t3:48_4": "Maraṇampi dukkhanti imasmiṁ panatthe dukkhasaccakathā vaṭṭakathāti katvā “sammutimaraṇaṁ adhippeta”nti āha.",
  "tika-abh02t3:48_5": "Tasseva nāmanti tabbhāvato tadekadesabhāvato ca maraṇa-saddabahutte asammohatthaṁ vuttaṁ.",
  "tika-abh02t3:48_6": "Cutilakkhaṇanti “cavanatā”ti nidassitacavanalakkhaṇameva vadati.",
  "tika-abh02t3:48_7": "Sampattibhavakhandhehi viyojetīti viyogarasaṁ,",
  "tika-abh02t3:48_8": "viyogakiriyābhūtatāya vā “viyogarasa”nti vuttaṁ.",
  "tika-abh02t3:48_9": "Sattassa purimabhavato vippavāso hutvā upaṭṭhātīti vippavāsapaccupaṭṭhānaṁ.",
  "tika-abh02t3:49_0": "Maraṇantikāti maraṇassa āsannā.",
  "tika-abh02t3:49_1": "Yadi maraṇaṁ na bhavissati,",
  "tika-abh02t3:49_2": "yathāvuttaṁ kāyikaṁ cetasikañca dukkhaṁ na bhavissatīti āha “dvinnampi dukkhānaṁ vatthubhāvenā”ti.",
  "tika-abh02t3:50_0": "Pāpakammādinimittanti pāpakammanimittaṁ pāpagatinimittañcāti attho,",
  "tika-abh02t3:50_1": "kammampi vā ettha “nimitta”nti vuttaṁ upapattinimittabhāvena upaṭṭhānato.",
  "tika-abh02t3:50_2": "Tadupaṭṭhānepi hi “akataṁ vata me kalyāṇa”ntiādinā anappakaṁ domanassaṁ uppajjatīti.",
  "tika-abh02t3:50_3": "Bhaddassāti kalyāṇakammassāti attho.",
  "tika-abh02t3:50_4": "Avisesatoti “sabbesa”nti etena yojetabbaṁ.",
  "tika-abh02t3:50_5": "Sabbesanti ca yesaṁ kāyikaṁ dukkhaṁ uppajjati,",
  "tika-abh02t3:50_6": "teyeva sabbe gahitā “vitujjamānamammāna”nti visesitattā.",
  "tika-abh02t3:50_7": "Sandhīnaṁ bandhanāni sandhibandhanāni,",
  "tika-abh02t3:50_8": "tesaṁ chedanena nibbattaṁ dukkhaṁ “sandhibandhanacchedana”nti vuttaṁ.",
  "tika-abh02t3:50_9": "Ādi-saddo vā kāraṇattho,",
  "tika-abh02t3:50_10": "sandhibandhanacchedanamūlakanti attho.",
  "tika-abh02t3:51_0": "Anayabyasanāpādanaṁ viyāti anayabyasanāpatti viyāti attho.",
  "tika-abh02t3:51_1": "Vāḷādīhi kate hi anayabyasanāpādane antogadhā anayabyasanāpatti ettha nidassananti.",
  "tika-abh02t3:52_0": "Sokaniddesavaṇṇanā",
  "tika-abh02t3:53_0": "194.",
  "tika-abh02t3:53_1": "Sukhakāraṇaṁ hitaṁ,",
  "tika-abh02t3:53_2": "tassa phalaṁ sukhaṁ.",
  "tika-abh02t3:53_3": "Ñātikkhayoti bhogādīhi ñātīnaṁ parihāni maraṇañca.",
  "tika-abh02t3:53_4": "Ayaṁ pana visesoti bhogabyasanādipadatthavisesaṁ rogabyasanādīsu samāsavisesañca sandhāyāha.",
  "tika-abh02t3:53_5": "Ñātibhogā paññattimattā tabbināsāvāti iminā adhippāyena aparinipphannataṁ sandhāya “anipphannānī”ti āha.",
  "tika-abh02t3:53_6": "Aparinipphannataṁyeva hi sandhāya visuddhimagge ca “dasa rūpāni anipphannānī”ti vuttaṁ.",
  "tika-abh02t3:53_7": "Rūpakaṇḍavaṇṇanāyañhi ni “aparinipphannānī”ti vuttāni.",
  "tika-abh02t3:53_8": "Khandhavibhaṅge ca nipphādetabbassa nirodhasamāpattiādikassa nipphannatā vuttāti asabhāvadhammassa ca nipphannatā,",
  "tika-abh02t3:53_9": "nibbānasseva anipphannatāti.",
  "tika-abh02t3:54_0": "Dhamma-saddo hetuatthoti āha “dukkhassa uppattihetunā”ti.",
  "tika-abh02t3:54_1": "Jhāmanti daḍḍhaṁ.",
  "tika-abh02t3:54_2": "Pubbe vuttalakkhaṇādikā domanassavedanā sokoti tassa puna lakkhaṇādayo na vattabbā siyuṁ,",
  "tika-abh02t3:54_3": "tathāpi domanassavisesattā sokassa ca visiṭṭhā lakkhaṇādayo vattabbāti “kiñcāpī”tiādimāha.",
  "tika-abh02t3:54_4": "Visārarahitaṁ anto eva saṅkucitaṁ cintanaṁ,",
  "tika-abh02t3:54_5": "sukkhanaṁ vā antonijjhānaṁ.",
  "tika-abh02t3:54_6": "Parinijjhāyanaṁ dahanaṁ.",
  "tika-abh02t3:54_7": "Ñātibyasanādianurūpaṁ socanaṁ anusocanaṁ,",
  "tika-abh02t3:54_8": "taṁ taṁ vā guṇaṁ dosañca anugantvā socanaṁ tappanaṁ anusocanaṁ.",
  "tika-abh02t3:55_0": "Javanakkhaṇeti manodvārajavanakkhaṇe.",
  "tika-abh02t3:55_1": "Tathā hi taṁ dassento “ettakā me”tiādimāha.",
  "tika-abh02t3:55_2": "Kāyaviññāṇādivīthiyampi pana javanakkhaṇe domanassassa paccayo hoti eva.",
  "tika-abh02t3:55_3": "Teneva “javanakkhaṇe cā”ti āha.",
  "tika-abh02t3:55_4": "Aññathā kāyikacetasikadukkhānaṁ kāyavatthukamanodvārappavattānameva paccayoti gaṇheyya tattha visesena kāyikacetasikasaddappavattito.",
  "tika-abh02t3:56_0": "Tujjatīti “tudatī”ti vattabbe byattayavasena vuttanti veditabbaṁ.",
  "tika-abh02t3:57_0": "Paridevaniddesavaṇṇanā",
  "tika-abh02t3:58_0": "195.Ādevanti etenāti ādevoti ādevana-saddaṁ katvā assuvimocanādivikāraṁ āpajjantānaṁ tabbikārāpattiyā so saddo karaṇabhāvena vuttoti.",
  "tika-abh02t3:58_1": "Vīhipalāpādayo viya tucchaṁ vacanaṁ palāpo.",
  "tika-abh02t3:58_2": "Guṇadose kitteti bodhetīti guṇadosakittanaraso lālappa-saddo.",
  "tika-abh02t3:58_3": "Atthānatthe hiriyitabbajane ca avicāretvā puggalassa sambhamabhāvo hutvā paridevana-saddo upaṭṭhātīti “sambhamapaccupaṭṭhāno”ti vutto,",
  "tika-abh02t3:58_4": "sokavatthuavighātena vā sambhamo,",
  "tika-abh02t3:58_5": "na uttāsasambhamo,",
  "tika-abh02t3:58_6": "so ca paridevana-saddena pākaṭo hotīti paridevo “sambhamapaccupaṭṭhāno”ti vutto.",
  "tika-abh02t3:59_0": "Sokābhibhūto paridevananimittaṁ muṭṭhipothanādīni karoti,",
  "tika-abh02t3:59_1": "paridevananimittameva ca ñātiabbhatthaṅgamanādīni cintetīti paridevassa dukkhadomanassānaṁ vatthubhāvo vutto.",
  "tika-abh02t3:60_0": "Bhiyyoti yena vinā na hoti,",
  "tika-abh02t3:60_1": "tato paridevasamuṭṭhāpakadomanassato,",
  "tika-abh02t3:60_2": "pubbe vuttadukkhato vā bhiyyo,",
  "tika-abh02t3:60_3": "kaṇṭhoṭṭhatāluādisosajatopi vā bhiyyoti aññañca kāyikaṁ cetasikaṁ taṁnidānadukkhaṁ saṅgaṇhāti.",
  "tika-abh02t3:61_0": "Dukkhadomanassaniddesavaṇṇanā",
  "tika-abh02t3:62_0": "196-7.",
  "tika-abh02t3:62_1": "Kāyikaṁ dukkhaṁ kāyikassa dukkhassa upanissayapaccayoti “dukkhitassa dukkhaṁ uppajjatī”ti vuttaṁ.",
  "tika-abh02t3:62_2": "Etena dukkhena abhibhūtattā nakkhattaṁ kīḷituṁ na labhāmīti balavadomanassaṁ uppajjatīti dukkhassa domanassavatthutā hoti.",
  "tika-abh02t3:63_0": "Attano pavattikkhaṇaṁ sandhāya “pīḷetī”ti vuttaṁ kāyikadukkhaṁ, tadupanissayato vā.",
  "tika-abh02t3:64_0": "Āvaṭṭantīti parivaṭṭanti.",
  "tika-abh02t3:64_1": "Vivaṭṭantīti pabbhāre khittatthambho viya ludhanti.",
  "tika-abh02t3:64_2": "Mūlacchinnarukkho viya chinnapapātaṁ papatanti,",
  "tika-abh02t3:64_3": "paridayhamānacittā purimadomanassupanissayavasena cintenti,",
  "tika-abh02t3:64_4": "vigate domanasse tathācintanaṁ natthīti.",
  "tika-abh02t3:65_0": "Upāyāsaniddesavaṇṇanā",
  "tika-abh02t3:66_0": "198.",
  "tika-abh02t3:66_1": "Sabbavisayappaṭipattinivāraṇavasena samantato sīdanaṁ saṁsīdanaṁ,",
  "tika-abh02t3:66_2": "uṭṭhetumpi asakkuṇeyyatākaraṇavasena atibalavaṁ,",
  "tika-abh02t3:66_3": "virūpaṁ vā sīdanaṁ visīdanaṁ.",
  "tika-abh02t3:66_4": "Aññaṁ visayaṁ agantvā ñātibyasanādīsu virūpo āsaṅgo tattheva avabandhatā byāsatti.",
  "tika-abh02t3:66_5": "Nitthunanakaraṇato nitthunanaraso.",
  "tika-abh02t3:66_6": "Visīdanaṁ visādo.",
  "tika-abh02t3:67_0": "Sayaṁ na dukkho dosattā saṅkhārakkhandhapariyāpannadhammantarattā vā.",
  "tika-abh02t3:67_1": "Ye pana domanassameva upāyāsoti vadeyyuṁ,",
  "tika-abh02t3:67_2": "te “upāyāso tīhi khandhehi ekenāyatanena ekāya dhātuyā sampayutto,",
  "tika-abh02t3:67_3": "ekena khandhena ekenāyatanena ekāya dhātuyā kehici sampayutto”ti imāya pāḷiyā paṭikkhipitabbā.",
  "tika-abh02t3:67_4": "Visādappattiyā sukhadukkhakāraṇaṁ agaṇayitvā dukkhaṭṭhānādīni karontānaṁ upāyāso kāyikadukkhassa vatthu hoti,",
  "tika-abh02t3:67_5": "visādanavaseneva ñātivināsādīni cintentānaṁ domanassassa.",
  "tika-abh02t3:67_6": "Attano pavattikkhaṇeyeva upāyāso domanassasampayogato cittaṁ paridahati,",
  "tika-abh02t3:67_7": "avipphārikatākaraṇavasena kāyaṁ visādeti,",
  "tika-abh02t3:67_8": "tadubhayakaraṇeneva tato paraṁ taṁnimittaṁ kāyikaṁ cetasikañca adhimattaṁ dukkhaṁ janayatīti dukkho vutto.",
  "tika-abh02t3:68_0": "Appiyasampayoganiddesavaṇṇanā",
  "tika-abh02t3:69_0": "199.Na appiyantīti na gamiyanti,",
  "tika-abh02t3:69_1": "na pavesīyantīti attho.",
  "tika-abh02t3:69_2": "Anatthanti byasanaṁ,",
  "tika-abh02t3:69_3": "dukkhaṁ vā.",
  "tika-abh02t3:69_4": "Ahitanti tassa hetuṁ.",
  "tika-abh02t3:69_5": "Dutiye atthavikappe atthaṁ na kāmentīti anatthakāmātiādi asamatthasamāsopi yojito.",
  "tika-abh02t3:69_6": "“Asūriyapassāni mukhānī”tiādīsu viya hi yena samāso,",
  "tika-abh02t3:69_7": "na tassāyaṁ paṭisedhako a-kāroti.",
  "tika-abh02t3:69_8": "Yasmiṁ kismiñci nibbhaye yogakkhema-saddo niruḷho dukkhayogato khemattā.",
  "tika-abh02t3:70_0": "Saṅgatiādīsu saṅkhāravasena yaṁ labbhati,",
  "tika-abh02t3:70_1": "taṁ gahetabbaṁ.",
  "tika-abh02t3:70_2": "Na hi saṅkhārānaṁ ṭhānanisajjādayo bhojanādikiccesu vā sahakaraṇaṁ vijjatīti pacchimadvayaṁ tadatthavasena labbhatīti na sakkā vattunti.",
  "tika-abh02t3:70_3": "Yaṁ labbhatīti vā yaṁ atthajātaṁ labbhatīti attho.",
  "tika-abh02t3:70_4": "Tena yathā labbhati saṅgatiādīsu attho,",
  "tika-abh02t3:70_5": "tathā yojetabbo.",
  "tika-abh02t3:70_6": "Puggalassa hi saṅgati gantvā saṅkhārehi saṁyogo hoti,",
  "tika-abh02t3:70_7": "āgatehi ca tehi,",
  "tika-abh02t3:70_8": "puggalassa ca attano ṭhānādīsu saṅkhārehi sahabhāvo hoti,",
  "tika-abh02t3:70_9": "sabbakiriyāsu ca missībhāvoti.",
  "tika-abh02t3:70_10": "Anatthabhāvo upaddavabhāvo.",
  "tika-abh02t3:71_0": "Aniṭṭhānaṁ āpāthagamanamattaṁ taṁgahaṇamattañca appiyasampayogo,",
  "tika-abh02t3:71_1": "na pana pathaviphassādayo viya appiyasampayogo nāma eko dhammo atthīti āha “so atthato eko dhammo nāma natthī”ti.",
  "tika-abh02t3:71_2": "Aniṭṭhāni kaṇṭakādīni amittā ca usuādīhi vijjhanādidukkhaṁ uppādenti.",
  "tika-abh02t3:72_0": "Idhāti imasmiṁ loke dukkhaṁ hotīti vā idha imasmiṁ dukkhasaccaniddese dukkho vuttoti vā yojetabbaṁ.",
  "tika-abh02t3:73_0": "Piyavippayoganiddesavaṇṇanā",
  "tika-abh02t3:74_0": "200.Minantīti nāḷiyādīsu dhaññaṁ viya anto pakkhipanti,",
  "tika-abh02t3:74_1": "na bahi karontīti attho.",
  "tika-abh02t3:74_2": "Amā-saddo sahabhāvadīpako.",
  "tika-abh02t3:74_3": "Ñāyanti vā ajjhattikāicceva.",
  "tika-abh02t3:74_4": "Ñātibyasanādiko hutvā upaṭṭhātīti byasanapaccupaṭṭhāno.",
  "tika-abh02t3:74_5": "Sokuppādaneneva sarīraṁ sosenti,",
  "tika-abh02t3:74_6": "kisaṁ karonti,",
  "tika-abh02t3:74_7": "akisampi nirojatākaraṇena milāpenti,",
  "tika-abh02t3:74_8": "tato ca kāyikaṁ dukkhaṁ uppajjatīti taduppādakatā vuttā.",
  "tika-abh02t3:75_0": "Sokasarasamappitāti etena cetasikadukkhaṁ dasseti, vitujjantīti etena kāyikaṁ dukkhaṁ.",
  "tika-abh02t3:76_0": "Icchāniddesavaṇṇanā",
  "tika-abh02t3:77_0": "201.",
  "tika-abh02t3:77_1": "Yasmiṁ kāle jātiyā na āgantabbaṁ,",
  "tika-abh02t3:77_2": "taṁ kālaṁ gahetvā āha “parinibbutesu ca vijjamānaṁ jātiyā anāgamana”nti.",
  "tika-abh02t3:77_3": "Yampīti yenapīti attho vutto.",
  "tika-abh02t3:77_4": "Yadāpi pana yaṁ-saddo “iccha”nti etaṁ apekkhati,",
  "tika-abh02t3:77_5": "tadāpi alābhavisiṭṭhā icchā vuttā hoti.",
  "tika-abh02t3:77_6": "Yadā “na labhatī”ti etaṁ apekkhati,",
  "tika-abh02t3:77_7": "tadā icchāvisiṭṭho alābho vutto hoti.",
  "tika-abh02t3:77_8": "So panatthato añño dhammo natthi,",
  "tika-abh02t3:77_9": "tathāpi alabbhaneyyaicchāva vuttā hoti.",
  "tika-abh02t3:77_10": "Apāpuṇitabbesu pavattattā eva “appattipaccupaṭṭhānā”ti vuttā.",
  "tika-abh02t3:77_11": "Yattha hi sā icchā pavattā,",
  "tika-abh02t3:77_12": "taṁ vatthuṁ apāpuṇantī hutvā gayhatīti.",
  "tika-abh02t3:78_0": "Chinnabhinnagaṇenāti nillajjena dhuttagaṇena, kappaṭikagaṇena vā.",
  "tika-abh02t3:79_0": "Vighātamayanti cittavighātamayaṁ domanassaṁ cittavighātato eva uppannaṁ ubbandhanajarātisārādikāyikaṁ dukkhañca.",
  "tika-abh02t3:79_1": "Icchitālābhanti alabbhaneyyaicchameva vadati.",
  "tika-abh02t3:80_0": "Upādānakkhandhaniddesavaṇṇanā",
  "tika-abh02t3:81_0": "202.",
  "tika-abh02t3:81_1": "Vitthiṇṇassa dukkhassa ettakanti dassanaṁ dukkhassa saṅkhepo,",
  "tika-abh02t3:81_2": "taṁ kātuṁ na sakkā vitthārassa anantattā.",
  "tika-abh02t3:81_3": "Dukkhavitthāragataṁ pana desanāvitthāraṁ pahāya yattha sabbo dukkhavitthāro samodhānaṁ gacchati,",
  "tika-abh02t3:81_4": "tattha desanāya vavatthānaṁ saṅkhepo,",
  "tika-abh02t3:81_5": "taṁ kātuṁ sakkā tādisassa vatthuno sabbhāvā.",
  "tika-abh02t3:82_0": "Desaṁ jānanto maggakkhāyikapuriso desako.",
  "tika-abh02t3:82_1": "Bhagavāpi dukkhassa desako.",
  "tika-abh02t3:82_2": "“Dukkhantadesakenā”ti vā pāṭho,",
  "tika-abh02t3:82_3": "dukkhantakkhāyikoti attho.",
  "tika-abh02t3:83_0": "Pāvakādayo yathā indhanādīni bādhenti,",
  "tika-abh02t3:83_1": "evaṁ bādhayamānā.",
  "tika-abh02t3:83_2": "Māraṇantikadukkhābhighātenāti iminā atipākaṭena jātijarādukkhavighātajasokādayo dasseti.",
  "tika-abh02t3:83_3": "Tatoti paridevato uddhaṁ.",
  "tika-abh02t3:83_4": "Kaṇṭha sosādi sandhi bandhacchedanādi janaka dhātukkhobha samāyogato kāyassa ābādhanadukkhaṁ dukkhaṁ.",
  "tika-abh02t3:83_5": "Yesu kesucīti tissassa vā phussassa vā upādānakkhandhesu sabbampi cakkhurogādidukkhaṁ sabbasattagataṁ evaṁpakāramevāti saṅkhipitvā dassentoti attho.",
  "tika-abh02t3:84_0": "Dukkhasaccaniddesavaṇṇanā niṭṭhitā.",
  "tika-abh02t3:85_0": "2. Samudayasaccaniddesavaṇṇanā",
  "tika-abh02t3:86_0": "203.",
  "tika-abh02t3:86_1": "Uttarapadalopaṁ katvā “punabbhavakaraṇaṁ punobbhavo”tiāha.",
  "tika-abh02t3:86_2": "“Manosamphasso”ti ettha mano viya ca purimapadassa okārantatā daṭṭhabbā.",
  "tika-abh02t3:86_3": "Atha vā sīlaṭṭhena ika-saddena gamiyatthattā kiriyāvācakassa saddassa adassanaṁ daṭṭhabbaṁ yathā “apūpabhakkhanasīlo āpūpiko”ti.",
  "tika-abh02t3:86_4": "“Taddhitā”iti bahuvacananiddesā vicittattā vā taddhitānaṁ abhidhānalakkhaṇattā vā “punabbhavaṁ detī”tiādīsu atthesu ponobbhavikasaddasiddhi daṭṭhabbā.",
  "tika-abh02t3:86_5": "Tattha kammasahajātā punabbhavaṁ deti,",
  "tika-abh02t3:86_6": "kammasahāyabhūtā tadasahajātā punabbhavāya saṁvattati,",
  "tika-abh02t3:86_7": "duvidhāpi punappunaṁ bhave nibbatteti.",
  "tika-abh02t3:86_8": "Tenevāha “punabbhavassa dāyikāpī”tiādi.",
  "tika-abh02t3:86_9": "Ponobbhavikāyevāti nāmaṁ labhatīti punabbhavaṁ dāyikāpi adāyikāpi punabbhavaṁ deticceva ponobbhavikāti",
  "tika-abh02t3:86_10": "samānavipākāti nāmaṁ labhati samānasabhāvattā tadānubhāvattā ca.",
  "tika-abh02t3:86_11": "Evaṁ itaresu daṭṭhabbaṁ.",
  "tika-abh02t3:86_12": "Tattha upadhimhi yathānibbatte attabhāve vipaccanakammaṁ etissāti upadhivepakkā.",
  "tika-abh02t3:86_13": "Nandanaṭṭhena nandī,",
  "tika-abh02t3:86_14": "rañjanaṭṭhena rāgo.",
  "tika-abh02t3:86_15": "Yo ca nandirāgo,",
  "tika-abh02t3:86_16": "yā ca taṇhā,",
  "tika-abh02t3:86_17": "ubhayametaṁ ekatthaṁ,",
  "tika-abh02t3:86_18": "byañjanameva nānanti taṇhā “nandirāgena saddhiṁ atthato ekattaṁ gatā”ti vuttā.",
  "tika-abh02t3:86_19": "Rāgasambandhena “uppannassā”ti vuttaṁ.",
  "tika-abh02t3:86_20": "Rūpārūpabhavarāgo visuṁ vakkhatīti kāmabhave eva bhavapatthanāuppatti vuttāti veditabbā.",
  "tika-abh02t3:87_0": "Tasmiṁ tasmiṁ piyarūpe paṭhamuppattivasena “uppajjatī”ti vuttā,",
  "tika-abh02t3:87_1": "punappunaṁ pavattivasena “nivisatī”ti,",
  "tika-abh02t3:87_2": "pariyuṭṭhānānusayavasena vā uppattinivesā yojetabbā.",
  "tika-abh02t3:87_3": "Sampattiyanti manussasobhagge devatte ca.",
  "tika-abh02t3:87_4": "Attano cakkhunti savatthukaṁ cakkhumāha,",
  "tika-abh02t3:87_5": "sapasādaṁ vā maṁsapiṇḍaṁ.",
  "tika-abh02t3:87_6": "Vippasannapañcapasādanti parisuddhanīlapītalohitakaṇhaodātavaṇṇapasādaṁ.",
  "tika-abh02t3:87_7": "Rajatapanāḷikaṁ viya chiddaṁ abbhantare odātattā.",
  "tika-abh02t3:87_8": "Pāmaṅgasuttaṁ viya lambakaṇṇabaddhaṁ.",
  "tika-abh02t3:87_9": "Tuṅgā uccā dīghā nāsikā tuṅganāsikā,",
  "tika-abh02t3:87_10": "evaṁ laddhavohāraṁ attano ghānaṁ.",
  "tika-abh02t3:87_11": "“Laddhavohārā”ti vā pāṭho.",
  "tika-abh02t3:87_12": "Tasmiṁ sati tuṅgā nāsikā yesaṁ,",
  "tika-abh02t3:87_13": "te tuṅganāsikā.",
  "tika-abh02t3:87_14": "Evaṁ laddhavohārā sattā attano ghānanti yojanā kātabbā.",
  "tika-abh02t3:87_15": "Jivhaṁ…pe…",
  "tika-abh02t3:87_16": "maññanti vaṇṇā saṇṭhānato kiccato ca. Manaṁ…pe…",
  "tika-abh02t3:87_17": "uḷāraṁ maññanti atītādiatthavicinanasamatthaṁ.",
  "tika-abh02t3:87_18": "Attanā paṭiladdhānīti ajjhattañca sarīragandhādīni bahiddhā ca vilepanagandhādīni.",
  "tika-abh02t3:87_19": "Uppajjamānā uppajjatīti yadā uppajjamānā hoti,",
  "tika-abh02t3:87_20": "tadā ettha uppajjatīti sāmaññena gahitā uppādakiriyā lakkhaṇabhāvena vuttā,",
  "tika-abh02t3:87_21": "visayavisiṭṭhā lakkhitabbabhāvena.",
  "tika-abh02t3:87_22": "Na hi sāmaññavisesehi nānattavohāro na hotīti.",
  "tika-abh02t3:87_23": "Uppajjamānāti vā anicchito uppādo hetubhāvena vutto.",
  "tika-abh02t3:87_24": "Uppajjatīti nicchito phalabhāvena “yadi uppajjamānā hoti,",
  "tika-abh02t3:87_25": "ettha uppajjatī”ti.",
  "tika-abh02t3:87_26": "So hi tena upayojito viya hoti.",
  "tika-abh02t3:88_0": "Samudayasaccaniddesavaṇṇanā niṭṭhitā.",
  "tika-abh02t3:89_0": "3. Nirodhasaccaniddesavaṇṇanā",
  "tika-abh02t3:90_0": "204.Anūhateti anuddhate, appahīneti attho.",
  "tika-abh02t3:91_0": "Sīho vedhake paṭipajjati,",
  "tika-abh02t3:91_1": "na usumhi,",
  "tika-abh02t3:91_2": "suvāno leḍḍumhi paṭipajjati,",
  "tika-abh02t3:91_3": "na pahārake.",
  "tika-abh02t3:91_4": "Khayagamanavasena virajjati,",
  "tika-abh02t3:91_5": "appavattigamanavasena nirujjhati.",
  "tika-abh02t3:91_6": "Anapekkhatāya cajanavasena hānivasena ca cajīyati,",
  "tika-abh02t3:91_7": "puna yathā na pavattati,",
  "tika-abh02t3:91_8": "tathā dūrakhipanavasena paṭinissajjīyati,",
  "tika-abh02t3:91_9": "bandhanabhūtāya mocanavasena muccati,",
  "tika-abh02t3:91_10": "asaṁkilesavasena na allīyati.",
  "tika-abh02t3:91_11": "Āyūhanaṁ samudayo,",
  "tika-abh02t3:91_12": "tappaṭipakkhavasena anāyūhanaṁ.",
  "tika-abh02t3:92_0": "Apaññattinti apaññāpanaṁ,",
  "tika-abh02t3:92_1": "“tittaalābu atthī”ti vohārābhāvaṁ vā.",
  "tika-abh02t3:92_2": "Tittaalābuvalliyā appavattiṁ icchanto puriso viya maggo daṭṭhabbo,",
  "tika-abh02t3:92_3": "tassa tassā appavattininnacittassa mūlacchedanaṁ viya maggassa nibbānārammaṇassa taṇhāpahānaṁ.",
  "tika-abh02t3:92_4": "Tadāppavatti viya taṇhāya appavattibhūtaṁ nibbānaṁ daṭṭhabbaṁ.",
  "tika-abh02t3:92_5": "Dutiyūpamāya dakkhiṇadvāraṁ viya nibbānaṁ,",
  "tika-abh02t3:92_6": "coraghātakā viya maggo daṭṭhabbo,",
  "tika-abh02t3:92_7": "purimā vā upamā maggena niruddhāya piyarūpasātarūpesu niruddhāti vattabbatādassanatthaṁ vuttā,",
  "tika-abh02t3:92_8": "pacchimā nibbānaṁ āgamma niruddhāyapi.",
  "tika-abh02t3:93_0": "Nirodhasaccaniddesavaṇṇanā niṭṭhitā.",
  "tika-abh02t3:94_0": "4. Maggasaccaniddesavaṇṇanā",
  "tika-abh02t3:95_0": "205.Aññamaggapaṭikkhepanatthanti titthiyehi kappitassa maggassa dukkhanirodhagāminipaṭipadābhāvaṁ paṭikkhepetunti attho,",
  "tika-abh02t3:95_1": "aññassa vā maggabhāvapaṭikkhepo aññamaggapaṭikkhepo.",
  "tika-abh02t3:95_2": "Puggalassa ariyabhāvakarattā ariyaṁ karotīti ariyo,",
  "tika-abh02t3:95_3": "ariyaphalapaṭilābhakarattā ariyaṁ labhāpeti janetīti ariyo.",
  "tika-abh02t3:95_4": "Attano kiccavasena phalavasena ca ariyanāmalābho eva vuttoti daṭṭhabbo.",
  "tika-abh02t3:95_5": "Aṭṭha aṅgāni assāti aññapadatthasamāsaṁ akatvā “aṭṭhaṅgāni assa santīti aṭṭhaṅgiko”ti padasiddhi daṭṭhabbā.",
  "tika-abh02t3:96_0": "Caturaṅgasamannāgatā vācā janaṁ saṅgaṇhātīti tabbipakkhaviratisabhāvā sammāvācā bhedakaramicchāvācāpahānena",
  "tika-abh02t3:96_1": "jane sampayutte ca pariggaṇhanakiccavatī hotīti “pariggahalakkhaṇā”ti vuttā.",
  "tika-abh02t3:96_2": "Yathā cīvarakammādiko kammanto ekaṁ kātabbaṁ samuṭṭhāpeti nipphādeti,",
  "tika-abh02t3:96_3": "taṁtaṁkiriyānipphādako vā cetanāsaṅkhāto kammanto hatthapādacalanādikaṁ kiriyaṁ samuṭṭhāpeti,",
  "tika-abh02t3:96_4": "evaṁ sāvajjakattabbakiriyāsamuṭṭhāpakamicchākammantappahānena sammākammanto niravajjasamuṭṭhāpanakiccavā hoti,",
  "tika-abh02t3:96_5": "sampayuttadhamme ca samuṭṭhāpento eva pavattatīti “samuṭṭhāpanalakkhaṇo”ti vutto.",
  "tika-abh02t3:96_6": "Kāyavācānaṁ khandhasantānassa ca saṁkilesabhūtamicchāājīvappahānena sammāājīvo “vodāpanalakkhaṇo”ti vutto.",
  "tika-abh02t3:97_0": "Attano paccanīkakilesā diṭṭhekaṭṭhā avijjādayo.",
  "tika-abh02t3:97_1": "Passatīti pakāsetīti attho.",
  "tika-abh02t3:97_2": "Teneva hi aṅgena tattha paccavekkhaṇā pavattatīti.",
  "tika-abh02t3:97_3": "Tathevāti attano paccanīkakilesehi saddhinti attho.",
  "tika-abh02t3:98_0": "Kiccatoti pubbabhāgehi dukkhādiñāṇehi kattabbakiccassa idha nipphattito,",
  "tika-abh02t3:98_1": "imasseva vā ñāṇassa dukkhādippakāsanakiccato.",
  "tika-abh02t3:98_2": "Tīṇi nāmāni labhati kāmasaṅkappādippahānakiccanipphattito.",
  "tika-abh02t3:98_3": "Sikkhāpadavibhaṅge “viraticetanā sabbe sampayuttadhammā ca sikkhāpadānī”ti vuttāti tattha padhānānaṁ",
  "tika-abh02t3:98_4": "viraticetanānaṁ vasena “viratiyopi honti cetanāyopī”ti āha.",
  "tika-abh02t3:98_5": "Musāvādādīhi viramaṇakāle vā viratiyo subhāsitādivācābhāsanādikāle ca cetanāyo yojetabbā,",
  "tika-abh02t3:98_6": "maggakkhaṇe viratiyova cetanānaṁ amaggaṅgattā ekassa ñāṇassa dukkhādiñāṇatā viya ekāya viratiyā musāvādādiviratibhāvo",
  "tika-abh02t3:98_7": "viya ca ekāya cetanāya sammāvācādikiccattayasādhanasabhāvābhāvā sammāvācādibhāvāsiddhito,",
  "tika-abh02t3:98_8": "taṁsiddhiyañca aṅgattayattāsiddhito ca.",
  "tika-abh02t3:99_0": "Pubbabhāgepi maggakkhaṇepi sammāsamādhi evāti yadipi samādhiupakārakānaṁ abhiniropanānumajjanasampiyāyanabrūhanasantasukhānaṁ",
  "tika-abh02t3:99_1": "vitakkādīnaṁ vasena catūhi jhānehi sammāsamādhi vibhatto,",
  "tika-abh02t3:99_2": "tathāpi vāyāmo viya anuppannākusalānuppādanādicatuvāyāmakiccaṁ,",
  "tika-abh02t3:99_3": "sati viya ca asubhāsukhāniccānattesu kāyādīsu subhādisaññāpahānacatusatikiccaṁ,",
  "tika-abh02t3:99_4": "eko samādhi catukkajjhānasamādhikiccaṁ na sādhetīti pubbabhāgepi paṭhamajjhānasamādhicitte jhānasamādhi paṭhamajjhānasamādhi eva maggakkhaṇepi,",
  "tika-abh02t3:99_5": "tathā pubbabhāgepi catutthajjhānasamādhicitte jhānasamādhi catutthajjhānasamādhi eva maggakkhaṇepīti attho.",
  "tika-abh02t3:100_0": "Vacībhedassa upakārako vitakko sāvajjānavajjavacībhedanivattanapavattanakarāya sammāvācāyapi upakārako evāti “svāya”ntiādimāha.",
  "tika-abh02t3:100_1": "Vacībhedaniyāmikā vācā kāyikakiriyāniyāmakassa sammākammantassa upakārikā.",
  "tika-abh02t3:100_2": "Idaṁ vīriyanti catusammappadhānavīriyaṁ.",
  "tika-abh02t3:100_3": "Gatiyoti nipphattiyo,",
  "tika-abh02t3:100_4": "kiccādisabhāve vā.",
  "tika-abh02t3:100_5": "Samanvesitvāti upadhāretvā.",
  "tika-abh02t3:101_0": "Purimāni dve saccāni uggaṇhitvāti sambandho.",
  "tika-abh02t3:101_1": "Iṭṭhaṁ kantanti nirodhamaggesu ninnabhāvaṁ dasseti,",
  "tika-abh02t3:101_2": "na abhinandanaṁ,",
  "tika-abh02t3:101_3": "tanninnabhāvoyeva ca tattha kammakaraṇaṁ daṭṭhabbaṁ.",
  "tika-abh02t3:102_0": "Kiccatoti pariññādito.",
  "tika-abh02t3:102_1": "Ārammaṇapaṭivedhoti sacchikiriyāpaṭivedhamāha.",
  "tika-abh02t3:102_2": "Sabbampi paṭivedhañāṇaṁ lokuttaranti kasmā vuttaṁ,",
  "tika-abh02t3:102_3": "nanu uggahādipaṭivedho ca paṭivedhova,",
  "tika-abh02t3:102_4": "na ca so lokuttaroti? Na,",
  "tika-abh02t3:102_5": "kevalena paṭivedha-saddena uggahādipaṭivedhānaṁ avacanīyattā,",
  "tika-abh02t3:102_6": "paṭivedhanimittattā vā uggahādivasena pavattaṁ dukkhādīsu pubbabhāge ñāṇaṁ “paṭivedho”ti vuttaṁ,",
  "tika-abh02t3:102_7": "na paṭivedhattā,",
  "tika-abh02t3:102_8": "paṭivedhabhūtameva pana ñāṇaṁ sandhāyāha “sabbampi paṭivedhañāṇaṁ lokuttara”nti.",
  "tika-abh02t3:102_9": "Uggahaparipucchāñāṇānipi savanañāṇe eva avarodhaṁ gacchantīti “savanadhāraṇasammasanañāṇaṁ lokiya”nti tividhameva ñāṇamāha.",
  "tika-abh02t3:102_10": "Uggahādīhi saccapariggaṇhanaṁ pariggaho.",
  "tika-abh02t3:103_0": "Payogoti kiriyā,",
  "tika-abh02t3:103_1": "vāyāmo vā.",
  "tika-abh02t3:103_2": "Tassa mahantatarassa icchitabbataṁ dukkarataratañca upamāhi dasseti “bhavaggagahaṇattha”ntiādinā.",
  "tika-abh02t3:104_0": "Padaghātanti ettha gatamaggo “pada”nti vuccati.",
  "tika-abh02t3:104_1": "Yena cupāyena kāraṇena kāmavitakko uppajjati,",
  "tika-abh02t3:104_2": "so tassa gatamaggoti tassa ghāto padaghāto.",
  "tika-abh02t3:104_3": "Ussukkāpetvāti uddhaṁ uddhaṁ santivisesayuttaṁ katvā,",
  "tika-abh02t3:104_4": "vaḍḍhetvāti attho.",
  "tika-abh02t3:105_0": "Pāḷiyaṁ vibhattesūti katarapāḷiyaṁ?",
  "tika-abh02t3:105_1": "Dhammasaṅgahe tāva aṭṭha kasiṇāni dasa asubhā cattāro brahmavihārā cattāri āruppāni vibhattāni,",
  "tika-abh02t3:105_2": "āgamesu dasa anussatiyo āhāre paṭikūlasaññā catudhātuvavatthānanti imāni cāti tattha tattha vibhattaṁ.",
  "tika-abh02t3:105_3": "Imesu tīsūti kāmādīsu tīsu ṭhānesu.",
  "tika-abh02t3:106_0": "Micchāvācāsaṅkhātāyāti etena ekāya cetanāya pahātabbaekattaṁ dasseti.",
  "tika-abh02t3:106_1": "Idha ariyasāvako sakalyāṇaputhujjanako sekkho.",
  "tika-abh02t3:106_2": "Kāyadvāravītikkamāti ājīvahetukato pāṇātipātādito visuṁ visuṁ viramaṇaṁ yojetabbaṁ.",
  "tika-abh02t3:107_0": "Ayaṁ panassāti maggabhāvena catubbidhampi ekattena gahetvā assa maggassa ayaṁ jhānavasena sabbasadisasabbāsadisaekaccasadisatā viseso.",
  "tika-abh02t3:107_1": "Pādakajjhānaniyāmena hotīti idha pādakajjhānaniyāmaṁ dhuraṁ katvā āha,",
  "tika-abh02t3:107_2": "aṭṭhasāliniyaṁ pana vipassanāniyāmaṁ tattha sabbavādāvirodhato,",
  "tika-abh02t3:107_3": "idha pana sammasitajjhānapuggalajjhāsayavādanivattanato pādakajjhānaniyāmaṁ.",
  "tika-abh02t3:107_4": "Vipassanāniyāmo pana sādhāraṇattā idhāpi na paṭikkhittoti daṭṭhabbo.",
  "tika-abh02t3:107_5": "Aññe cācariyavādā vakkhamānā vibhajitabbāti yathāvuttameva tāva pādakajjhānaniyāmaṁ vibhajanto āha “pādakajjhānaniyāmena tāvā”ti.",
  "tika-abh02t3:108_0": "Āruppe catukkapañcaka…pe…",
  "tika-abh02t3:108_1": "vuttaṁ aṭṭhasāliniyanti adhippāyo.",
  "tika-abh02t3:108_2": "Nanu tattha “āruppe tikacatukkajjhānaṁ uppajjatī”ti vuttaṁ,",
  "tika-abh02t3:108_3": "na “catukkapañcakajjhāna”nti? Saccaṁ,",
  "tika-abh02t3:108_4": "yesu pana saṁsayo atthi,",
  "tika-abh02t3:108_5": "tesaṁ uppattidassanena,",
  "tika-abh02t3:108_6": "tenatthato catukkapañcakajjhānaṁ uppajjatīti vuttameva hotīti evamāhāti veditabbaṁ.",
  "tika-abh02t3:108_7": "Samudāyañca apekkhitvā “tañca lokuttaraṁ,",
  "tika-abh02t3:108_8": "na lokiya”nti āha.",
  "tika-abh02t3:108_9": "Catutthajjhānameva hi lokiyaṁ tattha uppajjati,",
  "tika-abh02t3:108_10": "na catukkaṁ pañcakañcāti.",
  "tika-abh02t3:108_11": "Etthakathanti pādakajjhānassa abhāvā kathaṁ daṭṭhabbanti attho.",
  "tika-abh02t3:108_12": "Taṁjhānikāva tassa tattha tayo maggā uppajjanti tajjhānikaṁ paṭhamaphalādiṁ pādakaṁ katvā uparimaggabhāvanāyāti adhippāyo,",
  "tika-abh02t3:108_13": "tikacatukkajjhānikaṁ pana maggaṁ bhāvetvā tatthuppannassa arūpajjhānaṁ tajjhānikaṁ phalañca pādakaṁ katvā",
  "tika-abh02t3:108_14": "uparimaggabhāvanāya aññajhānikāpi uppajjantīti jhānaṅgādiniyāmikā pubbābhisaṅkhārasamāpatti pādakaṁ,",
  "tika-abh02t3:108_15": "na sammasitabbāti phalassapi pādakatā daṭṭhabbā.",
  "tika-abh02t3:109_0": "Dukkhañāṇādīnaṁ rūpādichaḷārammaṇattā nekkhammasaṅkappādīnaṁ kasiṇāditaṁtaṁkusalārammaṇārammaṇattā sammāvācādīnaṁ",
  "tika-abh02t3:109_1": "aṅgānaṁ taṁtaṁviramitabbādiārammaṇattā “yathānurūpa”nti āha.",
  "tika-abh02t3:109_2": "Tadanurūpoti avippaṭisārakarasīlaṁ vāyāmassa visesapaccayoti sīlānurūpatā vāyāmassa vuttā sampayuttassapi,",
  "tika-abh02t3:109_3": "sampayuttasseva ca vacanato “sīlabhūmiyaṁ patiṭṭhitassā”ti avatvā “patiṭṭhamānassā”ti vuttaṁ.",
  "tika-abh02t3:109_4": "Cetaso asammosoti “ekārakkho”ti ettha vuttena satārakkhena cetaso rakkhitatā.",
  "tika-abh02t3:109_5": "Tenāha “iti…pe…",
  "tika-abh02t3:109_6": "suvihitacittārakkhassā”ti.",
  "tika-abh02t3:110_0": "Āsavakkhayañāṇassa vijjābhāvo vuttoti āsavakkhayasaṅkhāte magge tīhi khandhehi saṅgahite paññākkhandho vijjā,",
  "tika-abh02t3:110_1": "sīlassa catunnañca jhānānaṁ caraṇabhāvo vuttoti itare dve khandhā caraṇaṁ.",
  "tika-abh02t3:110_2": "Yanti etena nibbānaṁ gacchantīti yānaṁ,",
  "tika-abh02t3:110_3": "vipassanāva yānaṁ vipassanāyānaṁ.",
  "tika-abh02t3:110_4": "Sīlaṁ samādhissa visesapaccayo,",
  "tika-abh02t3:110_5": "samādhi vipassanāyāti samathassa upakārattā sīlakkhandho ca samathayānena saṅgahito.",
  "tika-abh02t3:110_6": "Vipassanāyānena kāmesu ādīnavaṁ vibhāvento samathayānena nirāmisaṁ jhānasukhaṁ apariccajanto antadvayakummaggaṁ vivajjeti.",
  "tika-abh02t3:110_7": "Paññā viya mohassa,",
  "tika-abh02t3:110_8": "sīlasamādhayo ca dosalobhānaṁ ujuvipaccanīkā adosālobhehi sādhetabbattā.",
  "tika-abh02t3:110_9": "Sīlasamādhipaññāyogato ādimajjhapariyosānakalyāṇaṁ.",
  "tika-abh02t3:110_10": "Sīlādīni hi sāsanassa ādimajjhapariyosānanti.",
  "tika-abh02t3:110_11": "Yasmiṁ ṭhito maggaṭṭho phalaṭṭho ca ariyo hoti,",
  "tika-abh02t3:110_12": "taṁ maggaphalasaṅkhātaṁ khandhattayasaṅgahitaṁ sāsanaṁ ariyabhūmi.",
  "tika-abh02t3:111_0": "Maggasaccaniddesavaṇṇanā niṭṭhitā.",
  "tika-abh02t3:112_0": "Suttantabhājanīyavaṇṇanā niṭṭhitā.",
  "tika-abh02t3:113_0": "2. Abhidhammabhājanīyavaṇṇanā",
  "tika-abh02t3:114_0": "206-214.Ariyasacca-saddo samudaye vattamāno pariññeyyabhāvarahite ekantapahātabbe taṇhāsaṅkhāte samudaye pavattati,",
  "tika-abh02t3:114_1": "na pahātabbapariññeyyesu avasesakilesāvasesākusalesu appahātabbesu ca sāsavakusalamūlāvasesasāsavakusalesūti sappadeso tattha samudayo hoti,",
  "tika-abh02t3:114_2": "kevalaṁ saccasadde nippadesoti āha “nippadesato samudayaṁ dassetu”nti.",
  "tika-abh02t3:114_3": "Dukkhanirodhā pana ariyasaccadesanāyaṁ dhammato nippadesā eva.",
  "tika-abh02t3:114_4": "Na hi tato añño dhammo atthi,",
  "tika-abh02t3:114_5": "yo saccadesanāyaṁ dukkhaṁ nirodhoti ca vattabbo siyā,",
  "tika-abh02t3:114_6": "maggopi aṭṭhaṅgikapañcaṅgikavāresu apubbo natthi,",
  "tika-abh02t3:114_7": "tasmā samudayameva “nippadesato dassetu”nti vadati tassa sabbattha tīsupi vāresu apubbassa dassitattā.",
  "tika-abh02t3:114_8": "Apubbasamudayadassanatthāyapi hi saccadesanāyaṁ “tattha katamo dukkhasamudayo?",
  "tika-abh02t3:114_9": "Taṇhā”ti vacanaṁ kevalāya taṇhāya sacca-saddassa pavattidassanatthanti.",
  "tika-abh02t3:114_10": "Desanāvasena pana taṁ taṁ samudayaṁ ṭhapetvā dukkhaṁ tassa tassa pahānavasena nirodho aṭṭhaṅgikapañcaṅgikasabbalokuttarakusalavasena",
  "tika-abh02t3:114_11": "maggo ca ariyasaccadesanāyaṁ na vuttoti dukkhādīni ca tattha sappadesāni dassitāni hontīti tāni ca nippadesāni",
  "tika-abh02t3:114_12": "dassetuṁ saccadesanā vuttāti vattuṁ vaṭṭati.",
  "tika-abh02t3:114_13": "Paccayasaṅkhātanti kammakilesavasena jātiādidukkhassa mūlabhūtanti attho.",
  "tika-abh02t3:115_0": "Nirodhasaccaṁ…pe…",
  "tika-abh02t3:115_1": "pañcahākārehi niddiṭṭhanti ariyasaccadesanato saccadesanāya visesaṁ dasseti.",
  "tika-abh02t3:115_2": "Tattha “tiṇṇannañca kusalamūlānaṁ avasesānañca sāsavakusalānaṁ pahāna”nti idaṁ tesaṁ paccayānaṁ avijjātaṇhāupādānānaṁ pahānavasena,",
  "tika-abh02t3:115_3": "avijjādīsu vā pahīnesu tesaṁ appavattivasena vuttanti veditabbaṁ.",
  "tika-abh02t3:115_4": "Na hi kusalā pahātabbāti.",
  "tika-abh02t3:115_5": "Pahānanti ca maggakiccavasena tadadhigamanīyaṁ nirodhaṁ dasseti,",
  "tika-abh02t3:115_6": "nirodhasseva vā taṇhādīnaṁ appavattibhāvo pahānanti daṭṭhabbaṁ.",
  "tika-abh02t3:116_0": "Yadipi “pubbeva kho panassa kāyakammaṁ vacīkammaṁ ājīvo suparisuddho hoti,",
  "tika-abh02t3:116_1": "evamassāyaṁ ariyo aṭṭhaṅgiko maggo bhāvanāpāripūriṁ gacchatī”ti lokuttaramaggakkhaṇe aṭṭhaṅgikamaggapāripūriyā upanissayadassanatthaṁ idaṁ vuttaṁ,",
  "tika-abh02t3:116_2": "tathāpi “pubbeva kho panā”ti vacanaṁ kāyakammādisuddhiyā dūratarupanissayataṁ,",
  "tika-abh02t3:116_3": "cakkhādīsu asārajjantassa asaṁyuttassa asammūḷhassa ādīnavānupassino viharato tāyeva vuṭṭhānagāminiyā",
  "tika-abh02t3:116_4": "vipassanāya āyatiṁ pañcupādānakkhandhesu apacayaṁ gacchantesu sabbasaṅkhāresu vivaṭṭanavasena,",
  "tika-abh02t3:116_5": "ponobbhavikataṇhāya pahīyamānāya kilesadūrībhāvena,",
  "tika-abh02t3:116_6": "kāyikacetasikadarathasantāpapariḷāhesu pahīyamānesu passaddhakāyacittavasena kāyikacetasikasukhe paṭisaṁvediyamāne “yā tathābhūtassa diṭṭhi,",
  "tika-abh02t3:116_7": "sāssa hoti sammādiṭṭhī”tiādinā vuttānaṁ vuṭṭhānagāminivipassanākkhaṇe pavattānaṁ pañcannaṁ sammādiṭṭhādīnaṁ",
  "tika-abh02t3:116_8": "aṅgānaṁ āsannatarupanissayatañca dassetīti āsannatarupanissayavasena pañcaṅgikaṁ maggaṁ sukhaṁ bujjhantānaṁ",
  "tika-abh02t3:116_9": "puggalānaṁ ajjhāsayavasena pañcaṅgikamaggadesanāya pavattataṁ dīpeti.",
  "tika-abh02t3:116_10": "Tenāha “pubbeva kho…pe…",
  "tika-abh02t3:116_11": "suparisuddho hotīti vacanato”tiādi.",
  "tika-abh02t3:116_12": "Evamidaṁ vacanatoti nissakkavacanaṁ desanupāyassa ñāpakanidassanaṁ hoti,",
  "tika-abh02t3:116_13": "vacanatoti vā attano vacanānurūpaṁ pañcaṅgikopi maggo paṭipadā evāti bhagavatā desitoti attho. Katthāti? Devapure,",
  "tika-abh02t3:116_14": "tasmā taṁ desitanayaṁ dassetuṁ pañcaṅgikavāropi niddiṭṭho dhammasaṅgāhakehi.",
  "tika-abh02t3:116_15": "Atha vā “pubbeva kho panassā”ti vacaneneva ajjhāsayavisesakāraṇanidassakena puggalajjhāsayavasena pañcaṅgiko",
  "tika-abh02t3:116_16": "maggopi paṭipadā evāti desito hotīti āha “pubbeva kho pana…pe…",
  "tika-abh02t3:116_17": "vacanato pana…pe…",
  "tika-abh02t3:116_18": "desito”ti,",
  "tika-abh02t3:116_19": "tasmā taṁ suttante desitanayaṁ dassetuṁ pañcaṅgikavāropi niddiṭṭho bhagavatā devapureti attho.",
  "tika-abh02t3:117_0": "Jhānehi desanāpaveso,",
  "tika-abh02t3:117_1": "bhāvanāpaveso vā jhānābhiniveso.",
  "tika-abh02t3:117_2": "Ekekasmiṁ koṭṭhāse catunnaṁ catunnaṁ nayasahassānaṁ dassanaṁ gaṇanāsukhatthanti veditabbaṁ.",
  "tika-abh02t3:117_3": "Yathā pana pāḷi ṭhitā,",
  "tika-abh02t3:117_4": "tathā ekekissā paṭipadāya suññatādīsu ca pañca pañca koṭṭhāse yojetvā pāḷigamanaṁ katanti viññāyati.",
  "tika-abh02t3:117_5": "Tattha aṭṭhaṅgikavāre dutiyajjhānādīsu tasmiṁ samaye sattaṅgiko maggo hotīti yojanā kātabbā,",
  "tika-abh02t3:117_6": "sabbasaṅgāhikavāre ca yathā vijjamānadhammavasenāti.",
  "tika-abh02t3:118_0": "Abhidhammabhājanīyavaṇṇanā niṭṭhitā.",
  "tika-abh02t3:119_0": "3. Pañhapucchakavaṇṇanā",
  "tika-abh02t3:120_0": "215.Evaṁpurimesupi dvīsūti kasmā vuttaṁ,",
  "tika-abh02t3:120_1": "nanu suttantabhājanīye dukkhanirodhagāminipaṭipadāniddese lokiyalokuttaramissako maggo vutto.",
  "tika-abh02t3:120_2": "Tassa hi aṭṭhakathāyaṁ “catūsu saccesu uggahādivasena pubbabhāgañāṇuppattiṁ sandhāya idaṁ ‘dukkhe ñāṇa’ntiādi vuttaṁ,",
  "tika-abh02t3:120_3": "paṭivedhakkhaṇe pana ekameva ñāṇaṁ hotī”ti sammādiṭṭhiyā,",
  "tika-abh02t3:120_4": "tathā sammāsaṅkappādīnañca lokiyalokuttaramissakatā dassitā “apicesā sammādiṭṭhi nāma pubbabhāge nānākkhaṇā nānārammaṇā hoti,",
  "tika-abh02t3:120_5": "maggakkhaṇe ekakkhaṇā ekārammaṇā”tiādinā cāti?",
  "tika-abh02t3:120_6": "Saccametaṁ,",
  "tika-abh02t3:120_7": "evaṁ pana āgamanavasena tatthāpi catusaccakammaṭṭhānadassanādimukhena ariyova aṭṭhaṅgiko maggo dassito.",
  "tika-abh02t3:120_8": "Evañca katvā “paṭivedhakkhaṇe pana ekameva ñāṇaṁ hotī”ti maggañāṇassa ekasseva dukkhañāṇāditā,",
  "tika-abh02t3:120_9": "“maggakkhaṇe pana…pe…",
  "tika-abh02t3:120_10": "ekova kusalasaṅkappo uppajjati,",
  "tika-abh02t3:120_11": "ayaṁ sammāsaṅkappo nāmā”tiādinā maggasaṅkappādīnaṁ sammāsaṅkappāditā ca niddhāritā,",
  "tika-abh02t3:120_12": "pāḷiyañca aṭṭhaṅgikaṁ maggaṁ uddisitvā tameva niddisituṁ “dukkhe ñāṇa”ntiādi vuttaṁ.",
  "tika-abh02t3:120_13": "Tena suttantabhājanīyepi dvinnaṁ lokiyatā,",
  "tika-abh02t3:120_14": "dvinnaṁ lokuttaratā vuttā “evaṁ purimesupi dvīsūti etenāti.",
  "tika-abh02t3:121_0": "Pañhapucchakavaṇṇanā niṭṭhitā.",
  "tika-abh02t3:122_0": "Saccavibhaṅgavaṇṇanā niṭṭhitā."
}