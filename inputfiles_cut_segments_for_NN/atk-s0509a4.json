{
  "atk-s0509a4:0_0": "5. Pañcakanipāto",
  "atk-s0509a4:1_0": "1. Aññatarātherīgāthāvaṇṇanā",
  "atk-s0509a4:2_0": "Pañcakanipāte paṇṇavīsati vassānītiādikā aññatarāya theriyā gāthā.",
  "atk-s0509a4:2_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī imasmiṁ buddhuppāde",
  "atk-s0509a4:2_2": "devadahanagare mahāpajāpatigotamiyā dhātī hutvā vaḍḍhesi.",
  "atk-s0509a4:2_3": "Nāmagottato pana apaññātā ahosi.",
  "atk-s0509a4:2_4": "Sā mahāpajāpatigotamiyā pabbajitakāle sayampi pabbajitvā pañcavīsati saṁvaccharāni kāmarāgena upaddutā",
  "atk-s0509a4:2_5": "accharāsaṅghātamattampi kālaṁ cittekaggataṁ alabhantī bāhā paggayha kandamānā dhammadinnātheriyā santike",
  "atk-s0509a4:2_6": "dhammaṁ sutvā kāmehi vinivattitamānasā kammaṭṭhānaṁ gahetvā bhāvanamanuyañjantī na cirasseva chaḷabhiññā",
  "atk-s0509a4:2_7": "hutvā attano paṭipattiṁ paccavekkhitvā udānavasena –",
  "atk-s0509a4:3_0": "67.",
  "atk-s0509a4:4_0": " ‘‘Paṇṇavīsati vassāni, yato pabbajitā ahaṁ;",
  "atk-s0509a4:5_0": "Nāccharāsaṅghātamattampi, cittassūpasamajjhagaṁ.",
  "atk-s0509a4:6_0": "68.",
  "atk-s0509a4:7_0": " ‘‘Aladdhā cetaso santiṁ, kāmarāgenavassutā;",
  "atk-s0509a4:8_0": "Bāhā paggayha kandantī, vihāraṁ pāvisiṁ ahaṁ.",
  "atk-s0509a4:9_0": "69.",
  "atk-s0509a4:10_0": " ‘‘Sā bhikkhuniṁ upāgacchiṁ, yā me saddhāyikā ahu;",
  "atk-s0509a4:11_0": "Sā me dhammamadesesi, khandhāyatanadhātuyo.",
  "atk-s0509a4:12_0": "70.",
  "atk-s0509a4:13_0": " ‘‘Tassā dhammaṁ suṇitvāna, ekamante upāvisiṁ;",
  "atk-s0509a4:14_0": "Pubbenivāsaṁ jānāmi, dibbacakkhu visodhitaṁ.",
  "atk-s0509a4:15_0": "71.",
  "atk-s0509a4:16_0": " ‘‘Cetopariccañāṇañca , sotadhātu visodhitā;",
  "atk-s0509a4:17_0": "Iddhīpi me sacchikatā, patto me āsavakkhayo;",
  "atk-s0509a4:18_0": "Chaḷabhiññā sacchikatā, kataṁ buddhassa sāsana’’nti. –",
  "atk-s0509a4:19_0": "Imā gāthā abhāsi.",
  "atk-s0509a4:20_0": "Tattha nāccharāsaṅghātamattampīti accharāghaṭitamattampi khaṇaṁ aṅguliphoṭanamattampi kālanti attho.",
  "atk-s0509a4:20_1": "Cittassūpasamajjhaganti cittassa upasamaṁ cittekaggaṁ na ajjhaganti yojanā,",
  "atk-s0509a4:20_2": "na paṭilabhinti attho.",
  "atk-s0509a4:21_0": "Kāmarāgenavassutāti kāmaguṇasaṅkhātesu vatthukāmesu daḷhatarābhinivesitāya bahalena chandarāgena tintacittā.",
  "atk-s0509a4:22_0": "Bhikkhuninti dhammadinnattheriṁ sandhāya vadati.",
  "atk-s0509a4:23_0": "Cetopariccañāṇañcāti cetopariyañāṇañca visodhitanti sambandho,",
  "atk-s0509a4:23_1": "adhigatanti attho.",
  "atk-s0509a4:23_2": "Sesaṁ vuttanayameva.",
  "atk-s0509a4:24_0": "Aññatarātherīgāthāvaṇṇanā niṭṭhitā.",
  "atk-s0509a4:25_0": "2. Vimalātherīgāthāvaṇṇanā",
  "atk-s0509a4:26_0": "Mattā vaṇṇena rūpenātiādikā vimalāya theriyā gāthā.",
  "atk-s0509a4:26_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde",
  "atk-s0509a4:26_2": "vesāliyaṁ aññatarāya rūpūpajīviniyā itthiyā dhītā hutvā nibbatti.",
  "atk-s0509a4:26_3": "Vimalātissā nāmaṁ ahosi.",
  "atk-s0509a4:26_4": "Sā vayappattā tatheva jīvikaṁ kappentī ekadivasaṁ āyasmantaṁ mahāmoggallānaṁ vesāliyaṁ piṇḍāya carantaṁ",
  "atk-s0509a4:26_5": "disvā paṭibaddhacittā hutvā therassa vasanaṭṭhānaṁ gantvā theraṁ uddissa palobhanakammaṁ kātuṁ ārabhi.",
  "atk-s0509a4:26_6": "‘‘Titthiyehi uyyojitā tathā akāsī’’ti keci vadanti.",
  "atk-s0509a4:26_7": "Thero tassā asubhavibhāvanamukhena santajjanaṁ katvā ovādamadāsi.",
  "atk-s0509a4:26_8": "Taṁ heṭṭhā theragāthāya āgatameva,",
  "atk-s0509a4:26_9": "tathā pana therena ovāde dinne sā saṁvegajātā hirottappaṁ paccupaṭṭhapetvā sāsane paṭiladdhasaddhā upāsikā",
  "atk-s0509a4:26_10": "hutvā aparabhāge bhikkhunīsu pabbajitvā ghaṭentī vāyamantī hetusampannatāya na cirasseva arahattaṁ patvā",
  "atk-s0509a4:26_11": "attano paṭipattiṁ paccavekkhitvā udānavasena –",
  "atk-s0509a4:27_0": "72.",
  "atk-s0509a4:28_0": " ‘‘Mattā vaṇṇena rūpena, sobhaggena yasena ca;",
  "atk-s0509a4:29_0": "Yobbanena cupatthaddhā, aññāsamatimaññihaṁ.",
  "atk-s0509a4:30_0": "73.",
  "atk-s0509a4:31_0": " ‘‘Vibhūsetvā imaṁ kāyaṁ, sucittaṁ bālalāpanaṁ;",
  "atk-s0509a4:32_0": "Aṭṭhāsiṁ vesidvāramhi, luddo pāsamivoḍḍiya.",
  "atk-s0509a4:33_0": "74.",
  "atk-s0509a4:34_0": " ‘‘Piḷandhanaṁ vidaṁsentī, guyhaṁ pakāsikaṁ bahuṁ;",
  "atk-s0509a4:35_0": "Akāsiṁ vividhaṁ māyaṁ, ujjhagghantī bahuṁ janaṁ.",
  "atk-s0509a4:36_0": "75.",
  "atk-s0509a4:37_0": " ‘‘Sājja piṇḍaṁ caritvāna, muṇḍā saṅghāṭipārutā;",
  "atk-s0509a4:38_0": "Nisinnā rukkhamūlamhi, avitakkassa lābhinī.",
  "atk-s0509a4:39_0": "76.",
  "atk-s0509a4:40_0": " ‘‘Sabbe yogā samucchinnā, ye dibbā ye ca mānusā;",
  "atk-s0509a4:41_0": "Khepetvā āsave sabbe, sītibhūtāmhi nibbutā’’ti. –",
  "atk-s0509a4:42_0": "Imā gāthā abhāsi.",
  "atk-s0509a4:43_0": "Tattha mattā vaṇṇena rūpenāti guṇavaṇṇena ceva rūpasampattiyā ca.",
  "atk-s0509a4:43_1": "Sobhaggenāti subhagabhāvena.",
  "atk-s0509a4:43_2": "Yasenāti parivārasampattiyā.",
  "atk-s0509a4:43_3": "Mattā vaṇṇamadarūpamadasobhaggamadaparivāramadavasena madaṁ āpannāti attho.",
  "atk-s0509a4:43_4": "Yobbanena cupatthaddhāti yobbanamadena uparūpari thaddhā yobbananimittena ahaṅkārena upatthaddhacittā anupasantamānasā.",
  "atk-s0509a4:43_5": "Aññāsamatimaññihanti aññā itthiyo attano vaṇṇādiguṇehi sabbathāpi atikkamitvā maññiṁ ahaṁ.",
  "atk-s0509a4:43_6": "Aññāsaṁ vā itthīnaṁ vaṇṇādiguṇe atimaññiṁ atikkamitvā amaññiṁ avamānaṁ akāsiṁ.",
  "atk-s0509a4:44_0": "Vibhūsitvāimaṁ kāyaṁ,",
  "atk-s0509a4:44_1": "sucittaṁ bālalāpananti imaṁ nānāvidhaasucibharitaṁ jegucchaṁ ahaṁ mamāti bālānaṁ lāpanato vācanato bālalāpanaṁ",
  "atk-s0509a4:44_2": "mama kāyaṁ chavirāgakaraṇakesaṭṭhapanādinā sucittaṁ vatthābharaṇehi vibhūsitvā sumaṇḍitapasāditaṁ katvā.",
  "atk-s0509a4:44_3": "Aṭṭhāsiṁ vesidvāramhi,",
  "atk-s0509a4:44_4": "luddo pāsamivoḍḍiyāti migaluddo viya migānaṁ bandhanatthāya daṇḍavākurādimigapāsaṁ,",
  "atk-s0509a4:44_5": "mārassa pāsabhūtaṁ yathāvuttaṁ mama kāyaṁ vesidvāramhi vesiyā gharadvāre oḍḍiyitvā aṭṭhāsiṁ.",
  "atk-s0509a4:45_0": "Piḷandhanaṁ vidaṁsentī,",
  "atk-s0509a4:45_1": "guyhaṁ pakāsikaṁ bahunti ūrujaghanathanadassanādikaṁ guyhañceva pādajāṇusirādikaṁ pakāsañcāti guyhaṁ",
  "atk-s0509a4:45_2": "pakāsikañca bahuṁ nānappakāraṁ piḷandhanaṁ ābharaṇaṁ dassentī.",
  "atk-s0509a4:45_3": "Akāsiṁ vividhaṁ māyaṁ,",
  "atk-s0509a4:45_4": "ujjhagghantī bahuṁjananti yobbanamadamattaṁ bahuṁ bālajanaṁ vippalambhetuṁ hasantī gandhamālāvatthābharaṇādīhi",
  "atk-s0509a4:45_5": "sarīrasabhāvapaṭicchādanena hasavilāsabhāvādīhi tehi ca vividhaṁ nānappakāraṁ vañcanaṁ akāsiṁ.",
  "atk-s0509a4:46_0": "Sājja piṇḍaṁ caritvāna…pe…",
  "atk-s0509a4:46_1": "avitakkassa lābhinīti sā ahaṁ evaṁ pamādavihārinī samānā ajja idāni ayyassa mahāmoggallānattherassa ovāde",
  "atk-s0509a4:46_2": "ṭhatvā sāsane pabbajitvā muṇḍā saṅghāṭipārutā hutvā piṇḍaṁ caritvāna bhikkhāhāraṁ bhuñjitvā nisinnā rukkhamūlamhi",
  "atk-s0509a4:46_3": "rukkhamūle vivittāsane nisinnā dutiyajjhānapādakassa aggaphalassa adhigamena avitakkassa lābhinī amhīti yojanā.",
  "atk-s0509a4:47_0": "Sabbe yogāti kāmayogādayo cattāropi yogā.",
  "atk-s0509a4:47_1": "Samucchinnāti paṭhamamaggādinā yathārahaṁ sammadeva ucchinnā pahīnā.",
  "atk-s0509a4:47_2": "Sesaṁ vuttanayameva.",
  "atk-s0509a4:48_0": "Vimalātherīgāthāvaṇṇanā niṭṭhitā.",
  "atk-s0509a4:49_0": "3. Sīhātherīgāthāvaṇṇanā",
  "atk-s0509a4:50_0": "Ayoniso manasikārātiādikā sīhāya theriyā gāthā .",
  "atk-s0509a4:50_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde",
  "atk-s0509a4:50_2": "vesāliyaṁ sīhasenāpatino bhaginiyā dhītā hutvā nibbatti.",
  "atk-s0509a4:50_3": "Tassā ‘‘mātulassa nāmaṁ karomā’’ti sīhāti nāmaṁ akaṁsu.",
  "atk-s0509a4:50_4": "Sā viññutaṁ patvā ekadivasaṁ satthārā sīhassa senāpatino dhamme desiyamāne taṁ dhammaṁ sutvā paṭiladdhasaddhā mātāpitaro anujānāpetvā pabbaji.",
  "atk-s0509a4:50_5": "Pabbajitvā ca vipassanaṁ ārabhitvāpi bahiddhā puthuttārammaṇe vidhāvantaṁ cittaṁ nivattetuṁ asakkontī",
  "atk-s0509a4:50_6": "satta saṁvaccharāni micchāvitakkehi bādhīyamānā cittassādaṁ alabhantī ‘‘kiṁ me iminā pāpajīvitena ,",
  "atk-s0509a4:50_7": "ubbandhitvā marissāmī’’ti pāsaṁ gahetvā rukkhasākhāyaṁ laggitvā taṁ attano kaṇṭhe paṭimuñcantī pubbāciṇṇavasena vipassanāya cittaṁ abhinīhari,",
  "atk-s0509a4:50_8": "antimabhavikatāya pāsassa bandhanaṁ gīvaṭṭhāne ahosi,",
  "atk-s0509a4:50_9": "ñāṇassa paripākaṁ gatattā sā tāvadeva vipassanaṁ vaḍḍhetvā saha paṭisambhidāhi arahattaṁ pāpuṇi.",
  "atk-s0509a4:50_10": "Arahattaṁ pattasamakālameva ca pāsabandho gīvato muccitvā vinivatti.",
  "atk-s0509a4:50_11": "Sā arahatte patiṭṭhitā udānavasena –",
  "atk-s0509a4:51_0": "77.",
  "atk-s0509a4:52_0": " ‘‘Ayoniso manasikārā, kāmarāgena aṭṭitā;",
  "atk-s0509a4:53_0": "Ahosiṁ uddhatā pubbe, citte avasavattinī.",
  "atk-s0509a4:54_0": "78.",
  "atk-s0509a4:55_0": " ‘‘Pariyuṭṭhitā klesehi, subhasaññānuvattinī;",
  "atk-s0509a4:56_0": "Samaṁ cittassa na labhiṁ, rāgacittavasānugā.",
  "atk-s0509a4:57_0": "79.",
  "atk-s0509a4:58_0": " ‘‘Kisā paṇḍu vivaṇṇā ca, satta vassāni cārihaṁ;",
  "atk-s0509a4:59_0": "Nāhaṁ divā vā rattiṁ vā, sukhaṁ vindiṁ sudukkhitā.",
  "atk-s0509a4:60_0": "80.",
  "atk-s0509a4:61_0": " ‘‘Tato rajjuṁ gahetvāna, pāvisiṁ vanamantaraṁ;",
  "atk-s0509a4:62_0": "Varaṁ me idha ubbandhaṁ, yañca hīnaṁ punācare.",
  "atk-s0509a4:63_0": "81.",
  "atk-s0509a4:64_0": " ‘‘Daḷhapāsaṁ karitvāna, rukkhasākhāya bandhiya;",
  "atk-s0509a4:65_0": "Pakkhipiṁ pāsaṁ gīvāyaṁ, atha cittaṁ vimucci me’’ti. –",
  "atk-s0509a4:66_0": "Imā gāthā abhāsi.",
  "atk-s0509a4:67_0": "Tattha ayoniso manasikārāti anupāyamanasikārena,",
  "atk-s0509a4:67_1": "asubhe subhanti vipallāsaggāhena.",
  "atk-s0509a4:67_2": "Kāmarāgena aṭṭitāti kāmaguṇesu chandarāgena pīḷitā.",
  "atk-s0509a4:67_3": "Ahosiṁ uddhatā pubbe,",
  "atk-s0509a4:67_4": "citte avasavattinīti pubbe mama citte mayhaṁ vase avattamāne uddhatā nānārammaṇe vikkhittacittā asamāhitā ahosiṁ.",
  "atk-s0509a4:68_0": "Pariyuṭṭhitā klesehi,",
  "atk-s0509a4:68_1": "subhasaññānuvattinīti pariyuṭṭhānapattehi kāmarāgādikilesehi abhibhūtā rūpādīsu subhanti pavattāya kāmasaññāya anuvattanasīlā.",
  "atk-s0509a4:68_2": "Samaṁ cittassa na labhiṁ,",
  "atk-s0509a4:68_3": "rāgacittavasānugāti kāmarāgasampayuttacittassa vasaṁ anugacchantī īsakampi cittassa samaṁ cetosamathaṁ cittekaggataṁ na labhiṁ.",
  "atk-s0509a4:69_0": "Kisā paṇḍu vivaṇṇā cāti evaṁ ukkaṇṭhitabhāvena kisā dhamanisanthatagattā uppaṇḍuppaṇḍukajātā tato eva vivaṇṇā vigatachavivaṇṇā ca hutvā.",
  "atk-s0509a4:69_1": "Satta vassānīti satta saṁvaccharāni.",
  "atk-s0509a4:69_2": "Cārihanti cariṁ ahaṁ.",
  "atk-s0509a4:69_3": "Nāhaṁ divā vārattiṁ vā,",
  "atk-s0509a4:69_4": "sukhaṁ vindiṁ sudukkhitāti evamahaṁ sattasu saṁvaccharesu kilesadukkhena dukkhitā ekadāpi divā vā rattiṁ vā samaṇasukhaṁ na paṭilabhiṁ.",
  "atk-s0509a4:70_0": "Tatoti kilesapariyuṭṭhānena samaṇasukhālābhabhāvato.",
  "atk-s0509a4:70_1": "Rajjuṁ gahetvāna pāvisiṁ,",
  "atk-s0509a4:70_2": "vanamantaranti pāsarajjuṁ ādāya vanantaraṁ pāvisiṁ.",
  "atk-s0509a4:70_3": "Kimatthaṁ pāvisīti ce āha –",
  "atk-s0509a4:70_4": "‘‘varaṁ me idha ubbandhaṁ,",
  "atk-s0509a4:70_5": "yañca hīnaṁ punācare’’ti yadahaṁ samaṇadhammaṁ kātuṁ asakkontī hīnaṁ gihibhāvaṁ puna ācare ācareyyaṁ anutiṭṭheyyaṁ,",
  "atk-s0509a4:70_6": "tato sataguṇena sahassaguṇena imasmiṁ vanantare ubbandhaṁ bandhitvā maraṇaṁ me varaṁ seṭṭhanti attho.",
  "atk-s0509a4:70_7": "Atha cittaṁ vimucci meti yadā rukkhasākhāya bandhapāsaṁ gīvāyaṁ pakkhipi,",
  "atk-s0509a4:70_8": "atha tadanantarameva vuṭṭhānagāminivipassanāmaggena ghaṭitattā maggapaṭipāṭiyā sabbāsavehi mama cittaṁ vimucci vimuttaṁ ahosīti.",
  "atk-s0509a4:71_0": "Sīhātherīgāthāvaṇṇanā niṭṭhitā.",
  "atk-s0509a4:72_0": "4. Sundarīnandātherīgāthāvaṇṇanā",
  "atk-s0509a4:73_0": "Āturaṁ asucintiādikā sundarīnandāya theriyā gāthā.",
  "atk-s0509a4:73_1": "Ayampi kira padumuttarassa bhagavato kāle haṁsavatīnagare kulagehe nibbattitvā viññutaṁ patvā,",
  "atk-s0509a4:73_2": "satthu santike dhammaṁ suṇantī satthāraṁ ekaṁ bhikkhuniṁ jhāyinīnaṁ aggaṭṭhāne ṭhapentaṁ disvā adhikārakammaṁ",
  "atk-s0509a4:73_3": "katvā taṁ ṭhānantaraṁ patthetvā kusalaṁ upacinantī kappasatasahassaṁ devamanussesu saṁsarantī imasmiṁ",
  "atk-s0509a4:73_4": "buddhuppāde sakyarājakule nibbatti.",
  "atk-s0509a4:73_5": "Nandātissā nāmaṁ akaṁsu.",
  "atk-s0509a4:73_6": "Aparabhāge rūpasampattiyā sundarīnandā,",
  "atk-s0509a4:73_7": "janapadakalyāṇīti ca paññāyittha.",
  "atk-s0509a4:73_8": "Sā amhākaṁ bhagavati sabbaññutaṁ patvā anupubbena kapilavatthuṁ gantvā nandakumārañca rāhulakumārañca",
  "atk-s0509a4:73_9": "pabbājetvā gate suddhodanamahārāje ca parinibbute mahāpajāpatigotamiyā rāhulamātāya ca pabbajitāya cintesi –",
  "atk-s0509a4:73_10": "‘‘mayhaṁ jeṭṭhabhātā cakkavattirajjaṁ pahāya pabbajitvā loke aggapuggalo buddho jāto,",
  "atk-s0509a4:73_11": "puttopissa rāhulakumāro pabbaji,",
  "atk-s0509a4:73_12": "bhattāpi me nandarājā,",
  "atk-s0509a4:73_13": "mātāpi mahāpajāpatigotamī,",
  "atk-s0509a4:73_14": "bhaginīpi rāhulamātā pabbajitā,",
  "atk-s0509a4:73_15": "idānāhaṁ gehe kiṁ karissāmi,",
  "atk-s0509a4:73_16": "pabbajissāmī’’ti bhikkhunupassayaṁ gantvā ñātisinehena pabbaji,",
  "atk-s0509a4:73_17": "no saddhāya.",
  "atk-s0509a4:73_18": "Tasmā pabbajitvāpi rūpaṁ nissāya uppannamadā.",
  "atk-s0509a4:73_19": "‘‘Satthā rūpaṁ vivaṇṇeti garahati,",
  "atk-s0509a4:73_20": "anekapariyāyena rūpe ādīnavaṁ dassetī’’ti buddhupaṭṭhānaṁ na gacchatītiādi sabbaṁ heṭṭhā abhirūpanandāya vatthusmiṁ vuttanayeneva veditabbaṁ.",
  "atk-s0509a4:73_21": "Ayaṁ pana viseso –",
  "atk-s0509a4:73_22": "satthārā nimmitaṁ itthirūpaṁ anukkamena jarābhibhūtaṁ disvā aniccato dukkhato anattato manasikarontiyā theriyā kammaṭṭhānābhimukhaṁ cittaṁ ahosi.",
  "atk-s0509a4:73_23": "Taṁ disvā satthā tassā sappāyavasena dhammaṁ desento –",
  "atk-s0509a4:74_0": "82.",
  "atk-s0509a4:75_0": " ‘‘Āturaṁ asuciṁ pūtiṁ, passa nande samussayaṁ;",
  "atk-s0509a4:76_0": "Asubhāya cittaṁ bhāvehi, ekaggaṁ susamāhitaṁ.",
  "atk-s0509a4:77_0": "83.",
  "atk-s0509a4:78_0": " ‘‘Yathā idaṁ tathā etaṁ, yathā etaṁ tathā idaṁ;",
  "atk-s0509a4:79_0": "Duggandhaṁ pūtikaṁ vāti, bālānaṁ abhinanditaṁ.",
  "atk-s0509a4:80_0": "84.",
  "atk-s0509a4:81_0": " ‘‘Evametaṁ avekkhantī, rattindivamatanditā;",
  "atk-s0509a4:82_0": "Tato sakāya paññāya, abhinibbijjha dakkhisa’’nti. –",
  "atk-s0509a4:83_0": "Imā tisso gāthā abhāsi.",
  "atk-s0509a4:84_0": "Sā desanānusārena ñāṇaṁ pesetvā sotāpattiphale patiṭṭhahi.",
  "atk-s0509a4:84_1": "Tassā uparimaggatthāya kammaṭṭhānaṁ ācikkhanto ‘‘nande,",
  "atk-s0509a4:84_2": "imasmiṁ sarīre appamattakopi sāro natthi,",
  "atk-s0509a4:84_3": "maṁsalohitalepano jarādīnaṁ vāsabhūto,",
  "atk-s0509a4:84_4": "aṭṭhipuñjamatto evāya’’nti dassetuṁ –",
  "atk-s0509a4:85_0": "‘‘Aṭṭhinaṁ nagaraṁ kataṁ, maṁsalohitalepanaṁ;",
  "atk-s0509a4:86_0": "Yattha jarā ca maccu ca, māno makkho ca ohito’’ti. (dha. pa. 150) –",
  "atk-s0509a4:87_0": "Dhammapade imaṁ gāthamāha.",
  "atk-s0509a4:88_0": "Sā desanāvasāne arahattaṁ pāpuṇi. Tena vuttaṁ apadāne (apa. therī 2.3.166-219) –",
  "atk-s0509a4:89_0": "‘‘Padumuttaro nāma jino, sabbadhammāna pāragū;",
  "atk-s0509a4:90_0": "Ito satasahassamhi, kappe uppajji nāyako.",
  "atk-s0509a4:91_0": "‘‘Ovādako viññāpako, tārako sabbapāṇinaṁ;",
  "atk-s0509a4:92_0": "Desanākusalo buddho, tāresi janataṁ bahuṁ.",
  "atk-s0509a4:93_0": "‘‘Anukampako kāruṇiko, hitesī sabbapāṇinaṁ;",
  "atk-s0509a4:94_0": "Sampatte titthiye sabbe, pañcasīle patiṭṭhapi.",
  "atk-s0509a4:95_0": "‘‘Evaṁ nirākulaṁ āsi, suññataṁ titthiyehi ca;",
  "atk-s0509a4:96_0": "Vicittaṁ arahantehi, vasībhūtehi tādibhi.",
  "atk-s0509a4:97_0": "‘‘Ratanānaṭṭhapaññāsaṁ, uggatova mahāmuni;",
  "atk-s0509a4:98_0": "Kañcanagghiyasaṅkāso, bāttiṁsavaralakkhaṇo.",
  "atk-s0509a4:99_0": "‘‘Vassasatasahassāni, āyu vijjati tāvade;",
  "atk-s0509a4:100_0": "Tāvatā tiṭṭhamāno so, tāresi janataṁ bahuṁ.",
  "atk-s0509a4:101_0": "‘‘Tadāhaṁ haṁsavatiyaṁ, jātā seṭṭhikule ahuṁ;",
  "atk-s0509a4:102_0": "Nānāratanapajjote, mahāsukhasamappitā.",
  "atk-s0509a4:103_0": "‘‘Upetvā taṁ mahāvīraṁ, assosiṁ dhammadesanaṁ;",
  "atk-s0509a4:104_0": "Amataṁ paramassādaṁ, paramatthanivedakaṁ.",
  "atk-s0509a4:105_0": "‘‘Tadā nimantayitvāna, sasaṅghaṁ lokanāyakaṁ;",
  "atk-s0509a4:106_0": "Datvā tassa mahādānaṁ, pasannā sehi pāṇibhi.",
  "atk-s0509a4:107_0": "‘‘Jhāyinīnaṁ bhikkhunīnaṁ, aggaṭṭhānamapatthayiṁ;",
  "atk-s0509a4:108_0": "Nipacca sirasā dhīraṁ, sasaṅghaṁ lokanāyakaṁ.",
  "atk-s0509a4:109_0": "‘‘Tadā adantadamako, tilokasaraṇo pabhū;",
  "atk-s0509a4:110_0": "Byākāsi narasārathi, lacchase taṁ supatthitaṁ.",
  "atk-s0509a4:111_0": "‘‘Satasahassito kappe, okkākakulasambhavo;",
  "atk-s0509a4:112_0": "Gotamo nāma gottena, satthā loke bhavissati.",
  "atk-s0509a4:113_0": "‘‘Tassa dhammesu dāyādā, orasā dhammanimmitā;",
  "atk-s0509a4:114_0": "Nandāti nāma nāmena, hessati satthu sāvikā.",
  "atk-s0509a4:115_0": "‘‘Taṁ sutvā muditā hutvā, yāvajīvaṁ tadā jinaṁ;",
  "atk-s0509a4:116_0": "Mettacittā paricariṁ, paccayehi vināyakaṁ.",
  "atk-s0509a4:117_0": "‘‘Tena kammena sukatena, cetanāpaṇidhīhi ca;",
  "atk-s0509a4:118_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a4:119_0": "‘‘Tato cutā yāmamagaṁ, tatohaṁ tusitaṁ gatā;",
  "atk-s0509a4:120_0": "Tato ca nimmānaratiṁ, vasavattipuraṁ tato.",
  "atk-s0509a4:121_0": "‘‘Yattha yatthūpapajjāmi, tassa kammassa vāhasā;",
  "atk-s0509a4:122_0": "Tattha tattheva rājūnaṁ, mahesittamakārayiṁ.",
  "atk-s0509a4:123_0": "‘‘Tato cutā manussatte, rājānaṁ cakkavattinaṁ;",
  "atk-s0509a4:124_0": "Maṇḍalīnañca rājūnaṁ, mahesittamakārayiṁ.",
  "atk-s0509a4:125_0": "‘‘Sampattiṁ anubhotvāna, devesu manujesu ca;",
  "atk-s0509a4:126_0": "Sabbattha sukhitā hutvā, nekakappesu saṁsariṁ.",
  "atk-s0509a4:127_0": "‘‘Pacchime bhave sampatte, suramme kapilavhaye;",
  "atk-s0509a4:128_0": "Rañño suddhodanassāhaṁ, dhītā āsiṁ aninditā.",
  "atk-s0509a4:129_0": "‘‘Siriyā rūpiniṁ disvā, nanditaṁ āsi taṁ kulaṁ;",
  "atk-s0509a4:130_0": "Tena nandāti me nāmaṁ, sundaraṁ pavaraṁ ahu.",
  "atk-s0509a4:131_0": "‘‘Yuvatīnañca sabbāsaṁ, kalyāṇīti ca vissutā;",
  "atk-s0509a4:132_0": "Tasmimpi nagare ramme, ṭhapetvā taṁ yasodharaṁ.",
  "atk-s0509a4:133_0": "‘‘Jeṭṭho bhātā tilokaggo, pacchimo arahā tathā;",
  "atk-s0509a4:134_0": "Ekākinī gahaṭṭhāhaṁ, mātarā paricoditā.",
  "atk-s0509a4:135_0": "‘‘Sākiyamhi kule jātā, putte buddhānujā tuvaṁ;",
  "atk-s0509a4:136_0": "Nandenapi vinā bhūtā, agāre kinnu acchasi.",
  "atk-s0509a4:137_0": "‘‘Jarāvasānaṁ yobbaññaṁ, rūpaṁ asucisammataṁ;",
  "atk-s0509a4:138_0": "Rogantamapicārogyaṁ, jīvitaṁ maraṇantikaṁ.",
  "atk-s0509a4:139_0": "‘‘Idampi te subhaṁ rūpaṁ, sasīkantaṁ manoharaṁ;",
  "atk-s0509a4:140_0": "Bhūsanānaṁ alaṅkāraṁ, sirisaṅghāṭasaṁnibhaṁ.",
  "atk-s0509a4:141_0": "‘‘Puñjitaṁ lokasāraṁva, nayanānaṁ rasāyanaṁ;",
  "atk-s0509a4:142_0": "Puññānaṁ kittijananaṁ, ukkākakulanandanaṁ.",
  "atk-s0509a4:143_0": "‘‘Na cireneva kālena, jarā samadhisessati;",
  "atk-s0509a4:144_0": "Vihāya gehaṁ kāruññe, cara dhammamanindite.",
  "atk-s0509a4:145_0": "‘‘Sutvāhaṁ mātu vacanaṁ, pabbajiṁ anagāriyaṁ;",
  "atk-s0509a4:146_0": "Dehena natu cittena, rūpayobbanalāḷitā.",
  "atk-s0509a4:147_0": "‘‘Mahatā ca payattena, jhānajjhena paraṁ mama;",
  "atk-s0509a4:148_0": "Kātuñca vadate mātā, na cāhaṁ tattha ussukā.",
  "atk-s0509a4:149_0": "‘‘Tato mahākāruṇiko, disvā maṁ kāmalālasaṁ;",
  "atk-s0509a4:150_0": "Nibbandanatthaṁ rūpasmiṁ, mama cakkhupathe jino.",
  "atk-s0509a4:151_0": "‘‘Sakena ānubhāvena, itthiṁ māpesi sobhiniṁ;",
  "atk-s0509a4:152_0": "Dassanīyaṁ suruciraṁ, mamatopi surūpiniṁ.",
  "atk-s0509a4:153_0": "‘‘Tamahaṁ vimhitā disvā, ativimhitadehiniṁ;",
  "atk-s0509a4:154_0": "Cintayiṁ saphalaṁ meti, nettalābhañca mānusaṁ.",
  "atk-s0509a4:155_0": "‘‘Tamahaṁ ehi subhage, yenattho taṁ vadehi me;",
  "atk-s0509a4:156_0": "Kulaṁ te nāmagottañca, vada me yadi te piyaṁ.",
  "atk-s0509a4:157_0": "‘‘Na vañcakālo subhage, ucchaṅge maṁ nivāsaya;",
  "atk-s0509a4:158_0": "Sīdantīva mamaṅgāni, pasuppayamuhuttakaṁ.",
  "atk-s0509a4:159_0": "‘‘Tato sīsaṁ mamaṅge sā, katvā sayi sulocanā;",
  "atk-s0509a4:160_0": "Tassā nalāṭe patitā, luddhā paramadāruṇā.",
  "atk-s0509a4:161_0": "‘‘Saha tassā nipātena, piḷakā upapajjatha;",
  "atk-s0509a4:162_0": "Pagghariṁsu pabhinnā ca, kuṇapā pubbalohitā.",
  "atk-s0509a4:163_0": "‘‘Pabhinnaṁ vadanañcāpi, kuṇapaṁ pūtigandhanaṁ;",
  "atk-s0509a4:164_0": "Uddhumātaṁ vinilañca, pubbañcāpi sarīrakaṁ.",
  "atk-s0509a4:165_0": "‘‘Sā paveditasabbaṅgī, nissasantī muhuṁ muhuṁ;",
  "atk-s0509a4:166_0": "Vedayantī sakaṁ dukkhaṁ, karuṇaṁ paridevayi.",
  "atk-s0509a4:167_0": "‘‘Dukkhena dukkhitā homi, phusayanti ca vedanā;",
  "atk-s0509a4:168_0": "Mahādukkhe nimuggamhi, saraṇaṁ hohi me sakhī.",
  "atk-s0509a4:169_0": "‘‘Kuhiṁ vadanasotaṁ te, kuhiṁ te tuṅganāsikā;",
  "atk-s0509a4:170_0": "Tambabimbavaroṭṭhante, vadanaṁ te kuhiṁ gataṁ.",
  "atk-s0509a4:171_0": "‘‘Kuhiṁ sasīnibhaṁ vaṇṇaṁ, kambugīvā kuhiṁ gatā;",
  "atk-s0509a4:172_0": "Doḷā lolāva te kaṇṇā, vevaṇṇaṁ samupāgatā.",
  "atk-s0509a4:173_0": "‘‘Makuḷakhārakākārā, kalikāva payodharā;",
  "atk-s0509a4:174_0": "Pabhinnā pūtikuṇapā, duṭṭhagandhittamāgatā.",
  "atk-s0509a4:175_0": "‘‘Vedimajjhāva sussoṇī, sūnāva nītakibbisā;",
  "atk-s0509a4:176_0": "Jātā amajjhabharitā, aho rūpamasassataṁ.",
  "atk-s0509a4:177_0": "‘‘Sabbaṁ sarīrasañjātaṁ, pūtigandhaṁ bhayānakaṁ;",
  "atk-s0509a4:178_0": "Susānamiva bībhacchaṁ, ramante yattha bālisā.",
  "atk-s0509a4:179_0": "‘‘Tadā mahākāruṇiko, bhātā me lokanāyako;",
  "atk-s0509a4:180_0": "Disvā saṁviggacittaṁ maṁ, imā gāthā abhāsatha.",
  "atk-s0509a4:181_0": "‘‘Āturaṁ kuṇapaṁ pūtiṁ, passa nande samussayaṁ;",
  "atk-s0509a4:182_0": "Asubhāya cittaṁ bhāvehi, ekaggaṁ susamāhitaṁ.",
  "atk-s0509a4:183_0": "‘‘Yathā idaṁ tathā etaṁ, yathā etaṁ tathā idaṁ;",
  "atk-s0509a4:184_0": "Duggandhaṁ pūtikaṁ vāti, bālānaṁ abhinanditaṁ.",
  "atk-s0509a4:185_0": "‘‘Evametaṁ avekkhantī, rattindivamatanditā;",
  "atk-s0509a4:186_0": "Tato sakāya paññāya, abhinibbijjha dakkhisaṁ.",
  "atk-s0509a4:187_0": "‘‘Tatohaṁ atisaṁviggā, sutvā gāthā subhāsitā;",
  "atk-s0509a4:188_0": "Tatraṭṭhitāvahaṁ santī, arahattamapāpuṇiṁ.",
  "atk-s0509a4:189_0": "‘‘Yattha yattha nisinnāhaṁ, sadā jhānaparāyaṇā;",
  "atk-s0509a4:190_0": "Jino tasmiṁ guṇe tuṭṭho, etadagge ṭhapesi maṁ.",
  "atk-s0509a4:191_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a4:192_0": "Arahattaṁ pana patvā attano paṭipattiṁ paccavekkhitvā udānavasena ‘‘āturaṁ asuci’’ntiādinā satthārā desitāhi tīhi gāthāhi saddhiṁ –",
  "atk-s0509a4:193_0": "85.",
  "atk-s0509a4:194_0": " ‘‘Tassā me appamattāya, vicinantiyā yoniso;",
  "atk-s0509a4:195_0": "Yathābhūtaṁ ayaṁ kāyo, diṭṭho santarabāhiro.",
  "atk-s0509a4:196_0": "86.",
  "atk-s0509a4:197_0": " ‘‘Atha nibbindahaṁ kāye, ajjhattañca virajjahaṁ;",
  "atk-s0509a4:198_0": "Appamattā visaṁyuttā, upasantāmhi nibbutā’’ti. –",
  "atk-s0509a4:199_0": "Imā dve gāthā abhāsi.",
  "atk-s0509a4:200_0": "Tattha evametaṁ avekkhantī…pe…",
  "atk-s0509a4:200_1": "dakkhisanti etaṁ āturādisabhāvaṁ kāyaṁ evaṁ ‘‘yathā idaṁ tathā eta’’ntiādinā vuttappakārena rattindivaṁ",
  "atk-s0509a4:200_2": "sabbakālaṁ atanditā hutvā parato ghosahetukaṁ sutamayañāṇaṁ muñcitvā,",
  "atk-s0509a4:200_3": "tato taṁnimittaṁ attani sambhūtattā sakāyabhāvanāmayāya paññāya yāthāvato ghanavinibbhogakaraṇena abhinibbijjha,",
  "atk-s0509a4:200_4": "kathaṁ nu kho dakkhisaṁ passissanti ābhogapurecārikena pubbabhāgañāṇacakkhunā avekkhantī vicinantīti attho.",
  "atk-s0509a4:201_0": "Tenāha ‘‘tassā me appamattāyā’’tiādi.",
  "atk-s0509a4:201_1": "Tassattho –",
  "atk-s0509a4:201_2": "tassā me satiavippavāsena appamattāya yoniso upāyena aniccādivasena vipassanāpaññāya vicinantiyā vīmaṁsantiyā,",
  "atk-s0509a4:201_3": "ayaṁ khandhapañcakasaṅkhāto kāyo sasantānaparasantānavibhāgato santarabāhiro yathābhūtaṁ diṭṭho.",
  "atk-s0509a4:202_0": "Atha tathā dassanato pacchā nibbindahaṁ kāye vipassanāpaññāsahitāya maggapaññāya attabhāve nibbindiṁ,",
  "atk-s0509a4:202_1": "visesatova ajjhattasantāne virajji virāgaṁ āpajjiṁ,",
  "atk-s0509a4:202_2": "ahaṁ yathābhūtāya appamādapaṭipattiyā matthakappattiyā appamattā sabbaso saṁyojanānaṁ samucchinnattā visaṁyuttā upasantā ca nibbutā ca amhīti.",
  "atk-s0509a4:203_0": "Sundarīnandātherīgāthāvaṇṇanā niṭṭhitā.",
  "atk-s0509a4:204_0": "5. Nanduttarātherīgāthāvaṇṇanā",
  "atk-s0509a4:205_0": "Aggiṁcandañcātiādikā nanduttarāya theriyā gāthā.",
  "atk-s0509a4:205_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde",
  "atk-s0509a4:205_2": "kururaṭṭhe kammāsadhammanigame brāhmaṇakule nibbattitvā ,",
  "atk-s0509a4:205_3": "ekaccāni vijjāṭṭhānāni sippāyatanāni ca uggahetvā nigaṇṭhapabbajjaṁ upagantvā,",
  "atk-s0509a4:205_4": "vādappasutā jambusākhaṁ gahetvā bhaddākuṇḍalakesā viya jambudīpatale vicarantī mahāmoggallānattheraṁ",
  "atk-s0509a4:205_5": "upasaṅkamitvā pañhaṁ pucchitvā parājayaṁ pattā therassa ovāde ṭhatvā sāsane pabbajitvā samaṇadhammaṁ",
  "atk-s0509a4:205_6": "karontī na cirasseva saha paṭisambhidāhi arahattaṁ patvā attano paṭipattiṁ paccavekkhitvā udānavasena –",
  "atk-s0509a4:206_0": "87.",
  "atk-s0509a4:207_0": " ‘‘Aggiṁ candañca sūriyañca, devatā ca namassihaṁ;",
  "atk-s0509a4:208_0": "Nadītitthāni gantvāna, udakaṁ oruhāmihaṁ.",
  "atk-s0509a4:209_0": "88.",
  "atk-s0509a4:210_0": " ‘‘Bahūvatasamādānā, aḍḍhaṁ sīsassa olikhiṁ;",
  "atk-s0509a4:211_0": "Chamāya seyyaṁ kappemi, rattiṁ bhattaṁ na bhuñjahaṁ.",
  "atk-s0509a4:212_0": "89.",
  "atk-s0509a4:213_0": " ‘‘Vibhūsāmaṇḍanaratā, nhāpanucchādanehi ca;",
  "atk-s0509a4:214_0": "Upakāsiṁ imaṁ kāyaṁ, kāmarāgena aṭṭitā.",
  "atk-s0509a4:215_0": "90.",
  "atk-s0509a4:216_0": " ‘‘Tato saddhaṁ labhitvāna, pabbajiṁ anagāriyaṁ;",
  "atk-s0509a4:217_0": "Disvā kāyaṁ yathābhūtaṁ, kāmarāgo samūhato.",
  "atk-s0509a4:218_0": "91.",
  "atk-s0509a4:219_0": " ‘‘Sabbe bhavā samucchinnā, icchā ca patthanāpi ca;",
  "atk-s0509a4:220_0": "Sabbayogavisaṁyuttā, santiṁ pāpuṇi cetaso’’ti. –",
  "atk-s0509a4:221_0": "Imā pañca gāthā abhāsi.",
  "atk-s0509a4:222_0": "Tattha aggiṁ candañca sūriyañca,",
  "atk-s0509a4:222_1": "devatā ca namassihanti aggippamukhā devāti indānaṁ devānaṁ ārādhanatthaṁ āhutiṁ paggahetvā aggiñca,",
  "atk-s0509a4:222_2": "māse māse sukkapakkhassa dutiyāya candañca,",
  "atk-s0509a4:222_3": "divase divase sāyaṁ pātaṁ sūriyañca,",
  "atk-s0509a4:222_4": "aññā ca bāhirā hiraññagabbhādayo devatā ca,",
  "atk-s0509a4:222_5": "visuddhimaggaṁ gavesantī namassihaṁ namakkāraṁ ahaṁ akāsiṁ.",
  "atk-s0509a4:222_6": "Nadītitthānigantvāna,",
  "atk-s0509a4:222_7": "udakaṁ oruhāmihanti gaṅgādīnaṁ nadīnaṁ pūjātitthāni upagantvā sāyaṁ pātaṁ udakaṁ otarāmi udake nimujjitvā aṅgasiñcanaṁ karomi.",
  "atk-s0509a4:223_0": "Bahūvatasamādānāti pañcātapatappanādi bahuvidhavatasamādānā.",
  "atk-s0509a4:223_1": "Gāthāsukhatthaṁ bahūti dīghakaraṇaṁ.",
  "atk-s0509a4:223_2": "Aḍḍhaṁ sīsassa olikhinti mayhaṁ sīsassa aḍḍhameva muṇḍemi.",
  "atk-s0509a4:223_3": "Keci ‘‘aḍḍhaṁ sīsassa olikhinti kesakalāpassa aḍḍhaṁ jaṭābandhanavasena bandhitvā aḍḍhaṁ vissajjesi’’nti atthaṁ vadanti.",
  "atk-s0509a4:223_4": "Chamāya seyyaṁ kappemīti thaṇḍilasāyinī hutvā anantarahitāya bhūmiyā sayāmi.",
  "atk-s0509a4:223_5": "Rattiṁ bhattaṁ na bhuñjahanti rattūparatā hutvā rattiyaṁ bhojanaṁ na bhuñjiṁ.",
  "atk-s0509a4:224_0": "Vibhūsāmaṇḍanaratāti cirakālaṁ attakilamathānuyogena kilantakāyā ‘‘evaṁ sarīrassa kilamanena natthi paññāsuddhi.",
  "atk-s0509a4:224_1": "Sace pana indriyānaṁ tosanavasena sarīrassa tappanena suddhi siyā’’ti mantvā imaṁ kāyaṁ anuggaṇhantī",
  "atk-s0509a4:224_2": "vibhūsāyaṁ maṇḍane ca ratā vatthālaṅkārehi alaṅkaraṇe gandhamālādīhi maṇḍane ca abhiratā.",
  "atk-s0509a4:224_3": "Nhāpanucchādanehi cāti sambāhanādīni kāretvā nhāpanena ucchādanena ca.",
  "atk-s0509a4:224_4": "Upakāsiṁ imaṁ kāyanti imaṁ mama kāyaṁ anuggaṇhiṁ santappesiṁ.",
  "atk-s0509a4:224_5": "Kāmarāgena aṭṭitāti evaṁ kāyadaḷhībahulā hutvā ayonisomanasikārapaccayā pariyuṭṭhitena kāmarāgena aṭṭitā abhiṇhaṁ upaddutā ahosiṁ.",
  "atk-s0509a4:225_0": "Tato saddhaṁ labhitvānāti evaṁ samādinnavatāni bhinditvā kāyadaḷhībahulā vādappasutā hutvā tattha tattha",
  "atk-s0509a4:225_1": "vicarantī tato pacchā aparabhāge mahāmoggallānattherassa santike laddhovādānusāsanā saddhaṁ paṭilabhitvā.",
  "atk-s0509a4:225_2": "Disvā kāyaṁ yathābhūtanti saha vipassanāya maggapaññāya imaṁ mama kāyaṁ yathābhūtaṁ disvā anāgāmimaggena sabbaso kāmarāgo samūhato.",
  "atk-s0509a4:225_3": "Tato paraṁ aggamaggena sabbe bhavā samucchinnā,",
  "atk-s0509a4:225_4": "icchā ca patthanāpi cāti paccuppannavisayābhilāsasaṅkhātā icchā ca āyatibhavābhilāsasaṅkhātā patthanāpi sabbe bhavāpi samucchinnāti yojanā .",
  "atk-s0509a4:225_5": "Santiṁ pāpuṇi cetasoti accantaṁ santiṁ arahattaphalaṁ pāpuṇiṁ adhigacchinti attho.",
  "atk-s0509a4:226_0": "Nanduttarātherīgāthāvaṇṇanā niṭṭhitā.",
  "atk-s0509a4:227_0": "6. Mittākāḷītherīgāthāvaṇṇanā",
  "atk-s0509a4:228_0": "Saddhāyapabbajitvānātiādikā mittākāḷiyā theriyā gāthā.",
  "atk-s0509a4:228_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī imasmiṁ buddhuppāde",
  "atk-s0509a4:228_2": "kururaṭṭhe kammāsadhammanigame brāhmaṇakule nibbattitvā viññutaṁ pattā mahāsatipaṭṭhānadesanāya paṭiladdhasaddhā",
  "atk-s0509a4:228_3": "bhikkhunīsu pabbajitvā satta saṁvaccharāni lābhasakkāragiddhikā hutvā samaṇadhammaṁ karontī tattha tattha",
  "atk-s0509a4:228_4": "vicaritvā aparabhāge yoniso ummujjantī saṁvegajātā hutvā vipassanaṁ paṭṭhapetvā na cirasseva saha paṭisambhidāhi",
  "atk-s0509a4:228_5": "arahattaṁ patvā attano paṭipattiṁ paccavekkhitvā udānavasena –",
  "atk-s0509a4:229_0": "92.",
  "atk-s0509a4:230_0": " ‘‘Saddhāya pabbajitvāna, agārasmānagāriyaṁ;",
  "atk-s0509a4:231_0": "Vicariṁhaṁ tena tena, lābhasakkāraussukā.",
  "atk-s0509a4:232_0": "93.",
  "atk-s0509a4:233_0": " ‘‘Riñcitvā paramaṁ atthaṁ, hīnamatthaṁ asevihaṁ;",
  "atk-s0509a4:234_0": "Kilesānaṁ vasaṁ gantvā, sāmaññatthaṁ na bujjhihaṁ.",
  "atk-s0509a4:235_0": "94.",
  "atk-s0509a4:236_0": " ‘‘Tassā me ahu saṁvego, nisinnāya vihārake;",
  "atk-s0509a4:237_0": "Ummaggapaṭipannāmhi, taṇhāya vasamāgatā.",
  "atk-s0509a4:238_0": "95.",
  "atk-s0509a4:239_0": " ‘‘Appakaṁ jīvitaṁ mayhaṁ, jarā byādhi ca maddati;",
  "atk-s0509a4:240_0": "Purāyaṁ bhijjati kāyo, na me kālo pamajjituṁ.",
  "atk-s0509a4:241_0": "96.",
  "atk-s0509a4:242_0": " ‘‘Yathābhūtamavekkhantī, khandhānaṁ udayabbayaṁ;",
  "atk-s0509a4:243_0": "Vimuttacittā uṭṭhāsiṁ, kataṁ buddhassa sāsana’’nti. – imā gāthā abhāsi;",
  "atk-s0509a4:244_0": "Tattha vicariṁhaṁ tena tena,",
  "atk-s0509a4:244_1": "lābhasakkāraussukāti lābhe ca sakkāre ca ussukā yuttappayuttā hutvā tena tena bāhusaccadhammakathādinā lābhuppādahetunā vicariṁ ahaṁ.",
  "atk-s0509a4:245_0": "Riñcitvā paramaṁ atthanti jhānavipassanāmaggaphalādiṁ uttamaṁ atthaṁ jahitvā chaḍḍetvā.",
  "atk-s0509a4:245_1": "Hīnamatthaṁ asevihanti catupaccayasaṅkhātaāmisabhāvato hīnaṁ lāmakaṁ atthaṁ ayoniso pariyesanāya paṭiseviṁ ahaṁ.",
  "atk-s0509a4:245_2": "Kilesānaṁ vasaṁ gantvāti mānamadataṇhādīnaṁ kilesānaṁ vasaṁ upagantvā sāmaññatthaṁ samaṇakiccaṁ na bujjhiṁ na jāniṁ ahaṁ.",
  "atk-s0509a4:246_0": "Nisinnāyavihāraketi mama vasanakaovarake nisinnāya ahu saṁvego.",
  "atk-s0509a4:246_1": "Kathanti ce,",
  "atk-s0509a4:246_2": "āha ‘‘ummaggapaṭipannāmhī’’ti.",
  "atk-s0509a4:246_3": "Tattha ummaggapaṭipannāmhīti yāvadeva anupādāya parinibbānatthamidaṁ sāsanaṁ,",
  "atk-s0509a4:246_4": "tattha sāsane pabbajitvā kammaṭṭhānaṁ amanasikarontī tassa ummaggapaṭipannā amhīti.",
  "atk-s0509a4:246_5": "Taṇhāya vasamāgatāti paccayuppādanataṇhāya vasaṁ upagatā.",
  "atk-s0509a4:247_0": "Appakaṁ jīvitaṁ mayhanti paricchinnakālā vajjitato bahūpaddavato ca mama jīvitaṁ appakaṁ parittaṁ lahukaṁ.",
  "atk-s0509a4:247_1": "Jarā byādhi ca maddatīti tañca samantato āpatitvā nippothentā pabbatā viya jarā byādhi ca maddati nimmathati.",
  "atk-s0509a4:247_2": "‘‘Maddare’’tipi pāṭho.",
  "atk-s0509a4:247_3": "Purāyaṁ bhijjati kāyoti ayaṁ kāyo bhijjati purā.",
  "atk-s0509a4:247_4": "Yasmā tassa ekaṁsiko bhedo,",
  "atk-s0509a4:247_5": "tasmā na me kālo pamajjituṁ ayaṁ kālo aṭṭhakkhaṇavajjito navamo khaṇo,",
  "atk-s0509a4:247_6": "so pamajjituṁ na yuttoti tassāhuṁ saṁvegoti yojanā.",
  "atk-s0509a4:248_0": "Yathābhūtamavekkhantīti evaṁ jātasaṁvegā vipassanaṁ paṭṭhapetvā aniccādimanasikārena yathābhūtamavekkhantī.",
  "atk-s0509a4:248_1": "Kiṁ avekkhantīti āha ‘‘khandhānaṁ udayabbaya’’nti.",
  "atk-s0509a4:248_2": "‘‘Avijjāsamudayā rūpasamudayo’’tiādinā (paṭi. ma.",
  "atk-s0509a4:248_3": "1.50) samapaññāsappabhedānaṁ pañcannaṁ upādānakkhandhānaṁ uppādanirodhañca udayabbayānupassanāya avekkhantī",
  "atk-s0509a4:248_4": "vipassanaṁ ussukkāpetvā maggapaṭipāṭiyā sabbaso kilesehi ca bhavehi ca vimuttacittā uṭṭhāsiṁ,",
  "atk-s0509a4:248_5": "ubhato uṭṭhānena maggena bhavattayato cāti vuṭṭhitā ahosiṁ.",
  "atk-s0509a4:248_6": "Sesaṁ vuttanayameva.",
  "atk-s0509a4:249_0": "Mittākāḷītherīgāthāvaṇṇanā niṭṭhitā.",
  "atk-s0509a4:250_0": "7. Sakulātherīgāthāvaṇṇanā",
  "atk-s0509a4:251_0": "Agārasmiṁvasantītiādikā sakulāya theriyā gāthā.",
  "atk-s0509a4:251_1": "Ayaṁ kira padumuttarassa bhagavato kāle haṁsavatīnagare ānandassa rañño dhītā hutvā nibbattā,",
  "atk-s0509a4:251_2": "satthu vemātikabhaginī nandāti nāmena.",
  "atk-s0509a4:251_3": "Sā viññutaṁ patvā ekadivasaṁ satthu santike dhammaṁ suṇantī satthārā ekaṁ bhikkhuniṁ dibbacakkhukānaṁ",
  "atk-s0509a4:251_4": "aggaṭṭhāne ṭhapentaṁ disvā ussāhajātā adhikārakammaṁ katvā sayampi taṁ ṭhānantaraṁ patthentī paṇidhānamakāsi.",
  "atk-s0509a4:251_5": "Sā tattha yāvajīvaṁ bahuṁ uḷāraṁ kusalakammaṁ katvā devaloke nibbattitvā aparāparaṁ sugatīsuyeva saṁsarantī",
  "atk-s0509a4:251_6": "kassapassa bhagavato kāle brāhmaṇakule nibbattitvā paribbājakapabbajjaṁ pabbajitvā ekacārinī vicarantī",
  "atk-s0509a4:251_7": "ekadivasaṁ telabhikkhāya āhiṇḍitvā telaṁ labhitvā tena telena satthu cetiye sabbarattiṁ dīpapūjaṁ akāsi.",
  "atk-s0509a4:251_8": "Sā tato cutā tāvatiṁse nibbattitvā suvisuddhadibbacakkhukā hutvā ekaṁ buddhantaraṁ devesuyeva saṁsaritvā",
  "atk-s0509a4:251_9": "imasmiṁ buddhuppāde sāvatthiyaṁ brāhmaṇakule nibbatti.",
  "atk-s0509a4:251_10": "Sakulātissā nāmaṁ ahosi.",
  "atk-s0509a4:251_11": "Sā viññutaṁ pattā satthu jetavanapaṭiggahaṇe paṭiladdhasaddhā upāsikā hutvā aparabhāge aññatarassa khīṇāsavattherassa",
  "atk-s0509a4:251_12": "santike dhammaṁ sutvā sañjātasaṁvegā pabbajitvā vipassanaṁ paṭṭhapetvā ghaṭentī vāyamantī na cirasseva",
  "atk-s0509a4:251_13": "arahattaṁ pāpuṇi.",
  "atk-s0509a4:251_14": "Tena vuttaṁ apadāne (apa.",
  "atk-s0509a4:251_15": "therī 2.3.131-165) –",
  "atk-s0509a4:252_0": "‘‘Padumuttaro nāma jino, sabbadhammāna pāragū;",
  "atk-s0509a4:253_0": "Ito satasahassamhi, kappe uppajji nāyako.",
  "atk-s0509a4:254_0": "‘‘Hitāya sabbasattānaṁ, sukhāya vadataṁ varo;",
  "atk-s0509a4:255_0": "Atthāya purisājañño, paṭipanno sadevake.",
  "atk-s0509a4:256_0": "‘‘Yasaggapatto sirimā, kittivaṇṇagato jino;",
  "atk-s0509a4:257_0": "Pūjito sabbalokassa, disā sabbāsu vissuto.",
  "atk-s0509a4:258_0": "‘‘Uttiṇṇavicikiccho so, vītivattakathaṁkatho;",
  "atk-s0509a4:259_0": "Sampuṇṇamanasaṅkappo, patto sambodhimuttamaṁ.",
  "atk-s0509a4:260_0": "‘‘Anuppannassa maggassa, uppādetā naruttamo;",
  "atk-s0509a4:261_0": "Anakkhātañca akkhāsi, asañjātañca sañjanī.",
  "atk-s0509a4:262_0": "‘‘Maggaññū ca maggavidū, maggakkhāyī narāsabho;",
  "atk-s0509a4:263_0": "Maggassa kusalo satthā, sārathīnaṁ varuttamo.",
  "atk-s0509a4:264_0": "‘‘Mahākāruṇiko satthā, dhammaṁ deseti nāyako;",
  "atk-s0509a4:265_0": "Nimugge kāmapaṅkamhi, samuddharati pāṇine.",
  "atk-s0509a4:266_0": "‘‘Tadāhaṁ haṁsavatiyaṁ, jātā khattiyanandanā;",
  "atk-s0509a4:267_0": "Surūpā sadhanā cāpi, dayitā ca sirīmatī.",
  "atk-s0509a4:268_0": "‘‘Ānandassa mahārañño, dhītā paramasobhanā;",
  "atk-s0509a4:269_0": "Vemātā bhaginī cāpi, padumuttaranāmino.",
  "atk-s0509a4:270_0": "‘‘Rājakaññāhi sahitā, sabbābharaṇabhūsitā;",
  "atk-s0509a4:271_0": "Upāgamma mahāvīraṁ, assosiṁ dhammadesanaṁ.",
  "atk-s0509a4:272_0": "‘‘Tadā hi so lokagaru, bhikkhuniṁ dibbacakkhukaṁ;",
  "atk-s0509a4:273_0": "Kittayaṁ parisāmajjhe, aggaṭṭhāne ṭhapesi taṁ.",
  "atk-s0509a4:274_0": "‘‘Suṇitvā tamahaṁ haṭṭhā, dānaṁ datvāna satthuno;",
  "atk-s0509a4:275_0": "Pūjitvāna ca sambuddhaṁ, dibbacakkhuṁ apatthayiṁ.",
  "atk-s0509a4:276_0": "‘‘Tato avoca maṁ satthā, nande lacchasi patthitaṁ;",
  "atk-s0509a4:277_0": "Padīpadhammadānānaṁ, phalametaṁ sunicchitaṁ.",
  "atk-s0509a4:278_0": "‘‘Satasahassito kappe, okkākakulasambhavo;",
  "atk-s0509a4:279_0": "Gotamo nāma gottena, satthā loke bhavissati.",
  "atk-s0509a4:280_0": "‘‘Tassa dhammesu dāyādā, orasā dhammanimmitā;",
  "atk-s0509a4:281_0": "Sakulā nāma nāmena, hessati satthu sāvikā.",
  "atk-s0509a4:282_0": "‘‘Tena kammena sukatena, cetanāpaṇidhīhi ca;",
  "atk-s0509a4:283_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a4:284_0": "‘‘Imamhi bhaddake kappe, brahmabandhu mahāyaso;",
  "atk-s0509a4:285_0": "Kassapo nāma gottena, uppajji vadataṁ varo.",
  "atk-s0509a4:286_0": "‘‘Paribbājakinī āsiṁ, tadāhaṁ ekacārinī;",
  "atk-s0509a4:287_0": "Bhikkhāya vicaritvāna, alabhiṁ telamattakaṁ.",
  "atk-s0509a4:288_0": "‘‘Tena dīpaṁ padīpetvā, upaṭṭhiṁ sabbasaṁvariṁ;",
  "atk-s0509a4:289_0": "Cetiyaṁ dvipadaggassa, vippasannena cetasā.",
  "atk-s0509a4:290_0": "‘‘Tena kammena sukatena, cetanāpaṇidhīhi ca;",
  "atk-s0509a4:291_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a4:292_0": "‘‘Yattha yatthūpapajjāmi, tassa kammassa vāhasā;",
  "atk-s0509a4:293_0": "Pajjalanti mahādīpā, tattha tattha gatāya me.",
  "atk-s0509a4:294_0": "‘‘Tirokuṭṭaṁ tiroselaṁ, samatiggayha pabbataṁ;",
  "atk-s0509a4:295_0": "Passāmahaṁ yadicchāmi, dīpadānassidaṁ phalaṁ.",
  "atk-s0509a4:296_0": "‘‘Visuddhanayanā homi, yasasā ca jalāmahaṁ;",
  "atk-s0509a4:297_0": "Saddhāpaññāvatī ceva, dīpadānassidaṁ phalaṁ.",
  "atk-s0509a4:298_0": "‘‘Pacchime ca bhave dāni, jātā vippakule ahaṁ;",
  "atk-s0509a4:299_0": "Pahūtadhanadhaññamhi, mudite rājapūjite.",
  "atk-s0509a4:300_0": "‘‘Ahaṁ sabbaṅgasampannā, sabbābharaṇabhūsitā;",
  "atk-s0509a4:301_0": "Purappavese sugataṁ, vātapāne ṭhitā ahaṁ.",
  "atk-s0509a4:302_0": "‘‘Disvā jalantaṁ yasasā, devamanussasakkataṁ;",
  "atk-s0509a4:303_0": "Anubyañjanasampannaṁ, lakkhaṇehi vibhūsitaṁ.",
  "atk-s0509a4:304_0": "‘‘Udaggacittā sumanā, pabbajjaṁ samarocayiṁ;",
  "atk-s0509a4:305_0": "Na cireneva kālena, arahattamapāpuṇiṁ.",
  "atk-s0509a4:306_0": "‘‘Iddhīsu ca vasī homi, dibbāya sotadhātuyā;",
  "atk-s0509a4:307_0": "Paracittāni jānāmi, satthusāsanakārikā.",
  "atk-s0509a4:308_0": "‘‘Pubbenivāsaṁ jānāmi, dibbacakkhu visodhitaṁ;",
  "atk-s0509a4:309_0": "Khepetvā āsave sabbe, visuddhāsiṁ sunimmalā.",
  "atk-s0509a4:310_0": "‘‘Pariciṇṇo mayā satthā, kataṁ buddhassa sāsanaṁ;",
  "atk-s0509a4:311_0": "Ohito garuko bhāro, bhavanettisamūhatā.",
  "atk-s0509a4:312_0": "‘‘Yassatthāya pabbajitā, agārasmānagāriyaṁ;",
  "atk-s0509a4:313_0": "So me attho anuppatto, sabbasaṁyojanakkhayo.",
  "atk-s0509a4:314_0": "‘‘Tato mahākāruṇiko, etadagge ṭhapesi maṁ;",
  "atk-s0509a4:315_0": "Dibbacakkhukānaṁ aggā, sakulāti naruttamo.",
  "atk-s0509a4:316_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a4:317_0": "Arahattaṁ pana patvā katādhikāratāya dibbacakkhuñāṇe ciṇṇavasī ahosi.",
  "atk-s0509a4:317_1": "Tena naṁ satthā dibbacakkhukānaṁ bhikkhunīnaṁ aggaṭṭhāne ṭhapesi.",
  "atk-s0509a4:317_2": "Sā attano paṭipattiṁ paccavekkhitvā pītisomanassajātā udānavasena –",
  "atk-s0509a4:318_0": "97.",
  "atk-s0509a4:319_0": " ‘‘Agārasmiṁ vasantīhaṁ, dhammaṁ sutvāna bhikkhuno;",
  "atk-s0509a4:320_0": "Addasaṁ virajaṁ dhammaṁ, nibbānaṁ padamaccutaṁ.",
  "atk-s0509a4:321_0": "98.",
  "atk-s0509a4:322_0": " ‘‘Sāhaṁ puttaṁ dhītarañca, dhanadhaññañca chaḍḍiya;",
  "atk-s0509a4:323_0": "Kese chedāpayitvāna, pabbajiṁ anagāriyaṁ.",
  "atk-s0509a4:324_0": "99.",
  "atk-s0509a4:325_0": " ‘‘Sikkhamānā ahaṁ santī, bhāventī maggamañjasaṁ;",
  "atk-s0509a4:326_0": "Pahāsiṁ rāgadosañca, tadekaṭṭhe ca āsave.",
  "atk-s0509a4:327_0": "100.",
  "atk-s0509a4:328_0": " ‘‘Bhikkhunī upasampajja, pubbajātimanussariṁ;",
  "atk-s0509a4:329_0": "Dibbacakkhu visodhitaṁ, vimalaṁ sādhubhāvitaṁ.",
  "atk-s0509a4:330_0": "101.",
  "atk-s0509a4:331_0": " ‘‘Saṅkhāre parato disvā, hetujāte palokite;",
  "atk-s0509a4:332_0": "Pahāsiṁ āsave sabbe, sītibhūtāmhi nibbutā’’ti. –",
  "atk-s0509a4:333_0": "Imā gāthā abhāsi.",
  "atk-s0509a4:334_0": "Tattha agārasmiṁ vasantīhaṁ,",
  "atk-s0509a4:334_1": "dhammaṁ sutvāna bhikkhunoti ahaṁ pubbe agāramajjhe vasamānā aññatarassa bhinnakilesassa bhikkhuno santike catusaccagabbhaṁ dhammakathaṁ sutvā.",
  "atk-s0509a4:334_2": "Addasaṁ virajaṁ dhammaṁ,",
  "atk-s0509a4:334_3": "nibbānaṁ padamaccutanti rāgarajādīnaṁ abhāvena virajaṁ,",
  "atk-s0509a4:334_4": "vānato nikkhantattā nibbānaṁ,",
  "atk-s0509a4:334_5": "cavanābhāvato adhigatānaṁ accutihetutāya ca nibbānaṁ accutaṁ,",
  "atk-s0509a4:334_6": "padanti ca laddhanāmaṁ asaṅkhatadhammaṁ,",
  "atk-s0509a4:334_7": "sahassanayapaṭimaṇḍitena dassanasaṅkhātena dhammacakkhunā addasaṁ passiṁ.",
  "atk-s0509a4:335_0": "Sāhanti sā ahaṁ vuttappakārena sotāpannā homi.",
  "atk-s0509a4:336_0": "Sikkhamānā ahaṁ santīti ahaṁ sikkhamānāva samānā pabbajitvā vasse aparipuṇṇe eva.",
  "atk-s0509a4:336_1": "Bhāventī maggamañjasanti majjhimapaṭipattibhāvato añjasaṁ uparimaggaṁ uppādentī.",
  "atk-s0509a4:336_2": "Tadekaṭṭhe ca āsaveti rāgadosehi sahajekaṭṭhe pahānekaṭṭhe ca tatiyamaggavajjhe āsave pahāsiṁ samucchindiṁ.",
  "atk-s0509a4:337_0": "Bhikkhunīupasampajjāti vasse paripuṇṇe upasampajjitvā bhikkhunī hutvā.",
  "atk-s0509a4:337_1": "Vimalanti avijjādīhi upakkilesehi vimuttatāya vigatamalaṁ,",
  "atk-s0509a4:337_2": "sādhu sakkacca sammadeva bhāvitaṁ,",
  "atk-s0509a4:337_3": "sādhūhi vā buddhādīhi bhāvitaṁ uppāditaṁ dibbacakkhu visodhitanti sambandho.",
  "atk-s0509a4:338_0": "Saṅkhāreti tebhūmakasaṅkhāre.",
  "atk-s0509a4:338_1": "Paratoti anattato.",
  "atk-s0509a4:338_2": "Hetujāteti paccayuppanne.",
  "atk-s0509a4:338_3": "Palokiteti palujjanasabhāve pabhaṅgune paññācakkhunā disvā.",
  "atk-s0509a4:338_4": "Pahāsiṁ āsave sabbeti aggamaggena avasiṭṭhe sabbepi āsave pajahiṁ,",
  "atk-s0509a4:338_5": "khepesinti attho.",
  "atk-s0509a4:338_6": "Sesaṁ vuttanayameva.",
  "atk-s0509a4:339_0": "Sakulātherīgāthāvaṇṇanā niṭṭhitā.",
  "atk-s0509a4:340_0": "8. Soṇātherīgāthāvaṇṇanā",
  "atk-s0509a4:341_0": "Dasa putte vijāyitvātiādikā soṇāya theriyā gāthā.",
  "atk-s0509a4:341_1": "Ayampi padumuttarassa bhagavato kāle haṁsavatīnagare kulagehe nibbattitvā viññutaṁ patvā ekadivasaṁ satthu",
  "atk-s0509a4:341_2": "santike dhammaṁ suṇantī satthāraṁ ekaṁ bhikkhuniṁ āraddhavīriyānaṁ bhikkhunīnaṁ aggaṭṭhāne ṭhapentaṁ disvā,",
  "atk-s0509a4:341_3": "adhikārakammaṁ katvā sayampi taṁ ṭhānantaraṁ patthetvā yāvajīvaṁ puññāni katvā,",
  "atk-s0509a4:341_4": "tato cutā kappasatasahassaṁ devamanussesu saṁsaritvā imasmiṁ buddhuppāde sāvatthiyaṁ kulagehe nibbattitvā",
  "atk-s0509a4:341_5": "vayappattā patikulaṁ gatā dasa puttadhītaro labhitvā bahuputtikāti paññāyittha.",
  "atk-s0509a4:341_6": "Sā sāmike pabbajite vayappatte puttadhītaro gharāvāse patiṭṭhāpetvā sabbaṁ dhanaṁ puttānaṁ vibhajitvā adāsi,",
  "atk-s0509a4:341_7": "na kiñci attano ṭhapesi.",
  "atk-s0509a4:341_8": "Taṁ puttā ca dhītaro ca katipāhameva upaṭṭhahitvā paribhavaṁ akaṁsu.",
  "atk-s0509a4:341_9": "Sā ‘‘kiṁ mayhaṁ imehi paribhavāya ghare vasantiyā’’ti bhikkhuniyo upasaṅkamitvā pabbajjaṁ yāci.",
  "atk-s0509a4:341_10": "Taṁ bhikkhuniyo pabbājesuṁ.",
  "atk-s0509a4:341_11": "Sā laddhūpasampadā ‘‘ahaṁ mahallikākāle pabbajitvā appamattāya bhavitabba’’nti bhikkhunīnaṁ vattapaṭivattaṁ",
  "atk-s0509a4:341_12": "karontī ‘‘sabbarattiṁ samaṇadhammaṁ karissāmī’’ti heṭṭhāpāsāde ekathambhaṁ hatthena gahetvā taṁ avijahamānā",
  "atk-s0509a4:341_13": "samaṇadhammaṁ karontī caṅkamamānāpi ‘‘andhakāre ṭhāne rukkhādīsu yattha katthaci me sīsaṁ paṭihaññeyyā’’ti",
  "atk-s0509a4:341_14": "rukkhaṁ hatthena gahetvā taṁ avijahamānāva samaṇadhammaṁ karoti.",
  "atk-s0509a4:341_15": "Tato paṭṭhāya sā āraddhavīriyatāya pākaṭā ahosi.",
  "atk-s0509a4:341_16": "Satthā tassā ñāṇaparipākaṁ disvā gandhakuṭiyaṁ nisinnova obhāsaṁ pharitvā sammukhe nisinno viya attānaṁ dassetvā –",
  "atk-s0509a4:342_0": "‘‘Yo ca vassasataṁ jīve, apassaṁ dhammamuttamaṁ;",
  "atk-s0509a4:343_0": "Ekāhaṁ jīvitaṁ seyyo, passato dhammamuttama’’nti. (dha. pa. 115) –",
  "atk-s0509a4:344_0": "Gāthaṁ abhāsi. Sā gāthāpariyosāne arahattaṁ pāpuṇi. Tena vuttaṁ apadāne (apa. therī 2.3.220-243) –",
  "atk-s0509a4:345_0": "‘‘Padumuttaro nāma jino, sabbadhammāna pāragū;",
  "atk-s0509a4:346_0": "Ito satasahassamhi, kappe uppajji nāyako.",
  "atk-s0509a4:347_0": "‘‘Tadā seṭṭhikule jātā, sukhitā pūjitā piyā;",
  "atk-s0509a4:348_0": "Upetvā taṁ munivaraṁ, assosiṁ madhuraṁ vacaṁ.",
  "atk-s0509a4:349_0": "‘‘Āraddhavīriyānaggaṁ, vaṇṇesi bhikkhuniṁ jino;",
  "atk-s0509a4:350_0": "Taṁ sutvā muditā hutvā, kāraṁ katvāna satthuno.",
  "atk-s0509a4:351_0": "‘‘Abhivādiya sambuddhaṁ, ṭhānaṁ taṁ patthayiṁ tadā;",
  "atk-s0509a4:352_0": "Anumodi mahāvīro, sijjhataṁ paṇidhī tava.",
  "atk-s0509a4:353_0": "‘‘Satasahassito kappe, okkākakulasambhavo;",
  "atk-s0509a4:354_0": "Gotamo nāma gottena, satthā loke bhavissati.",
  "atk-s0509a4:355_0": "‘‘Tassa dhammesu dāyādā, orasā dhammanimmitā;",
  "atk-s0509a4:356_0": "Soṇāti nāma nāmena, hessati satthu sāvikā.",
  "atk-s0509a4:357_0": "‘‘Taṁ sutvā muditā hutvā, yāvajīvaṁ tadā jinaṁ;",
  "atk-s0509a4:358_0": "Mettacittā paricariṁ, paccayehi vināyakaṁ.",
  "atk-s0509a4:359_0": "‘‘Tena kammena sukatena, cetanāpaṇidhīhi ca;",
  "atk-s0509a4:360_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a4:361_0": "‘‘Pacchime ca bhave dāni, jātā seṭṭhikule ahaṁ;",
  "atk-s0509a4:362_0": "Sāvatthiyaṁ puravare, iddhe phīte mahaddhane.",
  "atk-s0509a4:363_0": "‘‘Yadā ca yobbanappattā, gantvā patikulaṁ ahaṁ;",
  "atk-s0509a4:364_0": "Dasa puttāni ajaniṁ, surūpāni visesato.",
  "atk-s0509a4:365_0": "‘‘Sukhedhitā ca te sabbe, jananettamanoharā;",
  "atk-s0509a4:366_0": "Amittānampi rucitā, mama pageva te siyā.",
  "atk-s0509a4:367_0": "‘‘Tato mayhaṁ akāmāya, dasaputtapurakkhato;",
  "atk-s0509a4:368_0": "Pabbajittha sa me bhattā, devadevassa sāsane.",
  "atk-s0509a4:369_0": "‘‘Tadekikā vicintesiṁ, jīvitenālamatthu me;",
  "atk-s0509a4:370_0": "Cattāya patiputtehi, vuḍḍhāya ca varākiyā.",
  "atk-s0509a4:371_0": "‘‘Ahampi tattha gacchissaṁ, sampatto yattha me pati;",
  "atk-s0509a4:372_0": "Evāhaṁ cintayitvāna, pabbajiṁ anagāriyaṁ.",
  "atk-s0509a4:373_0": "‘‘Tato ca maṁ bhikkhuniyo, ekaṁ bhikkhunupassaye;",
  "atk-s0509a4:374_0": "Vihāya gacchumovādaṁ, tāpehi udakaṁ iti.",
  "atk-s0509a4:375_0": "‘‘Tadā udakamāhitvā, okiritvāna kumbhiyā;",
  "atk-s0509a4:376_0": "Culle ṭhapetvā āsīnā, tato cittaṁ samādahiṁ.",
  "atk-s0509a4:377_0": "‘‘Khandhe aniccato disvā, dukkhato ca anattato;",
  "atk-s0509a4:378_0": "Khepetvā āsave sabbe, arahattamapāpuṇiṁ.",
  "atk-s0509a4:379_0": "‘‘Tadāgantvā bhikkhuniyo, uṇhodakamapucchisuṁ;",
  "atk-s0509a4:380_0": "Tejodhātumadhiṭṭhāya, khippaṁ santāpayiṁ jalaṁ.",
  "atk-s0509a4:381_0": "‘‘Vimhitā tā jinavaraṁ, etamatthamasāvayuṁ;",
  "atk-s0509a4:382_0": "Taṁ sutvā mudito nātho, imaṁ gāthaṁ abhāsatha.",
  "atk-s0509a4:383_0": "‘‘Yo ca vassasataṁ jīve, kusīto hīnavīriyo;",
  "atk-s0509a4:384_0": "Ekāhaṁ jīvitaṁ seyyo, vīriyamārabhato daḷhaṁ.",
  "atk-s0509a4:385_0": "‘‘Ārādhito mahāvīro, mayā suppaṭipattiyā;",
  "atk-s0509a4:386_0": "Āraddhavīriyānaggaṁ, mamāha sa mahāmuni.",
  "atk-s0509a4:387_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a4:388_0": "Atha naṁ bhagavā bhikkhuniyo paṭipāṭiyā ṭhānantare ṭhapento āraddhavīriyānaṁ aggaṭṭhāne ṭhapesi.",
  "atk-s0509a4:388_1": "Sā ekadivasaṁ attano paṭipattiṁ paccavekkhitvā udānavasena –",
  "atk-s0509a4:389_0": "102.",
  "atk-s0509a4:390_0": " ‘‘Dasa putte vijāyitvā, asmiṁ rūpasamussaye;",
  "atk-s0509a4:391_0": "Tatohaṁ dubbalā jiṇṇā, bhikkhuniṁ upasaṅkamiṁ.",
  "atk-s0509a4:392_0": "103.",
  "atk-s0509a4:393_0": " ‘‘Sā me dhammamadesesi, khandhāyatanadhātuyo;",
  "atk-s0509a4:394_0": "Tassā dhammaṁ suṇitvāna, kese chetvāna pabbajiṁ.",
  "atk-s0509a4:395_0": "104.",
  "atk-s0509a4:396_0": " ‘‘Tassā me sikkhamānāya, dibbacakkhu visodhitaṁ;",
  "atk-s0509a4:397_0": "Pubbenivāsaṁ jānāmi, yattha me vusitaṁ pure.",
  "atk-s0509a4:398_0": "105.",
  "atk-s0509a4:399_0": " ‘‘Animittañca bhāvemi, ekaggā susamāhitā;",
  "atk-s0509a4:400_0": "Anantarāvimokkhāsiṁ, anupādāya nibbutā.",
  "atk-s0509a4:401_0": "106.",
  "atk-s0509a4:402_0": " ‘‘Pañcakkhandhā pariññātā, tiṭṭhanti chinnamūlakā;",
  "atk-s0509a4:403_0": "Dhi tavatthu jare jamme, natthi dāni punabbhavo’’ti. – imā gāthā abhāsi;",
  "atk-s0509a4:404_0": "Tattha rūpasamussayeti rūpasaṅkhāte samussaye.",
  "atk-s0509a4:404_1": "Ayañhi rūpasaddo ‘‘cakkhuñca paṭicca rūpe ca uppajjati cakkhuviññāṇa’’ntiādīsu (saṁ. ni.",
  "atk-s0509a4:404_2": "4.60) rūpāyatane āgato.",
  "atk-s0509a4:404_3": "‘‘Yaṁkiñci rūpaṁ atītānāgatapaccuppanna’’ntiādīsu (a. ni.",
  "atk-s0509a4:404_4": "4.181) rūpakkhandhe.",
  "atk-s0509a4:404_5": "‘‘Piyarūpe sātarūpe rajjatī’’tiādīsu (ma. ni.",
  "atk-s0509a4:404_6": "1.409) sabhāve.",
  "atk-s0509a4:404_7": "‘‘Bahiddhā rūpāni passatī’’tiādīsu (dī. ni. 3.338; a. ni.",
  "atk-s0509a4:404_8": "1.427-434) kasiṇāyatane.",
  "atk-s0509a4:404_9": "‘‘Rūpī rūpāni passatī’’tiādīsu (dī. ni. 3.339; a. ni.",
  "atk-s0509a4:404_10": "1.435-442) rūpajhāne.",
  "atk-s0509a4:404_11": "‘‘Aṭṭhiñca paṭicca nhāruñca paṭicca maṁsañca paṭicca cammañca paṭicca ākāso parivārito rūpantveva saṅkhaṁ gacchatī’’tiādīsu (ma. ni.",
  "atk-s0509a4:404_12": "1.306) rūpakāye.",
  "atk-s0509a4:404_13": "Idhāpi rūpakāyeva daṭṭhabbo.",
  "atk-s0509a4:404_14": "Samussayasaddopi aṭṭhīnaṁ sarīrassa pariyāyo.",
  "atk-s0509a4:404_15": "‘‘Satanti samussayā’’tiādīsu aṭṭhisarīrapariyāye.",
  "atk-s0509a4:404_16": "‘‘Āturaṁ asuciṁ pūtiṁ,",
  "atk-s0509a4:404_17": "passa nande samussaya’’ntiādīsu (theragā.",
  "atk-s0509a4:404_18": "19) sarīre.",
  "atk-s0509a4:404_19": "Idhāpi sarīre eva daṭṭhabbo.",
  "atk-s0509a4:404_20": "Tena vuttaṁ –",
  "atk-s0509a4:404_21": "‘‘rūpasamussaye’’ti,",
  "atk-s0509a4:404_22": "rūpasaṅkhāte samussaye sarīreti attho.",
  "atk-s0509a4:404_23": "Ṭhatvāti vacanaseso.",
  "atk-s0509a4:404_24": "Asmiṁ rūpasamussayeti hi imasmiṁ rūpasamussaye ṭhatvā imaṁ rūpakāyaṁ nissāya dasa putte vijāyitvāti yojanā.",
  "atk-s0509a4:404_25": "Tatoti tasmā dasaputtavijāyanahetu.",
  "atk-s0509a4:404_26": "Sā hi paṭhamavayaṁ atikkamitvā puttake vijāyantī anukkamena dubbalasarīrā jarājiṇṇā ca ahosi.",
  "atk-s0509a4:404_27": "Tena vuttaṁ ‘‘tatohaṁ dubbalā jiṇṇā’’ti.",
  "atk-s0509a4:405_0": "Tassāti tato,",
  "atk-s0509a4:405_1": "tassāti vā tassā santike.",
  "atk-s0509a4:405_2": "Puna tassāti karaṇe sāmivacanaṁ,",
  "atk-s0509a4:405_3": "tāyāti attho.",
  "atk-s0509a4:405_4": "Sikkhamānāyāti tissopi sikkhā sikkhamānā.",
  "atk-s0509a4:406_0": "Anantarāvimokkhāsinti aggamaggassa anantarā uppannavimokkhā āsiṁ.",
  "atk-s0509a4:406_1": "Rūpī rūpāni passatītiādayo hi aṭṭhapi vimokkhā anantaravimokkhā nāma na honti.",
  "atk-s0509a4:406_2": "Maggānantaraṁ anuppattā hi phalavimokkhā phalasamāpattikāle pavattamānāpi paṭhamamaggānantarameva samuppattito taṁ upādāya anantaravimokkhā nāma,",
  "atk-s0509a4:406_3": "yathā maggasamādhi ānantarikasamādhīti vuccati.",
  "atk-s0509a4:406_4": "Anupādāya nibbutāti rūpādīsu kiñcipi aggahetvā kilesaparinibbānena nibbutā āsiṁ.",
  "atk-s0509a4:407_0": "Evaṁ vijjāttayaṁ vibhāvetvā arahattaphalena kūṭaṁ gaṇhantī udānetvā,",
  "atk-s0509a4:407_1": "idāni jarāya cirakālaṁ upaddutasarīraṁ vigarahantī saha vatthunā tassa samatikkantabhāvaṁ vibhāvetuṁ ‘‘pañcakkhandhā pariññātā’’ti osānagāthamāha.",
  "atk-s0509a4:407_2": "Tattha dhi tavatthu jare jammeti aṅgānaṁ sithilabhāvakaraṇādinā jare jamme lāmake hīne tava tuyhaṁ dhi atthu dhikāro hotu.",
  "atk-s0509a4:407_3": "Natthi dāni punabbhavoti tasmā tvaṁ mayā atikkantā abhibhūtāsīti adhippāyo.",
  "atk-s0509a4:408_0": "Soṇātherīgāthāvaṇṇanā niṭṭhitā.",
  "atk-s0509a4:409_0": "9. Bhaddākuṇḍalakesātherīgāthāvaṇṇanā",
  "atk-s0509a4:410_0": "Lūnakesītiādikā bhaddāya kuṇḍalakesāya theriyā gāthā.",
  "atk-s0509a4:410_1": "Ayampi padumuttarassa bhagavato kāle haṁsavatīnagare kulagehe nibbattitvā viññutaṁ patvā ekadivasaṁ satthu",
  "atk-s0509a4:410_2": "santike dhammaṁ suṇantī satthāraṁ ekaṁ bhikkhuniṁ khippābhiññānaṁ aggaṭṭhāne ṭhapentaṁ disvā,",
  "atk-s0509a4:410_3": "adhikārakammaṁ katvā taṁ ṭhānantaraṁ patthetvā yāvajīvaṁ puññāni katvā kappasatasahassaṁ devamanussesu",
  "atk-s0509a4:410_4": "saṁsaritvā kassapabuddhakāle kikissa kāsirañño gehe sattannaṁ bhaginīnaṁ abbhantarā hutvā,",
  "atk-s0509a4:410_5": "vīsati vassasahassāni dasa sīlāni samādāya komāribrahmacariyaṁ carantī saṅghassa vasanapariveṇaṁ kāretvā,",
  "atk-s0509a4:410_6": "ekaṁ buddhantaraṁ sugatīsuyeva saṁsaritvā imasmiṁ buddhuppāde rājagahe seṭṭhikule nibbatti.",
  "atk-s0509a4:410_7": "Bhaddātissā nāmaṁ ahosi.",
  "atk-s0509a4:410_8": "Sā mahatā parivārena vaḍḍhamānā vayappattā,",
  "atk-s0509a4:410_9": "tasmiṁyeva nagare purohitassa puttaṁ sattukaṁ nāma coraṁ sahoḍḍhaṁ gahetvā rājāṇāya nagaraguttikena māretuṁ āghātanaṁ niyyamānaṁ,",
  "atk-s0509a4:410_10": "sīhapañjarena olokentī disvā paṭibaddhacittā hutvā sace taṁ labhāmi,",
  "atk-s0509a4:410_11": "jīvissāmi; no ce,",
  "atk-s0509a4:410_12": "marissāmīti sayane adhomukhī nipajji.",
  "atk-s0509a4:411_0": "Athassā pitā taṁ pavattiṁ sutvā ekadhītutāya balavasineho sahassalañjaṁ datvā upāyeneva coraṁ vissajjāpetvā",
  "atk-s0509a4:411_1": "gandhodakena nhāpetvā sabbābharaṇapaṭimaṇḍitaṁ kāretvā pāsādaṁ pesesi.",
  "atk-s0509a4:411_2": "Bhaddāpi paripuṇṇamanorathā atirekālaṅkārena alaṅkaritvā taṁ paricarati.",
  "atk-s0509a4:411_3": "Sattuko katipāhaṁ vītināmetvā tassā ābharaṇesu uppannalobho bhadde,",
  "atk-s0509a4:411_4": "ahaṁ nagaraguttikena gahitamattova corapapāte adhivatthāya devatāya ‘‘sacāhaṁ jīvitaṁ labhāmi,",
  "atk-s0509a4:411_5": "tuyhaṁ balikammaṁ upasaṁharissāmī’’ti patthanaṁ āyāciṁ,",
  "atk-s0509a4:411_6": "tasmā balikammaṁ sajjāpehīti.",
  "atk-s0509a4:411_7": "Sā ‘‘tassa manaṁ pūressāmī’’ti balikammaṁ sajjāpetvā sabbābharaṇavibhūsitā sāmikena saddhiṁ ekaṁ yānaṁ",
  "atk-s0509a4:411_8": "abhiruyha ‘‘devatāya balikammaṁ karissāmī’’ti corapapātaṁ abhiruhituṁ āraddhā.",
  "atk-s0509a4:412_0": "Sattuko cintesi –",
  "atk-s0509a4:412_1": "‘‘sabbesu abhiruhantesu imissā ābharaṇaṁ gahetuṁ na sakkā’’ti parivārajanaṁ tattheva ṭhapetvā tameva",
  "atk-s0509a4:412_2": "balibhājanaṁ gāhāpetvā pabbataṁ abhiruhanto tāya saddhiṁ piyakathaṁ na kathesi.",
  "atk-s0509a4:412_3": "Sā iṅgiteneva tassādhippāyaṁ aññāsi. Sattuko, ‘‘bhadde,",
  "atk-s0509a4:412_4": "tava uttarasāṭakaṁ omuñcitvā kāyārūḷhapasādhanaṁ bhaṇḍikaṁ karohī’’ti. Sā, ‘‘sāmi,",
  "atk-s0509a4:412_5": "mayhaṁ ko aparādho’’ti?",
  "atk-s0509a4:412_6": "‘‘Kiṁ nu maṁ,",
  "atk-s0509a4:412_7": "bāle,‘balikammatthaṁ āgato’ti saññaṁ karosi?",
  "atk-s0509a4:412_8": "Balikammāpadesena pana tava ābharaṇaṁ gahetuṁ āgato’’ti.",
  "atk-s0509a4:412_9": "‘‘Kassa pana, ayya,",
  "atk-s0509a4:412_10": "pasādhanaṁ,",
  "atk-s0509a4:412_11": "kassa aha’’nti?",
  "atk-s0509a4:412_12": "‘‘Nāhaṁ etaṁ vibhāgaṁ jānāmī’’ti . ‘‘Hotu, ayya,",
  "atk-s0509a4:412_13": "ekaṁ pana me adhippāyaṁ pūrehi,",
  "atk-s0509a4:412_14": "alaṅkataniyāmena ca āliṅgituṁ dehī’’ti.",
  "atk-s0509a4:412_15": "So ‘‘sādhū’’ti sampaṭicchi.",
  "atk-s0509a4:412_16": "Sā tena sampaṭicchitabhāvaṁ ñatvā purato āliṅgitvā pacchato āliṅgantī viya pabbatapapāte pātesi.",
  "atk-s0509a4:412_17": "So patitvā cuṇṇavicuṇṇaṁ ahosi.",
  "atk-s0509a4:412_18": "Tāya kataṁ acchariyaṁ disvā pabbate adhivatthā devatā kosallaṁ vibhāventī imā gāthā abhāsi –",
  "atk-s0509a4:413_0": "‘‘Na hi sabbesu ṭhānesu, puriso hoti paṇḍito;",
  "atk-s0509a4:414_0": "Itthīpi paṇḍitā hoti, tattha tattha vicakkhaṇā.",
  "atk-s0509a4:415_0": "‘‘Na hi sabbesu ṭhānesu, puriso hoti paṇḍito;",
  "atk-s0509a4:416_0": "Itthīpi paṇḍitā hoti, lahuṁ atthavicintikā’’ti. (apa. therī. 2.3.31-32);",
  "atk-s0509a4:417_0": "Tato bhaddā cintesi –",
  "atk-s0509a4:417_1": "‘‘na sakkā mayā iminā niyāmena gehaṁ gantuṁ,",
  "atk-s0509a4:417_2": "itova gantvā ekaṁ pabbajjaṁ pabbajissāmī’’ti nigaṇṭhārāmaṁ gantvā nigaṇṭhe pabbajjaṁ yāci.",
  "atk-s0509a4:417_3": "Atha naṁ te āhaṁsu –",
  "atk-s0509a4:417_4": "‘‘kena niyāmena pabbajjā hotū’’ti?",
  "atk-s0509a4:417_5": "‘‘Yaṁ tumhākaṁ pabbajjāya uttamaṁ,",
  "atk-s0509a4:417_6": "tadeva karothā’’ti.",
  "atk-s0509a4:417_7": "Te ‘‘sādhū’’ti tassā tālaṭṭhinā kese luñcitvā pabbājesuṁ.",
  "atk-s0509a4:417_8": "Puna kesā vaḍḍhantā kuṇḍalāvaṭṭā hutvā vaḍḍhesuṁ.",
  "atk-s0509a4:417_9": "Tato paṭṭhāya sā kuṇḍalakesāti nāma jātā.",
  "atk-s0509a4:417_10": "Sā tattha uggahetabbaṁ samayaṁ vādamaggañca uggahetvā ‘‘ettakaṁ nāma ime jānanti,",
  "atk-s0509a4:417_11": "ito uttari viseso natthī’’ti ñatvā tato apakkamitvā yattha yattha paṇḍitā atthi,",
  "atk-s0509a4:417_12": "tattha tattha gantvā tesaṁ jānanasippaṁ uggahetvā attanā saddhiṁ kathetuṁ samatthaṁ adisvā yaṁ yaṁ gāmaṁ vā nigamaṁ vā pavisati,",
  "atk-s0509a4:417_13": "tassa dvāre vālukārāsiṁ katvā tattha jambusākhaṁ ṭhapetvā ‘‘yo mama vādaṁ āropetuṁ sakkoti,",
  "atk-s0509a4:417_14": "so imaṁ sākhaṁ maddatū’’ti samīpe ṭhitadārakānaṁ saññaṁ datvā vasanaṭṭhānaṁ gacchati.",
  "atk-s0509a4:417_15": "Sattāhampi jambusākhāya tatheva ṭhitāya taṁ gahetvā pakkamati.",
  "atk-s0509a4:418_0": "Tena ca samayena amhākaṁ bhagavā loke uppajjitvā pavattitavaradhammacakko anupubbena sāvatthiṁ upanissāya jetavane viharati.",
  "atk-s0509a4:418_1": "Kuṇḍalakesāpi vuttanayena gāmanigamarājadhānīsu vicarantī sāvatthiṁ patvā nagaradvāre vālukārāsimhi jambusākhaṁ",
  "atk-s0509a4:418_2": "ṭhapetvā dārakānaṁ saññaṁ datvā sāvatthiṁ pāvisi.",
  "atk-s0509a4:419_0": "Athāyasmā dhammasenāpati ekakova nagaraṁ pavisanto taṁ sākhaṁ disvā taṁ dametukāmo dārake pucchi –",
  "atk-s0509a4:419_1": "‘‘kasmāyaṁ sākhā evaṁ ṭhapitā’’ti?",
  "atk-s0509a4:419_2": "Dārakā tamatthaṁ ārocesuṁ.",
  "atk-s0509a4:419_3": "Thero ‘‘yadi evaṁ imaṁ sākhaṁ maddathā’’ti āha.",
  "atk-s0509a4:419_4": "Dārakā taṁ maddiṁsu.",
  "atk-s0509a4:419_5": "Kuṇḍalakesā katabhattakiccā nagarato nikkhamantī taṁ sākhaṁ madditaṁ disvā ‘‘kenidaṁ maddita’’nti pucchitvā",
  "atk-s0509a4:419_6": "therena maddāpitabhāvaṁ ñatvā ‘‘apakkhiko vādo na sobhatī’’ti sāvatthiṁ pavisitvā vīthito vīthiṁ vicarantī",
  "atk-s0509a4:419_7": "‘‘passeyyātha samaṇehi sakyaputtiyehi saddhiṁ mayhaṁ vāda’’nti ugghosetvā mahājanaparivutā aññatarasmiṁ",
  "atk-s0509a4:419_8": "rukkhamūle nisinnaṁ dhammasenāpatiṁ upasaṅkamitvā paṭisanthāraṁ katvā ekamantaṁ ṭhitā ‘‘kiṁ tumhehi mama",
  "atk-s0509a4:419_9": "jambusākhā maddāpitā’’ti pucchi. ‘‘Āma,",
  "atk-s0509a4:419_10": "mayā maddāpitā’’ti.",
  "atk-s0509a4:419_11": "‘‘Evaṁ sante tumhehi saddhiṁ mayhaṁ vādo hotū’’ti. ‘‘Hotu,",
  "atk-s0509a4:419_12": "bhadde’’ti.",
  "atk-s0509a4:419_13": "‘‘Kassa pucchā,",
  "atk-s0509a4:419_14": "kassa vissajjanā’’ti?",
  "atk-s0509a4:419_15": "‘‘Pucchā nāma amhākaṁ pattā,",
  "atk-s0509a4:419_16": "tvaṁ yaṁ attano jānanakaṁ pucchā’’ti.",
  "atk-s0509a4:419_17": "Sā sabbameva attano jānanakaṁ vādaṁ pucchi.",
  "atk-s0509a4:419_18": "Thero taṁ sabbaṁ vissajjesi.",
  "atk-s0509a4:419_19": "Sā upari pucchitabbaṁ ajānantī tuṇhī ahosi.",
  "atk-s0509a4:419_20": "Atha naṁ thero āha –",
  "atk-s0509a4:419_21": "‘‘tayā bahuṁ pucchitaṁ,",
  "atk-s0509a4:419_22": "mayampi taṁ ekaṁ pañhaṁ pucchāmā’’ti.",
  "atk-s0509a4:419_23": "‘‘Pucchatha,",
  "atk-s0509a4:419_24": "bhante’’ti.",
  "atk-s0509a4:419_25": "Thero ‘‘ekaṁ nāma ki’’nti imaṁ pañhaṁ pucchi.",
  "atk-s0509a4:419_26": "Kuṇḍalakesā neva antaṁ na koṭiṁ passantī andhakāraṁ paviṭṭhā viya hutvā ‘‘na jānāmi,",
  "atk-s0509a4:419_27": "bhante’’ti āha.",
  "atk-s0509a4:419_28": "‘‘Tvaṁ ettakampi ajānantī aññaṁ kiṁ jānissasī’’ti vatvā dhammaṁ desesi.",
  "atk-s0509a4:419_29": "Sā therassa pādesu patitvā, ‘‘bhante,",
  "atk-s0509a4:419_30": "tumhe saraṇaṁ gacchāmī’’ti āha.",
  "atk-s0509a4:419_31": "‘‘Mā maṁ tvaṁ, bhadde,",
  "atk-s0509a4:419_32": "saraṇaṁ gaccha,",
  "atk-s0509a4:419_33": "sadevake loke aggapuggalaṁ bhagavantameva saraṇaṁ gacchā’’ti.",
  "atk-s0509a4:419_34": "‘‘Evaṁ karissāmi,",
  "atk-s0509a4:419_35": "bhante’’ti sā sāyanhasamaye dhammadesanāvelāyaṁ satthu santikaṁ gantvā pañcapatiṭṭhitena vanditvā ekamantaṁ aṭṭhāsi.",
  "atk-s0509a4:419_36": "Satthā tassā ñāṇaparipākaṁ ñatvā –",
  "atk-s0509a4:420_0": "‘‘Sahassamapi ce gāthā, anatthapadasaṁhitā;",
  "atk-s0509a4:421_0": "Ekaṁ gāthāpadaṁ seyyo, yaṁ sutvā supasammatī’’ti. –",
  "atk-s0509a4:422_0": "Imaṁ gāthamāha.",
  "atk-s0509a4:422_1": "Gāthāpariyosāne yathāṭhitāva saha paṭisambhidāhi arahattaṁ pāpuṇi.",
  "atk-s0509a4:422_2": "Tena vuttaṁ apadāne (apa.",
  "atk-s0509a4:422_3": "therī 2.3.1-54) –",
  "atk-s0509a4:423_0": "‘‘Padumuttaro nāma jino, sabbadhammāna pāragū;",
  "atk-s0509a4:424_0": "Ito satasahassamhi, kappe uppajji nāyako.",
  "atk-s0509a4:425_0": "‘‘Tadāhaṁ haṁsavatiyaṁ, jātā seṭṭhikule ahuṁ;",
  "atk-s0509a4:426_0": "Nānāratanapajjote, mahāsukhasamappitā.",
  "atk-s0509a4:427_0": "‘‘Upetvā taṁ mahāvīraṁ, assosiṁ dhammadesanaṁ;",
  "atk-s0509a4:428_0": "Tato jātappasādāhaṁ, upesiṁ saraṇaṁ jinaṁ.",
  "atk-s0509a4:429_0": "‘‘Tadā mahākāruṇiko, padumuttaranāmako;",
  "atk-s0509a4:430_0": "Khippābhiññānamagganti, ṭhapesi bhikkhuniṁ subhaṁ.",
  "atk-s0509a4:431_0": "‘‘Taṁ sutvā muditā hutvā, dānaṁ datvā mahesino;",
  "atk-s0509a4:432_0": "Nipacca sirasā pāde, taṁ ṭhānamabhipatthayiṁ.",
  "atk-s0509a4:433_0": "‘‘Anumodi mahāvīro, bhadde yaṁ tebhipatthitaṁ;",
  "atk-s0509a4:434_0": "Samijjhissati taṁ sabbaṁ, sukhinī hohi nibbutā.",
  "atk-s0509a4:435_0": "‘‘Satasahassito kappe, okkākakulasambhavo;",
  "atk-s0509a4:436_0": "Gotamo nāma gottena, satthā loke bhavissati.",
  "atk-s0509a4:437_0": "‘‘Tassa dhammesu dāyādā, orasā dhammanimmitā;",
  "atk-s0509a4:438_0": "Bhaddākuṇḍalakesāti, hessati satthu sāvikā.",
  "atk-s0509a4:439_0": "‘‘Tena kammena sukatena, cetanāpaṇidhīhi ca;",
  "atk-s0509a4:440_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a4:441_0": "‘‘Tato cutā yāmamagaṁ, tatohaṁ tusitaṁ gatā;",
  "atk-s0509a4:442_0": "Tato ca nimmānaratiṁ, vasavattipuraṁ tato.",
  "atk-s0509a4:443_0": "‘‘Yattha yatthūpapajjāmi, tassa kammassa vāhasā;",
  "atk-s0509a4:444_0": "Tattha tattheva rājūnaṁ, mahesittamakārayiṁ.",
  "atk-s0509a4:445_0": "‘‘Tato cutā manussesu, rājūnaṁ cakkavattinaṁ;",
  "atk-s0509a4:446_0": "Maṇḍalīnañca rājūnaṁ, mahesittamakārayiṁ.",
  "atk-s0509a4:447_0": "‘‘Sampattiṁ anubhotvāna, devesu mānusesu ca;",
  "atk-s0509a4:448_0": "Sabbattha sukhitā hutvā, nekakappesu saṁsariṁ.",
  "atk-s0509a4:449_0": "‘‘Imamhi bhaddake kappe, brahmabandhu mahāyaso;",
  "atk-s0509a4:450_0": "Kassapo nāma gottena, uppajji vadataṁ varo.",
  "atk-s0509a4:451_0": "‘‘Upaṭṭhāko mahesissa, tadā āsi narissaro;",
  "atk-s0509a4:452_0": "Kāsirājā kikī nāma, bārāṇasipuruttame.",
  "atk-s0509a4:453_0": "‘‘Tassa dhītā catutthāsiṁ, bhikkhudāyīti vissutā;",
  "atk-s0509a4:454_0": "Dhammaṁ sutvā jinaggassa, pabbajjaṁ samarocayiṁ.",
  "atk-s0509a4:455_0": "‘‘Anujāni na no tāto, agāreva tadā mayaṁ;",
  "atk-s0509a4:456_0": "Vīsavassasahassāni, vicarimha atanditā.",
  "atk-s0509a4:457_0": "‘‘Komāribrahmacariyaṁ, rājakaññā sukhedhitā;",
  "atk-s0509a4:458_0": "Buddhopaṭṭhānaniratā, muditā satta dhītaro.",
  "atk-s0509a4:459_0": "‘‘Samaṇī samaṇaguttā ca, bhikkhunī bhikkhudāyikā;",
  "atk-s0509a4:460_0": "Dhammā ceva sudhammā ca, sattamī saṅghadāyikā.",
  "atk-s0509a4:461_0": "‘‘Khemā uppalavaṇṇā ca, paṭācārā ahaṁ tadā;",
  "atk-s0509a4:462_0": "Kisāgotamī dhammadinnā, visākhā hoti sattamī.",
  "atk-s0509a4:463_0": "‘‘Tehi kammehi sukatehi, cetanāpaṇidhīhi ca;",
  "atk-s0509a4:464_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a4:465_0": "‘‘Pacchime ca bhave dāni, giribbajapuruttame;",
  "atk-s0509a4:466_0": "Jātā seṭṭhikule phīte, yadāhaṁ yobbane ṭhitā.",
  "atk-s0509a4:467_0": "‘‘Coraṁ vadhatthaṁ nīyantaṁ, disvā rattā tahiṁ ahaṁ;",
  "atk-s0509a4:468_0": "Pitā me taṁ sahassena, mocayitvā vadhā tato.",
  "atk-s0509a4:469_0": "‘‘Adāsi tassa maṁ tāto, viditvāna manaṁ mama;",
  "atk-s0509a4:470_0": "Tassāhamāsiṁ visaṭṭhā, atīva dayitā hitā.",
  "atk-s0509a4:471_0": "‘‘So me bhūsanalobhena, balimajjhāsayo diso;",
  "atk-s0509a4:472_0": "Corappapātaṁ netvāna, pabbataṁ cetayī vadhaṁ.",
  "atk-s0509a4:473_0": "‘‘Tadāhaṁ paṇamitvāna, sattukaṁ sukatañjalī;",
  "atk-s0509a4:474_0": "Rakkhantī attano pāṇaṁ, idaṁ vacanamabraviṁ.",
  "atk-s0509a4:475_0": "‘‘Idaṁ suvaṇṇakeyūraṁ, muttā veḷuriyā bahū;",
  "atk-s0509a4:476_0": "Sabbaṁ harassu bhaddante, mañca dāsīti sāvaya.",
  "atk-s0509a4:477_0": "‘‘Oropayassu kalyāṇī, mā bāḷhaṁ paridevasi;",
  "atk-s0509a4:478_0": "Na cāhaṁ abhijānāmi, ahantvā dhanamābhataṁ.",
  "atk-s0509a4:479_0": "‘‘Yato sarāmi attānaṁ, yato pattosmi viññutaṁ;",
  "atk-s0509a4:480_0": "Na cāhaṁ abhijānāmi, aññaṁ piyataraṁ tayā.",
  "atk-s0509a4:481_0": "‘‘Ehi taṁ upagūhissaṁ, katvāna taṁ padakkhiṇaṁ;",
  "atk-s0509a4:482_0": "Na ca dāni puno atthi, mama tuyhañca saṅgamo.",
  "atk-s0509a4:483_0": "‘‘Na hi sabbesu ṭhānesu, puriso hoti paṇḍito;",
  "atk-s0509a4:484_0": "Itthīpi paṇḍitā hoti, tattha tattha vicakkhaṇā.",
  "atk-s0509a4:485_0": "‘‘Na hi sabbesu ṭhānesu, puriso hoti paṇḍito;",
  "atk-s0509a4:486_0": "Itthīpi paṇḍitā hoti, lahuṁ atthavicintikā.",
  "atk-s0509a4:487_0": "‘‘Lahuñca vata khippañca, nikaṭṭhe samacetayiṁ;",
  "atk-s0509a4:488_0": "Migaṁ uṇṇā yathā evaṁ, tadāhaṁ sattukaṁ vadhiṁ.",
  "atk-s0509a4:489_0": "‘‘Yo ca uppatitaṁ atthaṁ, na khippamanubujjhati;",
  "atk-s0509a4:490_0": "So haññate mandamati, corova girigabbhare.",
  "atk-s0509a4:491_0": "‘‘Yo ca uppatitaṁ atthaṁ, khippameva nibodhati;",
  "atk-s0509a4:492_0": "Muccate sattusambādhā, tadāhaṁ sattukā yathā.",
  "atk-s0509a4:493_0": "‘‘Tadāhaṁ pātayitvāna, giriduggamhi sattukaṁ;",
  "atk-s0509a4:494_0": "Santikaṁ setavatthānaṁ, upetvā pabbajiṁ ahaṁ.",
  "atk-s0509a4:495_0": "‘‘Saṇḍāsena ca kese me, luñcitvā sabbaso tadā;",
  "atk-s0509a4:496_0": "Pabbajitvāna samayaṁ, ācikkhiṁsu nirantaraṁ.",
  "atk-s0509a4:497_0": "‘‘Tato taṁ uggahetvāhaṁ, nisīditvāna ekikā;",
  "atk-s0509a4:498_0": "Samayaṁ taṁ vicintesiṁ, suvāno mānusaṁ karaṁ.",
  "atk-s0509a4:499_0": "‘‘Chinnaṁ gayha samīpe me, pātayitvā apakkami;",
  "atk-s0509a4:500_0": "Disvā nimittamalabhiṁ, hatthaṁ taṁ puḷavākulaṁ.",
  "atk-s0509a4:501_0": "‘‘Tato uṭṭhāya saṁviggā, apucchiṁ sahadhammike;",
  "atk-s0509a4:502_0": "Te avocuṁ vijānanti, taṁ atthaṁ sakyabhikkhavo.",
  "atk-s0509a4:503_0": "‘‘Sāhaṁ tamatthaṁ pucchissaṁ, upetvā buddhasāvake;",
  "atk-s0509a4:504_0": "Te mamādāya gacchiṁsu, buddhaseṭṭhassa santikaṁ.",
  "atk-s0509a4:505_0": "‘‘So me dhammamadesesi, khandhāyatanadhātuyo;",
  "atk-s0509a4:506_0": "Asubhāniccadukkhāti, anattāti ca nāyako.",
  "atk-s0509a4:507_0": "‘‘Tassa dhammaṁ suṇitvāhaṁ, dhammacakkhuṁ visodhayiṁ;",
  "atk-s0509a4:508_0": "Tato viññātasaddhammā, pabbajjaṁ upasampadaṁ.",
  "atk-s0509a4:509_0": "‘‘Āyācito tadā āha, ehi bhaddeti nāyako;",
  "atk-s0509a4:510_0": "Tadāhaṁ upasampannā, parittaṁ toyamaddasaṁ.",
  "atk-s0509a4:511_0": "‘‘Pādapakkhālanenāhaṁ, ñatvā saudayabbayaṁ;",
  "atk-s0509a4:512_0": "Tathā sabbepi saṅkhāre, īdisaṁ cintayiṁ tadā.",
  "atk-s0509a4:513_0": "‘‘Tato cittaṁ vimucci me, anupādāya sabbaso;",
  "atk-s0509a4:514_0": "Khippābhiññānamaggaṁ me, tadā paññāpayī jino.",
  "atk-s0509a4:515_0": "‘‘Iddhīsu ca vasī homi, dibbāya sotadhātuyā;",
  "atk-s0509a4:516_0": "Paracittāni jānāmi, satthusāsanakārikā.",
  "atk-s0509a4:517_0": "‘‘Pubbenivāsaṁ jānāmi, dibbacakkhu visodhitaṁ;",
  "atk-s0509a4:518_0": "Khepetvā āsave sabbe, visuddhāsiṁ sunimmalā.",
  "atk-s0509a4:519_0": "‘‘Pariciṇṇo mayā satthā, kataṁ buddhassa sāsanaṁ;",
  "atk-s0509a4:520_0": "Ohito garuko bhāro, bhavanetti samūhatā.",
  "atk-s0509a4:521_0": "‘‘Yassatthāya pabbajitā, agārasmānagāriyaṁ;",
  "atk-s0509a4:522_0": "So me attho anuppatto, sabbasaṁyojanakkhayo.",
  "atk-s0509a4:523_0": "‘‘Atthadhammaniruttīsu, paṭibhāne tatheva ca;",
  "atk-s0509a4:524_0": "Ñāṇaṁ me vimalaṁ suddhaṁ, buddhaseṭṭhassa sāsane.",
  "atk-s0509a4:525_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a4:526_0": "Arahattaṁ pana patvā tāvadeva pabbajjaṁ yāci.",
  "atk-s0509a4:526_1": "Satthā tassā pabbajjaṁ anujāni.",
  "atk-s0509a4:526_2": "Sā bhikkhunupassayaṁ gantvāna pabbajitvā phalasukhena nibbānasukhena ca vītināmentī attano paṭipattiṁ paccavekkhitvā udānavasena –",
  "atk-s0509a4:527_0": "107.",
  "atk-s0509a4:528_0": " ‘‘Lūnakesī paṅkadharī, ekasāṭī pure cariṁ;",
  "atk-s0509a4:529_0": "Avajje vajjamatinī, vajje cāvajjadassinī.",
  "atk-s0509a4:530_0": "108.",
  "atk-s0509a4:531_0": " ‘‘Divāvihārā nikkhamma, gijjhakūṭamhi pabbate;",
  "atk-s0509a4:532_0": "Addasaṁ virajaṁ buddhaṁ, bhikkhusaṅghapurakkhataṁ.",
  "atk-s0509a4:533_0": "109.",
  "atk-s0509a4:534_0": " ‘‘Nihacca jāṇuṁ vanditvā, sammukhā añjaliṁ akaṁ;",
  "atk-s0509a4:535_0": "Ehi bhaddeti maṁ avaca, sā me āsūpasampadā.",
  "atk-s0509a4:536_0": "110.",
  "atk-s0509a4:537_0": " ‘‘Ciṇṇā aṅgā ca magadhā, vajjī kāsī ca kosalā;",
  "atk-s0509a4:538_0": "Anakā paṇṇāsa vassāni, raṭṭhapiṇḍaṁ abhuñjahaṁ.",
  "atk-s0509a4:539_0": "111.",
  "atk-s0509a4:540_0": " ‘‘Puññaṁ vata pasavi bahuṁ, sappañño vatāyaṁ upāsako;",
  "atk-s0509a4:541_0": "Yo bhaddāya cīvaraṁ adāsi, vippamuttāya sabbaganthehī’’ti. –",
  "atk-s0509a4:542_0": "Imā gāthā abhāsi.",
  "atk-s0509a4:543_0": "Tattha lūnakesīti lūnā luñcitā kesā mayhanti lūnakesī,",
  "atk-s0509a4:543_1": "nigaṇṭhesu pabbajjāya tālaṭṭhinā luñcitakesā,",
  "atk-s0509a4:543_2": "taṁ sandhāya vadati.",
  "atk-s0509a4:543_3": "Paṅkadharīti dantakaṭṭhassa akhādanena dantesu malapaṅkadhāraṇato paṅkadharī.",
  "atk-s0509a4:543_4": "Ekasāṭīti nigaṇṭhacārittavasena ekasāṭikā.",
  "atk-s0509a4:543_5": "Pure carinti pubbe nigaṇṭhī hutvā evaṁ vicariṁ.",
  "atk-s0509a4:543_6": "Avajje vajjamatinīti nhānucchādanadantakaṭṭhakhādanādike anavajje sāvajjasaññī.",
  "atk-s0509a4:543_7": "Vajje cāvajjadassinīti mānamakkhapalāsavipallāsādike sāvajje anavajjadiṭṭhī.",
  "atk-s0509a4:544_0": "Divāvihārā nikkhammāti attano divāvihāraṭṭhānato nikkhamitvā.",
  "atk-s0509a4:544_1": "Ayampi ṭhitamajjhanhikavelāyaṁ therena samāgatā tassa pañhassa vissajjanena dhammadesanāya ca nihatamānadabbā",
  "atk-s0509a4:544_2": "pasannamānasā hutvā satthu santikaṁ upasaṅkamitukāmāva attano vasanaṭṭhānaṁ gantvā divāṭṭhāne nisīditvā",
  "atk-s0509a4:544_3": "sāyanhasamaye satthu santikaṁ upasaṅkamitvā.",
  "atk-s0509a4:545_0": "Nihacca jāṇuṁ vanditvāti jāṇudvayaṁ pathaviyaṁ nihantvā patiṭṭhapetvā pañcapatiṭṭhitena vanditvā.",
  "atk-s0509a4:545_1": "Sammukhā añjaliṁ akanti satthu sammukhā dasanakhasamodhānasamujjalaṁ añjaliṁ akāsiṁ. Ehi,",
  "atk-s0509a4:545_2": "bhaddeti maṁ avaca,",
  "atk-s0509a4:545_3": "sā me āsūpasampadāti yaṁ maṁ bhagavā arahattaṁ patvā pabbajjañca upasampadañca yācitvā ṭhitaṁ ‘‘ehi, bhadde,",
  "atk-s0509a4:545_4": "bhikkhunupassayaṁ gantvā bhikkhunīnaṁ santike pabbaja upasampajjassū’’ti avaca āṇāpesi.",
  "atk-s0509a4:545_5": "Sā satthu āṇā mayhaṁ upasampadāya kāraṇattā upasampadā āsi ahosi.",
  "atk-s0509a4:546_0": "Ciṇṇātiādikā dve gāthā aññābyākaraṇagāthā.",
  "atk-s0509a4:546_1": "Tattha ciṇṇā aṅgā ca magadhāti ye ime aṅgā ca magadhā ca vajjī ca kāsī ca kosalā ca janapadā pubbe sāṇāya mayā raṭṭhapiṇḍaṁ bhuñjantiyā ciṇṇā caritā,",
  "atk-s0509a4:546_2": "tesuyeva satthārā samāgamato paṭṭhāya anaṇā niddosā apagatakilesā hutvā paññāsa saṁvaccharāni raṭṭhapiṇḍaṁ abhuñjiṁ ahaṁ.",
  "atk-s0509a4:547_0": "Yena abhippasannamānasena upāsakena attano cīvaraṁ dinnaṁ,",
  "atk-s0509a4:547_1": "tassa puññavisesakittanamukhena aññaṁ byākarontī ‘‘puññaṁ vata pasavī bahu’’nti osānagāthamāha.",
  "atk-s0509a4:547_2": "Sā suviññeyyāva.",
  "atk-s0509a4:548_0": "Bhaddākuṇḍalakesātherīgāthāvaṇṇanā niṭṭhitā.",
  "atk-s0509a4:549_0": "10. Paṭācārātherīgāthāvaṇṇanā",
  "atk-s0509a4:550_0": "Naṅgalehi kasaṁ khettantiādikā paṭācārāya theriyā gāthā.",
  "atk-s0509a4:550_1": "Ayampi padumuttarassa bhagavato kāle haṁsavatīnagare kulagehe nibbattitvā viññutaṁ patvā,",
  "atk-s0509a4:550_2": "ekadivasaṁ satthu santike dhammaṁ suṇantī satthāraṁ ekaṁ bhikkhuniṁ vinayadharānaṁ aggaṭṭhāne ṭhapentaṁ disvā,",
  "atk-s0509a4:550_3": "adhikārakammaṁ katvā taṁ ṭhānantaraṁ patthesi.",
  "atk-s0509a4:550_4": "Sā yāvajīvaṁ kusalaṁ katvā devamanussesu saṁsarantī kassapabuddhakāle kikissa kāsirañño gehe paṭisandhiṁ",
  "atk-s0509a4:550_5": "gahetvā sattannaṁ bhaginīnaṁ abbhantarā hutvā vīsati vassasahassāni brahmacariyaṁ caritvā bhikkhusaṅghassa",
  "atk-s0509a4:550_6": "pariveṇaṁ akāsi.",
  "atk-s0509a4:550_7": "Sā tato cutā devaloke nibbattā,",
  "atk-s0509a4:550_8": "ekaṁ buddhantaraṁ dibbasampattiṁ anubhavitvā imasmiṁ buddhuppāde sāvatthiyaṁ seṭṭhigehe nibbattitvā vayappattā",
  "atk-s0509a4:550_9": "attano gehe ekena kammakārena saddhiṁ kilesasanthavaṁ akāsi.",
  "atk-s0509a4:550_10": "Taṁ mātāpitaro samajātikassa kumārassa dātuṁ divasaṁ saṇṭhapesuṁ.",
  "atk-s0509a4:550_11": "Taṁ ñatvā sā hatthasāraṁ gahetvā tena katasanthavena purisena saddhiṁ aggadvārena nikkhamitvā ekasmiṁ gāmake vasantī gabbhinī ahosi.",
  "atk-s0509a4:550_12": "Sā paripakke gabbhe ‘‘kiṁ idha anāthavāsena,",
  "atk-s0509a4:550_13": "kulagehaṁ gacchāma,",
  "atk-s0509a4:550_14": "sāmī’’ti vatvā tasmiṁ ‘‘ajja gacchāma,",
  "atk-s0509a4:550_15": "sve gacchāmā’’ti kālakkhepaṁ karonte ‘‘nāyaṁ bālo maṁ nessatī’’ti tasmiṁ bahi gate gehe paṭisāmetabbaṁ",
  "atk-s0509a4:550_16": "paṭisāmetvā ‘‘kulagharaṁ gatāti mayhaṁ sāmikassa kathethā’’ti paṭivissakagharavāsīnaṁ ācikkhitvā ‘‘ekikāva",
  "atk-s0509a4:550_17": "kulagharaṁ gamissāmī’’ti maggaṁ paṭipajji .",
  "atk-s0509a4:550_18": "So āgantvā gehe taṁ apassanto paṭivissake pucchitvā ‘‘kulagharaṁ gatā’’ti sutvā ‘‘maṁ nissāya kuladhītā anāthā jātā’’ti padānupadaṁ gantvā sampāpuṇi.",
  "atk-s0509a4:550_19": "Tassā antarāmagge eva gabbhavuṭṭhānaṁ ahosi.",
  "atk-s0509a4:550_20": "Sā pasutakālato paṭṭhāya paṭippassaddhagamanussukkā sāmikaṁ gahetvā nivatti.",
  "atk-s0509a4:550_21": "Dutiyavārampi gabbhinī ahosītiādi sabbaṁ purimanayeneva vitthāretabbaṁ.",
  "atk-s0509a4:551_0": "Ayaṁ pana viseso –",
  "atk-s0509a4:551_1": "yadā tassā antarāmagge kammajavātā caliṁsu,",
  "atk-s0509a4:551_2": "tadā mahāakālamegho udapādi.",
  "atk-s0509a4:551_3": "Samantato vijjulatāhi ādittaṁ viya meghathanitehi bhijjamānaṁ viya ca udakadhārānipātanirantaraṁ nabhaṁ ahosi.",
  "atk-s0509a4:551_4": "Sā taṁ disvā, ‘‘sāmi,",
  "atk-s0509a4:551_5": "me anovassakaṁ ṭhānaṁ jānāhī’’ti āha.",
  "atk-s0509a4:551_6": "So ito cito ca olokento ekaṁ tiṇasañchannaṁ gumbaṁ disvā tattha gantvā hatthagatāya vāsiyā tasmiṁ gumbe",
  "atk-s0509a4:551_7": "daṇḍake chinditukāmo tiṇehi sañchāditavammikasīsante uṭṭhitarukkhadaṇḍakaṁ chindi.",
  "atk-s0509a4:551_8": "Tāvadeva ca naṁ tato vammikato nikkhamitvā ghoraviso āsīviso ḍaṁsi.",
  "atk-s0509a4:551_9": "So tattheva patitvā kālamakāsi.",
  "atk-s0509a4:551_10": "Sā mahādukkhaṁ anubhavantī tassa āgamanaṁ olokentī dvepi dārake vātavuṭṭhiṁ asahamāne viravante urantare katvā,",
  "atk-s0509a4:551_11": "dvīhi jāṇukehi dvīhi hatthehi ca bhūmiṁ uppīḷetvā yathāṭhitāva rattiṁ vītināmetvā vibhātāya rattiyā maṁsapesivaṇṇaṁ",
  "atk-s0509a4:551_12": "ekaṁ puttaṁ pilotikacumbaṭake nipajjāpetvā hatthehi urehi ca pariggahetvā,",
  "atk-s0509a4:551_13": "itaraṁ ‘‘ehi, tāta,",
  "atk-s0509a4:551_14": "pitā te ito gato’’ti vatvā sāmikena gatamaggena gacchantī taṁ vammikasamīpe kālaṅkataṁ nisinnaṁ disvā",
  "atk-s0509a4:551_15": "‘‘maṁ nissāya mama sāmiko mato’’ti rodantī paridevantī sakalarattiṁ devena vuṭṭhattā jaṇṇukappamāṇaṁ",
  "atk-s0509a4:551_16": "thanappamāṇaṁ udakaṁ savantiṁ antarāmagge nadiṁ patvā,",
  "atk-s0509a4:551_17": "attano mandabuddhitāya dubbalatāya ca dvīhi dārakehi saddhiṁ udakaṁ otarituṁ avisahantī jeṭṭhaputtaṁ",
  "atk-s0509a4:551_18": "orimatīre ṭhapetvā itaraṁ ādāya paratīraṁ gantvā sākhābhaṅgaṁ attharitvā tattha pilotikacumbaṭake nipajjāpetvā",
  "atk-s0509a4:551_19": "‘‘itarassa santikaṁ gamissāmī’’ti bālaputtakaṁ pahātuṁ asakkontī punappunaṁ nivattitvā olokayamānā nadiṁ otarati.",
  "atk-s0509a4:552_0": "Athassā nadīmajjhaṁ gatakāle eko seno taṁ dārakaṁ disvā ‘‘maṁsapesī’’ti saññāya ākāsato bhassi.",
  "atk-s0509a4:552_1": "Sā taṁ disvā ubho hatthe ukkhipitvā ‘‘sūsū’’ti tikkhattuṁ mahāsaddaṁ nicchāresi.",
  "atk-s0509a4:552_2": "Seno dūrabhāvena taṁ anādiyanto kumāraṁ gahetvā vehāsaṁ uppati.",
  "atk-s0509a4:552_3": "Orimatīre ṭhito putto ubho hatthe ukkhipitvā mahāsaddaṁ nicchārayamānaṁ disvā ‘‘maṁ sandhāya vadatī’’ti saññāya vegena udake pati.",
  "atk-s0509a4:552_4": "Iti bālaputtako senena,",
  "atk-s0509a4:552_5": "jeṭṭhaputtako udakena hato.",
  "atk-s0509a4:552_6": "Sā ‘‘eko me putto senena gahito,",
  "atk-s0509a4:552_7": "eko udakena vūḷho,",
  "atk-s0509a4:552_8": "panthe me pati mato’’ti rodantī paridevantī gacchantī sāvatthito āgacchantaṁ ekaṁ purisaṁ disvā pucchi –",
  "atk-s0509a4:552_9": "‘‘kattha vāsikosi, tātā’’ti?",
  "atk-s0509a4:552_10": "‘‘Sāvatthivāsikomhi, ammā’’ti.",
  "atk-s0509a4:552_11": "‘‘Sāvatthiyaṁ asukavīthiyaṁ asukakulaṁ nāma atthi,",
  "atk-s0509a4:552_12": "taṁ jānāsi, tātā’’ti? ‘‘Jānāmi, amma,",
  "atk-s0509a4:552_13": "taṁ pana mā pucchi,",
  "atk-s0509a4:552_14": "aññaṁ pucchā’’ti.",
  "atk-s0509a4:552_15": "‘‘Aññena me payojanaṁ natthi,",
  "atk-s0509a4:552_16": "tadeva pucchāmi, tātā’’ti. ‘‘Amma,",
  "atk-s0509a4:552_17": "tvaṁ attano anācikkhituṁ na desi,",
  "atk-s0509a4:552_18": "ajja te sabbarattiṁ devo vassanto diṭṭho’’ti?",
  "atk-s0509a4:552_19": "‘‘Diṭṭho me, tāta,",
  "atk-s0509a4:552_20": "mayhameva so sabbarattiṁ vuṭṭho,",
  "atk-s0509a4:552_21": "taṁ kāraṇaṁ pacchā kathessāmi,",
  "atk-s0509a4:552_22": "etasmiṁ tāva me seṭṭhigehe pavattiṁ kathehī’’ti. ‘‘Amma,",
  "atk-s0509a4:552_23": "ajja rattiyaṁ seṭṭhi ca bhariyā ca seṭṭhiputto cāti tayopi jane avattharamānaṁ gehaṁ pati,",
  "atk-s0509a4:552_24": "te ekacitakāyaṁ jhāyanti,",
  "atk-s0509a4:552_25": "svāyaṁ dhūmo paññāyati, ammā’’ti.",
  "atk-s0509a4:552_26": "Sā tasmiṁ khaṇe nivatthavatthampi patamānaṁ na sañjāni.",
  "atk-s0509a4:552_27": "Sokummattattaṁ patvā jātarūpeneva –",
  "atk-s0509a4:553_0": "‘‘Ubho puttā kālaṅkatā, panthe mayhaṁ patī mato;",
  "atk-s0509a4:554_0": "Mātā pitā ca bhātā ca, ekacitamhi ḍayhare’’ti. (apa. therī 2.2.498) –",
  "atk-s0509a4:555_0": "Vilapantī paribbhamati.",
  "atk-s0509a4:556_0": "Tato paṭṭhāya tassā nivāsanamattenapi paṭena acaraṇato patitācārattā paṭācārātveva samaññā ahosi.",
  "atk-s0509a4:556_1": "Taṁ disvā manussā ‘‘gaccha,",
  "atk-s0509a4:556_2": "ummattike’’ti keci kacavaraṁ matthake khipanti,",
  "atk-s0509a4:556_3": "aññe paṁsuṁ okiranti,",
  "atk-s0509a4:556_4": "apare leḍḍuṁ khipanti.",
  "atk-s0509a4:556_5": "Satthā jetavane mahāparisāmajjhe nisīditvā dhammaṁ desento taṁ tathā paribbhamantiṁ disvā ñāṇaparipākañca oloketvā yathā vihārābhimukhī āgacchati,",
  "atk-s0509a4:556_6": "tathā akāsi.",
  "atk-s0509a4:556_7": "Parisā taṁ disvā ‘‘imissā ummattikāya ito āgantuṁ mādatthā’’ti āha.",
  "atk-s0509a4:556_8": "‘‘Bhagavā mā naṁ vārayitthā’’ti vatvā avidūraṭṭhānaṁ āgatakāle ‘‘satiṁ paṭilabha bhaginī’’ti āha.",
  "atk-s0509a4:556_9": "Sā tāvadeva buddhānubhāvena satiṁ paṭilabhitvā nivatthavatthassa patitabhāvaṁ sallakkhetvā hirottappaṁ paccupaṭṭhapetvā ukkuṭikaṁ upanisajjāya nisīdi.",
  "atk-s0509a4:556_10": "Eko puriso uttarasāṭakaṁ khipi.",
  "atk-s0509a4:556_11": "Sā taṁ nivāsetvā satthāraṁ upasaṅkamitvā pañcapatiṭṭhitena vanditvā, ‘‘bhante,",
  "atk-s0509a4:556_12": "avassayo me hotha,",
  "atk-s0509a4:556_13": "ekaṁ me puttaṁ seno gaṇhi,",
  "atk-s0509a4:556_14": "eko udakena vūḷho,",
  "atk-s0509a4:556_15": "panthe pati mato,",
  "atk-s0509a4:556_16": "mātāpitaro bhātā ca gehena avatthaṭā matā ekacitakasmiṁ jhāyantī’’ti sā sokakāraṇaṁ ācikkhi.",
  "atk-s0509a4:556_17": "Satthā ‘‘paṭācāre,",
  "atk-s0509a4:556_18": "mā cintayi,",
  "atk-s0509a4:556_19": "tava avassayo bhavituṁ samatthasseva santikaṁ āgatāsi.",
  "atk-s0509a4:556_20": "Yathā hi tvaṁ idāni puttādīnaṁ maraṇanimittaṁ assūni pavattesi,",
  "atk-s0509a4:556_21": "evaṁ anamatagge saṁsāre puttādīnaṁ maraṇahetu pavattitaṁ assu catunnaṁ mahāsamuddānaṁ udakato bahutara’’nti dassento –",
  "atk-s0509a4:557_0": "‘‘Catūsu samuddesu jalaṁ parittakaṁ, tato bahuṁ assujalaṁ anappakaṁ;",
  "atk-s0509a4:558_0": "Dukkhena phuṭṭhassa narassa socanā,",
  "atk-s0509a4:558_1": "kiṁ kāraṇā amma tuvaṁ pamajjasī’’ti. (dha. pa. aṭṭha.",
  "atk-s0509a4:558_2": "1.112 paṭācārātherīvatthu) –",
  "atk-s0509a4:559_0": "Gāthaṁ abhāsi.",
  "atk-s0509a4:560_0": "Evaṁ satthari anamataggapariyāyakathaṁ (saṁ. ni.",
  "atk-s0509a4:560_1": "2.125-126) kathente tassā soko tanutarabhāvaṁ agamāsi.",
  "atk-s0509a4:560_2": "Atha naṁ tanubhūtasokaṁ ñatvā ‘‘paṭācāre,",
  "atk-s0509a4:560_3": "puttādayo nāma paralokaṁ gacchantassa tāṇaṁ vā leṇaṁ vā saraṇaṁ vā bhavituṁ na sakkontī’’ti vijjamānāpi te na santi eva,",
  "atk-s0509a4:560_4": "tasmā paṇḍitena attano sīlaṁ visodhetvā nibbānagāmimaggoyeva sādhetabboti dassento –",
  "atk-s0509a4:561_0": "‘‘Na santi puttā tāṇāya, na pitā nāpi bandhavā;",
  "atk-s0509a4:562_0": "Antakenādhipannassa, natthi ñātīsu tāṇatā.",
  "atk-s0509a4:563_0": "‘‘Etamatthavasaṁ ñatvā, paṇḍito sīlasaṁvuto;",
  "atk-s0509a4:564_0": "Nibbānagamanaṁ maggaṁ, khippameva visodhaye’’ti. (dha. pa. 288-289) –",
  "atk-s0509a4:565_0": "Imāhi gāthāhi dhammaṁ desesi.",
  "atk-s0509a4:565_1": "Desanāvasāne paṭācārā sotāpattiphale patiṭṭhahitvā satthāraṁ pabbajjaṁ yāci.",
  "atk-s0509a4:565_2": "Satthā taṁ bhikkhunīnaṁ santikaṁ netvā pabbājesi.",
  "atk-s0509a4:565_3": "Sā laddhūpasampadā uparimaggatthāya vipassanāya kammaṁ karontī ekadivasaṁ ghaṭena udakaṁ ādāya pāde dhovantī udakaṁ āsiñci.",
  "atk-s0509a4:565_4": "Taṁ thokaṁ ṭhānaṁ gantvā pacchijji,",
  "atk-s0509a4:565_5": "dutiyavāraṁ āsittaṁ tato dūraṁ agamāsi,",
  "atk-s0509a4:565_6": "tatiyavāraṁ āsittaṁ tatopi dūrataraṁ agamāsi.",
  "atk-s0509a4:565_7": "Sā tadeva ārammaṇaṁ gahetvā tayo vaye paricchinditvā ‘‘mayā paṭhamaṁ āsittaudakaṁ viya ime sattā paṭhamavayepi maranti,",
  "atk-s0509a4:565_8": "tato dūraṁ gataṁ dutiyavāraṁ āsittaṁ udakaṁ viya majjhimavayepi,",
  "atk-s0509a4:565_9": "tato dūrataraṁ gataṁ tatiyavāraṁ āsittaṁ udakaṁ viya pacchimavayepi marantiyevā’’ti cintesi.",
  "atk-s0509a4:565_10": "Satthā gandhakuṭiyaṁ nisinnova obhāsaṁ pharitvā tassā sammukhe ṭhatvā kathento viya ‘‘evametaṁ, paṭācāre,",
  "atk-s0509a4:565_11": "sabbepime sattā maraṇadhammā,",
  "atk-s0509a4:565_12": "tasmā pañcannaṁ khandhānaṁ udayabbayaṁ apassantassa vassasataṁ jīvato taṁ passantassa ekāhampi ekakkhaṇampi jīvitaṁ seyyo’’ti imamatthaṁ dassento –",
  "atk-s0509a4:566_0": "‘‘Yo ca vassasataṁ jīve, apassaṁ udayabbayaṁ;",
  "atk-s0509a4:567_0": "Ekāhaṁ jīvitaṁ seyyo, passato udayabbaya’’nti. (dha. pa. 113) –",
  "atk-s0509a4:568_0": "Gāthamāha.",
  "atk-s0509a4:568_1": "Gāthāpariyosāne paṭācārā saha paṭisambhidāhi arahattaṁ pāpuṇi.",
  "atk-s0509a4:568_2": "Tena vuttaṁ apadāne (apa.",
  "atk-s0509a4:568_3": "therī 2.2.468-511) –",
  "atk-s0509a4:569_0": "‘‘Padumuttaro nāma jino, sabbadhammāna pāragū;",
  "atk-s0509a4:570_0": "Ito satasahassamhi, kappe uppajji nāyako.",
  "atk-s0509a4:571_0": "‘‘Tadāhaṁ haṁsavatiyaṁ, jātā seṭṭhikule ahuṁ;",
  "atk-s0509a4:572_0": "Nānāratanapajjote, mahāsukhasamappitā.",
  "atk-s0509a4:573_0": "‘‘Upetvā taṁ mahāvīraṁ, assosiṁ dhammadesanaṁ;",
  "atk-s0509a4:574_0": "Tato jātapasādāhaṁ, upesiṁ saraṇaṁ jinaṁ.",
  "atk-s0509a4:575_0": "‘‘Tato vinayadhārīnaṁ, aggaṁ vaṇṇesi nāyako;",
  "atk-s0509a4:576_0": "Bhikkhuniṁ lajjiniṁ tādiṁ, kappākappavisāradaṁ.",
  "atk-s0509a4:577_0": "‘‘Tadā muditacittāhaṁ, taṁ ṭhānamabhikaṅkhinī;",
  "atk-s0509a4:578_0": "Nimantetvā dasabalaṁ, sasaṅghaṁ lokanāyakaṁ.",
  "atk-s0509a4:579_0": "‘‘Bhojayitvāna sattāhaṁ, daditvāva ticīvaraṁ;",
  "atk-s0509a4:580_0": "Nipacca sirasā pāde, idaṁ vacanamabraviṁ.",
  "atk-s0509a4:581_0": "‘‘Yā tayā vaṇṇitā vīra, ito aṭṭhamake muni;",
  "atk-s0509a4:582_0": "Tādisāhaṁ bhavissāmi, yadi sijjhati nāyaka.",
  "atk-s0509a4:583_0": "‘‘Tadā avoca maṁ satthā, bhadde mā bhāyi assasa;",
  "atk-s0509a4:584_0": "Anāgatamhi addhāne, lacchase taṁ manorathaṁ.",
  "atk-s0509a4:585_0": "‘‘Satasahassito kappe, okkākakulasambhavo;",
  "atk-s0509a4:586_0": "Gotamo nāma gottena, satthā loke bhavissati.",
  "atk-s0509a4:587_0": "‘‘Tassa dhammesu dāyādā, orasā dhammanimmitā;",
  "atk-s0509a4:588_0": "Paṭācārāti nāmena, hessati satthu sāvikā.",
  "atk-s0509a4:589_0": "‘‘Tadāhaṁ muditā hutvā, yāvajīvaṁ tadā jinaṁ;",
  "atk-s0509a4:590_0": "Mettacittā paricariṁ, sasaṅghaṁ lokanāyakaṁ.",
  "atk-s0509a4:591_0": "‘‘Tena kammena sukatena, cetanāpaṇidhīhi ca;",
  "atk-s0509a4:592_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a4:593_0": "‘‘Imamhi bhaddake kappe, brahmabandhu mahāyaso;",
  "atk-s0509a4:594_0": "Kassapo nāma gottena, uppajji vadataṁ varo.",
  "atk-s0509a4:595_0": "‘‘Upaṭṭhāko mahesissa, tadā āsi narissaro;",
  "atk-s0509a4:596_0": "Kāsirājā kikī nāma, bārāṇasipuruttame.",
  "atk-s0509a4:597_0": "‘‘Tassāsiṁ tatiyā dhītā, bhikkhunī iti vissutā;",
  "atk-s0509a4:598_0": "Dhammaṁ sutvā jinaggassa, pabbajjaṁ samarocayiṁ.",
  "atk-s0509a4:599_0": "‘‘Anujāni na no tāto, agāreva tadā mayaṁ;",
  "atk-s0509a4:600_0": "Vīsavassasahassāni, vicarimha atanditā.",
  "atk-s0509a4:601_0": "‘‘Komāribrahmacariyaṁ, rājakaññā sukhedhitā;",
  "atk-s0509a4:602_0": "Buddhopaṭṭhānaniratā, muditā sattadhītaro.",
  "atk-s0509a4:603_0": "‘‘Samaṇī samaṇaguttā ca, bhikkhunī bhikkhudāyikā;",
  "atk-s0509a4:604_0": "Dhammā ceva sudhammā ca, sattamī saṅghadāyikā.",
  "atk-s0509a4:605_0": "‘‘Ahaṁ uppalavaṇṇā ca, khemā bhaddā ca bhikkhunī;",
  "atk-s0509a4:606_0": "Kisāgotamī dhammadinnā, visākhā hoti sattamī.",
  "atk-s0509a4:607_0": "‘‘Tehi kammehi sukatehi, cetanāpaṇidhīhi ca;",
  "atk-s0509a4:608_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0509a4:609_0": "‘‘Pacchime ca bhave dāni, jātā seṭṭhikule ahaṁ;",
  "atk-s0509a4:610_0": "Sāvatthiyaṁ puravare, iddhe phīte mahaddhane.",
  "atk-s0509a4:611_0": "‘‘Yadā ca yobbanūpetā, vitakkavasagā ahaṁ;",
  "atk-s0509a4:612_0": "Naraṁ jārapatiṁ disvā, tena saddhiṁ agacchahaṁ.",
  "atk-s0509a4:613_0": "‘‘Ekaputtapasūtāhaṁ, dutiyo kucchiyā mama;",
  "atk-s0509a4:614_0": "Tadāhaṁ mātāpitaro, okkhāmīti sunicchitā.",
  "atk-s0509a4:615_0": "‘‘Nārocesiṁ patiṁ mayhaṁ, tadā tamhi pavāsite;",
  "atk-s0509a4:616_0": "Ekikā niggatā gehā, gantuṁ sāvatthimuttamaṁ.",
  "atk-s0509a4:617_0": "‘‘Tato me sāmi āgantvā, sambhāvesi pathe mamaṁ;",
  "atk-s0509a4:618_0": "Tadā me kammajā vātā, uppannā atidāruṇā.",
  "atk-s0509a4:619_0": "‘‘Uṭṭhito ca mahāmegho, pasūtisamaye mama;",
  "atk-s0509a4:620_0": "Dabbatthāya tadā gantvā, sāmi sappena mārito.",
  "atk-s0509a4:621_0": "‘‘Tadā vijātadukkhena, anāthā kapaṇā ahaṁ;",
  "atk-s0509a4:622_0": "Kunnadiṁ pūritaṁ disvā, gacchantī sakulālayaṁ.",
  "atk-s0509a4:623_0": "‘‘Bālaṁ ādāya atariṁ, pārakūle ca ekakaṁ;",
  "atk-s0509a4:624_0": "Sāyetvā bālakaṁ puttaṁ, itaraṁ taraṇāyahaṁ.",
  "atk-s0509a4:625_0": "‘‘Nivattā ukkuso hāsi, taruṇaṁ vilapantakaṁ;",
  "atk-s0509a4:626_0": "Itarañca vahī soto, sāhaṁ sokasamappitā.",
  "atk-s0509a4:627_0": "‘‘Sāvatthinagaraṁ gantvā, assosiṁ sajane mate;",
  "atk-s0509a4:628_0": "Tadā avocaṁ sokaṭṭā, mahāsokasamappitā.",
  "atk-s0509a4:629_0": "‘‘Ubho puttā kālaṅkatā, panthe mayhaṁ patī mato;",
  "atk-s0509a4:630_0": "Mātā pitā ca bhātā ca, ekacitamhi ḍayhare.",
  "atk-s0509a4:631_0": "‘‘Tadā kisā ca paṇḍu ca, anāthā dīnamānasā;",
  "atk-s0509a4:632_0": "Ito tato bhamantīhaṁ, addasaṁ narasārathiṁ.",
  "atk-s0509a4:633_0": "‘‘Tato avoca maṁ satthā, putte mā soci assasa;",
  "atk-s0509a4:634_0": "Attānaṁ te gavesassu, kiṁ niratthaṁ vihaññasi.",
  "atk-s0509a4:635_0": "‘‘Na santi puttā tāṇāya, na ñātī nāpi bandhavā;",
  "atk-s0509a4:636_0": "Antakenādhipannassa, natthi ñātīsu tāṇatā.",
  "atk-s0509a4:637_0": "‘‘Taṁ sutvā munino vākyaṁ, paṭhamaṁ phalamajjhagaṁ;",
  "atk-s0509a4:638_0": "Pabbajitvāna naciraṁ, arahattamapāpuṇiṁ.",
  "atk-s0509a4:639_0": "‘‘Iddhīsu ca vasī homi, dibbāya sotadhātuyā;",
  "atk-s0509a4:640_0": "Paracittāni jānāmi, satthusāsanakārikā.",
  "atk-s0509a4:641_0": "‘‘Pubbenivāsaṁ jānāmi, dibbacakkhu visodhitaṁ;",
  "atk-s0509a4:642_0": "Khepetvā āsave sabbe, visuddhāsiṁ sunimmalā.",
  "atk-s0509a4:643_0": "‘‘Tatohaṁ vinayaṁ sabbaṁ, santike sabbadassino;",
  "atk-s0509a4:644_0": "Uggahiṁ sabbavitthāraṁ, byāhariñca yathātathaṁ.",
  "atk-s0509a4:645_0": "‘‘Jino tasmiṁ guṇe tuṭṭho, etadagge ṭhapesi maṁ;",
  "atk-s0509a4:646_0": "Aggā vinayadhārīnaṁ, paṭācārāva ekikā.",
  "atk-s0509a4:647_0": "‘‘Pariciṇṇo mayā satthā, kataṁ buddhassa sāsanaṁ;",
  "atk-s0509a4:648_0": "Ohito garuko bhāro, bhavanetti samūhatā.",
  "atk-s0509a4:649_0": "‘‘Yassatthāya pabbajitā, agārasmānagāriyaṁ;",
  "atk-s0509a4:650_0": "So me attho anuppatto, sabbasaṁyojanakkhayo.",
  "atk-s0509a4:651_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0509a4:652_0": "Arahattaṁ pana patvā sekkhakāle attano paṭipattiṁ paccavekkhitvā uparivisesassa nibbattitākāraṁ vibhāventī udānavasena –",
  "atk-s0509a4:653_0": "112.",
  "atk-s0509a4:654_0": " ‘‘Naṅgalehi kasaṁ khettaṁ, bījāni pavapaṁ chamā;",
  "atk-s0509a4:655_0": "Puttadārāni posentā, dhanaṁ vindanti māṇavā.",
  "atk-s0509a4:656_0": "113.",
  "atk-s0509a4:657_0": " ‘‘Kimahaṁ sīlasampannā, satthusāsanakārikā;",
  "atk-s0509a4:658_0": "Nibbānaṁ nādhigacchāmi, akusītā anuddhatā.",
  "atk-s0509a4:659_0": "114.",
  "atk-s0509a4:660_0": " ‘‘Pāde pakkhālayitvāna, udakesu karomahaṁ;",
  "atk-s0509a4:661_0": "Pādodakañca disvāna, thalato ninnamāgataṁ.",
  "atk-s0509a4:662_0": "115.",
  "atk-s0509a4:663_0": " ‘‘Tato cittaṁ samādhesiṁ, assaṁ bhadraṁvajāniyaṁ;",
  "atk-s0509a4:664_0": "Tato dīpaṁ gahetvāna, vihāraṁ pāvisiṁ ahaṁ;",
  "atk-s0509a4:665_0": "Seyyaṁ olokayitvāna, mañcakamhi upāvisiṁ.",
  "atk-s0509a4:666_0": "116.",
  "atk-s0509a4:667_0": " ‘‘Tato sūciṁ gahetvāna, vaṭṭiṁ okassayāmahaṁ;",
  "atk-s0509a4:668_0": "Padīpasseva nibbānaṁ, vimokkho ahu cetaso’’ti. – imā gāthā abhāsi;",
  "atk-s0509a4:669_0": "Tattha kasanti kasantā kasikammaṁ karontā.",
  "atk-s0509a4:669_1": "Bahutthe hi idaṁ ekavacanaṁ.",
  "atk-s0509a4:669_2": "Pavapanti bījāni vapantā.",
  "atk-s0509a4:669_3": "Chamāti chamāyaṁ.",
  "atk-s0509a4:669_4": "Bhummatthe hi idaṁ paccattavacanaṁ.",
  "atk-s0509a4:669_5": "Ayañhettha saṅkhepattho –",
  "atk-s0509a4:669_6": "ime māṇavā sattā naṅgalehi phālehi khettaṁ kasantā yathādhippāyaṁ khettabhūmiyaṁ pubbaṇṇāparaṇṇabhedāni",
  "atk-s0509a4:669_7": "bījāni vapantā taṁhetu taṁnimittaṁ attānaṁ puttadārādīni posentā hutvā dhanaṁ paṭilabhanti.",
  "atk-s0509a4:669_8": "Evaṁ imasmiṁ loke yoniso payutto paccattapurisakāro nāma saphalo saudayo.",
  "atk-s0509a4:670_0": "Tattha kimahaṁ sīlasampannā,",
  "atk-s0509a4:670_1": "satthusāsanakārikā.",
  "atk-s0509a4:670_2": "Nibbānaṁ nādhigacchāmi,",
  "atk-s0509a4:670_3": "akusītā anuddhatāti ahaṁ suvisuddhasīlā āraddhavīriyatāya akusītā ajjhattaṁ susamāhitacittatāya anuddhatā",
  "atk-s0509a4:670_4": "ca hutvā catusaccakammaṭṭhānabhāvanāsaṅkhātaṁ satthu sāsanaṁ karontī kasmā nibbānaṁ nādhigacchāmi,",
  "atk-s0509a4:670_5": "adhigamissāmi evāti.",
  "atk-s0509a4:671_0": "Evaṁ pana cintetvā vipassanāya kammaṁ karontī ekadivasaṁ pādadhovanaudake nimittaṁ gaṇhi.",
  "atk-s0509a4:671_1": "Tenāha ‘‘pāde pakkhālayitvānā’’tiādi .",
  "atk-s0509a4:671_2": "Tassattho –",
  "atk-s0509a4:671_3": "ahaṁ pāde dhovantī pādapakkhālanahetu tikkhattuṁ āsittesu udakesu thalato ninnamāgataṁ pādodakaṁ disvā nimittaṁ karomi.",
  "atk-s0509a4:672_0": "‘‘Yathā idaṁ udakaṁ khayadhammaṁ vayadhammaṁ,",
  "atk-s0509a4:672_1": "evaṁ sattānaṁ āyusaṅkhārā’’ti evaṁ aniccalakkhaṇaṁ,",
  "atk-s0509a4:672_2": "tadanusārena dukkhalakkhaṇaṁ,",
  "atk-s0509a4:672_3": "anattalakkhaṇañca upadhāretvā vipassanaṁ vaḍḍhentī tato cittaṁ samādhesiṁ,",
  "atk-s0509a4:672_4": "assaṁ bhadraṁvajāniyanti yathā assaṁ bhadraṁ ājāniyaṁ kusalo sārathi sukhena sāreti,",
  "atk-s0509a4:672_5": "evaṁ mayhaṁ cittaṁ sukheneva samādhesiṁ,",
  "atk-s0509a4:672_6": "vipassanāsamādhinā samāhitaṁ akāsiṁ.",
  "atk-s0509a4:672_7": "Evaṁ pana vipassanaṁ vaḍḍhentī utusappāyanijigisāya ovarakaṁ pavisantī andhakāravidhamanatthaṁ dīpaṁ",
  "atk-s0509a4:672_8": "gahetvā gabbhaṁ pavisitvā dīpaṁ ṭhapetvā mañcake nisinnamattāva dīpaṁ vijjhāpetuṁ aggaḷasūciyā dīpavaṭṭiṁ ākaḍḍhiṁ,",
  "atk-s0509a4:672_9": "tāvadeva utusappāyalābhena tassā cittaṁ samāhitaṁ ahosi,",
  "atk-s0509a4:672_10": "vipassanāvīthiṁ otari,",
  "atk-s0509a4:672_11": "maggena ghaṭṭesi.",
  "atk-s0509a4:672_12": "Tato maggapaṭipāṭiyā sabbaso āsavānaṁ khayo ahosi.",
  "atk-s0509a4:672_13": "Tena vuttaṁ –",
  "atk-s0509a4:672_14": "‘‘tato dīpaṁ gahetvāna…pe…",
  "atk-s0509a4:672_15": "vimokkho ahu cetaso’’ti.",
  "atk-s0509a4:672_16": "Tattha seyyaṁ olokayitvānāti dīpālokena seyyaṁ passitvā.",
  "atk-s0509a4:673_0": "Sūcinti aggaḷasūciṁ.",
  "atk-s0509a4:673_1": "Vaṭṭiṁ okassayāmīti dīpaṁ vijjhāpetuṁ telābhimukhaṁ dīpavaṭṭiṁ ākaḍḍhemi.",
  "atk-s0509a4:673_2": "Vimokkhoti kilesehi vimokkho.",
  "atk-s0509a4:673_3": "So pana yasmā paramatthato cittassa santati,",
  "atk-s0509a4:673_4": "tasmā vuttaṁ ‘‘cetaso’’ti.",
  "atk-s0509a4:673_5": "Yathā pana vaṭṭitelādike paccaye sati uppajjanāraho padīpo tadabhāve anuppajjanato nibbutoti vuccati,",
  "atk-s0509a4:673_6": "evaṁ kilesādipaccaye sati uppajjanārahaṁ cittaṁ tadabhāve anuppajjanato vimuttanti vuccatīti āha –",
  "atk-s0509a4:673_7": "‘‘padīpasseva nibbānaṁ,",
  "atk-s0509a4:673_8": "vimokkho ahu cetaso’’ti.",
  "atk-s0509a4:674_0": "Paṭācārātherīgāthāvaṇṇanā niṭṭhitā.",
  "atk-s0509a4:675_0": "11. Tiṁsamattātherīgāthāvaṇṇanā",
  "atk-s0509a4:676_0": "Musalānigahetvānātiādikā tiṁsamattānaṁ therīnaṁ gāthā.",
  "atk-s0509a4:676_1": "Tāpi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantiyo anukkamena",
  "atk-s0509a4:676_2": "upacitavimokkhasambhārā imasmiṁ buddhuppāde sakakammasañcoditā tattha tattha kulagehe nibbattitvā viññutaṁ",
  "atk-s0509a4:676_3": "patvā paṭācārāya theriyā santike dhammaṁ sutvā paṭiladdhasaddhā pabbajitvā parisuddhasīlā vattapaṭivattaṁ",
  "atk-s0509a4:676_4": "paripūrentiyo viharanti.",
  "atk-s0509a4:676_5": "Athekadivasaṁ paṭācārātherī tāsaṁ ovādaṁ dentī –",
  "atk-s0509a4:677_0": "117.",
  "atk-s0509a4:678_0": " ‘‘Musalāni gahetvāna, dhaññaṁ koṭṭenti māṇavā;",
  "atk-s0509a4:679_0": "Puttadārāni posentā, dhanaṁ vindanti māṇavā.",
  "atk-s0509a4:680_0": "118.",
  "atk-s0509a4:681_0": " ‘‘Karotha buddhasāsanaṁ, yaṁ katvā nānutappati;",
  "atk-s0509a4:682_0": "Khippaṁ pādāni dhovitvā, ekamante nisīdatha;",
  "atk-s0509a4:683_0": "Cetosamathamanuyuttā, karotha buddhasāsana’’nti. – imā dve gāthā abhāsi;",
  "atk-s0509a4:684_0": "Tatthāyaṁ saṅkhepattho –",
  "atk-s0509a4:684_1": "ime sattā jīvitahetu musalāni gahetvā paresaṁ dhaññaṁ koṭṭenti,",
  "atk-s0509a4:684_2": "udukkhalakammaṁ karonti.",
  "atk-s0509a4:684_3": "Aññampi edisaṁ nihīnakammaṁ katvā puttadāraṁ posentā yathārahaṁ dhanampi saṁharanti.",
  "atk-s0509a4:684_4": "Taṁ pana nesaṁ kammaṁ nihīnaṁ gammaṁ pothujjanikaṁ dukkhaṁ anatthasañhitañca.",
  "atk-s0509a4:684_5": "Tasmā edisaṁ saṁkilesikapapañcaṁ vajjetvā karotha buddhasāsanaṁ sikkhattayasaṅkhātaṁ sammāsambuddhasāsanaṁ",
  "atk-s0509a4:684_6": "karotha sampādetha attano santāne nibbattetha.",
  "atk-s0509a4:684_7": "Tattha kāraṇamāha –",
  "atk-s0509a4:684_8": "‘‘yaṁ katvā nānutappatī’’ti,",
  "atk-s0509a4:684_9": "yassa karaṇahetu etarahi āyatiñca anutāpaṁ nāpajjati.",
  "atk-s0509a4:684_10": "Idāni tassa karaṇe pubbakiccaṁ anuyogavidhiñca dassetuṁ,",
  "atk-s0509a4:684_11": "‘‘khippaṁ pādāni dhovitvā’’tiādi vuttaṁ.",
  "atk-s0509a4:684_12": "Tattha yasmā adhovitapādassa avikkhālitamukhassa ca nisajjasukhaṁ utusappāyalābho ca na hoti,",
  "atk-s0509a4:684_13": "pāde pana dhovitvā mukhañca vikkhāletvā ekamante nisinnassa tadubhayaṁ labhati,",
  "atk-s0509a4:684_14": "tasmā khippaṁ imaṁ yathāladdhaṁ khaṇaṁ avirādhentiyo pādāni attano pāde dhovitvā ekamante vivitte okāse nisīdatha nisajjatha.",
  "atk-s0509a4:684_15": "Aṭṭhatiṁsāya ārammaṇesu yattha katthaci cittarucike ārammaṇe attano cittaṁ upanibandhitvā cetosamathamanuyuttā",
  "atk-s0509a4:684_16": "samāhitena cittena catusaccakammaṭṭhānabhāvanāvasena buddhassa bhagavato sāsanaṁ ovādaṁ anusiṭṭhiṁ karotha",
  "atk-s0509a4:684_17": "sampādethāti.",
  "atk-s0509a4:685_0": "Atha tā bhikkhuniyo tassā theriyā ovāde ṭhatvā vipassanaṁ paṭṭhapetvā bhāvanāya kammaṁ karontiyo ñāṇassa",
  "atk-s0509a4:685_1": "paripākaṁ gatattā hetusampannatāya ca saha paṭisambhidāhi arahattaṁ patvā attano paṭipattiṁ paccavekkhitvā",
  "atk-s0509a4:685_2": "ovādagāthāhi saddhiṁ –",
  "atk-s0509a4:686_0": "119.",
  "atk-s0509a4:687_0": " ‘‘Tassā tā vacanaṁ sutvā, paṭācārāya sāsanaṁ;",
  "atk-s0509a4:688_0": "Pāde pakkhālayitvāna, ekamantaṁ upāvisuṁ;",
  "atk-s0509a4:689_0": "Cetosamathamanuyuttā, akaṁsu buddhasāsanaṁ.",
  "atk-s0509a4:690_0": "120.",
  "atk-s0509a4:691_0": " ‘‘Rattiyā purime yāme, pubbajātimanussaruṁ;",
  "atk-s0509a4:692_0": "Rattiyā majjhime yāme, dibbacakkhuṁ visodhayuṁ;",
  "atk-s0509a4:693_0": "Rattiyā pacchime yāme, tamokhandhaṁ padālayuṁ.",
  "atk-s0509a4:694_0": "121.",
  "atk-s0509a4:695_0": " ‘‘Uṭṭhāya pāde vandiṁsu, katā te anusāsanī;",
  "atk-s0509a4:696_0": "Indaṁva devā tidasā, saṅgāme aparājitaṁ;",
  "atk-s0509a4:697_0": "Purakkhatvā vihassāma, tevijjāmha anāsavā’’ti. –",
  "atk-s0509a4:698_0": "Imā gāthā abhāsiṁsu.",
  "atk-s0509a4:699_0": "Tattha tassā tā vacanaṁ sutvā,",
  "atk-s0509a4:699_1": "paṭācārāya sāsananti tassā paṭācārāya theriyā kilesapaṭisattusāsanaṭṭhena sāsanabhūtaṁ ovādavacanaṁ,",
  "atk-s0509a4:699_2": "tā tiṁsamattā bhikkhuniyo sutvā paṭissutvā sirasā sampaṭicchitvā.",
  "atk-s0509a4:700_0": "Uṭṭhāyapāde vandiṁsu,",
  "atk-s0509a4:700_1": "katā te anusāsanīti yathāsampaṭicchitaṁ tassā sāsanaṁ aṭṭhiṁ katvā manasi katvā yathāphāsukaṭṭhāne nisīditvā",
  "atk-s0509a4:700_2": "bhāventiyo bhāvanaṁ matthakaṁ pāpetvā attanā adhigatavisesaṁ ārocetuṁ nisinnāsanato uṭṭhāya tassā santikaṁ",
  "atk-s0509a4:700_3": "gantvā ‘‘mahātheri tavānusāsanī yathānusiṭṭhaṁ amhehi katā’’ti vatvā tassā pāde pañcapatiṭṭhitena vandiṁsu.",
  "atk-s0509a4:700_4": "Indaṁva devā tidasā,",
  "atk-s0509a4:700_5": "saṅgāme aparājitanti devāsurasaṅgāme aparājitaṁ vijitāviṁ indaṁ tāvatiṁsā devā viya mahātheri,",
  "atk-s0509a4:700_6": "mayaṁ taṁ purakkhatvā viharissāma aññassa kattabbassa abhāvato.",
  "atk-s0509a4:700_7": "Tasmā ‘‘tevijjāmha anāsavā’’ti attano kataññubhāvaṁ pavedentī idameva tāsaṁ aññābyākaraṇaṁ ahosi.",
  "atk-s0509a4:700_8": "Yaṁ panettha atthato avibhattaṁ,",
  "atk-s0509a4:700_9": "taṁ heṭṭhā vuttanayameva.",
  "atk-s0509a4:701_0": "Tiṁsamattātherīgāthāvaṇṇanā niṭṭhitā.",
  "atk-s0509a4:702_0": "12. Candātherīgāthāvaṇṇanā",
  "atk-s0509a4:703_0": "Duggatāhaṁ pure āsintiādikā candāya theriyā gāthā.",
  "atk-s0509a4:703_1": "Ayampi purimabuddhesu katādhikārā tattha tattha bhave vivaṭṭūpanissayaṁ kusalaṁ upacinantī anukkamena",
  "atk-s0509a4:703_2": "sambhatavimokkhasambhārā paripakkañāṇā imasmiṁ buddhuppāde aññatarasmiṁ brāhmaṇagāme apaññātassa brāhmaṇassa",
  "atk-s0509a4:703_3": "gehe paṭisandhiṁ gaṇhi.",
  "atk-s0509a4:703_4": "Tassā nibbattito paṭṭhāyaṁ taṁ kulaṁ bhogehi parikkhayaṁ gataṁ.",
  "atk-s0509a4:703_5": "Sā anukkamena viññutaṁ patvā dukkhena jīvati.",
  "atk-s0509a4:703_6": "Atha tasmiṁ gehe ahivātarogo uppajji.",
  "atk-s0509a4:703_7": "Tenassā sabbepi ñātakā maraṇabyasanaṁ pāpuṇiṁsu.",
  "atk-s0509a4:703_8": "Sā ñātikkhaye jāte aññattha jīvituṁ asakkontī kapālahatthā kule kule vicaritvā laddhaladdhena bhikkhāhārena",
  "atk-s0509a4:703_9": "yāpentī ekadivasaṁ paṭācārāya theriyā bhattavissaggaṭṭhānaṁ agamāsi.",
  "atk-s0509a4:703_10": "Bhikkhuniyo taṁ dukkhitaṁ khuddābhibhūtaṁ disvāna sañjātakāruññā piyasamudācārena saṅgahetvā tattha vijjamānena upacāramanoharena āhārena santappesuṁ.",
  "atk-s0509a4:703_11": "Sā tāsaṁ ācārasīle pasīditvā theriyā santikaṁ upasaṅkamitvā vanditvā ekamantaṁ nisīdi.",
  "atk-s0509a4:703_12": "Tassā therī dhammaṁ kathesi.",
  "atk-s0509a4:703_13": "Sā taṁ dhammaṁ sutvā sāsane abhippasannā saṁsāre ca sañjātasaṁvegā pabbaji .",
  "atk-s0509a4:703_14": "Pabbajitvā ca theriyā ovāde ṭhatvā vipassanaṁ paṭṭhapetvā bhāvanaṁ anuyuñjantī katādhikāratāya ñāṇassa",
  "atk-s0509a4:703_15": "ca paripākaṁ gatattā na cirasseva saha paṭisambhidāhi arahattaṁ patvā attano paṭipattiṁ paccavekkhitvā –",
  "atk-s0509a4:704_0": "122.",
  "atk-s0509a4:705_0": " ‘‘Duggatāhaṁ pure āsiṁ, vidhavā ca aputtikā;",
  "atk-s0509a4:706_0": "Vinā mittehi ñātīhi, bhattacoḷassa nādhigaṁ.",
  "atk-s0509a4:707_0": "123.",
  "atk-s0509a4:708_0": " ‘‘Pattaṁ daṇḍañca gaṇhitvā, bhikkhamānā kulā kulaṁ;",
  "atk-s0509a4:709_0": "Sītuṇhena ca ḍayhantī, satta vassāni cārihaṁ.",
  "atk-s0509a4:710_0": "124.",
  "atk-s0509a4:711_0": " ‘‘Bhikkhuniṁ puna disvāna, annapānassa lābhiniṁ;",
  "atk-s0509a4:712_0": "Upasaṅkammaṁ avocaṁ, pabbajjaṁ anagāriyaṁ.",
  "atk-s0509a4:713_0": "125.",
  "atk-s0509a4:714_0": " ‘‘Sā ca maṁ anukampāya, pabbājesi paṭācārā;",
  "atk-s0509a4:715_0": "Tato maṁ ovaditvāna, paramatthe niyojayi.",
  "atk-s0509a4:716_0": "126.",
  "atk-s0509a4:717_0": " ‘‘Tassāhaṁ vacanaṁ sutvā, akāsiṁ anusāsaniṁ;",
  "atk-s0509a4:718_0": "Amogho ayyāyovādo, tevijjāmhi anāsavā’’ti. –",
  "atk-s0509a4:719_0": "Udānavasena imā gāthā abhāsi.",
  "atk-s0509a4:720_0": "Tattha duggatāti daliddā.",
  "atk-s0509a4:720_1": "Pureti pabbajitato pubbe.",
  "atk-s0509a4:720_2": "Pabbajitakālato paṭṭhāya hi idha puggalo bhogehi aḍḍho vā daliddo vāti na vattabbo.",
  "atk-s0509a4:720_3": "Guṇehi pana ayaṁ therī aḍḍhāyeva.",
  "atk-s0509a4:720_4": "Tenāha ‘‘duggatāhaṁ pure āsi’’nti.",
  "atk-s0509a4:720_5": "Vidhavāti dhavo vuccati sāmiko,",
  "atk-s0509a4:720_6": "tadabhāvā vidhavā,",
  "atk-s0509a4:720_7": "matapatikāti attho.",
  "atk-s0509a4:720_8": "Aputtikāti puttarahitā.",
  "atk-s0509a4:720_9": "Vinā mittehīti mittehi bandhavehi ca parihīnā rahitā.",
  "atk-s0509a4:720_10": "Bhattacoḷassa nādhiganti bhattassa coḷassa ca pāripūriṁ nādhigacchiṁ,",
  "atk-s0509a4:720_11": "kevalaṁ pana bhikkhāpiṇḍassa pilotikākhaṇḍassa ca vasena ghāsacchādanamattameva alatthanti adhippāyo.",
  "atk-s0509a4:720_12": "Tenāha ‘‘pattaṁ daṇḍañca gaṇhitvā’’tiādi.",
  "atk-s0509a4:721_0": "Tattha pattanti mattikābhājanaṁ.",
  "atk-s0509a4:721_1": "Daṇḍanti goṇasunakhādipariharaṇadaṇḍakaṁ.",
  "atk-s0509a4:721_2": "Kulā kulanti kulato kulaṁ.",
  "atk-s0509a4:721_3": "Sītuṇhena ca ḍayhantīti vasanagehābhāvato sītena ca uṇhena ca pīḷiyamānā.",
  "atk-s0509a4:722_0": "Bhikkhuninti paṭācārātheriṁ sandhāya vadati. Punāti pacchā, sattasaṁvaccharato aparabhāge.",
  "atk-s0509a4:723_0": "Paramattheti parame uttame atthe,",
  "atk-s0509a4:723_1": "nibbānagāminiyā paṭipadāya nibbāne ca.",
  "atk-s0509a4:723_2": "Niyojayīti kammaṭṭhānaṁ ācikkhantī niyojesi.",
  "atk-s0509a4:723_3": "Sesaṁ vuttanayameva.",
  "atk-s0509a4:724_0": "Candātherīgāthāvaṇṇanā niṭṭhitā.",
  "atk-s0509a4:725_0": "Pañcakanipātavaṇṇanā niṭṭhitā."
}