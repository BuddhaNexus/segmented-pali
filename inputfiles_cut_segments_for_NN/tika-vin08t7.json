{
  "tika-vin08t7:0_0": "7. Anāmāsavinicchayakathā",
  "tika-vin08t7:1_0": "40.",
  "tika-vin08t7:1_1": "Evaṁ macchamaṁsavinicchayaṁ kathetvā idāni anāmāsavinicchayaṁ kathetuṁ “anāmāsa”ntiādimāha.",
  "tika-vin08t7:1_2": "Tattha āmasiyateti āmāsaṁ,",
  "tika-vin08t7:1_3": "na āmāsaṁ anāmāsaṁ,",
  "tika-vin08t7:1_4": "aparāmasitabbanti attho.",
  "tika-vin08t7:1_5": "Pāripanthikāti vikuppanikā,",
  "tika-vin08t7:1_6": "antarāyikāti vuttaṁ hoti.",
  "tika-vin08t7:1_7": "Nadīsotena vuyhamānaṁ mātaranti etaṁ ukkaṭṭhaparicchedadassanatthaṁ vuttaṁ.",
  "tika-vin08t7:1_8": "Aññāsu pana itthīsu kāruññādhippāyena mātari vuttanayena paṭipajjantassa nevatthi dosoti vadanti.",
  "tika-vin08t7:1_9": "“Mātara”nti vuttattā aññāsu na vaṭṭatīti vadantāpi atthi.",
  "tika-vin08t7:1_10": "Ettha gaṇhāhīti na vattabbāti gehassitapemena kāyappaṭibaddhena phusane dukkaṭaṁ sandhāya vuttaṁ.",
  "tika-vin08t7:1_11": "Kāruññena pana vatthādiṁ gahetuṁ asakkontiṁ “gaṇhāhī”ti vadantassapi avasabhāvappattito udake nimujjantiṁ",
  "tika-vin08t7:1_12": "kāruññena sahasā anāmāsanti acintetvā kesādīsu gahetvā mokkhādhippāyena ākaḍḍhatopi anāpattiyeva.",
  "tika-vin08t7:1_13": "Na hi mīyamānaṁ mātaraṁ upekkhituṁ vaṭṭati.",
  "tika-vin08t7:1_14": "Aññātikāya itthiyāpi eseva nayo.",
  "tika-vin08t7:1_15": "Ukkaṭṭhāya mātuyāpi āmāso na vaṭṭatīti dassanatthaṁ “mātara”nti vuttaṁ.",
  "tika-vin08t7:1_16": "Tassa kātabbaṁ pana aññāsampi itthīnaṁ karontassapi anāpattiyeva anāmāsatte visesābhāvā.",
  "tika-vin08t7:2_0": "Tiṇaṇḍupakanti hiriverādimūlehi kesālaṅkāratthāya katacumbaṭakaṁ.",
  "tika-vin08t7:2_1": "Tālapaṇṇamuddikanti tālapaṇṇehi kataṁ aṅgulimuddikaṁ.",
  "tika-vin08t7:2_2": "Tena tālapaṇṇādimayaṁ kaṭisuttakaṇṇapiḷandhanādi sabbaṁ na vaṭṭatīti siddhaṁ.",
  "tika-vin08t7:2_3": "Parivattetvāti attano nivāsanapārupanabhāvato apanetvā,",
  "tika-vin08t7:2_4": "cīvaratthāya pariṇāmetvāti vuttaṁ hoti.",
  "tika-vin08t7:2_5": "Cīvaratthāya pādamūle ṭhapetīti idaṁ nidassanamattaṁ.",
  "tika-vin08t7:2_6": "Paccattharaṇavitānādiatthampi vaṭṭatiyeva,",
  "tika-vin08t7:2_7": "pūjādiatthaṁ tāvakālikampi āmasituṁ vaṭṭati.",
  "tika-vin08t7:2_8": "Sīsapasādhanadantasūcīti idaṁ sīsālaṅkāratthāya paṭapilotikāhi katasīsapasādhanakañceva dantasūciādi cāti dve tayo.",
  "tika-vin08t7:2_9": "Sīsapasādhanaṁ sipāṭikopakaraṇatthāya ceva dantasūciṁ sūciupakaraṇatthāya ca gahetabbanti yathākkamaṁ atthaṁ dasseti.",
  "tika-vin08t7:2_10": "Kesakalāpaṁ bandhitvā tattha tiriyaṁ pavesanatthāya katā sūci eva sīsapasādhanakadantasūcīti ekameva",
  "tika-vin08t7:2_11": "katvā sipāṭikāya pakkhipitvā pariharitabbasūciyeva tassa tassa kiccassa upakaraṇanti sipāṭikasūciupakaraṇaṁ,",
  "tika-vin08t7:2_12": "evaṁ vā yojanā kātabbā.",
  "tika-vin08t7:3_0": "Potthakarūpanti sudhādīhi kataṁ pārājikavatthubhūtānaṁ tiracchānagatitthīnaṁ saṇṭhānena katampi anāmāsameva.",
  "tika-vin08t7:3_1": "Itthirūpāni dassetvā kataṁ vatthubhittiādiñca itthirūpaṁ anāmasitvā vaḷañjetuṁ vaṭṭati.",
  "tika-vin08t7:3_2": "Evarūpe hi anāmāse kāyasaṁsaggarāge asati kāyappaṭibaddhena āmasato doso natthi.",
  "tika-vin08t7:3_3": "Bhinditvāti ettha hatthena aggahetvāva kenaci daṇḍādinā bhinditabbaṁ.",
  "tika-vin08t7:3_4": "Ettha ca anāmāsampi daṇḍapāsāṇādīhi bhedanassa aṭṭhakathāyaṁ vuttattā,",
  "tika-vin08t7:3_5": "pāḷiyampi āpadāsu mokkhādhippāyassa āmasanepi anāpattiyā vuttattā ca sappiniādivāḷamigīhi gahitapāṇakānaṁ",
  "tika-vin08t7:3_6": "mocanatthāya taṁ taṁ sappiniādivatthuṁ daṇḍādīhi paṭikkhipitvā gahetuṁ,",
  "tika-vin08t7:3_7": "mātuādiṁ udake mīyamānaṁ vatthādīhi gahetuṁ,",
  "tika-vin08t7:3_8": "asakkontiṁ kesādīsu gahetvā kāruññena ukkhipituñca vaṭṭatīti ayamattho gahetabbova.",
  "tika-vin08t7:3_9": "“Aṭṭhakathāyaṁ ‘na tveva āmasitabbā’ti idaṁ pana vacanaṁ amīyamānaṁ vatthuṁ sandhāya vuttanti ayaṁ amhākaṁ khantī”ti vimativinodaniyaṁ vuttaṁ.",
  "tika-vin08t7:4_0": "41.Maggaṁ adhiṭṭhāyāti “maggo aya”nti maggasaññaṁ uppādetvāti attho.",
  "tika-vin08t7:4_1": "Paññapetvā dentīti idaṁ sāmīcivasena vuttaṁ,",
  "tika-vin08t7:4_2": "tehi pana “āsanaṁ paññapetvāva nisīdathā”ti vutte sayameva paññapetvā nisīdituṁ vaṭṭati.",
  "tika-vin08t7:4_3": "Tattha jātakānīti acchinditvā bhūtagāmabhāveneva ṭhitāni.",
  "tika-vin08t7:4_4": "“Kīḷantenā”ti vuttattā sati paccaye āmasantassa anāpatti,",
  "tika-vin08t7:4_5": "idañca gihisantakaṁ sandhāya vuttaṁ,",
  "tika-vin08t7:4_6": "bhikkhusantakaṁ pana paribhogārahaṁ sabbathā āmasituṁ na vaṭṭati durūpaciṇṇattā.",
  "tika-vin08t7:4_7": "Tālapanasādīnīti cettha ādi-saddena nāḷikeralabujatipusaalābukumbhaṇḍapussaphalaeḷālukaphalānaṁ saṅgaho daṭṭhabbo.",
  "tika-vin08t7:4_8": "“Yathāvuttaphalānaṁyeva cettha kīḷādhippāyena āmasanaṁ na vaṭṭatī”ti vuttattā pāsāṇasakkharādīni kīḷādhippāyenapi āmasituṁ vaṭṭati.",
  "tika-vin08t7:4_9": "Anupasampannānaṁ dassāmīti idaṁ apaṭiggahetvā gahaṇaṁ sandhāya vuttaṁ.",
  "tika-vin08t7:4_10": "Attanopi atthāya paṭiggahetvā gahaṇe doso natthi anāmāsattābhāvā.",
  "tika-vin08t7:5_0": "42.Muttāti hatthikumbhajātikā aṭṭhavidhā muttā.",
  "tika-vin08t7:5_1": "Tathā hi hatthikumbhaṁ,",
  "tika-vin08t7:5_2": "varāhadāṭhaṁ,",
  "tika-vin08t7:5_3": "bhujagasīsaṁ,",
  "tika-vin08t7:5_4": "valāhakaṁ, veḷu,",
  "tika-vin08t7:5_5": "macchasiro, saṅkho,",
  "tika-vin08t7:5_6": "sippīti aṭṭha muttāyoniyo.",
  "tika-vin08t7:5_7": "Tattha hatthikumbhajā pītavaṇṇā pabhāhīnā.",
  "tika-vin08t7:5_8": "Varāhadāṭhā varāhadāṭhāvaṇṇāva.",
  "tika-vin08t7:5_9": "Bhujagasīsajā nīlādivaṇṇā suvisuddhā vaṭṭalā ca.",
  "tika-vin08t7:5_10": "Valāhakajā bhāsurā dubbibhāgā rattibhāge andhakāraṁ vidhamentiyo tiṭṭhanti,",
  "tika-vin08t7:5_11": "devūpabhogā eva ca honti.",
  "tika-vin08t7:5_12": "Veḷujā karakaphalasamānavaṇṇā na bhāsurā,",
  "tika-vin08t7:5_13": "te ca veḷū amanussagocareyeva padese jāyanti.",
  "tika-vin08t7:5_14": "Macchasirajā pāṭhīnapiṭṭhisamānavaṇṇā vaṭṭalā laghavo ca tejavantā honti pabhāvihīnā ca,",
  "tika-vin08t7:5_15": "te ca macchā samuddamajjheyeva jāyanti.",
  "tika-vin08t7:5_16": "Saṅkhajā saṅkhaudaracchavivaṇṇā kolaphalappamāṇāpi honti pabhāvihīnāva.",
  "tika-vin08t7:5_17": "Sippijā pabhāvisesayuttā honti nānāsaṇṭhānā.",
  "tika-vin08t7:5_18": "Evaṁ jātito aṭṭhavidhāsu muttāsu yā macchasaṅkhasippijā,",
  "tika-vin08t7:5_19": "tā sāmuddikā.",
  "tika-vin08t7:5_20": "Bhujagajāpi kāci sāmuddikā honti,",
  "tika-vin08t7:5_21": "itarā asāmuddikā.",
  "tika-vin08t7:5_22": "Yasmā bahulaṁ sāmuddikāva muttā loke dissanti,",
  "tika-vin08t7:5_23": "tatthāpi sippijāva,",
  "tika-vin08t7:5_24": "itarā kadāci kāci,",
  "tika-vin08t7:5_25": "tasmā sammohavinodaniyaṁ “muttāti sāmuddikā muttā”ti vuttaṁ.",
  "tika-vin08t7:6_0": "Maṇīti veḷuriyādito añño jotirasādibhedo sabbo maṇi.",
  "tika-vin08t7:6_1": "Veḷuriyoti allaveḷuvaṇṇo maṇi,",
  "tika-vin08t7:6_2": "“majjārakkhimaṇḍalavaṇṇo”tipi vadanti.",
  "tika-vin08t7:6_3": "Saṅkhoti sāmuddikasaṅkho.",
  "tika-vin08t7:6_4": "Silāti muggavaṇṇā atisiniddhā kāḷasilā.",
  "tika-vin08t7:6_5": "Maṇivohāraṁ agatā rattasetādivaṇṇā sumaṭṭhāpi silā anāmāsā evāti vadanti.",
  "tika-vin08t7:6_6": "Sāratthadīpaniyaṁ pana “saṅkhoti sāmuddikasaṅkho.",
  "tika-vin08t7:6_7": "Silāti kāḷasilāpaṇḍusilāsetasilādibhedā sabbāpi silā”ti vuttaṁ.",
  "tika-vin08t7:6_8": "Pavāḷaṁ samuddato jātanātirattamaṇi.",
  "tika-vin08t7:6_9": "Rajatanti kahāpaṇamāsādibhedaṁ jatumāsādiṁ upādāya sabbaṁ vuttāvasesarūpiyaṁ gahitaṁ.",
  "tika-vin08t7:6_10": "Jātarūpanti suvaṇṇaṁ.",
  "tika-vin08t7:6_11": "Lohitaṅkoti rattamaṇi.",
  "tika-vin08t7:6_12": "Masāragallanti kabaravaṇṇo maṇi.",
  "tika-vin08t7:6_13": "“Marakata”ntipi vadanti.",
  "tika-vin08t7:7_0": "Bhaṇḍamūlatthāyāti pattacīvarādimūlatthāya.",
  "tika-vin08t7:7_1": "Kuṭṭharogassāti nidassanamattaṁ.",
  "tika-vin08t7:7_2": "Tāya vūpasametabbassa yassa kassaci rogassa atthāya vaṭṭatiyeva.",
  "tika-vin08t7:7_3": "“Bhesajjatthañca aviddhāyeva muttā vaṭṭatī”ti tīsupi gaṇṭhipadesu vuttā.",
  "tika-vin08t7:7_4": "Bhesajjatthāya pisitvā yojitānaṁ muttānaṁ ratanabhāvavijahanato gahaṇakkhaṇepi ratanākārena apekkhābhāvā “bhesajjatthāya pana vaṭṭatī”ti vuttaṁ.",
  "tika-vin08t7:7_5": "Yāva pana tā muttā ratanarūpena tiṭṭhanti,",
  "tika-vin08t7:7_6": "tāva āmasituṁ na vaṭṭanti.",
  "tika-vin08t7:7_7": "Evaṁ aññampi ratanapāsāṇaṁ pisitvā bhesajje yojanatthāya gahetuṁ vaṭṭati eva.",
  "tika-vin08t7:7_8": "Jātarūparajataṁ pana missetvā yojanabhesajjatthāyapi sampaṭicchituṁ na vaṭṭati.",
  "tika-vin08t7:7_9": "Gahaṭṭhehi yojetvā dinnampi yadi bhesajje suvaṇṇādirūpena tiṭṭhati,",
  "tika-vin08t7:7_10": "viyojetuñca sakkā,",
  "tika-vin08t7:7_11": "tādisaṁ bhesajjampi na vaṭṭati.",
  "tika-vin08t7:7_12": "Taṁ abbohārikattagatañce vaṭṭati.",
  "tika-vin08t7:7_13": "“Jātiphalikaṁ upādāyā”ti vuttattā sūriyakantacandakantādikaṁ jātipāsāṇaṁ maṇimhi eva saṅgahitanti daṭṭhabbaṁ.",
  "tika-vin08t7:7_14": "Ākaramuttoti ākarato muttamatto.",
  "tika-vin08t7:7_15": "Bhaṇḍamūlatthaṁsampaṭicchituṁ vaṭṭatīti imināva āmasitumpi vaṭṭatīti dasseti.",
  "tika-vin08t7:7_16": "Pacitvā katoti kācakārehi pacitvā kato.",
  "tika-vin08t7:8_0": "Dhamanasaṅkho ca dhotaviddho ca ratanamisso cāti yojetabbaṁ.",
  "tika-vin08t7:8_1": "Viddhotiādibhāvena katachiddo.",
  "tika-vin08t7:8_2": "Ratanamissoti kañcanalatādivicitto muttādiratanakhacito ca.",
  "tika-vin08t7:8_3": "Etena dhamanasaṅkhato añño ratanasammisso anāmāsoti dasseti.",
  "tika-vin08t7:8_4": "Silāyampi eseva nayo.",
  "tika-vin08t7:8_5": "Pānīyasaṅkhoti iminā thālakādiākārena katasaṅkhamayabhājanāni bhikkhūnaṁ sampaṭicchituṁ vaṭṭantīti siddhaṁ.",
  "tika-vin08t7:8_6": "Sesanti ratanamissaṁ ṭhapetvā avasesaṁ.",
  "tika-vin08t7:8_7": "Muggavaṇṇaṁyeva ratanasammissaṁ karonti,",
  "tika-vin08t7:8_8": "na aññanti āha “muggavaṇṇāvā”ti,",
  "tika-vin08t7:8_9": "muggavaṇṇā ratanasammissāva na vaṭṭatīti vuttaṁ hoti.",
  "tika-vin08t7:8_10": "Sesāti ratanasammissaṁ ṭhapetvā avasesā silā.",
  "tika-vin08t7:9_0": "Bījato paṭṭhāyāti dhātupāsāṇato paṭṭhāya.",
  "tika-vin08t7:9_1": "Suvaṇṇacetiyanti dhātukaraṇḍakaṁ.",
  "tika-vin08t7:9_2": "Paṭikkhipīti “dhātuṭṭhapanatthāya gaṇhathā”ti avatvā “tumhākaṁ gaṇhathā”ti pesitattā paṭikkhipi.",
  "tika-vin08t7:9_3": "Vimativinodaniyaṁ pana “paṭikkhipīti suvaṇṇamayassa dhātukaraṇḍakassa buddhādirūpassa ca attano santakakaraṇe nissaggiyattā vutta”nti vuttaṁ.",
  "tika-vin08t7:9_4": "Suvaṇṇabubbuḷakanti suvaṇṇatārakaṁ.",
  "tika-vin08t7:9_5": "“Rūpiyachaḍḍakaṭṭhāne”ti vuttattā rūpiyachaḍḍakassa jātarūparajataṁ āmasitvā chaḍḍetuṁ vaṭṭatīti vuttaṁ.",
  "tika-vin08t7:9_6": "Keḷāpayitunti āmasitvā ito cito ca sañcāretuṁ.",
  "tika-vin08t7:9_7": "Vuttanti mahāaṭṭhakathāyaṁ vuttaṁ.",
  "tika-vin08t7:9_8": "Kacavarameva harituṁ vaṭṭatīti gopakā vā hontu aññe vā,",
  "tika-vin08t7:9_9": "hatthenapi puñchitvā kacavaraṁ apanetuṁ vaṭṭati,",
  "tika-vin08t7:9_10": "“malampi pamajjituṁ vaṭṭatiyevā”ti sāratthadīpaniyaṁ vuttaṁ.",
  "tika-vin08t7:9_11": "Vimativinodaniyaṁ pana “kacavarameva harituṁ vaṭṭatīti gopakā vā hontu aññe vā,",
  "tika-vin08t7:9_12": "hatthenapi puñchitvā kacavaraṁ apanetuṁ vaṭṭati,",
  "tika-vin08t7:9_13": "malampi majjituṁ vaṭṭati evāti vadanti,",
  "tika-vin08t7:9_14": "taṁ aṭṭhakathāya na sameti keḷāyanasadisattā”ti vuttaṁ.",
  "tika-vin08t7:9_15": "Kathaṁ na sameti?",
  "tika-vin08t7:9_16": "Mahāaṭṭhakathāyaṁ cetiyagharagopakā rūpiyachaḍḍakaṭṭhāne ṭhitāti tesaṁyeva keḷāyanaṁ anuññātaṁ,",
  "tika-vin08t7:9_17": "na aññesaṁ,",
  "tika-vin08t7:9_18": "tasmā “gopakā vā hontu aññe vā”ti vacanaṁ mahāaṭṭhakathāya na sameti.",
  "tika-vin08t7:10_0": "Kurundiyaṁ pana tampi paṭikkhittaṁ,",
  "tika-vin08t7:10_1": "suvaṇṇacetiye kacavarameva harituṁ vaṭṭatīti ettakameva anuññātaṁ,",
  "tika-vin08t7:10_2": "tasmā sāvadhāraṇaṁ katvā vuttattā “hatthenapi puñchitvā”ti ca “malampi pamajjituṁ vaṭṭati evā”ti ca vacanaṁ kurundaṭṭhakathāya na sameti,",
  "tika-vin08t7:10_3": "tasmā vicāretabbametanti.",
  "tika-vin08t7:10_4": "Ārakūṭalohanti suvaṇṇavaṇṇo kittimalohaviseso.",
  "tika-vin08t7:10_5": "Tividhañhi kittimalohaṁ –",
  "tika-vin08t7:10_6": "kaṁsalohaṁ vaṭṭalohaṁ ārakūṭalohanti.",
  "tika-vin08t7:10_7": "Tattha tiputambe missetvā kataṁ kaṁsalohaṁ nāma,",
  "tika-vin08t7:10_8": "sīsatambe missetvā kataṁ vaṭṭalohaṁ,",
  "tika-vin08t7:10_9": "rasatutthehi rañjitaṁ tambaṁ ārakūṭalohaṁ nāma.",
  "tika-vin08t7:10_10": "“Pakatirasatambe missetvā kataṁ ārakūṭa”nti ca sāratthadīpaniyaṁ vuttaṁ.",
  "tika-vin08t7:10_11": "Taṁ pana “jātarūpagatika”nti vuttattā uggaṇhato nissaggiyampi hotīti keci vadanti,",
  "tika-vin08t7:10_12": "rūpiyesu pana agaṇitattā nissaggiyaṁ na hoti,",
  "tika-vin08t7:10_13": "āmasane sampaṭicchane ca dukkaṭamevāti veditabbaṁ.",
  "tika-vin08t7:10_14": "Sabbopi kappiyoti yathāvuttasuvaṇṇādimayānaṁ senāsanaparikkhārānaṁ āmasanagopanādivasena paribhogo sabbathā kappiyoti adhippāyo.",
  "tika-vin08t7:10_15": "Tenāha “tasmā”tiādi.",
  "tika-vin08t7:10_16": "“Bhikkhūnaṁ dhammavinayavaṇṇanaṭṭhāne”ti vuttattā saṅghikameva suvaṇṇādimayaṁ senāsanaṁ senāsanaparikkhārā ca vaṭṭanti,",
  "tika-vin08t7:10_17": "na puggalikānīti gahetabbaṁ.",
  "tika-vin08t7:10_18": "Paṭijaggituṁ vaṭṭantīti senāsanapaṭibandhato vuttaṁ.",
  "tika-vin08t7:11_0": "43.Sāmikānaṁ pesetabbanti sāmikānaṁ sāsanaṁ pesetabbaṁ.",
  "tika-vin08t7:11_1": "Bhinditvāti paṭhamameva anāmasitvā pāsāṇādinā kiñcimattaṁ bhedaṁ katvā pacchā kappiyabhaṇḍatthāya adhiṭṭhahitvā hatthena gahetuṁ vaṭṭati.",
  "tika-vin08t7:11_2": "Tenāha “kappiyabhaṇḍaṁ karissāmīti sampaṭicchituṁ vaṭṭatī”ti.",
  "tika-vin08t7:11_3": "Etthāpi tañca viyojetvā āmasitabbaṁ.",
  "tika-vin08t7:11_4": "Phalakajālikādīnīti ettha saraparittāṇāya hatthena gahetabbaṁ.",
  "tika-vin08t7:11_5": "Kiṭikāphalakaṁ akkhirakkhaṇatthāya ayalohādīhi jālākārena katvā sīsādīsu paṭimuñcitabbaṁ jālikaṁ nāma.",
  "tika-vin08t7:11_6": "Ādi-saddena kavacādikaṁ saṅgaṇhāti.",
  "tika-vin08t7:11_7": "Anāmāsānīti macchajālādiparūparodhaṁ sandhāya vuttaṁ,",
  "tika-vin08t7:11_8": "na saraparittāṇaṁ tassa āvudhabhaṇḍattābhāvā.",
  "tika-vin08t7:11_9": "Tena vakkhati “parūparodhanivāraṇañhī”tiādi.",
  "tika-vin08t7:11_10": "Āsanassāti cetiyassasamantā kataparibhaṇḍassa.",
  "tika-vin08t7:11_11": "Bandhissāmīti kākādīnaṁ adūsanatthāya bandhissāmi.",
  "tika-vin08t7:12_0": "“Bherisaṅghāṭoti saṅghaṭitacammabherī.",
  "tika-vin08t7:12_1": "Vīṇāsaṅghāṭoti saṅghaṭitacammavīṇā”ti sāratthadīpaniyaṁ vuttaṁ.",
  "tika-vin08t7:12_2": "“Cammavinaddhā vīṇābheriādīnī”ti mahāaṭṭhakathāyaṁ vuttavacanato visesābhāvā “kurundiyaṁ panā”tiādinā",
  "tika-vin08t7:12_3": "tato visesassa vattumāraddhattā ca bheriādīnaṁ vinaddhopakaraṇasamūho bherivīṇāsaṅghāṭoti veditabbo “saṅghaṭitabboti",
  "tika-vin08t7:12_4": "saṅghāṭo”ti katvā.",
  "tika-vin08t7:12_5": "Tucchapokkharanti avinaddhacammabherivīṇānaṁ pokkharaṁ.",
  "tika-vin08t7:12_6": "Āropitacammanti pubbe āropitaṁ hutvā pacchā tato apanetvā visuṁ ṭhapitamukhacammamattaṁ,",
  "tika-vin08t7:12_7": "na sesopakaraṇasahitaṁ,",
  "tika-vin08t7:12_8": "taṁ pana saṅghātoti ayaṁ viseso.",
  "tika-vin08t7:12_9": "Onahitunti bheripokkharādīni cammaṁ āropetvā cammavaddhiādīhi sabbehi upakaraṇehi vinandhituṁ.",
  "tika-vin08t7:12_10": "Onahāpetunti tatheva aññehi vinandhāpetuṁ.",
  "tika-vin08t7:13_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t7:14_0": "Anāmāsavinicchayakathālaṅkāro nāma",
  "tika-vin08t7:15_0": "Sattamo paricchedo."
}