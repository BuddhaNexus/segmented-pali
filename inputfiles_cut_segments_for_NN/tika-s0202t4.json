{
  "tika-s0202t4:0_0": "5. Brāhmaṇavaggo",
  "tika-s0202t4:1_0": "1. Brahmāyusuttavaṇṇanā",
  "tika-s0202t4:2_0": "383.",
  "tika-s0202t4:2_1": "“Mahāsatto mahiddhiko mahānubhāvo”tiādīsu uḷāratā visayo,",
  "tika-s0202t4:2_2": "“mahājanakāyo sannipatī”tiādīsu sambahulabhāvavisayo,",
  "tika-s0202t4:2_3": "idha pana tadubhayampissa atthoti “mahatāti guṇamahattenapi mahatā”tiādi vuttaṁ.",
  "tika-s0202t4:2_4": "Appicchatādīti ādi-saddena santuṭṭhisallekhapavivekaasaṁsaggavīriyārambhādīnaṁ saṅgaho.",
  "tika-s0202t4:2_5": "Diṭṭhisīlasāmaññasaṅghātasaṅkhātenāti ettha “niyato sambodhiparāyaṇo” –",
  "tika-s0202t4:2_6": "“aṭṭhānametaṁ,",
  "tika-s0202t4:2_7": "bhikkhave,",
  "tika-s0202t4:2_8": "anavakāso,",
  "tika-s0202t4:2_9": "yaṁ diṭṭhisampanno puggalo sañcicca pāṇaṁ jīvitā voropeyyāti netaṁ ṭhānaṁ vijjatī”tiādivacanato diṭṭhisīlānaṁ",
  "tika-s0202t4:2_10": "niyatasabhāvattā sotāpannāpi aññamaññaṁ diṭṭhisīlasāmaññena saṁhatā,",
  "tika-s0202t4:2_11": "pageva sakadāgāmiādayo.",
  "tika-s0202t4:2_12": "“Tathārūpāya diṭṭhiyā diṭṭhisāmaññagato viharati tathārūpehi sīlehi sīlasāmaññagato viharatī”ti vacanato",
  "tika-s0202t4:2_13": "puthujjanānampi diṭṭhisīlasāmaññena saṁhatabhāvo labbhatiyeva.",
  "tika-s0202t4:3_0": "Oṭṭhapahatakaraṇavasena atthavibhāgavasena.",
  "tika-s0202t4:3_1": "Sanighaṇḍukeṭubhānanti ettha nighaṇḍūti vacanīyavācakabhāvena atthaṁ saddañca khaṇḍati vibhajja dassetīti nikhaṇḍu.",
  "tika-s0202t4:3_2": "So eva idha kha-kārassa gha-kāraṁ katvā “nighaṇḍū”ti vutto.",
  "tika-s0202t4:3_3": "Kiṭati gameti kiriyādivibhāgaṁ,",
  "tika-s0202t4:3_4": "taṁ vā anavasesapariyādānato gamento pūretīti keṭubhaṁ.",
  "tika-s0202t4:3_5": "Vevacanappakāsakanti pariyāyasaddadīpakaṁ,",
  "tika-s0202t4:3_6": "ekekassa atthassa anekapariyāyavacanavibhāvakanti attho.",
  "tika-s0202t4:3_7": "Nidassanamattañcetaṁ anekesampi atthānaṁ ekasaddavacanīyatāvibhāvanavasenapi tassa ganthassa pavattattā.",
  "tika-s0202t4:3_8": "Vacībhedādilakkhaṇā kiriyā kappīyati etenāti kiriyākappo,",
  "tika-s0202t4:3_9": "so pana vaṇṇapadasambandhapadatthavibhāgato bahuvikappoti āha “kiriyākappavikappo”ti.",
  "tika-s0202t4:3_10": "Idañca mūlakiriyākappaganthaṁ sandhāya vuttaṁ.",
  "tika-s0202t4:3_11": "So hi satasahassaparimāṇo nalacariyādipakaraṇaṁ.",
  "tika-s0202t4:3_12": "Ṭhānakaraṇādivibhāgato nibbacanavibhāgato ca akkharā pabhedīyanti etehīti akkharappabhedā,",
  "tika-s0202t4:3_13": "sikkhāniruttiyo.",
  "tika-s0202t4:3_14": "Etesanti vedānaṁ.",
  "tika-s0202t4:3_15": "Te eva vede padaso kāyatīti padako.",
  "tika-s0202t4:3_16": "Taṁ taṁ saddaṁ tadatthañca byākaroti byācikkhati etenāti byākaraṇaṁ,",
  "tika-s0202t4:3_17": "saddasatthaṁ.",
  "tika-s0202t4:3_18": "Āyatiṁ hitaṁ tena loko na yatati na īhatīti lokāyataṁ.",
  "tika-s0202t4:3_19": "Tañhi ganthaṁ nissāya sattā puññakiriyāya cittampi na uppādenti.",
  "tika-s0202t4:3_20": "Vayatīti vayo,",
  "tika-s0202t4:3_21": "na vayo avayo,",
  "tika-s0202t4:3_22": "na avayo anavayo,",
  "tika-s0202t4:3_23": "ādimajjhapariyosānesu katthaci aparikilanto avitthāyanto te ganthe sandhāreti pūretīti attho.",
  "tika-s0202t4:3_24": "Dve paṭisedhā pakatiṁ gamentīti dassento “avayo na hotī”ti vatvā tattha avayaṁ dassetuṁ “avayo…pe…",
  "tika-s0202t4:3_25": "na sakkotī”ti vuttaṁ.",
  "tika-s0202t4:4_0": "384.Garūti bhāriyaṁ attānaṁ tato mocetvā gamanaṁ dukkaraṁ hoti.",
  "tika-s0202t4:4_1": "Anatthopi uppajjati nindābyārosaupārambhādi.",
  "tika-s0202t4:4_2": "Abbhuggatoti ettha abhisaddayogena itthambhūtākhyānatthe upayogavacanaṁ.",
  "tika-s0202t4:5_0": "Lakkhaṇānīti lakkhaṇadīpanāni mantapadāni.",
  "tika-s0202t4:5_1": "Antaradhāyantīti na kevalaṁ lakkhaṇamantāniyeva,",
  "tika-s0202t4:5_2": "aññānipi brāhmaṇānaṁ ñāṇabalābhāvena anukkamena antaradhāyanti.",
  "tika-s0202t4:5_3": "Tathā hi vadanti “ekasataṁ addhariyaṁ dipaññāsamattato sāmā”tiādi.",
  "tika-s0202t4:5_4": "Paṇidhimahato samādānamahatotiādinā paccekaṁ maha-saddo yojetabbo.",
  "tika-s0202t4:5_5": "Paṇidhimahantatādi cassa buddhavaṁsacariyāpiṭakavaṇṇanādivaseneva veditabbo.",
  "tika-s0202t4:5_6": "Niṭṭhāti nipphattiyo.",
  "tika-s0202t4:5_7": "Jātisāmaññatoti lakkhaṇajātiyā lakkhaṇabhāvena samānabhāvato.",
  "tika-s0202t4:5_8": "Yathā hi buddhānaṁ lakkhaṇāni suvisuddhāni suparibyattāni paripuṇṇāni ca honti,",
  "tika-s0202t4:5_9": "na evaṁ cakkavattīnaṁ.",
  "tika-s0202t4:5_10": "Tenāha “na teheva buddho hotī”ti.",
  "tika-s0202t4:6_0": "Abhirūpatā dīghāyukatā,",
  "tika-s0202t4:6_1": "appātaṅkatā brāhmaṇādīnaṁ piyamanāpatāti catūhi acchariyadhammehi.",
  "tika-s0202t4:6_2": "Dānaṁ piyavacanaṁ atthacariyā samānattatāti imehi catūhi saṅgahavatthūhi.",
  "tika-s0202t4:6_3": "Rañjanatoti pītijananato.",
  "tika-s0202t4:6_4": "Cakkaṁ cakkaratanaṁ vatteti pavattetīti cakkavattī,",
  "tika-s0202t4:6_5": "sampatticakkehi sayaṁ vatteti,",
  "tika-s0202t4:6_6": "tehi ca paraṁ sattanikāyaṁ vatteti pavattetīti cakkavattī,",
  "tika-s0202t4:6_7": "parahitāvaho iriyāpathacakkānaṁ vatto vattanaṁ etassa atthīti cakkavattī,",
  "tika-s0202t4:6_8": "appaṭihataṁ vā āṇāsaṅkhātaṁ cakkaṁ vattetīti cakkavatī,",
  "tika-s0202t4:6_9": "appaṭihataṁ vā āṇāsaṅkhātaṁ cakkaṁ vattetīti cakkavattī,",
  "tika-s0202t4:6_10": "khattiyamaṇḍalādisaññitaṁ cakkaṁ samūhaṁ attano vase vattetīti cakkavattī.",
  "tika-s0202t4:6_11": "Dhammaṁ caratīti dhammiko.",
  "tika-s0202t4:6_12": "Dhammato anapetattā dhammo rañjanatthena rājāti dhammarājā.",
  "tika-s0202t4:6_13": "Kopādīti ādi-saddena kāmalobhamānamadādike saṅgaṇhāti.",
  "tika-s0202t4:6_14": "Vijitāvīti vijitavā.",
  "tika-s0202t4:6_15": "Kenaci akampiyaṭṭhena janapadatthāvariyappatto.",
  "tika-s0202t4:6_16": "Daḷhabhattibhāvato vā janapado thāvariyaṁ patto etthāti janapadatthāvariyappatto.",
  "tika-s0202t4:6_17": "Cittīkatabhāvādināpi cakkassa ratanaṭṭho veditabbo.",
  "tika-s0202t4:6_18": "Esa nayo sesesupi.",
  "tika-s0202t4:6_19": "Ratinimittatāya vā cittīkatādibhāvassa ratijananaṭṭhena ekasaṅgahatāya visuṁ aggahaṇaṁ.",
  "tika-s0202t4:7_0": "Imehi pana ratanehi rājā cakkavattī yaṁ yamatthaṁ paccanubhoti,",
  "tika-s0202t4:7_1": "taṁ taṁ dassetuṁ “imesu panā”tiādi vuttaṁ.",
  "tika-s0202t4:7_2": "Ajitaṁ jināti mahesakkhatāsaṁvattaniyakammanissandabhāvato.",
  "tika-s0202t4:7_3": "Vijite yathāsukhaṁ anuvicarati hatthiratanaṁ assaratanañca abhiruhitvā tesaṁ ānubhāvena antopātarāseyeva",
  "tika-s0202t4:7_4": "sakalaṁ pathaviṁ anusaṁyāyitvā rājadhāniyaṁ paccāgamanato.",
  "tika-s0202t4:7_5": "Pariṇāyakaratanena vijitamanurakkhati tena tattha tattha kattabbakiccassa saṁvidhānato.",
  "tika-s0202t4:7_6": "Sesehīti maṇiratanaitthiratanagahapatiratanehi.",
  "tika-s0202t4:7_7": "Tattha maṇiratanena yojanappamāṇe dese andhakāraṁ vidhamitvā ālokadassanādinā sukhamanubhavati,",
  "tika-s0202t4:7_8": "itthiratanena atikkantamānusarūpasampattidassanādivasena,",
  "tika-s0202t4:7_9": "gahapatiratanena icchiticchitamaṇikanakarajatādidhanappaṭilābhavasena.",
  "tika-s0202t4:7_10": "Ussāhasattiyogo yena kenaci appaṭihatāṇācakkabhāvasiddhito.",
  "tika-s0202t4:7_11": "Hatthiassaratanādīnaṁ mahānubhāvattā kosasampattiyāpi pabhāvasampattisiddhito “hatthi…pe…",
  "tika-s0202t4:7_12": "yogo”ti vuttaṁ.",
  "tika-s0202t4:7_13": "Koso hi nāma sati ussāhasampattiyaṁ (uggatejassa sukumāraparakkamassa pasannamukhassa sammukhe pāpuṇāti).",
  "tika-s0202t4:7_14": "Pacchimenāti pariṇāyakaratanena.",
  "tika-s0202t4:7_15": "Tañhi sabbarājakiccesu kusalaṁ avirajjhanapayogaṁ.",
  "tika-s0202t4:7_16": "Tenāha “mantasattiyogo”ti.",
  "tika-s0202t4:7_17": "Tividhasattiyogaphalaṁ paripuṇṇaṁ hotīti sambandho.",
  "tika-s0202t4:7_18": "Sesehīti sesehi pañcahi ratanehi.",
  "tika-s0202t4:7_19": "Adosakusalamūlajanitakammānubhāvenāti adosasaṅkhātena kusalamūlena sahajātādipaccayavasena uppāditakammassa",
  "tika-s0202t4:7_20": "ānubhāvena sampajjanti sommatararatanajātikattā.",
  "tika-s0202t4:7_21": "Majjhimāni maṇiitthigahapatiratanāni.",
  "tika-s0202t4:7_22": "Alobha…pe…",
  "tika-s0202t4:7_23": "kammānubhāvena sampajjanti uḷāradhanassa uḷāradhanapaṭilābhakāraṇassa ca pariccāgasampadāhetukattā.",
  "tika-s0202t4:7_24": "Pacchimanti pariṇāyakaratanaṁ.",
  "tika-s0202t4:7_25": "Tañhi amoha…pe…",
  "tika-s0202t4:7_26": "kammānubhāvena sampajjati mahāpaññeneva cakkavattirājakiccassa pariṇetabbattā.",
  "tika-s0202t4:8_0": "Saraṇato paṭipakkhavidhamanato sūrā.",
  "tika-s0202t4:8_1": "Tenāha “abhīrukajātikā”ti.",
  "tika-s0202t4:8_2": "Asure vijinitvā ṭhitattā vīro,",
  "tika-s0202t4:8_3": "sakko devānamindo,",
  "tika-s0202t4:8_4": "tassa aṅgaṁ devaputto senaṅgabhāvatoti vuttaṁ “vīraṅgarūpāti devaputtasadisakāyā”ti.",
  "tika-s0202t4:8_5": "Sabhāvoti sabhāvabhūto attho.",
  "tika-s0202t4:8_6": "Vīrakāraṇanti vīrabhāvakāraṇaṁ.",
  "tika-s0202t4:8_7": "Vīriyamayasarīrā viyāti saviggahavīriyasadisā saviggahañce vīriyaṁ siyā,",
  "tika-s0202t4:8_8": "taṁsadisāti attho.",
  "tika-s0202t4:8_9": "Nanu rañño cakkavattissa paṭisenā nāma natthi,",
  "tika-s0202t4:8_10": "yamassa puttā pamaddeyyuṁ,",
  "tika-s0202t4:8_11": "atha kasmā “parasenapamaddanā”ti vuttanti codanaṁ sandhāyāha “sace”tiādi.",
  "tika-s0202t4:8_12": "Tena parasenā hotu vā mā vā,",
  "tika-s0202t4:8_13": "te pana evaṁ mahānubhāvāti dasseti.",
  "tika-s0202t4:8_14": "Dhammenāti katūpacitena attano puññadhammena.",
  "tika-s0202t4:8_15": "Tena hi sañcoditā pathaviyaṁ sabbarājāno paccuggantvā “svāgataṁ te mahārājā”tiādiṁ vatvā attano rajjaṁ rañño cakkavattissa niyyādenti.",
  "tika-s0202t4:8_16": "Tena vuttaṁ “so imaṁ…pe…",
  "tika-s0202t4:8_17": "ajjhāvasatī”ti.",
  "tika-s0202t4:8_18": "Aṭṭhakathāyaṁ pana tassa yathāvuttadhammassa cirataraṁ vipaccituṁ paccayabhūtaṁ cakkavattivattasamudāgataṁ",
  "tika-s0202t4:8_19": "payogasampattisaṅkhātaṁ dhammaṁ dassetuṁ “pāṇo na hantabbotiādinā pañcasīladhammenā”ti vuttaṁ.",
  "tika-s0202t4:8_20": "Evañhi “adaṇḍena asatthenā”ti idaṁ vacanaṁ suṭṭhutaraṁ samatthitaṁ hoti,",
  "tika-s0202t4:8_21": "yasmā rāgādayo pāpadhammā uppajjamānā sattasantānaṁ chādetvā pariyonandhitvā tiṭṭhanti,",
  "tika-s0202t4:8_22": "kusalapavattiṁ nivārenti,",
  "tika-s0202t4:8_23": "tasmā te “chadanā,",
  "tika-s0202t4:8_24": "chadā”ti ca vuttā.",
  "tika-s0202t4:9_0": "Vivaṭṭetvā parivattetvā.",
  "tika-s0202t4:9_1": "Pūjārahatā vuttā “arahatīti araha”nti.",
  "tika-s0202t4:9_2": "Tassāti pūjārahatāya.",
  "tika-s0202t4:9_3": "Yasmā sammāsambuddho,",
  "tika-s0202t4:9_4": "tasmā arahanti.",
  "tika-s0202t4:9_5": "Buddhattahetubhūtā vivaṭṭacchadatā vuttā savāsanasabbakilesappahānapubbakattā buddhabhāvasiddhiyā.",
  "tika-s0202t4:9_6": "Arahaṁ vaṭṭābhāvenāti phalena hetuanumānadassanaṁ.",
  "tika-s0202t4:9_7": "Sammāsambuddho chadanābhāvenāti hetunā phalānumānadassanaṁ.",
  "tika-s0202t4:9_8": "Hetudvayaṁ vuttaṁ “vivaṭṭo vicchado cā”ti.",
  "tika-s0202t4:9_9": "Dutiyavesārajjenāti “khīṇāsavassa te paṭijānato”tiādinā āgatena vesārajjena.",
  "tika-s0202t4:9_10": "Purimasiddhīti purimassa padassa atthasiddhi.",
  "tika-s0202t4:9_11": "Paṭhamenāti “sammāsambuddhassa te paṭijānato”tiādinā āgatena vesārajjena.",
  "tika-s0202t4:9_12": "Dutiyasiddhīti buddhattasiddhi.",
  "tika-s0202t4:9_13": "Tatiyacatutthehīti “ye kho pana te antarāyikā dhammā”tiādinā,",
  "tika-s0202t4:9_14": "“yassa kho pana te atthāyā”tiādinā ca āgatehi tatiyacatutthehi vesārajjehi.",
  "tika-s0202t4:9_15": "Tatiyasiddhīti vivaṭṭacchadanatā siddhi.",
  "tika-s0202t4:9_16": "Yāthāvato antarāyikaniyyānikadhammāpadesena hi satthu vivaṭṭacchadabhāvo loke pākaṭo ahosi.",
  "tika-s0202t4:9_17": "Purimaṁ dhammacakkhunti purimapadaṁ bhagavato dhammacakkhuṁ sādheti kilesārīnaṁ saṁsāracakkassa ca arānaṁ hatabhāvadīpanato.",
  "tika-s0202t4:9_18": "Dutiyaṁ padaṁ buddhacakkhuṁ sādheti sammāsambuddhasseva taṁ sambhavato.",
  "tika-s0202t4:9_19": "Tatiyaṁ padaṁ samantacakkhuṁ sādheti savāsanasabbakilesappahānadīpanato.",
  "tika-s0202t4:9_20": "“Sammāsambuddho”ti hi vatvā “vivaṭṭacchado”ti vacanaṁ buddhabhāvāvahameva sabbakilesappahānaṁ vibhāvetīti.",
  "tika-s0202t4:9_21": "Sūrabhāvanti lakkhaṇavibhāvanena visadañāṇataṁ.",
  "tika-s0202t4:10_0": "385.Gavesīti ñāṇena pariyesanaṁ akāsi.",
  "tika-s0202t4:10_1": "Samānayīti ñāṇena saṅkalento samānaṁ ānayi samāhari.",
  "tika-s0202t4:10_2": "Na sakkoti saṁkucite iriyāpathe yebhuyyena tesaṁ dubbibhāvanato.",
  "tika-s0202t4:10_3": "Kaṅkhatīti padassa ākaṅkhatīti ayamatthoti āha –",
  "tika-s0202t4:10_4": "“aho vata passeyyanti patthanaṁ uppādetī”ti.",
  "tika-s0202t4:10_5": "Kicchatīti kilamati.",
  "tika-s0202t4:10_6": "“Kaṅkhatī”ti padassa pubbe āsīsanatthataṁ vatvā idāni tassa saṁsayatthattameva vikappantaravasena dassento",
  "tika-s0202t4:10_7": "“kaṅkhāya vā dubbalā vimati vuttā”tiādi vuttaṁ.",
  "tika-s0202t4:10_8": "Tīhi dhammehi tippakārehi saṁsayadhammehi.",
  "tika-s0202t4:10_9": "Kālussiyabhāvoti appasannatāya hetubhūto āvilabhāvo.",
  "tika-s0202t4:10_10": "Yasmā bhagavato kosohitaṁ sabbabuddhāveṇikaṁ vatthaguyhaṁ suvisuddhakañcanamaṇḍalasannikāsaṁ attano saṇṭhānasannivesasundaratāya",
  "tika-s0202t4:10_11": "ājāneyyagandhahatthino varaṅgacārubhāvaṁ vikasamānatapaniyāravindasamujjalakesarāvattavilāsaṁ sañjhāpabhānurañjitajalavanantarābhilakkhita-sampuṇṇacandamaṇḍalasobhañca",
  "tika-s0202t4:10_12": "attano siriyā abhibhuyya virājati,",
  "tika-s0202t4:10_13": "yaṁ bāhirabbhantaramalehi anupakkiliṭṭhatāya cirakālaṁ suparicitabrahmacariyādhikāratāya susaṇṭhitasaṇṭhānasampattiyā",
  "tika-s0202t4:10_14": "ca kopīnampi santaṁ akopīnameva,",
  "tika-s0202t4:10_15": "tasmā vuttaṁ “bhagavato hī”tiādi.",
  "tika-s0202t4:10_16": "Pahūtabhāvanti puthulabhāvaṁ.",
  "tika-s0202t4:10_17": "Ettheva hi tassa saṁsayo,",
  "tika-s0202t4:10_18": "tanumudusukumāratādīsu panassa guṇesu tassa vicāraṇā eva nāhosi.",
  "tika-s0202t4:11_0": "Hirikaraṇokāsanti hiriyitabbaṭṭhānaṁ.",
  "tika-s0202t4:11_1": "Chāyanti paṭibimbaṁ.",
  "tika-s0202t4:11_2": "Kīdisanti āha “iddhiyā”tiādi.",
  "tika-s0202t4:11_3": "Chāyārūpanti bhagavato paṭibimbarūpaṁ.",
  "tika-s0202t4:11_4": "Tañca kho buddhasantānato vinimuttaṁ rūpakamattaṁ bhagavato sarīravaṇṇasaṇṭhānāvayavaṁ iddhimayaṁ bimbakamattaṁ,",
  "tika-s0202t4:11_5": "taṁ pana dassento bhagavā yathā attano buddharūpaṁ na dissati,",
  "tika-s0202t4:11_6": "tathā katvā dasseti.",
  "tika-s0202t4:11_7": "Nīharitvāti pharitvā.",
  "tika-s0202t4:12_0": "Kaṇṇasotānaṁ upacitatanutambalomatāya dhotarajatapanāḷikāsadisatā vuttā. Mukhapariyanteti kesante.",
  "tika-s0202t4:13_0": "Kiriyākaraṇanti kiriyāya kāyikassa vācasikassa paṭipatti.",
  "tika-s0202t4:13_1": "Tatthāti tesu kiccesu.",
  "tika-s0202t4:13_2": "Dhammakathikānaṁ vattaṁ dassetuṁ bījaniggahaṇaṁ kataṁ.",
  "tika-s0202t4:13_3": "Na hi aññathā sabbassapi lokassa alaṅkārabhūtaṁ paramukkaṁsagataṁ sikkhāsaṁyamānaṁ buddhānaṁ mukhacandamaṇḍalaṁ paṭicchādetabbaṁ hoti.",
  "tika-s0202t4:14_0": "Pattharitavitānaolambitagandhadāmakusumadāmake gandhamaṇḍalamāḷe.",
  "tika-s0202t4:14_1": "Pubbabhāgena paricchinditvāti “ettakaṁ velaṁ samāpattiyā vītināmessāmī”ti evaṁ pavattena pubbabhāgena kālaṁ paricchinditvā.",
  "tika-s0202t4:14_2": "Paccayadāyakesu anurodhavasena parisaṁ ussādento vā paggaṇhanto,",
  "tika-s0202t4:14_3": "adāyakesu virodhavasena parisaṁ apasādento vā.",
  "tika-s0202t4:15_0": "Yogakkhemaṁ antarāyābhāvaṁ.",
  "tika-s0202t4:15_1": "Sabhāvaguṇenevāti yathāvuttaguṇeneva.",
  "tika-s0202t4:15_2": "Bhoto gotamassa guṇaṁ saviggahaṁ cakkavāḷaṁ atisambādhaṁ vitthārena sandhāretuṁ appahontato.",
  "tika-s0202t4:15_3": "Bhavaggaṁ atinīcaṁ uparūpari sandhāretuṁ appahontato.",
  "tika-s0202t4:16_0": "386.",
  "tika-s0202t4:16_1": "Ṭhānagamanādīsu bhūmiyaṁ suṭṭhu samaṁpatiṭṭhitā pādā etassāti suppatiṭṭhitapādo.",
  "tika-s0202t4:16_2": "Taṁ pana bhagavato suppatiṭṭhitapādataṁ byatirekamukhena vibhāvetuṁ “yathā hī”tiādi vuttaṁ.",
  "tika-s0202t4:16_3": "Tattha aggatalanti aggapādatalaṁ.",
  "tika-s0202t4:16_4": "Paṇhīti paṇhitalaṁ.",
  "tika-s0202t4:16_5": "Passanti pādatalassa dvīsu passesu ekekaṁ,",
  "tika-s0202t4:16_6": "ubhayameva vā pariyantaṁ passaṁ.",
  "tika-s0202t4:16_7": "Suvaṇṇapādukatalaṁ viya ujukaṁ nikkhipiyamānaṁ.",
  "tika-s0202t4:16_8": "Ekappahārenevāti ekakkhaṇeyeva.",
  "tika-s0202t4:16_9": "Sakalaṁ pādatalaṁ bhūmiṁ phusati nikkhipane.",
  "tika-s0202t4:16_10": "Ekappahāreneva sakalaṁ pādatalaṁ bhūmito uṭṭhahatīti yojanā.",
  "tika-s0202t4:17_0": "Tatrāti tāya suppatiṭṭhitapādatāya anupubbaninnāva acchariyabbhutaṁ idaṁ vuccamānaṁ nissandaphalaṁ.",
  "tika-s0202t4:17_1": "Vuttamevatthaṁ satthu tidivagamanena supākaṭaṁ kātuṁ “tathā hī”tiādiṁ vatvā “na hī”tiādinā taṁ samattheti.",
  "tika-s0202t4:17_2": "Tena paṭhamalakkhaṇatopi dutiyalakkhaṇaṁ mahānubhāvanti dasseti.",
  "tika-s0202t4:17_3": "Tathā hi vakkhati “antamaso cakkavattirañño parisaṁ upādāya sabbopi cakkalakkhaṇasseva parivāro”ti.",
  "tika-s0202t4:17_4": "Yugandharapabbatassa tāvatiṁsabhavanassa ca pakatipadanikkhepaṭṭhānupasaṅkamane neva buddhānaṁ,",
  "tika-s0202t4:17_5": "na devatānaṁ ānubhāvo,",
  "tika-s0202t4:17_6": "atha kho buddhānaṁ lakkhaṇānubhāvoti imamatthaṁ nidassitaṁ.",
  "tika-s0202t4:17_7": "Sīlatejena…pe…",
  "tika-s0202t4:17_8": "dasannaṁ pāramīnaṁ ānubhāvenāti idampi lakkhaṇanibbattakammavisesakittanamevāti daṭṭhabbaṁ.",
  "tika-s0202t4:17_9": "Sabbāvantehīti sabbapadesavantehi.",
  "tika-s0202t4:18_0": "Nābhiparicchinnāti nābhiyaṁ paricchinnā paricchedavasena ṭhitā.",
  "tika-s0202t4:18_1": "Nābhimukhaparikkhepapaṭṭoti pakaticakkassa akkhabbhāhatapariharaṇatthaṁ nābhimukhe ṭhapetabbaparikkhepapaṭṭo.",
  "tika-s0202t4:18_2": "Nemimaṇikāti nemiyaṁ āvaḷibhāvena ṭhitamaṇikālekhā.",
  "tika-s0202t4:19_0": "Sambahulavāroti bahuvidhalekhaṅgavibhāvanavāro.",
  "tika-s0202t4:19_1": "Sattīti āvudhasatti.",
  "tika-s0202t4:19_2": "Sirivacchoti sirimukhaṁ.",
  "tika-s0202t4:19_3": "Nandīti dakkhiṇāvaṭṭaṁ.",
  "tika-s0202t4:19_4": "Sovattikoti sovattiaṅko.",
  "tika-s0202t4:19_5": "Vaṭaṁsakoti āveḷaṁ.",
  "tika-s0202t4:19_6": "Vaḍḍhamānakanti purisahāri purisaṅgaṁ.",
  "tika-s0202t4:19_7": "Morahatthakoti morapiñchakalāpo,",
  "tika-s0202t4:19_8": "morapiñcha parisibbito vā bījaniviseso.",
  "tika-s0202t4:19_9": "Vālabījanīti cāmarivālaṁ.",
  "tika-s0202t4:19_10": "Siddhatthādi puṇṇaghaṭapuṇṇapātiyo.",
  "tika-s0202t4:19_11": "“Cakkavāḷo”ti vatvā tassa padhānāvayave dassetuṁ “himavā sineru…pe…",
  "tika-s0202t4:19_12": "sahassānī”ti vuttaṁ.",
  "tika-s0202t4:20_0": "Āyatapaṇhīti idaṁ aññesaṁ paṇhito dīghataṁ sandhāya vuttaṁ,",
  "tika-s0202t4:20_1": "na pana atidīghatanti āha “paripuṇṇapaṇhī”ti.",
  "tika-s0202t4:20_2": "Yathā pana paṇhilakkhaṇaṁ paripuṇṇaṁ nāma hoti,",
  "tika-s0202t4:20_3": "taṁ byatirekamukhena dassetuṁ “yathā hī”tiādi vuttaṁ.",
  "tika-s0202t4:20_4": "Āraggenāti maṇḍalāya sikhāya.",
  "tika-s0202t4:20_5": "Vaṭṭetvāti yathā suvaṭṭaṁ hoti,",
  "tika-s0202t4:20_6": "evaṁ vaṭṭetvā.",
  "tika-s0202t4:20_7": "Rattakambalageṇḍukasadisāti rattakambalamayageṇḍukasadisā.",
  "tika-s0202t4:21_0": "Makkaṭassevāti vānarassa viya.",
  "tika-s0202t4:21_1": "Dīghabhāvena samataṁ sandhāyetaṁ vuttaṁ.",
  "tika-s0202t4:21_2": "Niyyāsatelenāti chadikaniyyāsādiniyyāsasammissena telena.",
  "tika-s0202t4:22_0": "Talunāti sukumārā.",
  "tika-s0202t4:23_0": "Cammenāti aṅgulantaraveṭhitacammena.",
  "tika-s0202t4:23_1": "Paṭibaddhaaṅgulantaroti ekato sambaddhaaṅgulantaro.",
  "tika-s0202t4:23_2": "Ekappamāṇāti dīghato samānappamāṇā.",
  "tika-s0202t4:23_3": "Yavalakkhaṇanti abbhantarato aṅgulipabbeṭhitaṁ yavalakkhaṇaṁ.",
  "tika-s0202t4:23_4": "Paṭivijjhitvāti taṁtaṁpabbānaṁ samānadesatāya aṅgulīnaṁ pasāritakāle aññamaññaṁ vijjhitāni viya phusitvā tiṭṭhanti.",
  "tika-s0202t4:24_0": "Saṅkhā vuccanti gopphakā,",
  "tika-s0202t4:24_1": "uddhaṁ saṅkhā etesanti ussaṅkhā, pādā.",
  "tika-s0202t4:24_2": "Piṭṭhipādeti piṭṭhipādasamīpe.",
  "tika-s0202t4:24_3": "Sukhena pādā parivattanti pādanāmanādīsu,",
  "tika-s0202t4:24_4": "teneva gacchantānaṁ tesaṁ heṭṭhā pādatalāni dissanti.",
  "tika-s0202t4:24_5": "Tenāti gopphakānaṁ piṭṭhipādato uddhaṁ patiṭṭhitattā.",
  "tika-s0202t4:24_6": "Caturaṅgulamattañhi tāni uddhaṁ ārohitvā patiṭṭhahanti,",
  "tika-s0202t4:24_7": "niguḷhāni ca honti,",
  "tika-s0202t4:24_8": "na aññesaṁ viya paññāyamānāni.",
  "tika-s0202t4:24_9": "Satipi desantarappavattiyaṁ niccaloti dassanatthaṁ nābhiggahaṇaṁ.",
  "tika-s0202t4:25_0": "Yasmā eṇīmigassa samantato ekasadisamaṁsā anukkamena uddhaṁ thūlā jaṅghā honti,",
  "tika-s0202t4:25_1": "tasmā vuttaṁ “eṇīmigasadisajaṅghā”ti.",
  "tika-s0202t4:25_2": "Paripuṇṇajaṅghoti samantato maṁsūpacayena paripuṇṇajaṅgho.",
  "tika-s0202t4:25_3": "Tenāha “na ekato”tiādi.",
  "tika-s0202t4:26_0": "Etenāti “anonamanto”tiādivacanena,",
  "tika-s0202t4:26_1": "jāṇuphāsubhāvadīpanenāti attho.",
  "tika-s0202t4:26_2": "Avasesajanāti iminā lakkhaṇena rahitā janā.",
  "tika-s0202t4:26_3": "Khujjā vā honti heṭṭhimakāyato uparimakāyassa rassatāya.",
  "tika-s0202t4:26_4": "Vāmanā vā uparimakāyato heṭṭhimakāyassa rassatāya.",
  "tika-s0202t4:26_5": "Etena ṭhapetvā sammāsambuddhaṁ cakkavattinañca itare sattā khujjā vāmanā cāti dasseti.",
  "tika-s0202t4:27_0": "Ohitanti samohitaṁ antogadhaṁ. Tathābhūtaṁ pana taṁ tena channaṁ hotīti āha “paṭicchanna”nti.",
  "tika-s0202t4:28_0": "Suvaṇṇavaṇṇoti suvaṇṇavaṇṇavaṇṇoti ayamettha atthoti āha “jātihiṅgulakenā”tiādi.",
  "tika-s0202t4:28_1": "Svāyamattho āvuttiñāyena ca veditabbo.",
  "tika-s0202t4:28_2": "Sarīrapariyāyo idha vaṇṇasaddoti adhippāyena paṭhamavikappaṁ vatvā tathārūpāya pana ruḷhiyā abhāvaṁ manasi",
  "tika-s0202t4:28_3": "katvā vaṇṇadhātupariyāyameva vaṇṇasaddaṁ gahetvā dutiyavikappo vutto.",
  "tika-s0202t4:29_0": "Rajoti sukhumarajo.",
  "tika-s0202t4:29_1": "Jallanti malīnabhāvāvaho reṇusañcayo.",
  "tika-s0202t4:29_2": "Tenāha “malaṁ vā”ti.",
  "tika-s0202t4:29_3": "Yadi vivaṭṭati,",
  "tika-s0202t4:29_4": "kathaṁ nhānādīti āha “hatthadhovanā”tiādi.",
  "tika-s0202t4:30_0": "Āvaṭṭapariyosāneti padakkhiṇāvaṭṭāya ante.",
  "tika-s0202t4:31_0": "Brahmuno sarīraṁ purato vā pacchato vā anonamitvā ujukameva uggatanti āha “brahmā viya ujugatto”ti.",
  "tika-s0202t4:31_1": "Passavaṅkāti dakkhiṇapassena vā vāmapassena vā vaṅkā.",
  "tika-s0202t4:32_0": "Hatthapiṭṭhiādivasena satta ussadā etassāti sattussado.",
  "tika-s0202t4:33_0": "Sīhassa pubbaddhaṁ sīhapubbaddhaṁ,",
  "tika-s0202t4:33_1": "paripuṇṇāvayavatāya sīhapubbaddhaṁ viya sakalo kāyo assāti sīhapubbaddhakāyo.",
  "tika-s0202t4:33_2": "Sīhassevāti sīhassa viya.",
  "tika-s0202t4:33_3": "Saṇṭhantīti saṇṭhahanti.",
  "tika-s0202t4:33_4": "Nānācittenāti vividhacittena.",
  "tika-s0202t4:33_5": "Puññacittenāti pāramitāpuññacittarūpena.",
  "tika-s0202t4:33_6": "Cittitoti sañjātacittabhāvo.",
  "tika-s0202t4:34_0": "Dvinnaṁ koṭṭānamantaranti dvinnaṁ piṭṭhibāhānaṁ vemajjhaṁ,",
  "tika-s0202t4:34_1": "piṭṭhimajjhassa uparibhāgo.",
  "tika-s0202t4:34_2": "Citaṁ paripuṇṇanti aninnabhāvena citaṁ,",
  "tika-s0202t4:34_3": "dvīhi koṭṭehi samatalatāya paripuṇṇaṁ.",
  "tika-s0202t4:34_4": "Uggammāti uggantvā.",
  "tika-s0202t4:35_0": "Nigrodhaparimaṇḍalo viya parimaṇḍalo nigrodhaparimaṇḍalo ekassa parimaṇḍalasaddassa lopaṁ katvā.",
  "tika-s0202t4:35_1": "Na hi sabbo nigrodho maṇḍalo.",
  "tika-s0202t4:35_2": "Tenāha “samakkhandhasākho nigrodho”ti.",
  "tika-s0202t4:35_3": "Parimaṇḍalasaddasannidhānena vā parimaṇḍalova nigrodho gayhatīti parimaṇḍalasaddassa lopena vināpi ayamattho",
  "tika-s0202t4:35_4": "labbhatīti āha “nigrodho viya parimaṇḍalo”ti.",
  "tika-s0202t4:35_5": "Yāvatakvassāti o-kārassa va-kārādesaṁ katvā vuttaṁ.",
  "tika-s0202t4:36_0": "Samavaṭṭitakkhandhoti samaṁ suvaṭṭitakkhandho.",
  "tika-s0202t4:36_1": "Koñcā viya dīghagalā,",
  "tika-s0202t4:36_2": "bakā viya vaṅkagalā,",
  "tika-s0202t4:36_3": "varāhā viya puthulagalāti yojanā.",
  "tika-s0202t4:36_4": "Suvaṇṇāliṅgasadisoti suvaṇṇamayakhuddakamudiṅgasadiso.",
  "tika-s0202t4:37_0": "Rasaggasaggīti madhurādibhedaṁ rasaṁ gasanti anto pavesantīti rasaggasā,",
  "tika-s0202t4:37_1": "rasaggasānaṁ aggā rasaggasaggā,",
  "tika-s0202t4:37_2": "tā etassa santīti rasaggasaggī.",
  "tika-s0202t4:37_3": "Tenāti ojāya apharaṇena,",
  "tika-s0202t4:37_4": "hīnadhātukattā te bahvābādhā honti.",
  "tika-s0202t4:38_0": "“Hanū”ti sannissayadantādhārassa samaññā,",
  "tika-s0202t4:38_1": "taṁ bhagavato sīhahanusadisaṁ,",
  "tika-s0202t4:38_2": "tasmā bhagavā sīhahanu.",
  "tika-s0202t4:38_3": "Tattha yasmā buddhānaṁ rūpakāyassa dhammakāyassa ca upamā nāma nihīnupamāva,",
  "tika-s0202t4:38_4": "natthi samānupamā,",
  "tika-s0202t4:38_5": "kuto adhikūpamā,",
  "tika-s0202t4:38_6": "tasmā ayampi nihīnupamāti dassetuṁ “tatthā”tiādi vuttaṁ.",
  "tika-s0202t4:38_7": "Tibhāgavasena maṇḍalatāya dvādasiyaṁ pakkhassa candasadisāni.",
  "tika-s0202t4:39_0": "Dantānaṁ uccanīcatā abbhantarabāhirapassavasenapi veditabbā,",
  "tika-s0202t4:39_1": "na aggavaseneva.",
  "tika-s0202t4:39_2": "Tenāha “ayapaṭṭachinnasaṅkhapaṭalaṁ viyā”ti.",
  "tika-s0202t4:39_3": "Ayapaṭṭanti ca kakacaṁ adhippetaṁ.",
  "tika-s0202t4:39_4": "Visamāti visamasaṇṭhānā.",
  "tika-s0202t4:40_0": "Vicchinditvā vicchinditvā pavattasaratāya chinnassarāpi.",
  "tika-s0202t4:40_1": "Anekākāratāya bhinnassarāpi.",
  "tika-s0202t4:40_2": "Kākassa viya amanuññasaratāya kākassarāpi.",
  "tika-s0202t4:40_3": "Apalibuddhattāti anupaddutavatthukattā.",
  "tika-s0202t4:40_4": "Vatthunti ca akkharuppattiṭṭhānamāha.",
  "tika-s0202t4:40_5": "Aṭṭhaṅgasamannāgatoti ettha aṭṭhaṅgāni parato āgamissanti.",
  "tika-s0202t4:40_6": "Mañjughosoti madhurassaro.",
  "tika-s0202t4:41_0": "Karavīkasaddo yesaṁ sattānaṁ sotapathaṁ upagacchati,",
  "tika-s0202t4:41_1": "te attano sarasampattiyā pakatiṁ jahāpetvā avase karonto attano vase vatteti,",
  "tika-s0202t4:41_2": "evaṁ madhuroti dassento “tatrida”ntiādimāha.",
  "tika-s0202t4:41_3": "Taṁ pītinti taṁ buddhagataṁ pītiṁ.",
  "tika-s0202t4:41_4": "Teneva nīhārena punappunaṁ pavattantaṁ avijahitvā vikkhambhitakilesā therānaṁ santike laddhadhammassavanasappāyā",
  "tika-s0202t4:41_5": "upanissayasampattiyā paripakkañāṇatāya “sattahi…pe…",
  "tika-s0202t4:41_6": "patiṭṭhāsī”ti.",
  "tika-s0202t4:41_7": "Sattasatamattena orodhajanena saddhiṁ padasāva therānaṁ santikaṁ upagatattā “sattahi jaṅghāsatehi saddhi”nti vuttaṁ.",
  "tika-s0202t4:42_0": "Abhinīlanettoti adhikanīlanetto.",
  "tika-s0202t4:42_1": "Adhikanīlatā ca sātisayaṁ nīlabhāvena veditabbā,",
  "tika-s0202t4:42_2": "na nette nīlavaṇṇasseva adhikabhāvatoti āha “na sakalanīlanettovā”tiādi.",
  "tika-s0202t4:42_3": "Pītalohitavaṇṇā setamaṇḍalagatarājivasena,",
  "tika-s0202t4:42_4": "nīlasetakāḷavaṇṇā pana taṁtaṁmaṇḍalavaseneva veditabbā.",
  "tika-s0202t4:43_0": "Cakkhubhaṇḍanti akkhidalanti keci,",
  "tika-s0202t4:43_1": "akkhidalapattanti aññe.",
  "tika-s0202t4:43_2": "Akkhidalehi pana saddhiṁ akkhibimbanti veditabbaṁ.",
  "tika-s0202t4:43_3": "Evañhi viniggatagambhīrajotanāpi yuttā hoti.",
  "tika-s0202t4:44_0": "Uṇṇāsaddo loke avisesato lomapariyāyo,",
  "tika-s0202t4:44_1": "idha pana lomavisesavācakoti āha “uṇṇaloma”nti.",
  "tika-s0202t4:44_2": "Nalāṭamajjhajātāti nalāṭamajjhagatā.",
  "tika-s0202t4:44_3": "Odātatāya upamā,",
  "tika-s0202t4:44_4": "na mudutāya.",
  "tika-s0202t4:44_5": "Rajatapubbuḷakāti rajatamayatārakā.",
  "tika-s0202t4:45_0": "Dve atthavase paṭicca vuttanti yasmā buddhā cakkavattino ca paripuṇṇanalāṭatāya paripuṇṇasīsabimbatāya ca “uṇhīsasīsā”ti vuccanti,",
  "tika-s0202t4:45_1": "tasmā te dve atthavase paṭicca “uṇhīsasīso”ti idaṁ vuttaṁ.",
  "tika-s0202t4:45_2": "Idāni taṁ atthadvayaṁ bhagavati suppatiṭṭhitanti dassetuṁ “tathāgatassahī”tiādi vuttaṁ.",
  "tika-s0202t4:45_3": "Saṇhatamatāya suvaṇṇavaṇṇatāya ca rañño baddhauṇhīsapaṭṭo viya virocati.",
  "tika-s0202t4:45_4": "Kappasīsāti dvidhābhūtasīsā.",
  "tika-s0202t4:45_5": "Phalasīsāti phalasadisasīsā.",
  "tika-s0202t4:45_6": "Aṭṭhisīsāti maṁsassa abhāvato tacopariyonaddhaaṭṭhimattasīsā.",
  "tika-s0202t4:45_7": "Tumbasīsāti lābusadisasīsā.",
  "tika-s0202t4:45_8": "Pabbhārasīsāti piṭṭhibhāgena olambamānasīsā.",
  "tika-s0202t4:45_9": "Purimanayenāti paripuṇṇanalāṭatāpakkhena.",
  "tika-s0202t4:45_10": "Uṇhīsaveṭhitasīso viyāti uṇhīsapaṭṭena veṭhitasīsapadeso viya.",
  "tika-s0202t4:45_11": "Uṇhīsaṁ viyāti chekena sippinā viracitauṇhīsamaṇḍalaṁ viya.",
  "tika-s0202t4:46_0": "Kammanti yena yena kammena yaṁ yaṁ lakkhaṇaṁ nibbattaṁ,",
  "tika-s0202t4:46_1": "taṁ taṁ kammaṁ.",
  "tika-s0202t4:46_2": "Kammasarikkhakanti tassa tassa lakkhaṇassa taṁkammānurūpatā.",
  "tika-s0202t4:46_3": "Lakkhaṇanti tassa mahāpurisalakkhaṇassa aviparītasabhāvo.",
  "tika-s0202t4:46_4": "Lakkhaṇānisaṁsanti taṁ lakkhaṇapaṭilābhena laddhabbaguṇo.",
  "tika-s0202t4:46_5": "Imāni kammādīnīti imāni anantaraṁ vuttāni kammakammasarikkhakādīni dassetvā taṁ sarūpato vibhāvetvā kathetabbāni saṁvaṇṇakena.",
  "tika-s0202t4:47_0": "Ratanavicittasuvaṇṇatoraṇaṁ tasmiṁ kāle manussaloke natthīti vuttaṁ “devanagare”ti.",
  "tika-s0202t4:47_1": "Sabbaso supupphitasālarukkho asādhāraṇasobho manussūpacāre na labbhatīti āha “selantaramhī”ti.",
  "tika-s0202t4:47_2": "Kiriyācāranti kāyikavācasikakiriyāpavattiṁ.",
  "tika-s0202t4:48_0": "387.Satatapāṭihāriyanti satataṁ carimabhave sabbakālaṁ lakkhaṇanibbattakakammānubhāvahetukaṁ buddhāveṇikaṁ pāṭihāriyaṁ.",
  "tika-s0202t4:48_1": "Buddhānaṁ atidūre pādaṁ nikkhipitukāmānampi nātidūre eva nikkhipanaṁ hotīti “na atidūre ṭhapessāmītiuddharatī”ti vuttaṁ.",
  "tika-s0202t4:48_2": "Pakatisañcaraṇavasenetaṁ vuttaṁ,",
  "tika-s0202t4:48_3": "tādisena pādena anekayojane ṭhapessāmīti uddharaṇampi hotiyeva.",
  "tika-s0202t4:48_4": "Atidūraṁ hītiādi pamāṇātikkame dosadassanaṁ.",
  "tika-s0202t4:48_5": "Evaṁ satīti evaṁ dakkhiṇapādavāmapādānaṁ yathādhippetapatiṭṭhitaṭṭhāne sati.",
  "tika-s0202t4:48_6": "Padavicchedoti padavāravicchedo.",
  "tika-s0202t4:48_7": "Yādisaṁ pasārento vāmapādassa uddharaṇaṁ patiṭṭhānañca,",
  "tika-s0202t4:48_8": "dakkhiṇapādassa tādisameva,",
  "tika-s0202t4:48_9": "iti nesaṁ uddharaṇapatiṭṭhānānaṁ samānato aññamaññabhāvena anūnānadhikatāya vuttaṁ “dakkhiṇapādakiccaṁ vāmapādena niyamitaṁ,",
  "tika-s0202t4:48_10": "vāmapādakiccaṁ dakkhiṇapādena niyamita”nti.",
  "tika-s0202t4:49_0": "Divāti upakaṭṭhāya velāya.",
  "tika-s0202t4:49_1": "Vihārabhattatthāyāti vihāre yathāvuddhaṁ gahetabbabhattatthāya.",
  "tika-s0202t4:49_2": "Pacchato āgacchantoti pakatigamanena pacchato āgacchanto.",
  "tika-s0202t4:49_3": "Okāsaṁ na labhatīti padanikkhepaṭṭhānaṁ na labhati.",
  "tika-s0202t4:49_4": "Ūrupariyāyo idha satthi-saddoti āha “na ūruṁ unnāmetī”ti.",
  "tika-s0202t4:49_5": "Daṇḍaṅkusaṁ vuccati dīghadaṇḍo aṅkuso,",
  "tika-s0202t4:49_6": "tena rukkhasākhaṁ chindato purisassa yathā pacchābhāgena pādānaṁ osakkanaṁ hoti,",
  "tika-s0202t4:49_7": "evaṁ bhagavato pādā na osakkantīti āha “rukkhasākhāchedana…pe…",
  "tika-s0202t4:49_8": "osakkāpetī”ti.",
  "tika-s0202t4:49_9": "Obaddhānābaddhaṭṭhānehi pādaṁ koṭṭento viyāti ābaddhaṭṭhānena anābaddhaṭṭhānena ca pādakhaṇḍaṁ koṭṭetvā thaddhaṁ karonto viya.",
  "tika-s0202t4:49_10": "Na ito cito ca cāletīti aparāparaṁ na cāleti.",
  "tika-s0202t4:49_11": "Ussaṅkhapādatāya sukheneva pādānaṁ parivattanato nābhito paṭṭhāya uparimakāyo na iñjatīti heṭṭhimakāyova iñjati.",
  "tika-s0202t4:49_12": "Tenāha “uparima…pe…",
  "tika-s0202t4:49_13": "niccalo hotī”ti.",
  "tika-s0202t4:49_14": "Na jānāti aniñjanato.",
  "tika-s0202t4:49_15": "Kāyabalenāti gamanapayogasaṅkhātena kāyagatena visesabalena.",
  "tika-s0202t4:49_16": "Javagamanahetubhūtena vā kāyabalena.",
  "tika-s0202t4:49_17": "Tenāha “bāhā khipanto”tiādi.",
  "tika-s0202t4:49_18": "Javena gacchanto hi bāhā khipati,",
  "tika-s0202t4:49_19": "sarīrato sedā muccanti.",
  "tika-s0202t4:49_20": "Nāgāpalokitavasenāti nāgassa apalokanamiva sakalakāyeneva parivattetvā apalokanavasena.",
  "tika-s0202t4:50_0": "Anāvaraṇañāṇassāti anāvaraṇañāṇabalena dassanassa.",
  "tika-s0202t4:50_1": "Anāvaraṇavāro pana kāye patiṭṭhitarūpadassanampi anāvaraṇamevāti dassanatthaṁ vutto.",
  "tika-s0202t4:50_2": "Indakhīlato paṭṭhāyāti nagaradvāre indakhīlato paṭṭhāya.",
  "tika-s0202t4:50_3": "Pakatiiriyāpathenevāti onamanādiṁ akatvā ujukagamanādinā eva.",
  "tika-s0202t4:50_4": "Yadi evaṁ koṭṭhakadvāragehappavese kathanti āha “daliddamanussāna”ntiādi.",
  "tika-s0202t4:50_5": "Parivattentenāti nipajjanatthaṁ kāyaṁ parivattentena.",
  "tika-s0202t4:51_0": "Hatthehi gahetvāti ubhohi hatthehi ubhosu kaṭippadesesu pariggahetvā.",
  "tika-s0202t4:51_1": "Patati nisīdanaṭṭhāne nipajjanavasena patati.",
  "tika-s0202t4:51_2": "Orimaṁ aṅgaṁ nissāya nisinnoti pallaṅkamābhujitvā ukkuṭikanisajjāya uparimakāyaṁ heṭṭhimakāye patiṭṭhapentoyeva",
  "tika-s0202t4:51_3": "bhārīkaraṇavasena orimaṅgaṁ nissāya nisinno.",
  "tika-s0202t4:51_4": "Ghaṁsantoti ānisadadesena āsanaṭṭhānaṁ ghaṁsanto.",
  "tika-s0202t4:51_5": "Pārimaṅganti satthibhāgasammaddaṁ ānisadapadesaṁ.",
  "tika-s0202t4:51_6": "Tathevāti ghaṁsanto eva.",
  "tika-s0202t4:51_7": "Olambakaṁ dhārento viyāti olambakasuttaṁ otārento viya.",
  "tika-s0202t4:51_8": "Tena ujukameva nisīdanamāha.",
  "tika-s0202t4:51_9": "Sarīrassa garukabhāvahetūnaṁ dūrato samupāyitabhāvena sallahukabhāvato tūlapicuṁ ṭhapento viya.",
  "tika-s0202t4:52_0": "Appesakkhānaṁ mahānubhāvagehappavese siyā chambhitattaṁ,",
  "tika-s0202t4:52_1": "cittakkhobho,",
  "tika-s0202t4:52_2": "darathavasena nānappakārakappanaṁ,",
  "tika-s0202t4:52_3": "bhayavasena taṇhāvasena paritassanaṁ,",
  "tika-s0202t4:52_4": "taṁ sabbaṁ bhagavato natthīti dassetuṁ pāḷiyaṁ “na chambhatī”tiādi vuttanti āha “na chambhatī”tiādi.",
  "tika-s0202t4:53_0": "Udakaṁ dīyati etenāti udakadānaṁ,",
  "tika-s0202t4:53_1": "bhiṅkārādi udakabhājanaṁ.",
  "tika-s0202t4:53_2": "Baddhaṁ katvāti hatthagatamattikaṁ viya attano vase avattantaṁ katvā.",
  "tika-s0202t4:53_3": "Parivattetvāti kujjitvā.",
  "tika-s0202t4:53_4": "Vichaḍḍayamāno udakassa vikkhipanavasena chaḍḍayamāno.",
  "tika-s0202t4:54_0": "Tathā na gaṇhāti,",
  "tika-s0202t4:54_1": "byañjanamattāya eva gaṇhanto.",
  "tika-s0202t4:54_2": "Bhattaṁ vā amanāpanti ānetvā yojanā.",
  "tika-s0202t4:54_3": "Byañjanena ālopaatināmanaṁ,",
  "tika-s0202t4:54_4": "ālopena byañjanaatināmananti imesu pana dvīsu paṭhamameva asāruppatāya aniṭṭhaṁ vajjetabbanti pāḷiyaṁ paṭikkhittanti daṭṭhabbaṁ.",
  "tika-s0202t4:54_5": "Sabbatthevāti sabbasmiṁ āharitabbavatthusmiṁ supaṇītabhāvena raso pākaṭo hoti ñāṇena pariññātattā.",
  "tika-s0202t4:54_6": "Rasagedho pana natthi setughātattā.",
  "tika-s0202t4:55_0": "Assāti “neva davāyā”tiādipadassa.",
  "tika-s0202t4:55_1": "Vuttametanti “visuddhimagge vinicchayo āgato”ti sabbāsavasutte saṁvaṇṇayantena vuttametaṁ,",
  "tika-s0202t4:55_2": "tasmā na ettha taṁ vattabbanti adhippāyo,",
  "tika-s0202t4:55_3": "tasmā yo tasmiṁ tasmiṁ vinicchaye visesavādo icchitabbo.",
  "tika-s0202t4:55_4": "So paramatthamañjūsāya visuddhimaggavaṇṇanāya vuttanayeneva veditabbo.",
  "tika-s0202t4:55_5": "Pattassa gahaṇaṭṭhānanti hatthena pattassa gahaṇapadesaṁ.",
  "tika-s0202t4:55_6": "Vinivattitvāti patte sabbaṁ āmisagataṁ saddhiṁ bhattena vinivattitvā gacchati.",
  "tika-s0202t4:55_7": "Pamāṇātikkantanti kelāyanavasena atikkantapamāṇaṁ ārakkhaṁ ṭhapeti.",
  "tika-s0202t4:55_8": "Cīvarabhogantaranti cīvarapaṭalantaraṁ.",
  "tika-s0202t4:55_9": "Udarena akkamitvāti udareneva sannirumbhitvā.",
  "tika-s0202t4:56_0": "Appattakālaṁ abhimukhaṁ nāmeti upanāmetīti atināmeti,",
  "tika-s0202t4:56_1": "pattakālaṁ atikkāmento nāmeti apanetīti atināmeti.",
  "tika-s0202t4:56_2": "Ubhayampi ekajjhaṁ gahetvā pāḷiyaṁ “na ca anumodanassa kālamatināmetī”ti vuttanti dassento “yo hī”tiādimāha.",
  "tika-s0202t4:57_0": "Vegagamanena paṭisaṁmuñcitvā dhāvitvā gacchati.",
  "tika-s0202t4:57_1": "Accukkaṭṭhanti ativiya uddhaṁ katvā kaḍḍhitapārutaṁ.",
  "tika-s0202t4:57_2": "Tenāha “yo hi yāva hanukaṭṭhito…pe… hotī”ti.",
  "tika-s0202t4:57_3": "Accokkaṭṭhanti ativiya heṭṭhā katvā kaḍḍhitapārutaṁ.",
  "tika-s0202t4:57_4": "Tenāha “yāva gopphakā otāretvā”ti.",
  "tika-s0202t4:57_5": "Ubhato ukkhipitvāti dakkhiṇato vāmatoti ubhosu passesu uttarāsaṅgaṁ ukkhipitvā.",
  "tika-s0202t4:57_6": "Thananti dakkhiṇathanaṁ.",
  "tika-s0202t4:58_0": "Vissaṭṭhoti vimutto.",
  "tika-s0202t4:58_1": "Tenāha “vissaṭṭhattāyeva cesa viññeyyo”ti.",
  "tika-s0202t4:58_2": "Yasmā amuttavādino vacanaṁ avissaṭṭhatāya na siniyhati,",
  "tika-s0202t4:58_3": "na evaṁ muttavādinoti āha “siniddho”ti.",
  "tika-s0202t4:58_4": "Viññeyyoti suparibyattatāya akkharato ca byañjanato ca viññātuṁ sakkuṇeyyo.",
  "tika-s0202t4:58_5": "Tenāha “pākaṭo”ti.",
  "tika-s0202t4:58_6": "Viññāpaniyoti vijānitabbo.",
  "tika-s0202t4:58_7": "Byañjanavaseneva cettha viññeyyatā veditabbā ghosassa adhippetattā.",
  "tika-s0202t4:58_8": "Madhuroti piyo pemanīyo apalibuddho.",
  "tika-s0202t4:58_9": "Savanamarahati,",
  "tika-s0202t4:58_10": "savanassa sotassa hitoti vā savanīyo.",
  "tika-s0202t4:58_11": "Sampiṇḍitoti sahito.",
  "tika-s0202t4:58_12": "Bhagavato hi saddo uppattiṭṭhānakatāsañcitattā sahitākāreneva āpāthamāgacchati,",
  "tika-s0202t4:58_13": "na ayosalākāya pahaṭakaṁsathālaṁ viya vippakiṇṇo.",
  "tika-s0202t4:58_14": "Tenāha “avisārī”ti.",
  "tika-s0202t4:58_15": "Gambhīroti yathā gambhīravatthuparicchindanena ñāṇassa gambhīrasamaññā,",
  "tika-s0202t4:58_16": "evaṁ gambhīraṭṭhānasambhavato saddassa gambhīrasamaññāti āha “gambhīroti gambhīrasamuṭṭhito”ti.",
  "tika-s0202t4:58_17": "Ninnādavāti savisesaṁ ninnādavā.",
  "tika-s0202t4:58_18": "Svāyaṁ viseso gambhīrabhāvasiddhoti āha “gambhīrattāyeva cesa ninnādī”ti.",
  "tika-s0202t4:58_19": "Evamettha cattāri aṅgāni caturaṅganipphādīni veditabbāni.",
  "tika-s0202t4:58_20": "Akāraṇā mā nassīti buddhānubhāvena viya sarassa parisapariyantatā vuttā,",
  "tika-s0202t4:58_21": "dhammatāvaseneva pana sā veditabbā tassa mūlakāraṇassa tathā avaṭṭhitattā.",
  "tika-s0202t4:59_0": "Paccosakkitvāti paṭinivattitvā.",
  "tika-s0202t4:59_1": "Samussitakañcanapabbataṁ viya upari indanīlaratanavitatasikhaṁ vijjullatābhūsitaṁ.",
  "tika-s0202t4:59_2": "Mahāpathavīādayo satthuguṇapaṭibhāgatāya nidassanaṁ,",
  "tika-s0202t4:59_3": "kevalaṁ mahantatāmattaṁ upādāya nidassitā.",
  "tika-s0202t4:60_0": "390.Appaṭisaṁviditoti anārocito.",
  "tika-s0202t4:60_1": "Āgamanavasena cettha paṭisaṁveditanti āha “aviññātaāgamano”ti.",
  "tika-s0202t4:60_2": "Uggatabhāvanti kulabhogavijjādīhi uḷārabhāvaṁ.",
  "tika-s0202t4:60_3": "Anuddayasampannāti kāruṇikā.",
  "tika-s0202t4:61_0": "391. Sahasāva okāsakaraṇena uccakulīnatā dīpitā hotīti āha “vegena uṭṭhāya dvidhā bhijjitvā”tiādi.",
  "tika-s0202t4:62_0": "Nārisamānanāmanti itthiatthajotakanāmaṁ. Tenāha “itthiliṅga”nti. Avhātabbāti kathetabbā.",
  "tika-s0202t4:63_0": "394.",
  "tika-s0202t4:63_1": "Ekanīhāreneva aṭṭha pañhe byākaronto.",
  "tika-s0202t4:63_2": "“Pubbenivāsaṁ…pe…",
  "tika-s0202t4:63_3": "pavuccatī”ti iminā pubbenivāsassa viditakāraṇaṁ vuttanti āha “tassa pubbenivāso pākaṭo”ti.",
  "tika-s0202t4:63_4": "Dibbacakkhuñāṇaṁ kathitaṁ tassa paribhaṇḍañāṇabhāvato yathākammūpagañāṇassa.",
  "tika-s0202t4:63_5": "“Jātikkhayaṁ patto,",
  "tika-s0202t4:63_6": "abhiññā vosito”ti ca vuttattā munīti asekkhamuni idhādhippetoti āha “arahattañāṇamoneyyena samannāgato”ti.",
  "tika-s0202t4:64_0": "Kilesarāgehi kilesavivaṇṇatāhi.",
  "tika-s0202t4:64_1": "Jātikkhayappattattā “atho jātikkhayaṁ patto”ti vuttattā.",
  "tika-s0202t4:64_2": "Abhijānitvāti abhivisiṭṭhatāya aggamaggapaññāya ñatvā.",
  "tika-s0202t4:64_3": "Idāni paṭisambhidāyaṁ āgatanayena pariññāpahānabhāvanāsacchikiriyāsamāpattīnaṁ pāragamanena pāragūti",
  "tika-s0202t4:64_4": "ayamettha atthoti dassetuṁ “pāragūti vā”tiādi vuttaṁ.",
  "tika-s0202t4:64_5": "Abhiññeyyadhammānaṁ jānanavasena abhiññāpāragū.",
  "tika-s0202t4:64_6": "Tādisoti yādiso “pāragū sabbadhammāna”nti padadvayena vutto, tādiso.",
  "tika-s0202t4:64_7": "Chahi ākārehīti pajānanādīhi yathāvuttehi chahi ākārehi.",
  "tika-s0202t4:65_0": "Kāmañcettha dve eva pucchāgāthā dve ca vissajjanāgāthā,",
  "tika-s0202t4:65_1": "pucchāpaṭipāṭiyā pana asaṅkarato ca vissajjanaṁ pavattati,",
  "tika-s0202t4:65_2": "taṁ niddhāretuṁ kiṁ panātiādi vuttaṁ.",
  "tika-s0202t4:65_3": "Vedehi gatattāti vedehi maggañāṇehi pāraṅgatattā.",
  "tika-s0202t4:65_4": "Pubbenivāsantiādīhi vijjānaṁ atthitāya bodhitattā.",
  "tika-s0202t4:65_5": "Pāpadhammānanti chattiṁsapāpadhammānaṁ sotthānaṁ maggaṁ pāpanena nissesato sodhitattā.",
  "tika-s0202t4:66_0": "395.Dhammonāma arahattamaggo kusaladhammesu ukkaṁsapāramippattiyā ukkaṭṭhaniddesena.",
  "tika-s0202t4:66_1": "Tassa anurūpadhammabhāvato anudhammo nāma heṭṭhimamaggaphaladhammā.",
  "tika-s0202t4:66_2": "Yo satthu santike dhammaṁ sutvā yathānusiṭṭhaṁ na paṭipajjati,",
  "tika-s0202t4:66_3": "so tathāgataṁ dhammādhikaraṇaṁ viheṭheti nāma.",
  "tika-s0202t4:66_4": "Yo pana paṭipajjanto ca dandhābhiññatāya kammaṭṭhānasodhanatthaṁ antarantarā bhagavantaṁ upasaṅkamitvā anekavāraṁ kathāpeti,",
  "tika-s0202t4:66_5": "so ettāvatā dhammādhikaraṇaṁ tathāgataṁ viheṭhetīti na vattabbo.",
  "tika-s0202t4:66_6": "Na hi bhagavato dhammadesanāya parissamo atthi,",
  "tika-s0202t4:66_7": "ayañca attho mahāsudassanasuttādīhi dīpetabbo, tasmā –",
  "tika-s0202t4:66_8": "“saccadhammassa anudhamma”nti vattabbe vuttameva byatirekamukhena vibhāvetuṁ “na ca maṁ dhammādhikaraṇaṁ vihesesī”ti vuttanti daṭṭhabbaṁ.",
  "tika-s0202t4:66_9": "Tattha parinibbāyīti parakāle cettha parinibbānampi saṅgayhati,",
  "tika-s0202t4:66_10": "taṁ pana imasmiṁ gahitameva hotīti āha “desanāya arahatteneva kūṭaṁ gahita”nti.",
  "tika-s0202t4:67_0": "Brahmāyusuttavaṇṇanāya līnatthappakāsanā samattā.",
  "tika-s0202t4:68_0": "2. Selasuttavaṇṇanā",
  "tika-s0202t4:69_0": "396.Keṇiyotitassa nāmaṁ,",
  "tika-s0202t4:69_1": "pubbe keṇiyā jīvikākappanatoti vadanti.",
  "tika-s0202t4:69_2": "Jaṭiloti jaṭādharo.",
  "tika-s0202t4:69_3": "Brāhmaṇajātikattā koṭisāratāya ca brāhmaṇamahāsālo.",
  "tika-s0202t4:69_4": "Payojetvā nissayo hutvā vasati,",
  "tika-s0202t4:69_5": "rattiṁ kāmasampattiṁ anubhavatīti vā yojanā.",
  "tika-s0202t4:69_6": "Susaṅkhatanti sappimadhusakkarādīhi ceva maricasiṅgīverādīhi ca suṭṭhu abhisaṅkhataṁ.",
  "tika-s0202t4:70_0": "Paṭikkhepapasannatāyāti ahovatāyaṁ appiccho,",
  "tika-s0202t4:70_1": "yo nimantiyamānopi na sādiyatīti upanimantiyamānassa paṭikkhepe titthiyānaṁ pasannabhāvatoti.",
  "tika-s0202t4:70_2": "Taṁ kathaṁ?",
  "tika-s0202t4:70_3": "Viruddhametanti “akāraṇameta”nti paṭikkhipati.",
  "tika-s0202t4:71_0": "398.Kappasahassehipi…pe…",
  "tika-s0202t4:71_1": "ahosīti idaṁ nānussavasiddhaṁ anumānaggahaṇaṁ sandhāyāha.",
  "tika-s0202t4:71_2": "Padeti uttarapadalopena niddesoti āha “padappamāṇe”ti.",
  "tika-s0202t4:71_3": "Pajjati nikkhipati etthāti vā padaṁ pakatiyā pādanikkhipaṭṭhānaṁ,",
  "tika-s0202t4:71_4": "tasmiṁ pade.",
  "tika-s0202t4:71_5": "Kīḷāpasutatādinā pamādaṁ āpajjati.",
  "tika-s0202t4:71_6": "Bodhisattacārikanti dukkaracariyaṁ sandhāya vadati.",
  "tika-s0202t4:72_0": "399.Paripuṇṇatāyāti anūnatāya.",
  "tika-s0202t4:72_1": "Ahīnaṅgatāyāti avekallabhāvato.",
  "tika-s0202t4:72_2": "Rocatīti ruci,",
  "tika-s0202t4:72_3": "dehappabhā,",
  "tika-s0202t4:72_4": "sobhaṇā ruci etassāti suruci.",
  "tika-s0202t4:72_5": "Ārohasampatti kāyassa pamāṇayuttauccatā.",
  "tika-s0202t4:72_6": "Pariṇāhasampatti kisathūlabhāvavajjitapariṇāhatā.",
  "tika-s0202t4:72_7": "Saṇṭhānasampatti avayavānaṁ susaṇṭhitatā.",
  "tika-s0202t4:72_8": "Cārudassanoti piyadassano tenāha “sucirampī”tiādi.",
  "tika-s0202t4:72_9": "Suvaṇṇasadisavaṇṇoti jātihiṅgulakena madditvā silānighaṁseneva parikammaṁ katvā ṭhapitaghanasuvaṇṇarūpavaṇṇo.",
  "tika-s0202t4:72_10": "Mahāpurisabhāvaṁ byañjenti pakāsentīti byañjanāni,",
  "tika-s0202t4:72_11": "mahāpurisalakkhaṇānīti āha “paṭhamaṁ vuttabyañjanānevā”ti.",
  "tika-s0202t4:73_0": "Pubbe vuttanti “surucī”ti pubbe vuttaṁ,",
  "tika-s0202t4:73_1": "“ādiccova virocasī”ti puna vuttaṁ.",
  "tika-s0202t4:73_2": "“Cārudassano suvaṇṇavaṇṇosī”ti pubbe vuttaṁ,",
  "tika-s0202t4:73_3": "“kalyāṇadassano bhikkhu kañcanābhattaco”ti puna vuttanti imamatthaṁ sandhāyāha “uttaragāthāyapi eseva nayo”ti.",
  "tika-s0202t4:73_4": "Sātisayaṁ uttamavaṇṇe vaṇṇetvā uttamavaṇṇinoti padena santaṁ pakāsetīti āha “uttamavaṇṇasampannassā”ti.",
  "tika-s0202t4:73_5": "Uttamasārathīti seṭṭhapurisasārathi.",
  "tika-s0202t4:73_6": "Tattha tattha jambuvanasaṇḍamaṇḍitatāya jambudīpo “jambusaṇḍo”ti vuccati.",
  "tika-s0202t4:73_7": "Issariyanti cakkavattissariyaṁ.",
  "tika-s0202t4:74_0": "Jātikhattiyāti jātimanto khattiyā.",
  "tika-s0202t4:74_1": "Rājābhirājāti ettha abhi-saddo pūjatthoti āha “rājūnaṁ pūjanīyo”ti.",
  "tika-s0202t4:75_0": "Appamāṇāti aparimāṇā lokadhātuyo.",
  "tika-s0202t4:75_1": "“Yāvatā pana ākaṅkheyyā”ti hi vuttaṁ.",
  "tika-s0202t4:75_2": "Dhammarājā anuttaroti ettha vuttaanuttarabhāvaṁ “yāvatā hī”tiādinā pākaṭataraṁ katvā dhammarājabhāvaṁ vibhāvetuṁ “svāha”ntiādi vuttaṁ.",
  "tika-s0202t4:75_3": "Dhammenāti paṭivedhadhammena.",
  "tika-s0202t4:75_4": "Tenāha “anuttarenevā”ti.",
  "tika-s0202t4:75_5": "Anuttarenāti visiṭṭhena uttamena.",
  "tika-s0202t4:75_6": "Imasmiṁ pakkhe dhammenāti paṭipattidhammenātipi saṅgayhati.",
  "tika-s0202t4:75_7": "Pariyattidhammenāti desanādhammena āṇācakkaṁ pavattemīti yojanā.",
  "tika-s0202t4:75_8": "Desanāñāṇapaṭivedhañāṇavibhāgaṁ dhammacakkameva vā.",
  "tika-s0202t4:75_9": "Appaṭivattiyanti paṭivattituṁ asakkuṇeyyaṁ.",
  "tika-s0202t4:76_0": "Tathāgatena jātoti tathāgatena hetunā ariyāya jātiyā jāto.",
  "tika-s0202t4:76_1": "Hetuatthe karaṇavacanaṁ.",
  "tika-s0202t4:76_2": "Anujātoti ca vutte anu-saddassa vasena tathāgatanti ca upayogavacanameva hoti,",
  "tika-s0202t4:76_3": "so ca anu-saddo hetuatthajotakoti āha “tathāgataṁ hetuṁ anujāto”ti.",
  "tika-s0202t4:76_4": "Avaññātabbabhāvena jātoti avajāto duppaṭipannattā.",
  "tika-s0202t4:76_5": "Tenāha “dussīlo”ti.",
  "tika-s0202t4:76_6": "Tathā hi vuttaṁ kokālikaṁ ārabbha “purisantakali avajāto”ti.",
  "tika-s0202t4:76_7": "Putto nāma na hoti tassa ovādānusāsaniyaṁ aṭṭhitattā.",
  "tika-s0202t4:76_8": "Evamāhāti “anujāto tathāgata”nti evamāha.",
  "tika-s0202t4:77_0": "Vijjāti maggavijjā.",
  "tika-s0202t4:77_1": "Ukkaṭṭhaniddesena vimuttīti phalavimutti.",
  "tika-s0202t4:77_2": "Nanu ca maggo bhāvetabbena gahitoti?",
  "tika-s0202t4:77_3": "Saccaṁ gahito,",
  "tika-s0202t4:77_4": "sabbe ca pana satta dhammā abhiññeyyāti vijjāya abhiññeyyabhāvo vutto.",
  "tika-s0202t4:77_5": "Iminā vā nayena sabbesampi abhiññeyyabhāvo vutto evāti veditabbo.",
  "tika-s0202t4:77_6": "Phalena vinā hetubhāvasseva abhāvato hetuvacanena phalasiddhi,",
  "tika-s0202t4:77_7": "nirodhassa ca sampāpanena maggassa hetubhāvo.",
  "tika-s0202t4:77_8": "Dukkhassa nibbattanena taṇhāya samudayabhāvoti imamatthaṁ saṅgahitameva atthato āpannattā.",
  "tika-s0202t4:77_9": "Yuttahetunāti yuttiyuttena hetunā buddhabhāvaṁ sādheti saccavinimuttassa bujjhitabbassa abhāvato saccasambodhaneneva ca tassa anavasesato buddhattā.",
  "tika-s0202t4:77_10": "Atthavacanañcetaṁ,",
  "tika-s0202t4:77_11": "payogavacanāni pana – brāhmaṇa,",
  "tika-s0202t4:77_12": "ahaṁ sammāsambuddho sabbathā aviparītadhammadesano,",
  "tika-s0202t4:77_13": "sammāsambuddhattā sabbattha aviparītamācikkhati yathāhaṁ sabbamaggadesakoti.",
  "tika-s0202t4:77_14": "Kiṁ pana bhagavā sayameva attano sammāsambuddhabhāvaṁ ārocetīti?",
  "tika-s0202t4:77_15": "Mahākaruṇāya aññesaṁ mahāvisayato.",
  "tika-s0202t4:77_16": "Tattha “ekomhi sammāsambuddho,",
  "tika-s0202t4:77_17": "sabbābhibhū sabbavidūhamasmī”tiādīni suttapadāni idameva ca suttapadaṁ etassa atthassa sādhakaṁ.",
  "tika-s0202t4:78_0": "Sallakantanoti sallānaṁ samucchinnattā.",
  "tika-s0202t4:78_1": "Rogassāti kilesarogassa.",
  "tika-s0202t4:78_2": "Tasmāti apunapavattipādanena tikicchanato.",
  "tika-s0202t4:78_3": "Brahmaṁ vā seṭṭhaṁ sammāsambodhiṁ pattoti brahmabhūto.",
  "tika-s0202t4:78_4": "Evaṁ āgatāyāti iminā –",
  "tika-s0202t4:79_0": "“Kāmā te paṭhamā senā, dutiyā arati vuccati;",
  "tika-s0202t4:80_0": "Tatiyā khuppipāsā te, catutthī taṇhā pavuccati.",
  "tika-s0202t4:81_0": "Thinamiddhaṁ tepañcamaṁ thinamiddhaṁ te, chaṭṭhā bhīrū pavuccati;",
  "tika-s0202t4:82_0": "Sattamī vicikicchā te, makkho thambho te aṭṭhamo.",
  "tika-s0202t4:83_0": "Lābho siloko sakkāro, micchāladdho ca yo yaso;",
  "tika-s0202t4:84_0": "Yo cattānaṁ samukkaṁse, pare ca avajānati;",
  "tika-s0202t4:85_0": "Esā namuci te senā, kaṇhassābhippahārinī”ti. ;",
  "tika-s0202t4:86_0": "Evaṁ vuttaṁ navavidhaṁ senaṁ saṅgayhati.",
  "tika-s0202t4:86_1": "Vase vattetvāti samucchindanena anuppādatāpādanena vase vattetvā.",
  "tika-s0202t4:86_2": "Kutoci abhayo nibbhayo.",
  "tika-s0202t4:87_0": "Sayameva daṭṭhabbanti yena yena adhigato,",
  "tika-s0202t4:87_1": "tena tena parasaddhāya gantabbaṁ hitvā asammohato paccavekkhaṇāñāṇeneva sāmaṁ daṭṭhabbaṁ.",
  "tika-s0202t4:87_2": "Tenāha “paccakkha”nti.",
  "tika-s0202t4:87_3": "Pasaṭṭhā diṭṭhi sandiṭṭhi.",
  "tika-s0202t4:87_4": "Yathā rathena jayatīti rathiko,",
  "tika-s0202t4:87_5": "evaṁ idaṁ maggabrahmacariyaṁ sandiṭṭhiyā jayatīti sandiṭṭhikaṁ.",
  "tika-s0202t4:87_6": "Atha vā diṭṭhanti dassanaṁ vuccati,",
  "tika-s0202t4:87_7": "diṭṭhameva sandiṭṭhaṁ,",
  "tika-s0202t4:87_8": "sandassananti attho.",
  "tika-s0202t4:87_9": "Sandiṭṭhaṁ arahatīti sandiṭṭhiko yathā vatthayugaṁ arahatīti vatthayugiko.",
  "tika-s0202t4:87_10": "Sandiṭṭhikaṁ phaladānaṁ sandhāya nāssa kāloti akālaṁ,",
  "tika-s0202t4:87_11": "akālameva akālikaṁ,",
  "tika-s0202t4:87_12": "na kālantaraṁ khepetvā phalaṁ deti,",
  "tika-s0202t4:87_13": "attano pana pavattisamanantarameva phalaṁ detīti attho.",
  "tika-s0202t4:87_14": "Atha vā attano phalappadāne pakaṭṭho kālo patto assāti kāliko,",
  "tika-s0202t4:87_15": "lokiyo kusaladhammo,",
  "tika-s0202t4:87_16": "idaṁ pana samanantaraphalattā na kālikaṁ.",
  "tika-s0202t4:88_0": "400.",
  "tika-s0202t4:88_1": "“Mahāyaññaṁ pavattayī”tiādīsu kevalaṁ dānadhammādīsu yaññapariyāyasambhavato “brāhmaṇānaṁ yaññābhāvato”ti vuttaṁ.",
  "tika-s0202t4:88_2": "Brāhmaṇā hi “aggimukhā devā”ti aggijuhanapubbakaṁ yaññaṁ vidahanti.",
  "tika-s0202t4:88_3": "Tenāha “aggijuhanappadhānāti attho”ti “bhūrbhuva?",
  "tika-s0202t4:88_4": "Sva?” Iti sāvittī pubbakattā mukhaṁ pubbaṅgamaṁ.",
  "tika-s0202t4:88_5": "“Mukhamiva mukha”ntiādīsu viya idhāpi padhānapariyāyo mukhasaddoti dassento “manussānaṁ seṭṭhato rājā ‘mukha’nti vutto”ti āha.",
  "tika-s0202t4:88_6": "Ādhāratoti ogāhantīnaṁ nadīnaṁ ādhārabhāvato paṭisaraṇato gantabbaṭṭhānabhāvato.",
  "tika-s0202t4:88_7": "Saññāṇatoti candayogavasena ajja asukanakkhattanti paññāyanato.",
  "tika-s0202t4:88_8": "Ālokakaraṇatoti nakkhattāni abhibhavitvā ālokakaraṇato.",
  "tika-s0202t4:88_9": "Sommabhāvatoti sītahimavāsītavātūpakkharabhāvato.",
  "tika-s0202t4:88_10": "Tapantānanti dīpasikhā aggijālā asanivicakkanti evamādīnaṁ vijjalantānaṁ.",
  "tika-s0202t4:88_11": "Āyamukhaṁ aggadakkhiṇeyyabhāvena.",
  "tika-s0202t4:89_0": "Dibbacakkhu dhammacakkhu paññācakkhu buddhacakkhu samantacakkhūti imehi pañcahi cakkhūhi.",
  "tika-s0202t4:89_1": "Te saraṇassāti te saraṇassa ca,",
  "tika-s0202t4:89_2": "te saraṇabhāvamūlakattā itaradvayassa ca,",
  "tika-s0202t4:89_3": "yathāvutta te-padena vuttatthato parassa cāti attho.",
  "tika-s0202t4:89_4": "Idaṁ vuttaṁ hoti –",
  "tika-s0202t4:89_5": "“te tuyhaṁ,",
  "tika-s0202t4:89_6": "itarassa ca saraṇassa aho ānubhāvo”ti.",
  "tika-s0202t4:89_7": "Āvuttivasena vā te saraṇassāti ettha attho vibhāvetabbo –",
  "tika-s0202t4:89_8": "tuyhaṁ saraṇabhūtassa ca itarasaraṇassa ca ānubhāvoti.",
  "tika-s0202t4:89_9": "Sesaṁ suviññeyyameva.",
  "tika-s0202t4:90_0": "Selasuttavaṇṇanāya līnatthappakāsanā samattā.",
  "tika-s0202t4:91_0": "3. Assalāyanasuttavaṇṇanā",
  "tika-s0202t4:92_0": "401.",
  "tika-s0202t4:92_1": "Aññamaññavisiṭṭhattā visadisaṁ rajjaṁ virajjaṁ,",
  "tika-s0202t4:92_2": "virajjato āgatā,",
  "tika-s0202t4:92_3": "tattha jātāti vā verajjakā,",
  "tika-s0202t4:92_4": "evaṁ jātā kho pana te,",
  "tika-s0202t4:92_5": "yasmā vatthābharaṇādivibhāgena nānappakārā honti,",
  "tika-s0202t4:92_6": "tasmā vuttaṁ “nānāverajjakāna”nti.",
  "tika-s0202t4:92_7": "Aṭṭhakathāyaṁ pana verajjasseva vasena nānappakāratā vuttā.",
  "tika-s0202t4:92_8": "Yaññupāsanādināti yaññānubhavanamantajjhenadakkhiṇapariyesanādinā.",
  "tika-s0202t4:92_9": "Catuvaṇṇasādhāraṇanti khattiyādīnaṁ catunnaṁ vaṇṇānaṁ sādhāraṇaṁ saṁsārasuddhipāpatassanaṁ.",
  "tika-s0202t4:92_10": "Nhānasuddhiyāti titthasamuddakhātesu mantajappanapubbakaṁ sāyaṁtatiyaudakorohanādinhānasuddhiyā.",
  "tika-s0202t4:92_11": "Bhāvanāsuddhiyāti paramajotibhūtāya purisabhāvanāsaṅkhātāya suddhiyā.",
  "tika-s0202t4:92_12": "Vāpitasiroti oropitakeso.",
  "tika-s0202t4:92_13": "Tameva hi siro vāpitanti vuccati.",
  "tika-s0202t4:93_0": "Sabhāvavādīti yathābhūtavādī.",
  "tika-s0202t4:93_1": "Pabbajantāti brāhmaṇapabbajjaṁ upagacchantā,",
  "tika-s0202t4:93_2": "tasmā brāhmaṇānaṁ pabbajjāvidhānaṁ sikkhantena bhotā “brāhmaṇāva sujjhanti,",
  "tika-s0202t4:93_3": "no abrāhmaṇā”ti ayaṁ vidhi sahetuko saupādāno sakkaccaṁ uggahito,",
  "tika-s0202t4:93_4": "tasmā tuyhaṁ parājayo natthi…pe…",
  "tika-s0202t4:93_5": "evamāhaṁsu.",
  "tika-s0202t4:94_0": "402.Laddhibhindanatthanti “brāhmaṇāva brahmuno puttā orasā mukhato jātā brahmajā”ti evaṁ pavattaladdhiyā viniveṭhanatthaṁ.",
  "tika-s0202t4:94_1": "Puttapaṭilābhatthāyāti “evaṁ mayaṁ pettikaṁ iṇadhāraṁ sodheyyāmā”ti laddhiyaṁ ṭhatvā puttapaṭilābhatthāya.",
  "tika-s0202t4:94_2": "Ayañhettha adhammikānaṁ brāhmaṇānaṁ ajjhāsayo.",
  "tika-s0202t4:94_3": "Nesanti brāhmaṇānaṁ.",
  "tika-s0202t4:94_4": "Saccavacanaṁ siyāti “brahmuno puttā”tiādivacanaṁ saccaṁ yadi siyā brāhmaṇīnaṁ…pe… bhaveyya,",
  "tika-s0202t4:94_5": "na cetaṁ atthi.",
  "tika-s0202t4:94_6": "Mahābrahmuno mukhato jātoti vādacchedakavādo mukhatojātacchekavādo.",
  "tika-s0202t4:94_7": "Assalāyanoviññū jātiko “nirakkhepaṁ samaṇena gotamena vutta”nti jānantopi sahagatānaṁ brāhmaṇānaṁ cittānurakkhaṇatthaṁ",
  "tika-s0202t4:94_8": "“kiñcāpi bhavaṁ gotamo”tiādimāha.",
  "tika-s0202t4:95_0": "403.",
  "tika-s0202t4:95_1": "Idāni brāhmaṇova seṭṭho vaṇṇoti vādaṁ bhindituṁ “sutaṁ te yonakakambojesū”tiādi āraddhaṁ.",
  "tika-s0202t4:95_2": "Yadi brāhmaṇova seṭṭho vaṇṇo,",
  "tika-s0202t4:95_3": "sabbattha brāhmaṇova seṭṭho bhaveyya,",
  "tika-s0202t4:95_4": "atha kasmā yonakakambojādijanapadesu brāhmaṇānaṁ seṭṭhabhāvo natthi?",
  "tika-s0202t4:95_5": "Evañhi tattha vaṇṇā,",
  "tika-s0202t4:95_6": "tasmā “brāhmaṇova seṭṭho”ti laddhimattametaṁ.",
  "tika-s0202t4:95_7": "Tesu hi janapadesu janā ekajjhaṁ sannipatitvā sammantayitvā katikaṁ akaṁsu,",
  "tika-s0202t4:95_8": "dāsaṁ sāmikaṁ katvā itare sabbe taṁ pūjetvā tassa vase vattanti,",
  "tika-s0202t4:95_9": "yo tesaṁ ayyo hoti itare sabbe tassa dāsā honti,",
  "tika-s0202t4:95_10": "te katipayasaṁvaccharātikkamena tassa kiñci dosaṁ disvā taṁ tato ṭhānato apanetvā aññaṁ ṭhapenti,",
  "tika-s0202t4:95_11": "iti so ayyo hutvā dāso hoti,",
  "tika-s0202t4:95_12": "itaro dāso hutvā ayyo hoti,",
  "tika-s0202t4:95_13": "evaṁ tāva keci “ayyo hutvā dāso hoti,",
  "tika-s0202t4:95_14": "dāso hutvā ayyo hotī”ti ettha atthaṁ vadanti.",
  "tika-s0202t4:95_15": "Aṭṭhakathāyaṁ pana purimavaseneva tamatthaṁ dassetuṁ “brāhmaṇo sabhariyo”tiādi vuttaṁ.",
  "tika-s0202t4:95_16": "Vayappatte putte asatīti idaṁ vakkhamānassa dārakassa dāyajjasāmikabhāvassa tāva dassanaṁ.",
  "tika-s0202t4:95_17": "Mātito suddhoti ettha yo mātito suddhattā ayyo,",
  "tika-s0202t4:95_18": "pitito asuddhattā dāso hoti,",
  "tika-s0202t4:95_19": "so eva pitito asuddhattā dāso hutvā mātito ayyo hotīti jātiṁ sambhedeti.",
  "tika-s0202t4:95_20": "Sova sabbena sabbaṁ hotīti na sakkā vattunti apare.",
  "tika-s0202t4:95_21": "Ko thāmoti mahante lokasannivāse anamatagge atīte kāle itthīnaṁ vā citte anavaṭṭhite dāsā dāsā eva honti,",
  "tika-s0202t4:95_22": "ayyā ayyā eva hontīti ettha ko ekantiko sahetuko avassayo,",
  "tika-s0202t4:95_23": "tassa sādhako siddhanto,",
  "tika-s0202t4:95_24": "kiṁ nidassananti attho.",
  "tika-s0202t4:96_0": "404.Sukkacchedakavādo nāmāti “brāhmaṇova sukko vaṇṇo”ti evaṁ vutto sukkacchedakavāro nāma.",
  "tika-s0202t4:97_0": "408.Sabbasmiṁ aggikiccaṁ karonteti etena yathā yato kutoci nissayato uppanno aggiupādānasampanno aggikiccaṁ karoti,",
  "tika-s0202t4:97_1": "evaṁ yasmiṁ kasmiñci dāsakule jāto upanissayasampanno sammāpaṭipajjamāno saṁsārato sujjhati evāti dasseti.",
  "tika-s0202t4:98_0": "409.Pādasikavaṇṇoti antarāḷavaṇṇo.",
  "tika-s0202t4:98_1": "Etesanti khattiyakumārena brāhmaṇakaññāya uppannaputto,",
  "tika-s0202t4:98_2": "brāhmaṇakumārena khattiyakaññāya uppannaputtoti etesaṁ dvinnaṁ māṇavakānaṁ.",
  "tika-s0202t4:98_3": "Matakabhatteti mate uddissa katabhatte.",
  "tika-s0202t4:98_4": "Thālipāketi katamaṅgalabhatte.",
  "tika-s0202t4:99_0": "410.Tumheti jātisāmaññato māṇavaṁ brāhmaṇehi saddhiṁ ekajjhaṁ saṅgaṇhanto āha.",
  "tika-s0202t4:99_1": "Ko nu khoti avaṁsiro isivādo,",
  "tika-s0202t4:99_2": "tesaṁ brāhmaṇīsīnaṁ asāmatthiyadassanena jātiyā appamāṇataṁ vibhāvetuṁ gāmadārakavesena upagacchi.",
  "tika-s0202t4:99_3": "Tena vuttaṁ “gāmaṇḍalarūpo viyā”ti.",
  "tika-s0202t4:99_4": "Koṇḍadamakoti adantadamako.",
  "tika-s0202t4:100_0": "411.",
  "tika-s0202t4:100_1": "Janetīti janikā janetti.",
  "tika-s0202t4:100_2": "Janako pitāti etthāpi eseva nayo.",
  "tika-s0202t4:100_3": "Gandhabbapañhanti gandhabbassa mātukucchiyaṁ uppajjanakasattassa khattiyabhāvādipucchaṁ.",
  "tika-s0202t4:100_4": "Dabbigahaṇasippampi ekā vijjā veditabbā.",
  "tika-s0202t4:100_5": "Tattha kira kusalo yaṁ kiñci āhārūpagapaṇṇapupphaphalabījaṁ antamaso elālukampi gahetvā bhesajjehi yojetvā",
  "tika-s0202t4:100_6": "pacanto sappimadhuphāṇitehi samānarasaṁ katvā sampādetuṁ sakkoti,",
  "tika-s0202t4:100_7": "puṇṇopi tādiso,",
  "tika-s0202t4:100_8": "tena ñātaṁ tvaṁ dabbigahaṇasippamattampi na jānāsīti sambandho.",
  "tika-s0202t4:100_9": "Saddhoti kammaphalasaddhāya saddho,",
  "tika-s0202t4:100_10": "pothujjanikeneva ratanattayapasādena pasanno.",
  "tika-s0202t4:100_11": "Tenevāha –",
  "tika-s0202t4:100_12": "“upāsakaṁ maṁ bhavaṁ…pe…",
  "tika-s0202t4:100_13": "saraṇaṁ gata”nti.",
  "tika-s0202t4:101_0": "Assalāyanasuttavaṇṇanāya līnatthappakāsanā samattā.",
  "tika-s0202t4:102_0": "4. Ghoṭamukhasuttavaṇṇanā",
  "tika-s0202t4:103_0": "412.",
  "tika-s0202t4:103_1": "Khemiyā nāma rañño deviyā ropitattā taṁ ambavanaṁ khemiyambavananti vuccatīti vadanti.",
  "tika-s0202t4:103_2": "Dhammikoti dhammayutto sabbasova adhammaṁ pahāya dhamme ṭhito.",
  "tika-s0202t4:103_3": "Paribbajati pabbajati etenāti paribbajo,",
  "tika-s0202t4:103_4": "gharāvāsato nikkhamanapubbakaṁ liṅgaggahaṇavasena sīlasamādānaṁ.",
  "tika-s0202t4:103_5": "Etthāti etasmiṁ paribbaje.",
  "tika-s0202t4:103_6": "Sabhāvoti taṁ paribbājaniyaṁ,",
  "tika-s0202t4:103_7": "tehi tehi paribbājakehi anuṭṭhātabbo paṭipattidhammasaṅkhāto sabhāvo.",
  "tika-s0202t4:103_8": "Dhammova pamāṇanti etena mayaṁ ahirimanā cittassa yathāupaṭṭhitaṁ kathema,",
  "tika-s0202t4:103_9": "tasmā taṁ appamāṇaṁ,",
  "tika-s0202t4:103_10": "yo panettha avitatho dhammo,",
  "tika-s0202t4:103_11": "tadeva pamāṇaṁ.",
  "tika-s0202t4:103_12": "Adhigatapaṭipattisaṅkhāto sabhāvo atthi,",
  "tika-s0202t4:103_13": "tassa tumhehi tumhehi bahunā nānāsandassanādi kammena idha bhavitabbaṁ,",
  "tika-s0202t4:103_14": "bahudevettha vattabbanti adhippāyo.",
  "tika-s0202t4:104_0": "414.Sārattarattāti sārajjanavasena rattā,",
  "tika-s0202t4:104_1": "bahularāgavasena abhirattāti attho.",
  "tika-s0202t4:104_2": "Attanā ñāpetabbamatthaṁ anuggahāpeti bodhetīti anuggaho,",
  "tika-s0202t4:104_3": "ñāpitakāraṇaṁ,",
  "tika-s0202t4:104_4": "saha anuggahenāti sānuggahā.",
  "tika-s0202t4:104_5": "Tenāha “sakāraṇā”ti.",
  "tika-s0202t4:104_6": "Kiṁ pana taṁ kāraṇaṁ?",
  "tika-s0202t4:104_7": "Imassādhippāyo “natthi dhammiko paribbajo”ti mayā vutto,",
  "tika-s0202t4:104_8": "addhā panāyasmā udeno yāthāvato dhammikaṁ paribbajaṁ me ācikkhatīti.",
  "tika-s0202t4:104_9": "Tenāha “vuttañheta”ntiādi.",
  "tika-s0202t4:105_0": "421.",
  "tika-s0202t4:105_1": "Sabbamidaṁ thāvarajaṅgamaṁ purisakataṁ,",
  "tika-s0202t4:105_2": "tasmā yaṁ kiñci katvā attā posetabbo rakkhitabboti lokāyatanissito nītimaggo ghoṭamukhakanto,",
  "tika-s0202t4:105_3": "tasmā āha “etassa kira jānanasippe”tiādi.",
  "tika-s0202t4:105_4": "Saggenibbatto nāma natthi akattabbameva karaṇato.",
  "tika-s0202t4:105_5": "Devalokapariyāpannadhanaṁ manussānaṁ upakappapuññābhāvato pubbe attanā nihitadhanaṁ “asuke cā”ti ācikkhitvā gato.",
  "tika-s0202t4:105_6": "Sesaṁ suviññeyyameva.",
  "tika-s0202t4:106_0": "Ghoṭamukhasuttavaṇṇanāya līnatthappakāsanā samattā.",
  "tika-s0202t4:107_0": "5. Caṅkīsuttavaṇṇanā",
  "tika-s0202t4:108_0": "422.Tasminti sālavane.",
  "tika-s0202t4:108_1": "Uttarena opāsādanti opāsādagāmassa uttaradisāyaṁ.",
  "tika-s0202t4:108_2": "Uttarenāti ena-saddayogena hi opāsādanti upayogavacanaṁ.",
  "tika-s0202t4:108_3": "Ajjhāvasatīti ettha adhi-ā-saddānaṁ anatthantarataṁ hadaye katvā āha “vasatī”ti.",
  "tika-s0202t4:108_4": "Idāni tesaṁ atthavisesabhāvitaṁ dassento “abhibhavitvā vā āvasatī”tiādimāha.",
  "tika-s0202t4:108_5": "Etthāti opāsādapade.",
  "tika-s0202t4:108_6": "Sattussadantiādīsu pana kathanti āha –",
  "tika-s0202t4:108_7": "“tassa anuppayogattāva sesapadesū”ti.",
  "tika-s0202t4:108_8": "Upa-anu-adhi-iti-evaṁ-pubbake vasanakiriyayāṭṭhāne upayogavacanameva pāpuṇātīti saddavidū icchantīti āha “lakkhaṇaṁ saddasatthato pariyesitabba”nti.",
  "tika-s0202t4:108_9": "Tathā hi vuttaṁ “upasaggavasena panettha bhummatthe upayogavacanaṁ veditabba”nti.",
  "tika-s0202t4:108_10": "Ussadatā nāmettha bahulatāti taṁ bahulataṁ dassetuṁ “bahujana”ntiādi vuttaṁ.",
  "tika-s0202t4:108_11": "Āvajjitvāti parikkhipitvā.",
  "tika-s0202t4:109_0": "Raññā viya bhuñjitabbanti vā rājabhoggaṁ.",
  "tika-s0202t4:109_1": "Rañño dāyabhūtanti kulaparamparāya bhoggabhāvena raññā laddhadāyabhūtaṁ.",
  "tika-s0202t4:109_2": "Tenāha “dāyajjanti attho”ti.",
  "tika-s0202t4:109_3": "Rājanīhārena paribhuñjitabbato uddhaṁ paribhogalābhassa seṭṭhadeyyatā nāma natthīti āha –",
  "tika-s0202t4:109_4": "“chattaṁ ussāpetvā rājasaṅkhepena paribhuñjitabba”nti.",
  "tika-s0202t4:109_5": "Titthapabbatādīsūti nadītitthapabbatapādagāmadvāraaṭavīmukhādīsu.",
  "tika-s0202t4:109_6": "Nissaṭṭhapariccattanti muttacāgavasena pariccattaṁ katvā.",
  "tika-s0202t4:109_7": "Etesaṁ brāhmaṇagahapatikānaṁ.",
  "tika-s0202t4:110_0": "423.",
  "tika-s0202t4:110_1": "Ti sannipatitā.",
  "tika-s0202t4:110_2": "Yo koci viññūnaṁ icchito pañho,",
  "tika-s0202t4:110_3": "tassa pucchitassa yāthāvato kathanasamattho pucchitapañhabyākaraṇasamattho.Kulāpadesādinā mahatī mattā etassāti mahāmatto.",
  "tika-s0202t4:111_0": "424.Teti “nānāverajjakā”ti vuttabrāhmaṇā.",
  "tika-s0202t4:111_1": "“Ubhato sujāto”ti ettake vutte yehi kehici dvīhi bhāgehi sujātatā viññāyeyya,",
  "tika-s0202t4:111_2": "sujātasaddo ca “sujāto cārudassano”tiādīsu ārohapariṇāhasampattipariyāyoti jātivaseneva sujātataṁ vibhāvetuṁ “mātito ca pitito cā”ti vuttaṁ.",
  "tika-s0202t4:111_3": "Anorasaputtavasenapi loke mātupitusamaññā dissati,",
  "tika-s0202t4:111_4": "idha panassa orasaputtavaseneva icchīyatīti dassetuṁ “saṁsuddhagahaṇīko”ti vuttaṁ.",
  "tika-s0202t4:111_5": "Pitā ca mātā ca pitaro,",
  "tika-s0202t4:111_6": "pitūnaṁ pitaro pitāmahā,",
  "tika-s0202t4:111_7": "tesaṁ yugo pitāmahayugo,",
  "tika-s0202t4:111_8": "tasmā yāva sattamā pitāmahayugāti evamettha attho daṭṭhabbo.",
  "tika-s0202t4:111_9": "Yugasaddo cettha ekasesanayena daṭṭhabbo “yugo ca yugo ca yugā”ti.",
  "tika-s0202t4:111_10": "Evañhi tattha tattha dvinnaṁ gahitameva hoti. Tenāha –",
  "tika-s0202t4:111_11": "“tato uddhaṁ sabbepi pubbapurisā pitāmahaggahaṇeneva gahitā”ti.",
  "tika-s0202t4:111_12": "Purisaggahaṇañcettha ukkaṭṭhaniddesavasena katanti daṭṭhabbaṁ.",
  "tika-s0202t4:111_13": "Evañhi “mātito”ti pāḷivacanaṁ samatthitaṁ hoti.",
  "tika-s0202t4:111_14": "Akkhittoti appattakhepo.",
  "tika-s0202t4:111_15": "Anavakkhittoti saddhathālipākādīsu na avakkhitto.",
  "tika-s0202t4:111_16": "Jātivādenāti hetumhi karaṇavacananti dassetuṁ “kena kāraṇenā”tiādi vuttaṁ.",
  "tika-s0202t4:111_17": "Ettha ca ubhato…pe…",
  "tika-s0202t4:111_18": "pitāmahayugāti etena brāhmaṇassa yonidosābhāvo dassito saṁsuddhagahaṇikabhāvakittanato.",
  "tika-s0202t4:111_19": "Akkhittoti iminā kiriyāparādhābhāvo.",
  "tika-s0202t4:111_20": "Kiriyāparādhena hi sattā khepaṁ pāpuṇanti.",
  "tika-s0202t4:111_21": "Anupakuṭṭhoti iminā ayuttasaṁsaggābhāvo.",
  "tika-s0202t4:111_22": "Ayuttasaṁsaggampi hi paṭicca sattā akkosaṁ labhanti.",
  "tika-s0202t4:112_0": "Issaroti adhipateyyasaṁvattaniyakammaphalena īsanasīlo.",
  "tika-s0202t4:112_1": "Sā panassa issaratā vibhavasampattipaccayā pākaṭā jātāti aḍḍhatāpariyāyabhāvena vadanto “aḍḍhoti issaro”ti āha.",
  "tika-s0202t4:112_2": "Mahantaṁ dhanamassa bhūmigatañceva vehāsaṭṭhañcāti mahaddhano.",
  "tika-s0202t4:112_3": "Tassāti tassa tassa.",
  "tika-s0202t4:112_4": "Vadanti “anvayato byatirekato ca anupasaṅkamanakāraṇaṁ kittemā”ti.",
  "tika-s0202t4:113_0": "Adhikarūpoti visiṭṭharūpo uttamasarīro.",
  "tika-s0202t4:113_1": "Dassanaṁ arahatīti dassanīyo.",
  "tika-s0202t4:113_2": "Tenāha “dassanayoggo”ti.",
  "tika-s0202t4:113_3": "Pasādaṁ āvahatīti pāsādiko.",
  "tika-s0202t4:113_4": "Tenāha “cittapasādajananato”ti.",
  "tika-s0202t4:113_5": "Vaṇṇassāti vaṇṇadhātuyā.",
  "tika-s0202t4:113_6": "Sarīranti sannivesavisiṭṭho karacaraṇagīvāsīsādi avayavasamudāyo,",
  "tika-s0202t4:113_7": "so ca saṇṭhānamukhena gayhatīti “paramāya vaṇṇapokkharatāyāti paramāya…pe…",
  "tika-s0202t4:113_8": "sampattiyā cā”ti vuttaṁ.",
  "tika-s0202t4:113_9": "Sabbavaṇṇesu suvaṇṇavaṇṇova uttamoti vuttaṁ “seṭṭhena suvaṇṇavaṇṇena samannāgato”ti.",
  "tika-s0202t4:113_10": "Tathā hi buddhā cakkavattino ca suvaṇṇavaṇṇāva honti.",
  "tika-s0202t4:113_11": "Brahmavacchasīti uttamasarīrābho suvaṇṇābhoti attho.",
  "tika-s0202t4:113_12": "Imameva hi atthaṁ sandhāyāha “mahābrahmuno sarīrasadisena sarīrena samannāgato”ti.",
  "tika-s0202t4:113_13": "Na brahmujugattataṁ.",
  "tika-s0202t4:113_14": "Akhuddāvakāso dassanāyāti ārohapariṇāhasampattiyā avayavapāripūriyā ca dassanāya okāso na khuddako.",
  "tika-s0202t4:113_15": "Tenāha “sabbānevā”tiādi.",
  "tika-s0202t4:114_0": "Yamaniyamalakkhaṇaṁ sīlamassa atthīti sīlavā,",
  "tika-s0202t4:114_1": "taṁ panassa rattaññutāya vuddhaṁ vaḍḍhitaṁ sīlaṁ assa atthīti vuddhasīlī,",
  "tika-s0202t4:114_2": "tena ca sabbadā samāyogato vuḍḍhasīlena samannāgato.",
  "tika-s0202t4:114_3": "Pañcasīlamattameva sandhāya vadanti tato paraṁ sīlassa tattha abhāvato tesañca ajānanato.",
  "tika-s0202t4:115_0": "Ṭhānakaraṇasampattiyā sikkhāsampattiyā ca katthacipi anūnatāya parimaṇḍalapadāni byañjanāni akkharāni etissāti parimaṇḍalapadabyañjanā.",
  "tika-s0202t4:115_1": "Atha vā pajjati attho etenāti padaṁ, nāmādi,",
  "tika-s0202t4:115_2": "yathādhippetamatthaṁ byañjetīti byañjanaṁ vākyaṁ,",
  "tika-s0202t4:115_3": "tesaṁ paripuṇṇatāya parimaṇḍalapadabyañjanā.",
  "tika-s0202t4:115_4": "Atthañāpanasādhanatāya vācāva karaṇanti vākkaraṇaṁ,",
  "tika-s0202t4:115_5": "udāharaṇaghoso.",
  "tika-s0202t4:115_6": "Guṇaparipuṇṇabhāvena tassa brāhmaṇassa,",
  "tika-s0202t4:115_7": "tena vā bhāsitabbaatthassa.",
  "tika-s0202t4:115_8": "Pūre puṇṇabhāve.",
  "tika-s0202t4:115_9": "Pūreti ca purimasmiṁ atthe ādhāre bhummaṁ,",
  "tika-s0202t4:115_10": "dutiyasmiṁ visaye.",
  "tika-s0202t4:115_11": "Sukhumālattanenāti iminā tassā vācāya mudusaṇhabhāvamāha.",
  "tika-s0202t4:115_12": "Apalibuddhāya pittasemhādīhi.",
  "tika-s0202t4:115_13": "Sandiṭṭhaṁ sabbaṁ dassetvā viya ekadesakathanaṁ.",
  "tika-s0202t4:115_14": "Vilambitaṁ saṇikaṁ cirāyitvā kathanaṁ.",
  "tika-s0202t4:115_15": "“Sandiddhavilambitādī”ti vā pāṭho.",
  "tika-s0202t4:115_16": "Tattha sandiddhaṁ sandehajanakaṁ.",
  "tika-s0202t4:115_17": "Ādi-saddena khalitānukaḍḍhitādiṁ saṅgaṇhāti.",
  "tika-s0202t4:115_18": "Ādimajjhapariyosānaṁ pākaṭaṁ katvāti iminā cassa vācāya atthapāripūriṁ vadanti.",
  "tika-s0202t4:116_0": "425.Sadisāti ekadesena sadisā.",
  "tika-s0202t4:116_1": "Na hi buddhānaṁ guṇehi sabbathā sadisā kecipi guṇā aññesu labbhanti.",
  "tika-s0202t4:116_2": "Itareti attano guṇehi asadisaguṇe.",
  "tika-s0202t4:116_3": "Idanti idaṁ atthajātaṁ.",
  "tika-s0202t4:116_4": "Gopadakanti gāviyā pade ṭhitaudakaṁ.",
  "tika-s0202t4:116_5": "Kulapariyāyenāti kulānukkamena.",
  "tika-s0202t4:117_0": "Tatthāti mañcake.",
  "tika-s0202t4:117_1": "Sīhaseyyaṁ kappesīti yathā rāhu asurindo āyāmato vitthārato ubbedhato ca bhagavato rūpakāyassa paricchedaṁ gahetuṁ na sakkoti,",
  "tika-s0202t4:117_2": "tathārūpaṁ iddhābhisaṅkhāraṁ abhisaṅkharonto sīhaseyyaṁ kappesi.",
  "tika-s0202t4:118_0": "Parisuddhaṭṭhena ariyanti āha “ariyaṁ uttamaṁ parisuddha”nti.",
  "tika-s0202t4:118_1": "Anavajjaṭṭhena kusalaṁ,",
  "tika-s0202t4:118_2": "na sukhavipākaṭṭhena.",
  "tika-s0202t4:118_3": "Katthaci caturāsīti pāṇasahassāni katthaci aparimāṇāpi devamanussā yasmā catuvīsatiyā ṭhānesu asaṅkhyeyyā aparimeyyā maggaphalāmataṁ pivanti.",
  "tika-s0202t4:118_4": "Koṭisatasahassādiparimāṇenapi bahū eva.",
  "tika-s0202t4:118_5": "Tasmā anuttarācārasikkhāpanavaseneva bhagavā bahūnaṁ ācariyo.",
  "tika-s0202t4:118_6": "Teti kāmarāgato aññe bhagavatā pahīnakilese.",
  "tika-s0202t4:119_0": "Apāpapurekkhāroti apāpehi purakkharīyati,",
  "tika-s0202t4:119_1": "na vā pāpaṁ purato karotītipi apāpapurekkhāroti imamatthaṁ dassetuṁ “apāpe nava lokuttaradhamme”tiādi vuttaṁ.",
  "tika-s0202t4:119_2": "Tattha apāpeti pāpapapaṭipakkhe pāparahite ca.",
  "tika-s0202t4:119_3": "Brahmani bhavā,",
  "tika-s0202t4:119_4": "brahmuno vā hitā garukaraṇādinā,",
  "tika-s0202t4:119_5": "brahmānaṁ vā maggaṁ jānātīti brahmaññā,",
  "tika-s0202t4:119_6": "tassā brahmaññāya pajāya.",
  "tika-s0202t4:120_0": "Tiroraṭṭhātirojanapadāti ettha rajjaṁ raṭṭhaṁ rājanti rājāno etenāti katvā.",
  "tika-s0202t4:120_1": "Tadekadesabhūtā padesā pana janapado janā pajjanti ettha sukhajīvikaṁ pāpuṇantīti katvā.",
  "tika-s0202t4:120_2": "Pucchāya dosaṁ sallakkhetvāti sambandho.",
  "tika-s0202t4:120_3": "Bhagavā vissajjeti tesaṁ upanissayasampattiṁ cintetvāti adhippāyo.",
  "tika-s0202t4:120_4": "Navakāti āgantukabhāvena amhākaṁ abhinavā.",
  "tika-s0202t4:121_0": "426.Opāteti nippātetīti attho.",
  "tika-s0202t4:121_1": "Tathābhūto ca tattha pesitā hotīti vuttaṁ “pavesetī”ti.",
  "tika-s0202t4:121_2": "Saṁpurakkharontīti sakkaccaṁ pubbaṅgamaṁ karonti.",
  "tika-s0202t4:121_3": "Tenāha “purato katvā vicarantī”ti.",
  "tika-s0202t4:122_0": "427.",
  "tika-s0202t4:122_1": "Sudde bahi katvā raho sāsitabbaṭṭhena mantā eva taṁtaṁatthapaṭipattihetutāya padanti mantapadaṁ vedaṁ.",
  "tika-s0202t4:122_2": "Tenāha “vedo”ti.",
  "tika-s0202t4:122_3": "Evaṁ kirāti paramparabhāvena ābhatanti ācariyaparamparāya ābhataṁ.",
  "tika-s0202t4:122_4": "Pāvacanasaṅkhātasampattiyāti pamukhavacanamhi udattādisampattiyā.",
  "tika-s0202t4:122_5": "Sāvittiādīhi chandabandhehi vaggabandhehi cāti gāyattīādīhi ajjhāyānuvākādīhi chandabandhehi ca vaggabandhehi ca.",
  "tika-s0202t4:122_6": "Sampādetvāti padasampattiṁ ahāpetvā.",
  "tika-s0202t4:122_7": "Pavattāroti vā pāvacanavasena vattāro.",
  "tika-s0202t4:122_8": "Sajjhāyitanti gāyanavasena sajjhāyitaṁ,",
  "tika-s0202t4:122_9": "taṁ pana padeneva icchitanti āha “padasampattivasenā”ti.",
  "tika-s0202t4:122_10": "Aññesaṁ vuttanti pāvacanavasena aññesaṁ vuttaṁ.",
  "tika-s0202t4:122_11": "Rāsikatanti iruvedayajuvedasāmavedādivasena,",
  "tika-s0202t4:122_12": "tatthāpi paccekaṁ mantabrahmādivasena ajjhāyānuvākādivasena rāsikataṁ.",
  "tika-s0202t4:122_13": "Dibbena cakkhunā oloketvāti dibbacakkhuparibhaṇḍena yathākammūpagañāṇena sattānaṁ kammassakataṁ,",
  "tika-s0202t4:122_14": "paccakkhato dassanaṭṭhena dibbacakkhusadisena pubbenivāsañāṇena atītakappe brāhmaṇānaṁ mantajjhenavidhiñca oloketvā.",
  "tika-s0202t4:122_15": "Pāvacanena saha saṁsandetvāti kassapasammāsambuddhassa yaṁ vacanaṁ vaṭṭasannissitaṁ,",
  "tika-s0202t4:122_16": "tena saha aviruddhaṁ katvā.",
  "tika-s0202t4:122_17": "Na hi tesaṁ vivaṭṭasannissito attho paccakkho hoti.",
  "tika-s0202t4:122_18": "Aparāpareti aṭṭhakādīhi aparāpare,",
  "tika-s0202t4:122_19": "pacchimā okkākarājakālādīsu uppannā.",
  "tika-s0202t4:122_20": "Pakkhipitvāti aṭṭhakādīhi ganthitamantapadesu kilesasannissitapadānaṁ tattha tattha pade pakkhipanaṁ katvā.",
  "tika-s0202t4:122_21": "Viruddhe akaṁsūti brāhmaṇadhammikasuttādīsu āgatanayeneva saṁkilesikatthadīpanato paccanīkabhūte akaṁsu.",
  "tika-s0202t4:123_0": "428.Paṭipāṭiyā ghaṭitāti paṭipāṭiyā sambaddhā.",
  "tika-s0202t4:123_1": "Paramparasaṁsattāti ādāniyāya yaṭṭhiyā saṁsattā.",
  "tika-s0202t4:123_2": "Tenāha “yaṭṭhiggāhakena cakkhumatā”ti.",
  "tika-s0202t4:123_3": "Purimassāti maṇḍalākārena ṭhitāya andhaveṇiyā sabbapurimassa hatthena sabbapacchimassa kacchaṁ gaṇhāpetvā.",
  "tika-s0202t4:123_4": "Divasampīti anekadivasampi.",
  "tika-s0202t4:123_5": "Cakkhussa anāgatabhavaṁ ñatvā yathāakkantaṭṭhāneyeva anupatitvā akkamanaṁva sallakkhetvā “kahaṁ cakkhumā kahaṁ maggo”ti pariveditvā.",
  "tika-s0202t4:124_0": "Pāḷiāgatesu dvīsūti saddhā anussavoti imesu dvīsu.",
  "tika-s0202t4:124_1": "Evarūpeti yathā saddhānussavā,",
  "tika-s0202t4:124_2": "evarūpe eva paccakkhagāhinoti attho.",
  "tika-s0202t4:124_3": "Tayoti ruciākāraparivitakkadiṭṭhinijjhānakkhantiyo.",
  "tika-s0202t4:124_4": "Bhūtavipākāti bhūtatthaniṭṭhāyakā adhippetatthasādhakā,",
  "tika-s0202t4:124_5": "vuttavipariyāyena abhūtatthavipākā veditabbā.",
  "tika-s0202t4:124_6": "Etthāti etesu saddhāyitādivatthūsu.",
  "tika-s0202t4:124_7": "Ekaṁseneva niṭṭhaṁ gantuṁ nālaṁ anekantikattā saddhādiggāhassa.",
  "tika-s0202t4:124_8": "Upari pucchāya maggaṁ vivaritvā ṭhapesi saccānurakkhāya ñātukāmatāya uppāditattā.",
  "tika-s0202t4:124_9": "Passati hi bhagavā –",
  "tika-s0202t4:124_10": "mayā “saccamanurakkhatā…pe…",
  "tika-s0202t4:124_11": "niṭṭhaṁ gantu”nti vutte saccānurakkhaṇaṁ ñātukāmo māṇavo “kittāvatā”tiādinā pucchissati,",
  "tika-s0202t4:124_12": "tassa taṁ vissajjetvā saccānubodhe pucchāya avasaraṁ datvā tassa upanissaye upakāradhamme kathessāmīti.",
  "tika-s0202t4:124_13": "Tena vuttaṁ –",
  "tika-s0202t4:124_14": "“upari pucchāya maggaṁ vivaritvā ṭhapesī”ti.",
  "tika-s0202t4:125_0": "430.Attānaññeva sandhāya vadati,",
  "tika-s0202t4:125_1": "yato vuttaṁ pāḷiyaṁ –",
  "tika-s0202t4:125_2": "“yaṁ kho panāyamāyasmā dhammaṁ deseti,",
  "tika-s0202t4:125_3": "gambhīro so dhammo duddaso duranubodho”tiādi.",
  "tika-s0202t4:125_4": "Lubbhantīti lobhanīyā yathā “apāyagamanīyā”ti āha “lobhanīyesu dhammesūti lobhadhammesū”ti.",
  "tika-s0202t4:125_5": "Yathā vā rūpādidhammā lobhanīyā,",
  "tika-s0202t4:125_6": "evaṁ lobhoti āha “lobhanīyesu dhammesūti lobhadhammesū”ti.",
  "tika-s0202t4:125_7": "Tenevāha –",
  "tika-s0202t4:125_8": "“yaṁ loke piyarūpaṁ sātarūpaṁ,",
  "tika-s0202t4:125_9": "etthesā taṇhā uppajjamānā uppajjati,",
  "tika-s0202t4:125_10": "ettha nivisamānā nivisatī”ti.",
  "tika-s0202t4:125_11": "Ese nayo sesapadadvayepi.",
  "tika-s0202t4:126_0": "432.Nivesetīti ṭhapeti paṭṭhapeti.",
  "tika-s0202t4:126_1": "Payirupāsatīti upaṭṭhānavasena upagantvā nisīdati.",
  "tika-s0202t4:126_2": "Suyyati etenāti sotanti āha “pasādasota”nti.",
  "tika-s0202t4:126_3": "Tañhi savanāya odahitabbanti.",
  "tika-s0202t4:126_4": "Dhāreti sandhāreti tattheva manaṁ ṭhapeti.",
  "tika-s0202t4:126_5": "Atthatoti yathāvuttassa dhammassa atthato.",
  "tika-s0202t4:126_6": "Kāraṇatoti yuttito hetudāharaṇehi upapattito.",
  "tika-s0202t4:126_7": "Olokananti evametanti yathāsabhāvato paññācakkhunā daṭṭhabbataṁ khamanti,",
  "tika-s0202t4:126_8": "tañca mahantassa maṇino pajjalantassa viya āvikatvā atthassa citte upaṭṭhānanti āha “idhā”tiādi.",
  "tika-s0202t4:126_9": "Kattukamyatāchandoti kattukāmatāsaṅkhāto kusalacchando.",
  "tika-s0202t4:126_10": "Vāyamatītiādito catunnampi vīriyānaṁ vasena vāyāmaṁ parakkamaṁ karoti.",
  "tika-s0202t4:126_11": "Maggapadhānaṁ padahatīti maggāvahaṁ maggapariyāpannañca sammappadhānaṁ padahati,",
  "tika-s0202t4:126_12": "padahanavasena taṁ paripūreti.",
  "tika-s0202t4:126_13": "Paramasaccanti amoghadhammattā paramatthasaccaṁ.",
  "tika-s0202t4:126_14": "Sahajātanāmakāyenāti maggapaññāsahajātanāmakāyena.",
  "tika-s0202t4:126_15": "Tadevāti tadeva paramasaccaṁ nibbānaṁ.",
  "tika-s0202t4:126_16": "Tenevāha –",
  "tika-s0202t4:126_17": "“sacchikiriyābhisamayena vibhūtaṁ pākaṭaṁ karonto passatī”ti.",
  "tika-s0202t4:127_0": "433-4.Maggānubodhoti maggapaṭipāṭiyā bodho bujjhanaṁ,",
  "tika-s0202t4:127_1": "yesaṁ kilesānaṁ samucchindanavasena maggappaṭivedho,",
  "tika-s0202t4:127_2": "tesaṁ paṭipassambhanavasena pavattamānaṁ sāmaññaphalaṁ,",
  "tika-s0202t4:127_3": "maggena paṭividdhāni saccāni,",
  "tika-s0202t4:127_4": "paramatthasaccameva vā anurūpabujjhananti adhippāyo.",
  "tika-s0202t4:127_5": "“Saccānuppattīti phalasacchikiriyā”ti vuttaṁ.",
  "tika-s0202t4:127_6": "Evañhi sati heṭṭhā vuttā saddhāpaṭilābhādayo dvādasa dhammā saccānuppattiyā upakārā honti,",
  "tika-s0202t4:127_7": "tasmā vuttaṁ “tesaṁyevāti heṭṭhā vuttānaṁ dvādasanna”nti.",
  "tika-s0202t4:127_8": "Nāyaṁ “tesaṁyevā”ti padassa attho.",
  "tika-s0202t4:127_9": "Satipi kusalavipākādibhāvena nānatte vatthārammaṇabhūmikiccādivasena pana sadisāti upāyatova maggadhammā",
  "tika-s0202t4:127_10": "āsevitā bahulīkatā phalabhūtāti vattabbataṁ arahatīti taṁsadise tabbohāraṁ katvā “tesaṁ maggasampayuttadhammāna”nti vuttaṁ.",
  "tika-s0202t4:127_11": "Evañhi āsevanāgahaṇaṁ samatthitaṁ,",
  "tika-s0202t4:127_12": "na aññathā.",
  "tika-s0202t4:127_13": "Na hi ekacittakkhaṇikānaṁ maggadhammānaṁ āsevanā,",
  "tika-s0202t4:127_14": "bahulīkammaṁ vā atthīti.",
  "tika-s0202t4:127_15": "Tulanāti vipassanā.",
  "tika-s0202t4:127_16": "Sā hi vuṭṭhānagāminibhūtā maggappadhānassa bahukārā tassa abhāve maggappadhānasseva abhāvato,",
  "tika-s0202t4:127_17": "evaṁ ussāho tulanāya chando ussāhassa bahukārotiādinā heṭṭhimassa uparimūpakārataṁ suviññeyyamevāti āha –",
  "tika-s0202t4:127_18": "“iminā nayena sabbapadesu attho veditabbo”ti.",
  "tika-s0202t4:127_19": "Sesaṁ suviññeyyameva.",
  "tika-s0202t4:128_0": "Caṅkīsuttavaṇṇanāya līnatthappakāsanā samattā.",
  "tika-s0202t4:129_0": "6. Esukārīsuttavaṇṇanā",
  "tika-s0202t4:130_0": "437.Koṭṭhāsanti maṁsabhāgaṁ.",
  "tika-s0202t4:130_1": "Laggāpeyyunti nhārunā vā vākena vā bandhitvā purisassa hatthe vā vasanagehe vā olambanavasena bandheyyuṁ.",
  "tika-s0202t4:130_2": "Satthadhammanti satthikesu satthavāhena paṇetabbaṁ āṇādhammaṁ.",
  "tika-s0202t4:130_3": "Tassa nikkhamanatthanti taṁ mūlaṁ satthikehi nittharaṇatthaṁ.",
  "tika-s0202t4:130_4": "Pāpaṁ assāti paricarantassa pāricariyāya ahitaṁva assa.",
  "tika-s0202t4:130_5": "Tenāha “na seyyo”ti.",
  "tika-s0202t4:130_6": "Uccakulīnādayo dutiyavārādīhi vuccanti,",
  "tika-s0202t4:130_7": "idha upadhivipattisampattiyo pāpiyādipadehi vuttāti adhippāyo. Tenāha –",
  "tika-s0202t4:130_8": "“pāpiyoti pāpako lāmako attabhāvo assā”ti.",
  "tika-s0202t4:130_9": "Seyyaṁsoti hitakoṭṭhāso,",
  "tika-s0202t4:130_10": "hitasabhāvoti attho.",
  "tika-s0202t4:130_11": "Uccakulīnatāti karaṇatthe paccattavacananti āha “uccākulīnattenā”ti.",
  "tika-s0202t4:130_12": "“Vaṇṇo na khīyetha tathāgatassā”tiādīsu viya vaṇṇasaddo idha pasaṁsāpariyāyoti āha “vessopi hi uḷāravaṇṇo hotī”ti.",
  "tika-s0202t4:131_0": "440.",
  "tika-s0202t4:131_1": "“Niravo padasaddo soḷāragottassa akiṇṇamattikāpatto tiṭṭheyya asaṅgacārī”ti vuttattā bhikkhā caritabbāva,",
  "tika-s0202t4:131_2": "ayaṁ tesaṁ kuladhammoti adhippāyo.",
  "tika-s0202t4:131_3": "Haritvāti apanetvā.",
  "tika-s0202t4:131_4": "Sattajīvo sattavāṇijako.",
  "tika-s0202t4:131_5": "Gopeti rakkhatīti gopo,",
  "tika-s0202t4:131_6": "ārakkhādhikāre niyutto.",
  "tika-s0202t4:131_7": "Asanti lūnanti tenāti asitaṁ, lavittaṁ.",
  "tika-s0202t4:131_8": "Vividhaṁ bhāraṁ ābhañjanti olambanti etthāti byābhaṅgī, kājaṁ.",
  "tika-s0202t4:132_0": "441.Anussaratoti anussaraṇahetu kulavaṁsānussaraṇakkhaṇe khattiyotiādinā saṅkhyaṁ gacchati.",
  "tika-s0202t4:132_1": "Tenāha “porāṇe…pe…",
  "tika-s0202t4:132_2": "anussariyamāne”ti.",
  "tika-s0202t4:132_3": "Uccanīcattajānanatthañca kulavavatthānaṁ kataṁ hotīti khattiyādikulakammunā tesaṁ catunnaṁ vaṇṇānaṁ sandhanaṁ jīvikaṁ paññapenti brāhmaṇā,",
  "tika-s0202t4:132_4": "tathāgato pana lokuttaradhammameva purisassa sandhanaṁ paññapeti tena sattassa lokaggabhāvasiddhito.",
  "tika-s0202t4:132_5": "Sesaṁ suviññeyyameva.",
  "tika-s0202t4:133_0": "Esukārīsuttavaṇṇanā līnatthappakāsanā samattā.",
  "tika-s0202t4:134_0": "7. Dhanañjānisuttavaṇṇanā",
  "tika-s0202t4:135_0": "445.Rājagahaṁparikkhipitvā ṭhitapabbatassāti paṇḍavapabbataṁ sandhāyāha.",
  "tika-s0202t4:135_1": "Rājagahanagarassa dakkhiṇadisābhāge pabbatassa samīpe ṭhito janapado dakkhiṇāgiri.",
  "tika-s0202t4:135_2": "Taṇḍulapuṭakānaṁ pāli etthāti taṇḍulapāli.",
  "tika-s0202t4:135_3": "Tassa kira dvārasamīpe taṇḍulavāṇijā taṇḍulapasibbake vivaritvā paṭipāṭiyā ṭhapetvā nisīdanti,",
  "tika-s0202t4:135_4": "tenassa “taṇḍulapālidvāra”nti samaññā ahosi.",
  "tika-s0202t4:135_5": "Sabbameva sassaṁ gaṇhātīti daliddakassakānaṁ divasaparibbayamattameva vissajjetvā sabbameva āyato nipphannaṁ dhaññaṁ gaṇhāti.",
  "tika-s0202t4:135_6": "Mandasassānīti mandanipphattikāni sassāni.",
  "tika-s0202t4:136_0": "446.Iminā nayenāti dāsakammakarassa nivāsanabhattavettanānuppadānena maṅgaladivasesu dhanavatthālaṅkārānuppadānādinā ca posetabbo.",
  "tika-s0202t4:136_1": "Mittāmaccānaṁ piyavacanaatthacariyāsamānattatādi mittāmaccakaraṇīyaṁ kattabbaṁ,",
  "tika-s0202t4:136_2": "tathā ñātisālohitānaṁ.",
  "tika-s0202t4:136_3": "Tattha āvāhavivāhasambaddhena “amhākaṁ ime”ti ñāyantīti ñātī,",
  "tika-s0202t4:136_4": "mātāpitādisambaddhatāya samānalohitāti sālohitā.",
  "tika-s0202t4:136_5": "Sammā dadantesupi asajjanato natthi etesaṁ tithīti atithi,",
  "tika-s0202t4:136_6": "tesaṁ attanā samānaparibhogavasena atithikaraṇīyaṁ kātabbaṁ,",
  "tika-s0202t4:136_7": "atithibalīti attho.",
  "tika-s0202t4:136_8": "Ñātakabhūtapubbā pettivisayaṁ upagatā pubbapetā,",
  "tika-s0202t4:136_9": "dakkhiṇeyyesu kālena kālaṁ dānaṁ datvā tesaṁ uddisanaṁ pubbapetakaraṇīyaṁ,",
  "tika-s0202t4:136_10": "petabalīti attho.",
  "tika-s0202t4:136_11": "Gandhapupphavilepanajālābhattehi kālena kālaṁ devatānaṁ pūjā devatākaraṇīyaṁ,",
  "tika-s0202t4:136_12": "devatābalīti attho,",
  "tika-s0202t4:136_13": "rājakiccakaraṇaṁ upaṭṭhānaṁ rājakaraṇīyaṁ.",
  "tika-s0202t4:136_14": "Ayampi kāyoti attano kāyaṁ sandhāya vadati.",
  "tika-s0202t4:136_15": "Imamatthaṁ sandhāyāha “iminā nayena attho veditabbo”ti.",
  "tika-s0202t4:137_0": "447.Pañca dussīlyakammānīti niccasīlapaṭipakkhadhammā.",
  "tika-s0202t4:137_1": "Dasa akusalakammapathadhammā dasa dussīlyakammāni.",
  "tika-s0202t4:137_2": "Adhammacārī eva visamacārī kāyavisamādicaraṇatoti visamacārīpadassa attho visuṁ na vutto.",
  "tika-s0202t4:138_0": "448-453.Osaranti apasakkanti,",
  "tika-s0202t4:138_1": "khīyantīti attho.",
  "tika-s0202t4:138_2": "Tenāha “parihāyantī”ti.",
  "tika-s0202t4:138_3": "Abhisarantīti abhivaḍḍhanavasena pavattanti.",
  "tika-s0202t4:138_4": "Tenāha “vaḍḍhantī”ti.",
  "tika-s0202t4:138_5": "Tatrāti brahmaloke.",
  "tika-s0202t4:138_6": "Assāti brahmaloke uppannassa dhanañjānissa.",
  "tika-s0202t4:138_7": "Tato paṭṭhāyāti yadā bhagavatā “eso,",
  "tika-s0202t4:138_8": "bhikkhave,",
  "tika-s0202t4:138_9": "sāriputto”tiādi vuttaṁ,",
  "tika-s0202t4:138_10": "tato paṭṭhāya.",
  "tika-s0202t4:138_11": "Catusaccavinimuttanti niddhāretvā vibhajitvā vuccamānehi saccehi vimuttaṁ.",
  "tika-s0202t4:138_12": "Atthato pana tato pubbepi saccavimuttaṁ kathaṁ na kathesiyeva saccavimuttassa niyyānassa abhāvato.",
  "tika-s0202t4:139_0": "Dhanañjānisuttavaṇṇanāya līnatthappakāsanā samattā.",
  "tika-s0202t4:140_0": "8. Vāseṭṭhasuttavaṇṇanā",
  "tika-s0202t4:141_0": "454.Jātiṁsodhetukāmā hontīti sahavāsīnaṁ brāhmaṇānaṁ kiriyā parādhena vā asāruppattena vā jātiyā upakkilesaṁ āsaṅkāya taṁ sodhetukāmā honti.",
  "tika-s0202t4:141_1": "Mante sodhetukāmā hontīti mantavacane ācariyamaticodanāya aññena vākyena kenaci kāraṇena saṁsaye uppanne taṁ sodhetukāmā honti.",
  "tika-s0202t4:141_2": "Antarāti vemajjhe,",
  "tika-s0202t4:141_3": "aññatthevā antarāsaddoti tassa aññā kathāti vacanaṁ avagantabbaṁ.",
  "tika-s0202t4:141_4": "Khantīmettānuddayādiguṇasampanno eva “sīlavāti guṇavā”tiāha.",
  "tika-s0202t4:141_5": "Tehi sīlassa vissajjanakālepi “sīlavā”ti vuccati.",
  "tika-s0202t4:141_6": "Sampannasīlattā vā tehi samannāgato eva hotīti āha “sīlavāti guṇavā”ti.",
  "tika-s0202t4:141_7": "Ācārasampannoti sādhu ācāravatto.",
  "tika-s0202t4:142_0": "455.Sikkhitāti tevijjānaṁ sikkhitā tumhe,",
  "tika-s0202t4:142_1": "na dāni tumhehi kiñci kattabbaṁ atthīti attho.",
  "tika-s0202t4:142_2": "Paṭiññātāti paṭijānitvā ṭhitā.",
  "tika-s0202t4:143_0": "Vedattayasaṅkhātā tisso vijjā ajjhayantīti tevijjā.",
  "tika-s0202t4:143_1": "Tenāha “tivedāna”nti.",
  "tika-s0202t4:143_2": "Tayo vede aṇanti ajjhayantīti brāhmaṇā, tesaṁ.",
  "tika-s0202t4:143_3": "Yaṁ ekaṁ padampi akkhātaṁ,",
  "tika-s0202t4:143_4": "taṁ atthato byañjanato ca kevalino adhiyino appapayogena.",
  "tika-s0202t4:143_5": "Niṭṭhāgatamhāti nipphattiṁ gatā amhā tevijjāya sakasamayassa kathane.",
  "tika-s0202t4:144_0": "Manokammato hi vattasampadātikāraṇūpacārenāyamattho vuttoti āha –",
  "tika-s0202t4:144_1": "“tena samannāgato hi ācārasampanno hotī”ti.",
  "tika-s0202t4:145_0": "Khayātītanti vaḍḍhipakkhe ṭhitanti attho.",
  "tika-s0202t4:145_1": "Sukkapakkhapāṭipadato paṭṭhāya hi cando vaḍḍhatīti vuccati,",
  "tika-s0202t4:145_2": "na khīyatīti.",
  "tika-s0202t4:145_3": "Vandamānā janā namakkāraṁ karonti.",
  "tika-s0202t4:146_0": "Atthadassanenāti vivaraṇena dassanapariṇāyakaṭṭhena lokassa cakkhu hutvā samuppannaṁ.",
  "tika-s0202t4:147_0": "456.Tiṭṭhatu tāva brāhmaṇacintāti –",
  "tika-s0202t4:147_1": "“kiṁ jātiyā brāhmaṇo hoti udāhu bhavati kammunā”ti ayaṁ brāhmaṇavicāro tāva tiṭṭhatu.",
  "tika-s0202t4:147_2": "Jātidassanatthaṁ tiṇarukkhakīṭapaṭaṅgato paṭṭhāya loke jātivibhaṅgaṁ vitthārato kathessāmīti tesaṁ cittasampahaṁsanatthaṁ desetabbamatthaṁ paṭijānāti.",
  "tika-s0202t4:147_3": "Tattha aññamaññā hi jātiyoti idaṁ kāraṇavacanaṁ,",
  "tika-s0202t4:147_4": "yasmā imā jātiyo nāma aññamaññaṁ visiṭṭhā,",
  "tika-s0202t4:147_5": "tasmā jātivibhaṅgaṁ byākarissāmīti.",
  "tika-s0202t4:148_0": "Yasmā idha upādinnakajāti byākātabbabhāvena āgatā,",
  "tika-s0202t4:148_1": "tassā pana nidassanabhāvena itarā,",
  "tika-s0202t4:148_2": "tasmā “jātivibhaṅgaṁ pāṇāna”nti pāḷiyaṁ vuttaṁ.",
  "tika-s0202t4:148_3": "Tesaṁ tesaṁ pāṇānaṁ jātiyoti attho.",
  "tika-s0202t4:148_4": "Evanti nidassanaṁ kathetvā nidassitabbe kathiyamāne.",
  "tika-s0202t4:148_5": "Tassāti vāseṭṭhassa.",
  "tika-s0202t4:148_6": "Kāmaṁ “tesaṁ vohaṁ byakkhissa”nti ubhopi māṇave nissāya desanā āgatā,",
  "tika-s0202t4:148_7": "tathāpi tattha tattha “evaṁ, vāseṭṭha,",
  "tika-s0202t4:148_8": "jānāhī”tiādinā vāseṭṭhameva ālapanto bhagavā tameva iminā niyāmena pamukhaṁ akāsi.",
  "tika-s0202t4:148_9": "Tena vuttaṁ “tassāti vāseṭṭhassā”ti.",
  "tika-s0202t4:148_10": "Jātibhedo jātiviseso,",
  "tika-s0202t4:148_11": "jātiyā bhedo pākaṭo bhavissati nidassanena vibhūtabhāvaṁ āpāditena paṭiññātassa atthassa vibhūtabhāvāpattito.",
  "tika-s0202t4:148_12": "Āma na vaṭṭatīti kammanānatāya eva upādinnanānatāya paṭikkhepapadametaṁ,",
  "tika-s0202t4:148_13": "na bījanānatāya anupādinnanānatāya paṭikkhepapadanti dassetuṁ “kammaṁ hī”tiādi vuttaṁ.",
  "tika-s0202t4:148_14": "Tassattho –",
  "tika-s0202t4:148_15": "taṁtaṁyonikhipanamattaṁ kammassa sāmatthiyaṁ,",
  "tika-s0202t4:148_16": "taṁtaṁyoniniyatā pana ye vaṇṇavisesā,",
  "tika-s0202t4:148_17": "te taṁtaṁyonisiddhiyāva siddhā hontīti taṁ pana yonikhipanakammaṁ taṁtaṁyonivisiṭṭha-visesābhibhūtāya payoganipphattiyā,",
  "tika-s0202t4:148_18": "asaṁmucchitāya eva vā paccayabhūtāya bhavapatthanāya abhisaṅkhatamevāti viññātabbapaccayavisesena vinā",
  "tika-s0202t4:148_19": "phalavisesābhāvato etaṁ samīhitakammaṁ patthanādīhi ca bhinnasattitaṁ visiṭṭhasāmatthiyaṁ vā āpajjitvā",
  "tika-s0202t4:148_20": "cakkhundriyādivisiṭṭhaphalanibbattakaṁ jāyati,",
  "tika-s0202t4:148_21": "evaṁ yonikhipanataṁyoniniyatavisesāvahatā hotīti.",
  "tika-s0202t4:148_22": "Therena hi bījanānatā viya kammanānatāpi upādinnakanānatāya siyā nu kho paccayoti codanaṁ paṭikkhipitvā",
  "tika-s0202t4:148_23": "paccayavisesavisiṭṭhā kammanānatā pana paccayoti nicchitanti daṭṭhabbaṁ.",
  "tika-s0202t4:149_0": "Nānāvaṇṇāti nānappakāravaṇṇā.",
  "tika-s0202t4:149_1": "Tālanāḷikerādīnaṁ loke abhiññātatiṇajātibhāvato visesena gayhati abhiññātasotanayena.",
  "tika-s0202t4:149_2": "Jātiyā brāhmaṇovāti aṭṭhānapayutto eva-saddo,",
  "tika-s0202t4:149_3": "jātiyāva brāhmaṇo bhaveyyāti yojanā.",
  "tika-s0202t4:149_4": "Na ca gayhatīti tiṇarukkhādīsu viya brāhmaṇesu jātiniyatassa liṅgassa anupalabbhanato,",
  "tika-s0202t4:149_5": "pivanabhuñjanakathanahasanādikiriyāya brāhmaṇabhāvena ekantikaliṅganiyatāya mantajjhenādiṁ vinā anupalabbhanato ca.",
  "tika-s0202t4:149_6": "Vacībhedenevāti āhaccavacaneneva.",
  "tika-s0202t4:150_0": "Kīṭe paṭaṅgetiādīsu jātinānatā labbhati aññamaññaliṅgavisiṭṭhatādassanā.",
  "tika-s0202t4:150_1": "Kunthā kīṭakā,",
  "tika-s0202t4:150_2": "khajjakhādakā kipillikā.",
  "tika-s0202t4:150_3": "Uppatitvāti uḍḍetvā uḍḍetvā.",
  "tika-s0202t4:150_4": "Paṭabhāvaṁ gacchantīti vā paṭaṅgā,",
  "tika-s0202t4:150_5": "na khuddakapāṇakā kīṭā nāma.",
  "tika-s0202t4:150_6": "Tesampi kīṭakānaṁ.",
  "tika-s0202t4:151_0": "Kāḷakādayoti kalandakādayo.",
  "tika-s0202t4:152_0": "Udaraṁyeva nesaṁ pādā udareneva sampajjanato.",
  "tika-s0202t4:153_0": "Saññāpubbako vidhi aniccoti dassento “udake”ti āha yathā “vīrassa bhāvo vīriya”nti.",
  "tika-s0202t4:154_0": "Pattasamudāye pakkhasaddoti “pattehi yantī”ti vuttaṁ. Na hi avayavabyatirekena samudāyo atthi.",
  "tika-s0202t4:155_0": "Saṅkhepena vutto “jātivasena nānā”tiādinā.",
  "tika-s0202t4:155_1": "Ettha padatthe dubbiññeyyaṁ natthīti sambandhamattaṁ dassetuṁ “tatrāyaṁ yojanā”tiādi vuttaṁ.",
  "tika-s0202t4:155_2": "“Na hi brāhmaṇānaṁ edisaṁ sīsaṁ hoti,",
  "tika-s0202t4:155_3": "khattiyānaṁ edisanti niyamo atthi yathā hatthiassamigādīna”nti idameva vākyaṁ sabbattha netabbaṁ.",
  "tika-s0202t4:155_4": "Taṁ saṁṅkhipitvā dassento “iminā nayena sabbaṁ yojetabba”nti āha.",
  "tika-s0202t4:156_0": "Tassāti yathāvuttanigamanavacanassa ayaṁ yojanā idāni vuccamānā yojanā veditabbā.",
  "tika-s0202t4:157_0": "457.Vokāranti vokaraṇaṁ, yena visiṭṭhatāya na vokarīyati jātibhedoti attho. Tenāha “nānatta”nti.",
  "tika-s0202t4:158_0": "Gorakkhādiupajīvanena ājīvavipanno,",
  "tika-s0202t4:158_1": "hiṁsādinā sīlavipanno,",
  "tika-s0202t4:158_2": "nikkhittavattatādinā ācāravipannoti.",
  "tika-s0202t4:158_3": "Sāmaññajotanā visese niviṭṭhā hotīti āha “gorakkhanti khettarakkha”nti.",
  "tika-s0202t4:158_4": "“Goti hi pathaviyā nāma”nti.",
  "tika-s0202t4:158_5": "Tehi tehi upāyehi sikkhitabbaṭṭhena sippaṁ,",
  "tika-s0202t4:158_6": "tattha kosallaṁ.",
  "tika-s0202t4:158_7": "Paresaṁ īsanaṭṭhena hiṁsanaṭṭhena isso,",
  "tika-s0202t4:158_8": "so assa atthīti isso yodhājīviko,",
  "tika-s0202t4:158_9": "issassa kammaṁ paharaṇaṁ,",
  "tika-s0202t4:158_10": "usuṁ sattiñca nissāya pavattā jīvikā issattaṁ.",
  "tika-s0202t4:158_11": "Tenāha “āvudhajīvika”nti.",
  "tika-s0202t4:158_12": "Yaṁ nissāya assa jīvikā,",
  "tika-s0202t4:158_13": "tadeva dassetuṁ “usuñca sattiñcā”ti vuttaṁ.",
  "tika-s0202t4:159_0": "Brahmaṁ vuccati vedo,",
  "tika-s0202t4:159_1": "taṁ aṇati jānātīti brāhmaṇo,",
  "tika-s0202t4:159_2": "jānanañca porāṇehi brāhmaṇehi vihitaniyāmena brāhmaṇehi katopasamena anuṭṭhānatapena yathā “ājīvasīlācāravipanno",
  "tika-s0202t4:159_3": "natthī”ti brāhmaṇadhammikehi lokiyapaṇḍitehi ca sampaṭicchito,",
  "tika-s0202t4:159_4": "tathā paṭipajjanamevāti āha “evaṁ brāhmaṇasamayena…pe…",
  "tika-s0202t4:159_5": "sādhetvā”ti.",
  "tika-s0202t4:159_6": "Evaṁ santeti evaṁ ājīvasīlācāravipannassa abrāhmaṇabhāve sati na jātiyā brāhmaṇo hoti,",
  "tika-s0202t4:159_7": "guṇehi pana ājīvasīlācārasampattisaṅkhātehi brāhmaṇo hoti,",
  "tika-s0202t4:159_8": "tasmā guṇānaṁyeva brāhmaṇabhāvakaraṇato catuvaṇṇavibhāge yattha katthaci kule jāto yo sīlādiguṇasampannatāya guṇavā,",
  "tika-s0202t4:159_9": "so vuttalakkhaṇena nippariyāyato bāhitapāpatāya brāhmaṇoti ayamettha brāhmaṇabhāve ñāyoti,",
  "tika-s0202t4:159_10": "evaṁ ñāyaṁ atthato āpannaṁ katvā.",
  "tika-s0202t4:159_11": "Nanti tameva yathāvuttaṁ ñāyaṁ.",
  "tika-s0202t4:159_12": "Yo brāhmaṇassa saṁvaṇṇitāyāti mātuyā ubhatosujātatādikulavaṇṇena saṁvaṇṇitāya pasatthāya yathārūpāya brāhmaṇassa mātā bhavituṁ yuttā,",
  "tika-s0202t4:159_13": "tathārūpāya mātarisambhūto.",
  "tika-s0202t4:159_14": "Etena catunnaṁ yonīnaṁ yattha katthaci visesaniṭṭhā katā.",
  "tika-s0202t4:159_15": "Tenāha “tatrāpi visesenā”ti.",
  "tika-s0202t4:159_16": "Evaṁ sāmaññato visesaniṭṭhāvasena “yonijaṁ mattisambhava”nti padassa atthaṁ vatvā idāni sāmaññajotanaṁ",
  "tika-s0202t4:159_17": "anādiyitvā visesajotanāvaseneva atthaṁ vattuṁ “yācāya”ntiādi vuttaṁ.",
  "tika-s0202t4:159_18": "Parisuddhauppattimaggasaṅkhātā yoni vuttāti anupakkuṭṭhabhāvena parisuddhauppattimaggasaṅkhātā yā cāyaṁ yoni vuttāti sambandho.",
  "tika-s0202t4:159_19": "Tatopi jātasambhūtattāti tato yonito jātattā mātāpettisampattito sambhūtattā.",
  "tika-s0202t4:160_0": "Visiṭṭhattāti samudāyabhūtā manussā rāgādinā visiṭṭhattā.",
  "tika-s0202t4:160_1": "Rāgādinā saha kiñcanenāti sakiñcano.",
  "tika-s0202t4:160_2": "Tatheva rāgādisaṅkhātena palibodhanaṭṭhena saha palibodhenāti sapalibodho.",
  "tika-s0202t4:160_3": "Sabbagahaṇapaṭinissaggenāti upādānasaṅkhātassa sabbassa gahaṇassa paṭinissajjanena.",
  "tika-s0202t4:160_4": "Yasmā bāhitapāpo attano santānato bahikatapāpo,",
  "tika-s0202t4:160_5": "tasmā tamahaṁ brūmi brāhmaṇanti attho vattabbo.",
  "tika-s0202t4:160_6": "Evarūpo etissā kathāya upadeso nānappakārato vibhatto,",
  "tika-s0202t4:160_7": "tasmā tattha tattha vuttanayeneva veditabbo.",
  "tika-s0202t4:161_0": "458.Gahitadaṇḍesūti paresaṁ daṇḍena viheṭhanaṁ anidhāya ādinnadaṇḍesu.",
  "tika-s0202t4:162_0": "459.Kiñci gahaṇanti taṇhāgāhādīsu kiñci gāhaṁ.",
  "tika-s0202t4:163_0": "Yena kāmabhavena mānusakehi pañcahi kāmaguṇehi yuñjati,",
  "tika-s0202t4:163_1": "taṁ mānusakaṁ yogaṁ.",
  "tika-s0202t4:163_2": "“Mānusakaṁ yoga”nti ettha ca ekadesaṁ gahetvā vuttaṁ,",
  "tika-s0202t4:163_3": "esa nayo “dibbayoga”nti etthāpi.",
  "tika-s0202t4:163_4": "Sabbayogavisaṁyuttanti padadvayena vuttehi sabbakilesayogehi vippayuttaṁ.",
  "tika-s0202t4:164_0": "Ratinti abhiratiṁ āsattiṁ.",
  "tika-s0202t4:164_1": "Kusalabhāvanāyāti kāyabhāvanādi kusaladhammabhāvanāya ukkaṇṭhitaṁ.",
  "tika-s0202t4:164_2": "Vīriyavantanti vīriyasabbhāvena vīraṁ niddisati,",
  "tika-s0202t4:164_3": "vīrabhāvo hi vīriyanti.",
  "tika-s0202t4:165_0": "Sundaraṁ ṭhānanti nibbānaṁ. Sundarāya paṭipattiyā ariyapaṭipattiyā.",
  "tika-s0202t4:166_0": "Nibbattinti pariyosānaṁ. Atīteti atītakoṭṭhāse. Kiñcanakārakoti palibodhahetubhūto.",
  "tika-s0202t4:167_0": "Asekkhe sīlakkhandhādike mahante guṇe. Pañcannaṁ mārānaṁ vijitattā vijitavijayaṁ.",
  "tika-s0202t4:168_0": "460.Idaṁ ajānantāti “jātiyā brāhmaṇo”ti idaṁ lokasamaññāmattanti ajānantā.",
  "tika-s0202t4:168_1": "Ye brāhmaṇesu nāmagottaṁ nāma tatiyaṁ diṭṭhābhinivesaṁ janenti,",
  "tika-s0202t4:168_2": "sāva nesaṁ diṭṭhi.",
  "tika-s0202t4:168_3": "Kataṁ abhisaṅkhatanti parikappanavaseneva kataṁ ṭhapitaṁ tadupacitaṁ,",
  "tika-s0202t4:168_4": "na hetupaccayasamāyogena.",
  "tika-s0202t4:168_5": "Samuccāti sammutiyā.",
  "tika-s0202t4:168_6": "Kā pana sā sammutīti āha “samaññāyā”ti,",
  "tika-s0202t4:168_7": "lokasamaññātenāti attho.",
  "tika-s0202t4:168_8": "Sammā pana paramatthato ajānantānaṁ nāmagottaṁ evaṁ kappetīti āha “no ce”tiādi.",
  "tika-s0202t4:168_9": "Taṁ pana asantampi paramatthato santatāyeva abhinivisanti,",
  "tika-s0202t4:168_10": "tesamayaṁ dosoti dassetuṁ “evaṁ pakappita”ntiādi vuttaṁ.",
  "tika-s0202t4:168_11": "Tenāha bhagavā –",
  "tika-s0202t4:168_12": "“janapadaniruttiṁ nābhiniveseyyā”ti.",
  "tika-s0202t4:168_13": "Ajānantā noti ettha no-saddo avadhāraṇattho –",
  "tika-s0202t4:168_14": "“na no samaṁ atthi tathāgatenā”tiādīsu viyāti āha “ajānantāva evaṁ vadantī”ti.",
  "tika-s0202t4:169_0": "Nippariyāyanti bhāvanapuṁsakaniddeso,",
  "tika-s0202t4:169_1": "nippariyāyena ujukamevāti attho,",
  "tika-s0202t4:169_2": "na pubbe viya “yo hi kocī”ti pariyāyavasena.",
  "tika-s0202t4:169_3": "“Na jaccā”ti gāthāya pubbaddhena jātivādaṁ paṭikkhipanto pacchimaddhena kammavādaṁ patiṭṭhapento.",
  "tika-s0202t4:169_4": "Tatthāti tissaṁ gāthāyaṁ.",
  "tika-s0202t4:169_5": "Upaḍḍhagāthāya vitthāraṇatthanti upaḍḍhagāthāya atthaṁ vitthāretuṁ “kassako kammunā”ti vuttaṁ.",
  "tika-s0202t4:169_6": "Tattha purimāya catūhi pādehi,",
  "tika-s0202t4:169_7": "pacchime dvīhi dvinnampi sādhāraṇato attho vitthārito.",
  "tika-s0202t4:169_8": "Tattha kasikammādīti ādi-saddena sippakammavāṇijādi saṅgaho.",
  "tika-s0202t4:170_0": "Paṭiccasamuppādapadhānavacanaviññeyyo paccayo paṭiccasamuppādasaddassa attho paccayuppannāpekkhāya hotīti āha –",
  "tika-s0202t4:170_1": "“iminā paccayena etaṁ hotī”ti.",
  "tika-s0202t4:170_2": "Yaṁ panettha vattabbaṁ,",
  "tika-s0202t4:170_3": "taṁ visuddhimagge taṁsaṁvaṇṇanāyañca vuttanayena veditabbaṁ.",
  "tika-s0202t4:170_4": "Sammānāvamānārahakuleti sammānārahe khattiyādikule,",
  "tika-s0202t4:170_5": "avamānārahe caṇḍālādikule kammavasena upapatti hoti kammassa vipaccamānokāsakaratāya vinā tādisāya uccanīcakulanibbattiyā abhāvato.",
  "tika-s0202t4:170_6": "Aḍḍhadaliddatādi aññāpi hīnapaṇītatā.",
  "tika-s0202t4:171_0": "Kammunāti cettha yathā lokapajāsattasaddehi eko evattho vutto,",
  "tika-s0202t4:171_1": "evaṁ sesasaddehipi,",
  "tika-s0202t4:171_2": "adhippāyaviseso pana tattha atthīti dassetuṁ “purimapadena cetthā”tiādi vuttaṁ.",
  "tika-s0202t4:171_3": "Nāyaṁ loko brahmanimmito kammena uppajjanato.",
  "tika-s0202t4:171_4": "Na hi sannihitakāraṇānaṁ phalānaṁ aññena uppattidiṭṭhi yujjati.",
  "tika-s0202t4:171_5": "Tenāha “diṭṭhiyā paṭisedho veditabbo”ti.",
  "tika-s0202t4:171_6": "Yaṁ panettha vattabbaṁ taṁ visuddhimaggasaṁvaṇṇanādīsuvuttanayena veditabbaṁ.",
  "tika-s0202t4:171_7": "Tathā lokassa paṭhamuppatti na brahmunāti “kammunā hi tāsu tāsū”tiādi vuttaṁ.",
  "tika-s0202t4:171_8": "Tatiyena “ayaṁ loko ādito pabhuti pabhavakammunā vattatī”ti vuttamatthaṁ nigameti.Vuttassevatthassa sūcanañhi nigamanaṁ.",
  "tika-s0202t4:171_9": "Taṁ pana niyamatthaṁ hotīti āha “kammeneva baddhā hutvā pavattanti,",
  "tika-s0202t4:171_10": "na aññathā”ti.",
  "tika-s0202t4:171_11": "Catutthena padena.",
  "tika-s0202t4:171_12": "Yāyatoti gacchato.",
  "tika-s0202t4:171_13": "Nibbattatoti nibbattantassa.",
  "tika-s0202t4:171_14": "Pavattatoti pavattantassa.",
  "tika-s0202t4:172_0": "Dhutadhammā visesato taṇhāya santattavasena vattantīti āha “tapenāti dhutaṅgatapenā”ti.",
  "tika-s0202t4:172_1": "Methunavirati visesato brāhmaṇānaṁ brahmacariyanti sā idha brahmacariyenāti adhippetāti āha “brahmacariyenāti methunaviratiyā”ti.",
  "tika-s0202t4:172_2": "Etenāti iminā “tapenā”tiādīhi catūhi padehi vuttena.",
  "tika-s0202t4:172_3": "Seṭṭhenāti uttamena.",
  "tika-s0202t4:172_4": "Saṁkilesavisuddhiyā parisuddhena.",
  "tika-s0202t4:172_5": "Brahmanti brahmabhāvaṁ seṭṭhabhāvaṁ.",
  "tika-s0202t4:172_6": "So panettha atthato brāhmaṇabhāvoti āha “brāhmaṇabhāvaṁ āvahatī”ti.",
  "tika-s0202t4:173_0": "Brahmā ca sakko cāti sakkagarukānaṁ sakko sakkenapi garukātabbato,",
  "tika-s0202t4:173_1": "brahmagarukānaṁ brahmā brahmunāpi garukātabbato.",
  "tika-s0202t4:173_2": "Vijānatanti paramatthabrāhmaṇassa visesaṁ jānantānaṁ viññūnaṁ.",
  "tika-s0202t4:173_3": "Aviññuno hi appamāṇaṁ. Tenāha –",
  "tika-s0202t4:173_4": "“paṇḍitāna”nti.",
  "tika-s0202t4:173_5": "Sesaṁ suviññeyyameva.",
  "tika-s0202t4:174_0": "Vāseṭṭhasuttavaṇṇanāya līnatthappakāsanā samattā.",
  "tika-s0202t4:175_0": "9. Subhasuttavaṇṇanā",
  "tika-s0202t4:176_0": "462.",
  "tika-s0202t4:176_1": "Tudisaññāto gāmo nigamo etassāti todeyyo,",
  "tika-s0202t4:176_2": "tassa attajo todeyyaputtoti āha “tudigāmā”tiādi.",
  "tika-s0202t4:176_3": "Ārādhakoti saṁrādhako.",
  "tika-s0202t4:176_4": "Dhammanisanti yasmā sampādanena paripūraṇena icchitā,",
  "tika-s0202t4:176_5": "tasmā vuttaṁ “sampādako paripūrako”ti.",
  "tika-s0202t4:176_6": "Ñāyati nicchayena gameti nibbānaṁ,",
  "tika-s0202t4:176_7": "taṁ vā ñāyati paṭivijjhīyati etenāti ñāyo,",
  "tika-s0202t4:176_8": "tato etassa sampādakahetubhāvato ñāyo dhammo ariyamaggo taṁ ñāyaṁ dhammaṁ.",
  "tika-s0202t4:176_9": "Tenāha “kāraṇadhamma”nti.",
  "tika-s0202t4:176_10": "Anavajjanti avajjapaṭipakkhaṁ.",
  "tika-s0202t4:177_0": "463.",
  "tika-s0202t4:177_1": "Vaṭṭacārakato niyyātīti niyyānikaṁ īkārassa rassattaṁ ya-kārassa ca ka-kāraṁ katvā.",
  "tika-s0202t4:177_2": "Niyyāne vā niyuttaṁ,",
  "tika-s0202t4:177_3": "niyyānaṁ sīlanti vā niyyānikaṁ,",
  "tika-s0202t4:177_4": "tappaṭipakkhato aniyyānikaṁ.",
  "tika-s0202t4:177_5": "Sā pana atthato akusalakiriyāti āha “akusalapaṭipada”nti.",
  "tika-s0202t4:178_0": "Bahubhāvavācako idha mahāsaddo “mahājano”tiādīsuviyāti āha “mahantehi bahūhī”ti.",
  "tika-s0202t4:178_1": "Atthoti payojanaṁ.",
  "tika-s0202t4:178_2": "Mahantānīti bahulāni.",
  "tika-s0202t4:178_3": "Kiccānīti kātabbāni.",
  "tika-s0202t4:178_4": "Adhikaraṇānīti adhikārajīvikārūpāni.",
  "tika-s0202t4:178_5": "Gharāvāsakammameva pañcabalikaraṇadasaatthaṭṭhānabhāvato lokayātrāya ca sampavattiṭṭhānabhāvato jīvitavuttiyā vā hetubhāvato gharāvāsakammaṭṭhānaṁ.",
  "tika-s0202t4:179_0": "“Appakenapi medhāvī, pābhatena vicakkhaṇo;",
  "tika-s0202t4:180_0": "Samuṭṭhāpeti attānaṁ, aṇuṁ aggiṁva sandhama”nti. ;",
  "tika-s0202t4:181_0": "Gāthāya vuttanayena cūḷantevāsikassa viya.",
  "tika-s0202t4:182_0": "464.",
  "tika-s0202t4:182_1": "Ayoniso pavattitaṁ vāṇijjakammaṁ viya apāyabhūtaṁ kasikammaṁ nidassanabhāve ṭhapetvā ayonisomanasikaraṇavasena pavattaṁ gharāvāsakiccaṁ sandhāyāha –",
  "tika-s0202t4:182_2": "“yathā kasi…pe…",
  "tika-s0202t4:182_3": "evaṁ gharāvāsakammaṭṭhānampī”ti.",
  "tika-s0202t4:182_4": "Brāhmaṇabhatto ahosīti so kira bahū brāhmaṇe dhanaṁ datvā yaññaṁ kāresi.",
  "tika-s0202t4:182_5": "Uparīti “upari upaṭṭhātīti vadehī”ti brāhmaṇehi attano samayena ācikkhāpitopi yathā upaṭṭhitameva kathetvā kālaṁ katvā niraye nibbatto,",
  "tika-s0202t4:182_6": "atha brāhmaṇā –",
  "tika-s0202t4:182_7": "“iminā amhākaṁ yaññe doso dinno”ti kujjhitvā tassa kaḷevaraṁ susānaṁ netuṁ nādaṁsu.",
  "tika-s0202t4:182_8": "Athassa ñātakehi sahasse dinne taṁ sahassaṁ gahetvā gehato nīharituṁ adaṁsu.",
  "tika-s0202t4:182_9": "Kassapasammāsambuddhakāle chattiṁsa itthiyo “ekā vatthaṁ adāsi,",
  "tika-s0202t4:182_10": "ekā gandhaṁ,",
  "tika-s0202t4:182_11": "ekā sumanamāla”ntiādinā taṁ taṁ dānamayaṁ puññaṁ katvā āyupariyosāne tāvatiṁsabhavane sakkassa devarañño",
  "tika-s0202t4:182_12": "paricārikā hutvā nibbattiṁsu sahassaaccharāparivārikā,",
  "tika-s0202t4:182_13": "sakkassa devarañño vejayantarathaṁ pesetvā pakkosāpitena guttilācariyabhūtena mahābodhisattena pucchitā taṁ taṁ attanā kataṁ puññaṁ byākariṁsu.",
  "tika-s0202t4:182_14": "Taṁ sandhāya vuttaṁ “sakalāya guttilavimānakathāya dīpetabba”nti.",
  "tika-s0202t4:182_15": "Vaṇijjakammaṭṭhānaṁ vipajjamānanti ettha tassa vipajjamānākāro heṭṭhā vutto.",
  "tika-s0202t4:182_16": "Evaṁ pabbajjakammaṭṭhānampi vipajjamānaṁ appaphalaṁ hotīti ānetvā sambandho.",
  "tika-s0202t4:182_17": "Sīlesu aparipūrakārinotiādi tassa vipajjanākāradassanaṁ.",
  "tika-s0202t4:182_18": "Jhānādisukhanti ettha ādi-saddena abhiññāvipassanādisukhassa viya sabrahmacārīhi saddhiṁ sīlasampadādisukhassa saṅgaho daṭṭhabbo.",
  "tika-s0202t4:182_19": "Arahattampi pāpuṇāti pageva sekkhaputhujjanasampattiyoti adhippāyo.",
  "tika-s0202t4:183_0": "Cāgasīsenāti padhānabhūtena cāgena dānena taṁ avassayaṁ katvā.",
  "tika-s0202t4:183_1": "Ettha te na koci aphāsukabhāvoti.",
  "tika-s0202t4:183_2": "Ujukaṁ katvā aviruddhaṁ katvā,",
  "tika-s0202t4:183_3": "sampayojetvāti attho.",
  "tika-s0202t4:183_4": "Tapacariyanti aggiparicaraṇaṁ,",
  "tika-s0202t4:183_5": "tapacariyañca brahmacariyaggahaṇā duṭṭhullabhāvato.",
  "tika-s0202t4:184_0": "466.Ajānanabhāvanti asabbaññubhāvaṁ.",
  "tika-s0202t4:184_1": "Bhagavato pana sabbaññubhāvo sadevake loke jalatale pakkhittatelaṁ viya pattharitvā ṭhito,",
  "tika-s0202t4:184_2": "na me idaṁ patirūpaṁ,",
  "tika-s0202t4:184_3": "tato parivattissāmīti “brāhmaṇo, bho,",
  "tika-s0202t4:184_4": "gotamā”tiādimāha.",
  "tika-s0202t4:184_5": "Paccāharituṁ paṭipakkhena apaharituṁ.",
  "tika-s0202t4:184_6": "Setapokkharasadisoti puṇḍarīkapattasadisavaṇṇo.",
  "tika-s0202t4:184_7": "Suvaṭṭitāti vaṭṭabhāvayuttaṭṭhāne suvaṭṭā.",
  "tika-s0202t4:184_8": "Nāmakaṁyevāti nāmamattameva vacanamattameva.",
  "tika-s0202t4:184_9": "Tathābhūtānaṁ bhāvassapi abhāvena nihīnaṁ nāma hoti,",
  "tika-s0202t4:184_10": "nāma-saddo nihīnapariyāyo. Tenāha –",
  "tika-s0202t4:184_11": "“lāmakaṁyevā”ti.",
  "tika-s0202t4:185_0": "467.Katamā vācā tesaṁ seyyoti tesaṁ caṅkiyādīnaṁ brāhmaṇamahāsālānaṁ vuccamānavibhāgāsu vācāsu katamā vācā seyyoti.",
  "tika-s0202t4:185_1": "“Seyyā”ti liṅgavipallāsena vuttaṁ.",
  "tika-s0202t4:185_2": "Sammutiyāti avilaṅghitasādhumariyādāya lokasammutiyā.",
  "tika-s0202t4:185_3": "Tenāha “lokavohārenā”ti.",
  "tika-s0202t4:185_4": "Mantāti mantāsaṅkhātāya paññāya mantetvā jānitvā.",
  "tika-s0202t4:185_5": "Tenāha “tulayitvā”ti.",
  "tika-s0202t4:185_6": "Atthasaṁhitanti hetusañhitaṁ.",
  "tika-s0202t4:185_7": "Taṁ pana ekaṁsato yuttiyuttaṁ hotīti āha –",
  "tika-s0202t4:185_8": "“kāraṇanissita”nti.",
  "tika-s0202t4:185_9": "Āvutotiādīsu ādito abhimukhaṁ ñāṇagatiyā vibandhanena āvuto,",
  "tika-s0202t4:185_10": "āvariyena visesato ñāṇagatiyā nibandhanena nivuto,",
  "tika-s0202t4:185_11": "evaṁ ophuṭo paliguṇṭhito.",
  "tika-s0202t4:185_12": "Pariyonaddhoti samantato onaddho chādito.",
  "tika-s0202t4:185_13": "Tenāha “paliveṭhito”ti.",
  "tika-s0202t4:186_0": "468.Sace etaṁ kāraṇamatthīti “nissaṭṭhatiṇakaṭṭhupādāno aggi jalatī”ti etaṁ kāraṇaṁ sace atthi yadi siyā,",
  "tika-s0202t4:186_1": "so aparo tiṇakaṭṭhupādāno aggi yadi bhaveyya.",
  "tika-s0202t4:186_2": "Sadoso sādīnavo saparikkileso.",
  "tika-s0202t4:186_3": "Parisuddhoti upakkilesābhāvena sabbaso suddho.",
  "tika-s0202t4:186_4": "Jāti ādīnaṁ abhāvenāti jātipaccayānaṁ kammakilesānaṁ niggamena.",
  "tika-s0202t4:187_0": "469.Naniccalā tiṭṭhantīti tattha pakkhipitabbassa labbhamānattā yathāpaññattaṁ hutvā niccalā akampiyā na tiṭṭhanti.",
  "tika-s0202t4:187_1": "Taṁ dosaṁ taṁ ūnatādosaṁ.",
  "tika-s0202t4:188_0": "Aññasmiṁ asatīti atthabhañjakamusāvāde asati.",
  "tika-s0202t4:188_1": "So hi attano santakassa adātukāmatādivasena pavattassa akammapathappattassa musāvādabhāvassa viparīto añño idha adhippeto.",
  "tika-s0202t4:188_2": "Tathā hi itaro yebhuyyena vaḷañjitabbato voharitabbato vaḷañjakamusāvādoti āha.",
  "tika-s0202t4:188_3": "Na kadāci musāvādīti dve kathā na kathenti.",
  "tika-s0202t4:188_4": "Bāhirakānaṁ anavajjatapasammatāyapi nissitoti vattuṁ āha “sīlavā tapanissitako hoti”ti.",
  "tika-s0202t4:188_5": "Vivaṭamukhā mantajjhenamaṇḍitā sabbaso sajjhāyā honti,",
  "tika-s0202t4:188_6": "na itareti āha “pabbajitā niccaṁ sajjhāyantī”ti.",
  "tika-s0202t4:189_0": "470.Ciraṁ nikkhantoti niggato hutvā cirakāle.",
  "tika-s0202t4:189_1": "Na sabbaso paccakkhā honti satisammohato maggānañca aññathā karaṇato.",
  "tika-s0202t4:189_2": "Cirāyitattanti “ayaṁ maggo”ti kathanassa cirāyanaṁ.",
  "tika-s0202t4:189_3": "Vitthāyitattanti asappaṭibhānaṁ.",
  "tika-s0202t4:189_4": "Taṁ pana saupamāha dassetuṁ “yathā”tiādi vuttaṁ.",
  "tika-s0202t4:190_0": "Balasampannoti kāyabalena samannāgato.",
  "tika-s0202t4:190_1": "Pamāṇakataṁ kammaṁ nāma pamāṇakarānaṁ rāgādikilesānaṁ avikkhambhitattā “pamāṇakataṁ kammaṁ nāma kāmāvacara”nti āha,",
  "tika-s0202t4:190_2": "tesaṁ pana vikkhambhitattā vuttaṁ “appamāṇakataṁ kammaṁ nāma rūpārūpāvacara”nti.",
  "tika-s0202t4:190_3": "Tatthāpi visesato appamaññābhāvanā sambhavatīti āha “tesupī”tiādi.",
  "tika-s0202t4:190_4": "Nirīhakattā yathā appamāṇasamaññā labbhati,",
  "tika-s0202t4:190_5": "taṁ dassetuṁ “pamāṇaṁ…pe…",
  "tika-s0202t4:190_6": "vuccatī”ti āha.",
  "tika-s0202t4:190_7": "Na ohīyati na tiṭṭhatīti katūpacitampi kāmāvacarakammaṁ yathādhigate mahaggatajjhāne aparihīne taṁ abhibhavitvā",
  "tika-s0202t4:190_8": "āsīdetvā passe ohīyakaṁ katvā paṭisandhiṁ dātuṁ samatthabhāvena na tiṭṭhati.",
  "tika-s0202t4:190_9": "Laggitunti āvarituṁ.",
  "tika-s0202t4:190_10": "Ṭhātunti patiṭṭhātuṁ.",
  "tika-s0202t4:190_11": "Pharitvāti paṭippharitvā.",
  "tika-s0202t4:190_12": "Pariyādiyitvāti tassa sāmatthiyaṁ khepetvā.",
  "tika-s0202t4:190_13": "Kammassa pariyādiyanaṁ nāma vipākuppādabandhanamevāti āha –",
  "tika-s0202t4:190_14": "“tassa vipākaṁ paṭibāhitvā”ti.",
  "tika-s0202t4:190_15": "Sesaṁ suviññeyyameva.",
  "tika-s0202t4:191_0": "Subhasuttavaṇṇanāya līnatthappakāsanā samattā.",
  "tika-s0202t4:192_0": "10. Saṅgāravasuttavaṇṇanā",
  "tika-s0202t4:193_0": "473.Abhippasannāti abhisamecca pasannā. Tenāha –",
  "tika-s0202t4:193_1": "“aveccappasādavasena pasannā”ti.",
  "tika-s0202t4:193_2": "Brāhmaṇī vigatamalamaccheratāya “tuyhaṁ deyyadhammaṁ ruccanakaṭṭhāne dehī”ti āha.",
  "tika-s0202t4:193_3": "Maggeneva hissā macchariyassa pahīnattā buddhapakkhabrāhmaṇapakkhavasena ubhatopakkhikā.",
  "tika-s0202t4:194_0": "Kiṁsūti kinti pucchāvacanaṁ.",
  "tika-s0202t4:194_1": "Chetvā anādiyitvā vināsetvā.",
  "tika-s0202t4:194_2": "Sukhaṁ setīti cittasantāpābhāvena sukhena supati.",
  "tika-s0202t4:194_3": "Na socatīti tato eva sokaṁ nāma vināseti.",
  "tika-s0202t4:194_4": "Kodhanti kujjhanalakkhaṇaṁ kodhaṁ.",
  "tika-s0202t4:194_5": "Chetvā samucchinditvā.",
  "tika-s0202t4:194_6": "Sukhaṁ setīti kodhapariḷāhena apariḍayhamānattā sukhaṁ supati.",
  "tika-s0202t4:194_7": "Kodhavināsena vinaṭṭhadomanassattā na socati.",
  "tika-s0202t4:194_8": "Visamūlassāti dukkhavipākassa.",
  "tika-s0202t4:194_9": "Madhuraggassāti akkosakassa paccakkosanena,",
  "tika-s0202t4:194_10": "pahārakassa paṭippaharaṇena yaṁ sukhaṁ uppajjati,",
  "tika-s0202t4:194_11": "taṁ sandhāyeva “madhuraggo”ti vutto.",
  "tika-s0202t4:194_12": "Imasmiñhi ṭhāne pariyosānaṁ “agga”nti vuttaṁ.",
  "tika-s0202t4:194_13": "Ariyāti buddhādayo ariyā.",
  "tika-s0202t4:195_0": "Pañhaṁ kathesīti brāhmaṇo kira cintesi –",
  "tika-s0202t4:195_1": "“samaṇo gotamo lokapūjito,",
  "tika-s0202t4:195_2": "na sakkā yaṁ vā taṁ vā vatvā santajjetuṁ,",
  "tika-s0202t4:195_3": "ekaṁ saṇhapañhaṁ pucchissāmī”ti.",
  "tika-s0202t4:195_4": "So ekaṁ pucchāgāthaṁ abhisaṅkharitvā “sace asukassa nāma vadhaṁ rocemīti vakkhati,",
  "tika-s0202t4:195_5": "ye tuyhaṁ na ruccanti,",
  "tika-s0202t4:195_6": "te māretukāmosi,",
  "tika-s0202t4:195_7": "lokavadhāya uppanno kiṁ tuyhaṁ samaṇabhāvenāti niggahessāmi.",
  "tika-s0202t4:195_8": "Sace na kassaci vadhaṁ rocemīti vakkhati,",
  "tika-s0202t4:195_9": "atha naṁ tvaṁ rāgādīnampi vadhaṁ na icchasi,",
  "tika-s0202t4:195_10": "tasmā samaṇo hutvā āhiṇḍasīti niggaṇhissāmīti imaṁ ubhatokoṭikaṁ pañhaṁ puṭṭho samaṇo gotamo neva gilituṁ",
  "tika-s0202t4:195_11": "na uggilituṁ sakkhissatī”ti evaṁ cintetvā imaṁ payhaṁ pucchi.",
  "tika-s0202t4:195_12": "Tassa bhagavā ajjhāsayānurūpaṁ kathesi.",
  "tika-s0202t4:195_13": "So pañhabyākaraṇena ārādhitacitto pabbajjaṁ yāci.",
  "tika-s0202t4:195_14": "Satthā taṁ pabbājesi,",
  "tika-s0202t4:195_15": "so pabbajjākiccaṁ matthakaṁ pāpesi.",
  "tika-s0202t4:195_16": "Tena vuttaṁ “pabbajitvā arahattaṁ patto”ti.",
  "tika-s0202t4:196_0": "Avabhūtāti adhobhūtā.",
  "tika-s0202t4:196_1": "Adhobhāvo sattānaṁ avaḍḍhi avamaṅgalanti āha –",
  "tika-s0202t4:196_2": "“avaḍḍhibhūtā avamaṅgalabhūtāyevā”ti.",
  "tika-s0202t4:196_3": "Paribhūtāti paribhavappattā.",
  "tika-s0202t4:196_4": "Vijjamānānanti pāḷiyaṁ anādare sāmivacananti tadatthaṁ dassento “vijjamānesū”tiāha.",
  "tika-s0202t4:196_5": "Pakaṭṭhaṁ,",
  "tika-s0202t4:196_6": "pavaḍḍhaṁ vā ñāṇanti paññāṇanti bhagavato ñāṇaṁ visesetvā vuttaṁ.",
  "tika-s0202t4:197_0": "474.Abhijānitvāti abhivisiṭṭhena ñāṇena jānitvā.",
  "tika-s0202t4:197_1": "Vositavosānāti katakaraṇīyatāya sabbaso parisositaniṭṭhā.",
  "tika-s0202t4:197_2": "Pāramisaṅkhātanti paramukkaṁsabhāvato pāramīti saṅkhātaṁ.",
  "tika-s0202t4:197_3": "Tenāha “sabbadhammānaṁ pārabhūta”nti.",
  "tika-s0202t4:197_4": "Brahmacariyassāti sāsanabrahmacariyassa ādibhūtaṁ.",
  "tika-s0202t4:197_5": "Tenāha “uppādakā janakā”ti.",
  "tika-s0202t4:197_6": "“Idamevaṁ bhavissati idameva”nti takkanaṁ takko,",
  "tika-s0202t4:197_7": "so etassa atthīti takkī.",
  "tika-s0202t4:197_8": "Yasmā so taṁ taṁ vatthuṁ tathā tathā takkitvā gaṇhati,",
  "tika-s0202t4:197_9": "tasmā vuttaṁ “takkagāhī”ti.",
  "tika-s0202t4:197_10": "Vīmaṁsanasīlo vīmaṁsī paccakkhabhūtamatthaṁ vīmaṁsanabhūtāya paññāya kevalaṁ vīmaṁsanato.",
  "tika-s0202t4:197_11": "Tenāha “paññācāraṁ carāpetvā evaṁvādī”ti.",
  "tika-s0202t4:197_12": "Yathāvuttatakkīvīmaṁsībhāvena takkapariyāhataṁ vīmaṁsānucaritaṁ sayaṁpaṭibhānaṁ evametanti vatvā.",
  "tika-s0202t4:198_0": "485.Aṭṭhitapadhānavatanti aññattha kismiñci puggale aṭṭhitapadhānavataṁ anaññasādhāraṇaṁ bhoto gotamassa padhānaṁ ahosi.",
  "tika-s0202t4:198_1": "Sappurisapadhānavataṁ ahosi sappurisapadhānavatādhigatānaṁ etādisānaṁ arahataṁ acchariyapuggalānaṁyeva āveṇikapadhānavataṁ ahosi.",
  "tika-s0202t4:198_2": "Ajānantova pakāsetīti ayaṁ pucchitamatthaṁ sayaṁ paccakkhato ajānanto eva kevalaṁ saddaṁ uppādetvāva pakāsesīti saññāya āha.",
  "tika-s0202t4:198_3": "Ajānanabhāve santeti ime adhidevāti paccakkhato jānane asati.",
  "tika-s0202t4:198_4": "Paṇḍitena manussenāti lokavohārakusalena manussena,",
  "tika-s0202t4:198_5": "tvaṁ pana lokavohārepi akusalo.",
  "tika-s0202t4:198_6": "Vacanatthañhi ajānanto yaṁ kiñci vadati.",
  "tika-s0202t4:198_7": "Uccena sammatanti uccaṁ supākaṭaṁ sabbaso taruṇadārakehipi sammataṁ.",
  "tika-s0202t4:198_8": "Ñātametaṁ yadidaṁ atthi devāti.",
  "tika-s0202t4:198_9": "Tenāha “susudārakāpī”tiādi.",
  "tika-s0202t4:198_10": "Devāti upapattidevā.",
  "tika-s0202t4:198_11": "Adhidevā nāma sammutidevehi adhikadevāti katvā,",
  "tika-s0202t4:198_12": "tadaññe ca manusse adhikabhāve kimeva vattabbaṁ.",
  "tika-s0202t4:198_13": "Sesaṁ suviññeyyameva.",
  "tika-s0202t4:199_0": "Papañcasūdaniyā majjhimanikāyaṭṭhakathāya",
  "tika-s0202t4:200_0": "Saṅgāravasuttavaṇṇanāya līnatthappakāsanā samattā.",
  "tika-s0202t4:201_0": "Niṭṭhitā ca brāhmaṇavaggavaṇṇanā.",
  "tika-s0202t4:202_0": "Majjhimapaṇṇāsaṭīkā samattā."
}