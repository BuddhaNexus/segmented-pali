{
  "mil5.2.6:0.1_0": "Milindapañha",
  "mil5.2.6:0.2_0": "Meṇḍakapañha",
  "mil5.2.6:0.3_0": "Abhejjavagga",
  "mil5.2.6:0.4_0": "6. Apuññapañha",
  "mil5.2.6:1.1_0": "“Bhante nāgasena, tumhe bhaṇatha—",
  "mil5.2.6:1.2_0": "‘yo ajānanto pāṇātipātaṁ karoti, so balavataraṁ apuññaṁ pasavatī’ti.",
  "mil5.2.6:1.3_0": "Puna ca bhagavatā vinayapaññattiyā bhaṇitaṁ—",
  "mil5.2.6:1.4_0": "‘anāpatti ajānantassā’ti.",
  "mil5.2.6:1.5_0": "Yadi,",
  "mil5.2.6:1.5_1": "bhante nāgasena,",
  "mil5.2.6:1.5_2": "ajānitvā pāṇātipātaṁ karonto balavataraṁ apuññaṁ pasavati,",
  "mil5.2.6:1.5_3": "tena hi ‘anāpatti ajānantassā’ti yaṁ vacanaṁ,",
  "mil5.2.6:1.5_4": "taṁ micchā.",
  "mil5.2.6:1.6_0": "Yadi anāpatti ajānantassa,",
  "mil5.2.6:1.6_1": "tena hi ‘ajānitvā pāṇātipātaṁ karonto balavataraṁ apuññaṁ pasavatī’ti tampi vacanaṁ micchā.",
  "mil5.2.6:1.7_0": "Ayampi ubhato koṭiko pañho duruttaro duratikkamo tavānuppatto, so tayā nibbāhitabbo”ti.",
  "mil5.2.6:2.1_0": "“Bhāsitampetaṁ, mahārāja,",
  "mil5.2.6:2.1_1": "bhagavatā ‘yo ajānanto pāṇātipātaṁ karoti,",
  "mil5.2.6:2.1_2": "so balavataraṁ apuññaṁ pasavatī’ti.",
  "mil5.2.6:2.2_0": "Puna ca vinayapaññattiyā bhagavatā bhaṇitaṁ—",
  "mil5.2.6:2.3_0": "‘anāpatti ajānantassā’ti.",
  "mil5.2.6:2.4_0": "Tattha atthantaraṁ atthi.",
  "mil5.2.6:2.5_0": "Katamaṁ atthantaraṁ?",
  "mil5.2.6:2.6_0": "Atthi, mahārāja, āpatti saññāvimokkhā, atthi āpatti nosaññāvimokkhā.",
  "mil5.2.6:2.7_0": "Yāyaṁ, mahārāja, āpatti saññāvimokkhā, taṁ āpattiṁ ārabbha bhagavatā bhaṇitaṁ—",
  "mil5.2.6:2.8_0": "‘anāpatti ajānantassā’”ti.",
  "mil5.2.6:2.9_0": "“Sādhu, bhante nāgasena, evametaṁ tathā sampaṭicchāmī”ti.",
  "mil5.2.6:3.1_0": "Apuññapañho chaṭṭho."
}