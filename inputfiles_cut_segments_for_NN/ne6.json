{
  "ne6:0.1_0": "Netti",
  "ne6:0.2_0": "Paṭiniddesavāra",
  "ne6:0.3_0": "Vibhaṅga 3",
  "ne6:0.4_0": "Yuttihāravibhaṅga",
  "ne6:1.1_0": "Tattha katamo yuttihāro?",
  "ne6:1.2_0": "“Sabbesaṁ hārānan”ti, ayaṁ yuttihāro.",
  "ne6:1.3_0": "Kiṁ yojayati?",
  "ne6:1.4_0": "Cattāro mahāpadesā buddhāpadeso saṅghāpadeso sambahulattherāpadeso ekattherāpadeso.",
  "ne6:1.5_0": "Ime cattāro mahāpadesā,",
  "ne6:1.5_1": "tāni padabyañjanāni sutte otārayitabbāni,",
  "ne6:1.5_2": "vinaye sandassayitabbāni,",
  "ne6:1.5_3": "dhammatāyaṁ upanikkhipitabbāni.",
  "ne6:2.1_0": "Katamasmiṁ sutte otārayitabbāni?",
  "ne6:2.2_0": "Catūsu ariyasaccesu.",
  "ne6:2.3_0": "Katamasmiṁ vinaye sandassayitabbāni?",
  "ne6:2.4_0": "Rāgavinaye dosavinaye mohavinaye.",
  "ne6:2.5_0": "Katamissaṁ dhammatāyaṁ upanikkhipitabbāni?",
  "ne6:2.6_0": "Paṭiccasamuppāde.",
  "ne6:2.7_0": "Yadi catūsu ariyasaccesu avatarati,",
  "ne6:2.7_1": "kilesavinaye sandissati,",
  "ne6:2.7_2": "dhammatañca na vilometi,",
  "ne6:2.7_3": "evaṁ āsave na janeti.",
  "ne6:2.8_0": "Catūhi mahāpadesehi yaṁ yaṁ yujjati, yena yena yujjati, yathā yathā yujjati, taṁ taṁ gahetabbaṁ.",
  "ne6:3.1_0": "Pañhaṁ pucchitena kati padāni pañheti padaso pariyogāhitabbaṁ vicetabbaṁ?",
  "ne6:3.2_0": "Yadi sabbāni padāni ekaṁ atthaṁ abhivadanti, eko pañho.",
  "ne6:3.3_0": "Atha cattāri padāni ekaṁ atthaṁ abhivadanti, eko pañho.",
  "ne6:3.4_0": "Atha tīṇi padāni ekaṁ atthaṁ abhivadanti, eko pañho.",
  "ne6:3.5_0": "Atha dve padāni ekaṁ atthaṁ abhivadanti, eko pañho.",
  "ne6:3.6_0": "Atha ekaṁ padaṁ ekaṁ atthaṁ abhivadati, eko pañho.",
  "ne6:3.7_0": "Taṁ upaparikkhamānena aññātabbaṁ kiṁ ime dhammā nānatthā nānābyañjanā,",
  "ne6:3.7_1": "udāhu imesaṁ dhammānaṁ eko attho byañjanameva nānanti.",
  "ne6:3.8_0": "Yathā kiṁ bhave?",
  "ne6:3.9_0": "Yathā sā devatā bhagavantaṁ pañhaṁ pucchati.",
  "ne6:4.1_0": "“Kenassubbhāhato loko,",
  "ne6:4.2_0": "kenassu parivārito;",
  "ne6:4.3_0": "Kena sallena otiṇṇo,",
  "ne6:4.4_0": "kissa dhūpāyito sadā”ti.",
  "ne6:5.1_0": "Imāni cattāri padāni pucchitāni.",
  "ne6:5.2_0": "Te tayo pañhā kathaṁ ñāyati?",
  "ne6:5.3_0": "Bhagavā hi devatāya visajjeti.",
  "ne6:6.1_0": "“Maccunābbhāhato loko,",
  "ne6:6.2_0": "jarāya parivārito;",
  "ne6:6.3_0": "Taṇhāsallena otiṇṇo,",
  "ne6:6.4_0": "icchādhūpāyito sadā”ti.",
  "ne6:7.1_0": "Tattha jarā ca maraṇañca imāni dve saṅkhatassa saṅkhatalakkhaṇāni.",
  "ne6:7.2_0": "Jarāyaṁ ṭhitassa aññathattaṁ, maraṇaṁ vayo.",
  "ne6:7.3_0": "Tattha jarāya ca maraṇassa ca atthato nānattaṁ.",
  "ne6:7.4_0": "Kena kāraṇena, gabbhagatāpi hi mīyanti, na ca te jiṇṇā bhavanti.",
  "ne6:7.5_0": "Atthi ca devānaṁ maraṇaṁ, na ca tesaṁ sarīrāni jīranti.",
  "ne6:7.6_0": "Sakkateva jarāya paṭikammaṁ kātuṁ,",
  "ne6:7.6_1": "na pana sakkate maraṇassa paṭikammaṁ kātuṁ aññatreva iddhimantānaṁ iddhivisayā.",
  "ne6:7.7_0": "Yaṁ panāha taṇhāsallena otiṇṇoti dissanti vītarāgā jīrantāpi mīyantāpi.",
  "ne6:7.8_0": "Yadi ca yathā jarāmaraṇaṁ, evaṁ taṇhāpi siyā.",
  "ne6:7.9_0": "Evaṁ sante sabbe yobbanaṭṭhāpi vigatataṇhā siyuṁ.",
  "ne6:7.10_0": "Yathā ca taṇhā dukkhassa samudayo,",
  "ne6:7.10_1": "evaṁ jarāmaraṇampi siyā dukkhassa samudayo,",
  "ne6:7.10_2": "na ca siyā taṇhā dukkhassa samudayo,",
  "ne6:7.10_3": "na hi jarāmaraṇaṁ dukkhassa samudayo,",
  "ne6:7.10_4": "taṇhā dukkhassa samudayo.",
  "ne6:7.11_0": "Yathā ca taṇhā maggavajjhā, evaṁ jarāmaraṇampi siyā maggavajjhaṁ.",
  "ne6:7.12_0": "Imāya yuttiyā aññamaññehi kāraṇehi gavesitabbaṁ.",
  "ne6:7.13_0": "Yadi ca sandissati yuttisamārūḷhaṁ atthato ca aññattaṁ, byañjanatopi gavesitabbaṁ.",
  "ne6:8.1_0": "Salloti vā dhūpāyananti vā imesaṁ dhammānaṁ atthato ekattaṁ.",
  "ne6:8.2_0": "Na hi yujjati icchāya ca taṇhāya ca atthato aññattaṁ.",
  "ne6:8.3_0": "Taṇhāya adhippāye aparipūramāne navasu āghātavatthūsu kodho ca upanāho ca uppajjati.",
  "ne6:8.4_0": "Imāya yuttiyā jarāya ca maraṇassa ca taṇhāya ca atthato aññattaṁ.",
  "ne6:9.1_0": "Yaṁ panidaṁ bhagavatā dvīhi nāmehi abhilapitaṁ icchātipi taṇhātipi,",
  "ne6:9.1_1": "idaṁ bhagavatā bāhirānaṁ vatthūnaṁ ārammaṇavasena dvīhi nāmehi abhilapitaṁ icchātipi taṇhātipi,",
  "ne6:9.1_2": "sabbā hi taṇhā ajjhosānalakkhaṇena ekalakkhaṇā.",
  "ne6:9.2_0": "Yathā sabbo aggi uṇhattalakkhaṇena ekalakkhaṇo,",
  "ne6:9.2_1": "api ca upādānavasena aññamaññāni nāmāni labhati,",
  "ne6:9.2_2": "kaṭṭhaggītipi tiṇaggītipi sakalikaggītipi gomayaggītipi thusaggītipi saṅkāraggītipi,",
  "ne6:9.2_3": "sabbo hi aggi uṇhattalakkhaṇova.",
  "ne6:9.3_0": "Evaṁ sabbā taṇhā ajjhosānalakkhaṇena ekalakkhaṇā,",
  "ne6:9.3_1": "api tu ārammaṇaupādānavasena aññamaññehi nāmehi abhilapitā icchāitipi taṇhāitipi salloitipi dhūpāyanāitipi",
  "ne6:9.3_2": "saritāitipi visattikāitipi sinehoitipi kilamathoitipi latāitipi maññanāitipi bandhoitipi āsāitipi pipāsāitipi",
  "ne6:9.3_3": "abhinandanāitipi,",
  "ne6:9.3_4": "iti sabbā taṇhā ajjhosānalakkhaṇena ekalakkhaṇā.",
  "ne6:9.4_0": "Yathā ca vevacane vuttā.",
  "ne6:10.1_0": "“Āsā ca pihā abhinandanā ca,",
  "ne6:10.2_0": "Anekadhātūsu sarā patiṭṭhitā;",
  "ne6:10.3_0": "Aññāṇamūlappabhavā pajappitā,",
  "ne6:10.4_0": "Sabbā mayā byantikatā samūlikā”ti.",
  "ne6:11.1_0": "Taṇhāyetaṁ vevacanaṁ.",
  "ne6:11.2_0": "Yathāha bhagavā—",
  "ne6:11.3_0": "rūpe, tissa, avigatarāgassa avigatacchandassa avigatapemassa avigatapipāsassa avigatapariḷāhassa.",
  "ne6:11.4_0": "Evaṁ vedanāya saññāya saṅkhāresu viññāṇe avigatarāgassa avigatacchandassa avigatapemassa avigatapipāsassa",
  "ne6:11.4_1": "avigatapariḷāhassa sabbaṁ suttaṁ vitthāretabbaṁ.",
  "ne6:11.5_0": "Taṇhāyetaṁ vevacanaṁ, evaṁ yujjati.",
  "ne6:12.1_0": "Sabbo dukkhūpacāro kāmataṇhāsaṅkhāramūlako,",
  "ne6:12.1_1": "na pana yujjati sabbo nibbidūpacāro kāmataṇhāparikkhāramūlako.",
  "ne6:12.2_0": "Imāya yuttiyā aññamaññehi kāraṇehi gavesitabbaṁ.",
  "ne6:13.1_0": "Yathā hi bhagavā rāgacaritassa puggalassa asubhaṁ desayati,",
  "ne6:13.1_1": "dosacaritassa bhagavā puggalassa mettaṁ desayati.",
  "ne6:13.2_0": "Mohacaritassa bhagavā puggalassa paṭiccasamuppādaṁ desayati.",
  "ne6:13.3_0": "Yadi hi bhagavā rāgacaritassa puggalassa mettaṁ cetovimuttiṁ deseyya.",
  "ne6:13.4_0": "Sukhaṁ vā paṭipadaṁ dandhābhiññaṁ sukhaṁ vā paṭipadaṁ khippābhiññaṁ vipassanāpubbaṅgamaṁ vā pahānaṁ deseyya,",
  "ne6:13.4_1": "na yujjati desanā.",
  "ne6:13.5_0": "Evaṁ yaṁ kiñci rāgassa anulomappahānaṁ dosassa anulomappahānaṁ mohassa anulomappahānaṁ.",
  "ne6:13.6_0": "Sabbaṁ taṁ vicayena hārena vicinitvā yuttihārena yojetabbaṁ.",
  "ne6:13.7_0": "Yāvatikā ñāṇassa bhūmi.",
  "ne6:14.1_0": "Mettāvihārissa sato byāpādo cittaṁ pariyādāya ṭhassatīti na yujjati desanā,",
  "ne6:14.1_1": "byāpādo pahānaṁ abbhatthaṁ gacchatīti yujjati desanā.",
  "ne6:14.2_0": "Karuṇāvihārissa sato vihesā cittaṁ pariyādāya ṭhassatīti na yujjati desanā,",
  "ne6:14.2_1": "vihesā pahānaṁ abbhatthaṁ gacchatīti yujjati desanā.",
  "ne6:14.3_0": "Muditāvihārissa sato arati cittaṁ pariyādāya ṭhassatīti na yujjati desanā,",
  "ne6:14.3_1": "arati pahānaṁ abbhatthaṁ gacchatīti yujjati desanā.",
  "ne6:14.4_0": "Upekkhāvihārissa sato rāgo cittaṁ pariyādāya ṭhassatīti na yujjati desanā,",
  "ne6:14.4_1": "rāgo pahānaṁ abbhatthaṁ gacchatīti yujjati desanā.",
  "ne6:14.5_0": "Animittavihārissa sato nimittānusārī tena teneva viññāṇaṁ pavattatīti na yujjati desanā,",
  "ne6:14.5_1": "nimittaṁ pahānaṁ abbhatthaṁ gacchatīti yujjati desanā.",
  "ne6:14.6_0": "Asmīti vigataṁ ayamahamasmīti na samanupassāmi.",
  "ne6:14.7_0": "Atha ca pana me kismīti kathasmīti vicikicchā kathaṅkathāsallaṁ cittaṁ pariyādāya ṭhassatīti na yujjati desanā,",
  "ne6:14.7_1": "vicikicchā kathaṅkathāsallaṁ pahānaṁ abbhatthaṁ gacchatīti yujjati desanā.",
  "ne6:15.1_0": "Yathā vā pana paṭhamaṁ jhānaṁ samāpannassa sato kāmarāgabyāpādā visesāya saṁvattantīti na yujjati desanā,",
  "ne6:15.1_1": "hānāya saṁvattantīti yujjati desanā.",
  "ne6:15.2_0": "Vitakkasahagatā vā saññāmanasikārā hānāya saṁvattantīti na yujjati desanā,",
  "ne6:15.2_1": "visesāya saṁvattantīti yujjati desanā.",
  "ne6:15.3_0": "Dutiyaṁ jhānaṁ samāpannassa sato vitakkavicārasahagatā saññāmanasikārā visesāya saṁvattantīti na yujjati desanā,",
  "ne6:15.3_1": "hānāya saṁvattantīti yujjati desanā.",
  "ne6:15.4_0": "Upekkhāsukhasahagatā vā saññāmanasikārā hānāya saṁvattantīti na yujjati desanā,",
  "ne6:15.4_1": "visesāya saṁvattantīti yujjati desanā.",
  "ne6:15.5_0": "Tatiyaṁ jhānaṁ samāpannassa sato pītisukhasahagatā saññāmanasikārā visesāya saṁvattantīti na yujjati desanā,",
  "ne6:15.5_1": "hānāya saṁvattantīti yujjati desanā,",
  "ne6:15.5_2": "upekkhāsatipārisuddhisahagatā vā saññāmanasikārā hānāya saṁvattantīti na yujjati desanā,",
  "ne6:15.5_3": "visesāya saṁvattantīti yujjati desanā.",
  "ne6:15.6_0": "Catutthaṁ jhānaṁ samāpannassa sato upekkhāsahagatā saññāmanasikārā visesāya saṁvattantīti na yujjati desanā,",
  "ne6:15.6_1": "hānāya saṁvattantīti yujjati desanā.",
  "ne6:15.7_0": "Ākāsānañcāyatanasahagatā vā saññāmanasikārā hānāya saṁvattantīti na yujjati desanā,",
  "ne6:15.7_1": "visesāya saṁvattantīti yujjati desanā.",
  "ne6:16.1_0": "Ākāsānañcāyatanaṁ samāpannassa sato rūpasahagatā saññāmanasikārā visesāya saṁvattantīti na yujjati desanā,",
  "ne6:16.1_1": "hānāya saṁvattantīti yujjati desanā.",
  "ne6:16.2_0": "Viññāṇañcāyatanasahagatā vā saññāmanasikārā hānāya saṁvattantīti na yujjati desanā,",
  "ne6:16.2_1": "visesāya saṁvattantīti yujjati desanā.",
  "ne6:16.3_0": "Viññāṇañcāyatanaṁ samāpannassa sato ākāsānañcāyatanasahagatā saññāmanasikārā visesāya saṁvattantīti na yujjati desanā,",
  "ne6:16.3_1": "hānāya saṁvattantīti yujjati desanā.",
  "ne6:16.4_0": "Ākiñcaññāyatanasahagatā vā saññāmanasikārā hānāya saṁvattantīti na yujjati desanā,",
  "ne6:16.4_1": "visesāya saṁvattantīti yujjati desanā.",
  "ne6:16.5_0": "Ākiñcaññāyatanaṁ samāpannassa sato viññāṇañcāyatanasahagatā saññāmanasikārā visesāya saṁvattantīti na yujjati desanā,",
  "ne6:16.5_1": "hānāya saṁvattantīti yujjati desanā.",
  "ne6:16.6_0": "Nevasaññānāsaññāyatanasahagatā vā saññāmanasikārā hānāya saṁvattantīti na yujjati desanā,",
  "ne6:16.6_1": "visesāya saṁvattantīti yujjati desanā.",
  "ne6:16.7_0": "Nevasaññānāsaññāyatanaṁ samāpannassa sato saññūpacārā visesāya saṁvattantīti na yujjati desanā,",
  "ne6:16.7_1": "hānāya saṁvattantīti yujjati desanā.",
  "ne6:16.8_0": "Saññāvedayitanirodhasahagatā vā saññāmanasikārā hānāya saṁvattantīti na yujjati desanā,",
  "ne6:16.8_1": "visesāya saṁvattantīti yujjati desanā.",
  "ne6:16.9_0": "Kallatāparicitaṁ cittaṁ na ca abhinīhāraṁ khamatīti na yujjati desanā,",
  "ne6:16.9_1": "kallatāparicitaṁ cittaṁ atha ca abhinīhāraṁ khamatīti yujjati desanā.",
  "ne6:17.1_0": "Evaṁ sabbe navasuttantā yathādhammaṁ yathāvinayaṁ yathāsatthusāsanaṁ sabbato vicayena hārena vicinitvā yuttihārena yojetabbāti.",
  "ne6:17.2_0": "Tenāha āyasmā mahākaccāyano “sabbesaṁ hārānaṁ yā bhūmi yo ca gocaro tesan”ti.",
  "ne6:17.3_0": "Niyutto yutti hāro."
}