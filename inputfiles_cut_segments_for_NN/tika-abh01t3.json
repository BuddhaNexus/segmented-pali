{
  "tika-abh01t3:0_0": "Dukamātikāpadavaṇṇanā",
  "tika-abh01t3:1_0": "1-6.Mūlaṭṭhenāti suppatiṭṭhitabhāvasādhanena mūlabhāvena,",
  "tika-abh01t3:1_1": "na paccayamattaṭṭhena hetudhammā hetū dhammāti samāsāsamāsaniddesabhāvo dvinnaṁ pāṭhānaṁ viseso.",
  "tika-abh01t3:1_2": "Tathevāti sampayogatova.",
  "tika-abh01t3:1_3": "Sahetukānaṁ hetusampayuttabhāvato “sampayogato”ti vuttanti veditabbaṁ,",
  "tika-abh01t3:1_4": "na sahasaddassa sampayogatthattā.",
  "tika-abh01t3:1_5": "Saha-saddo pana ekapuñje uppādato yāva bhaṅgā sahetukānaṁ hetūhi samānadesagahaṇānaṁ hetuādisabbhāvaṁ dīpeti,",
  "tika-abh01t3:1_6": "sampayutta-saddo ekuppādādivasena saha hetūhi ekībhāvupagamanaṁ,",
  "tika-abh01t3:1_7": "tato eva ca dvinnaṁ dukānaṁ nānattaṁ veditabbaṁ.",
  "tika-abh01t3:1_8": "Dhammanānattābhāvepi hi padatthanānattena dukantaraṁ vuccati.",
  "tika-abh01t3:1_9": "Na hi hetudukasaṅgahitehi dhammehi aññe sahetukadukādīhi vuccanti,",
  "tika-abh01t3:1_10": "te eva pana sahetukāhetukādibhāvato sahetukadukādīhi vuttā.",
  "tika-abh01t3:1_11": "Evaṁ sahetukadukasaṅgahitā eva hetusampayuttavippayuttabhāvato hetusampayuttadukena vuttā.",
  "tika-abh01t3:1_12": "Na hi dhammānaṁ avuttatāpekkhaṁ dukantaravacananti natthi punaruttidoso.",
  "tika-abh01t3:1_13": "Desetabbappakārajānanañhi desanāvilāso tathā desanāñāṇañcāti.",
  "tika-abh01t3:1_14": "Tena dhammānaṁ tappakāratā vuttā hoti.",
  "tika-abh01t3:1_15": "Sakalekadesavasena paṭhamadukaṁ dutiyatatiyehi saddhiṁ yojetvā catutthādayo tayo dukā vuttā.",
  "tika-abh01t3:1_16": "Sakalañhi paṭhamadukaṁ dutiyadukekadesena sahetukapadena tatiyadukekadesena hetusampayuttapadena ca yojetvā yathākkamaṁ catutthapañcamadukā vuttā,",
  "tika-abh01t3:1_17": "tathā paṭhamadukekadesaṁ nahetupadaṁ sakalena dutiyadukena yojetvā chaṭṭhaduko vutto.",
  "tika-abh01t3:1_18": "Idampi sambhavatīti etena avuttampi sambhavavasena dīpitanti dasseti.",
  "tika-abh01t3:1_19": "Sambhavo hi gahaṇassa kāraṇanti.",
  "tika-abh01t3:1_20": "Yathā hetusahetukāti idaṁ sambhavatīti katvā gahitaṁ,",
  "tika-abh01t3:1_21": "evaṁ hetuahetukāti idampi sambhavatīti katvā gahetabbamevāti evaṁ aññatthāpi yojetabbaṁ.",
  "tika-abh01t3:2_0": "Evaṁ paṭhamadukaṁ dutiyatatiyadukesu dutiyapadehi yojetvā “hetū ceva dhammā ahetukā ca,",
  "tika-abh01t3:2_1": "ahetukā ceva dhammā na ca hetū,",
  "tika-abh01t3:2_2": "hetū ceva dhammā hetuvippayuttā ca,",
  "tika-abh01t3:2_3": "hetuvippayuttā ceva dhammā na ca hetū”ti ye dve dukā kātabbā,",
  "tika-abh01t3:2_4": "tesaṁ sambhavavaseneva saṅgahaṁ dassetvā kho pana-padena aparesampi dukānaṁ saṅgahaṁ dassetuṁ “tatra yadeta”ntiādimāha.",
  "tika-abh01t3:2_5": "Tatrāti pāḷiyaṁ.",
  "tika-abh01t3:2_6": "Ayaṁ atirekatthoti idāni yaṁ vakkhati,",
  "tika-abh01t3:2_7": "tamatthamāha.",
  "tika-abh01t3:2_8": "Tattha pana aññepi aññathāpīti etesaṁ visuṁ pavattiyā dve dukā dassitā,",
  "tika-abh01t3:2_9": "saha pavattiyā pana ayampi duko veditabbo “hetū ceva dhammā hetusampayuttāpi hetuvippayuttāpī”ti,",
  "tika-abh01t3:2_10": "etesu pana pañcasu dukesu dutiyadukena tatiyaduko viya,",
  "tika-abh01t3:2_11": "catutthadukena pañcamaduko viya ca chaṭṭhadukena ninnānatthattā “na hetu kho pana dhammā hetusampayuttāpi hetuvippayuttāpī”ti ayaṁ duko na vutto.",
  "tika-abh01t3:2_12": "Dassitaninnānatthanayo hi so purimadukehīti.",
  "tika-abh01t3:2_13": "Itaresu catūsu hetū ceva ahetukadukena samānatthattā hetū ceva hetuvippayuttaduko,",
  "tika-abh01t3:2_14": "hetusahetukadukena samānatthattā hetuhetusampayuttaduko ca nahetuhetusampayuttaduko viya na vattabbo.",
  "tika-abh01t3:2_15": "Tesu pana dvīsu pacchimaduke “hetū kho pana dhammā sahetukā”ti padaṁ catutthaduke paṭhamapadena ninnānākaraṇattā na vattabbaṁ,",
  "tika-abh01t3:2_16": "“hetū kho pana dhammā ahetukā”ti padaṁ “hetū ceva dhammā ahetukā”ti etena ninnānattā na vattabbaṁ.",
  "tika-abh01t3:2_17": "Avasiṭṭhe pana ekasmiṁ duke “ahetukā ceva dhammā na ca hetū”ti padaṁ chaṭṭhaduke dutiyapadena ekatthattā na vattabbaṁ.",
  "tika-abh01t3:2_18": "Idāni “hetū ceva dhammā ahetukā cā”ti idamevekaṁ padaṁ avasiṭṭhaṁ,",
  "tika-abh01t3:2_19": "na ca ekena padena duko hotīti tañca na vuttanti.",
  "tika-abh01t3:2_20": "Catutthaduke dutiyapadena pana samānatthassa chaṭṭhaduke paṭhamapadassa vacanaṁ dukapūraṇatthaṁ,",
  "tika-abh01t3:2_21": "etena vā gatidassanena sabbassa sambhavantassa saṅgaho katoti daṭṭhabbo.",
  "tika-abh01t3:2_22": "Tathā hi sabbo sambhavaduko paṭhamaduke dutiyatatiyadukapakkhepena dassito,",
  "tika-abh01t3:2_23": "tesu ca paṭhamadukapakkhepenāti.",
  "tika-abh01t3:3_0": "7-13.",
  "tika-abh01t3:3_1": "Samānakālena asamānakālena kālavimuttena ca paccayena nipphannānaṁ paccayāyattānaṁ paccayabhāvamattena",
  "tika-abh01t3:3_2": "tesaṁ paccayānaṁ atthitaṁ dīpetuṁ sappaccayavacanaṁ,",
  "tika-abh01t3:3_3": "na sahetukavacanaṁ viya samānakālānameva,",
  "tika-abh01t3:3_4": "nāpi sanidassanaṁ viya taṁsabhāvassa anatthantarabhūtassa.",
  "tika-abh01t3:3_5": "Saṅkhata-saddo pana sametehi nipphāditabhāvaṁ dīpetīti ayametesaṁ viseso dukantaravacane kāraṇaṁ.",
  "tika-abh01t3:3_6": "Ettha ca appaccayā asaṅkhatāti bahuvacananiddeso avinicchitatthaparicchedadassanavasena mātikāṭhapanato katoti veditabbo.",
  "tika-abh01t3:3_7": "Uddesena hi kusalādisabhāvānaṁ dhammānaṁ atthitāmattaṁ vuccati,",
  "tika-abh01t3:3_8": "na paricchedoti aparicchedena bahuvacanena uddeso vuttoti.",
  "tika-abh01t3:3_9": "Rūpanti rūpāyatanaṁ pathaviyādi vā.",
  "tika-abh01t3:3_10": "Purimasmiṁ atthavikappe rūpāyatanassa asaṅgahitatā āpajjatīti ruppanalakkhaṇaṁ vā rūpanti ayaṁ atthanayo vutto.",
  "tika-abh01t3:3_11": "Tattha rūpanti ruppanasabhāvo.",
  "tika-abh01t3:3_12": "Na lujjati na palujjatīti yo gahito tathā na hoti,",
  "tika-abh01t3:3_13": "so lokoti taṁgahaṇarahitānaṁ lokuttarānaṁ natthi lokatā.",
  "tika-abh01t3:3_14": "Dukkhasaccaṁ vā loko,",
  "tika-abh01t3:3_15": "tattha teneva lokasabhāvena viditāti lokiyā.",
  "tika-abh01t3:4_0": "Evaṁ sante cakkhuviññāṇena vijānitabbassa rūpāyatanassa teneva navijānitabbassa saddāyatanādikassa ca",
  "tika-abh01t3:4_1": "nānattā dvinnampi padānaṁ atthanānattato duko hoti.",
  "tika-abh01t3:4_2": "Evaṁ pana duke vuccamāne dukabahutā āpajjati,",
  "tika-abh01t3:4_3": "yattakāni viññāṇāni,",
  "tika-abh01t3:4_4": "tattakā dukā vuttā samattā ṭhapetvā sabbadhammārammaṇāni viññāṇāni.",
  "tika-abh01t3:4_5": "Tesu ca dukassa pacchedo āpajjati,",
  "tika-abh01t3:4_6": "tathā ca sati “kenacī”ti padaṁ sabbaviññāṇasaṅgāhakaṁ na siyā,",
  "tika-abh01t3:4_7": "niddesena ca viruddhaṁ idaṁ vacanaṁ.",
  "tika-abh01t3:4_8": "Yo ca tattha “ye te dhammā cakkhuviññeyyā,",
  "tika-abh01t3:4_9": "na te dhammā sotaviññeyyāti ayaṁ duko na hotī”ti paṭisedho kato,",
  "tika-abh01t3:4_10": "so ca kathaṁ yujjeyya.",
  "tika-abh01t3:4_11": "Na hi samatthā aṭṭhakathā pāḷiṁ paṭisedhetunti,",
  "tika-abh01t3:4_12": "na ca kenaci-saddassa tenevāti ayaṁ padattho sambhavati,",
  "tika-abh01t3:4_13": "“kenacī”ti etassa ādipadassa aniyamitaṁ yaṁ kiñci ekaṁ padattho,",
  "tika-abh01t3:4_14": "taṁ vatvā vuccamānassa “kenacī”ti dutiyapadassa yaṁ kiñci aparaṁ aniyamitaṁ padatthoti lokasiddhametaṁ,",
  "tika-abh01t3:4_15": "tatheva ca niddeso pavatto,",
  "tika-abh01t3:4_16": "na cettha viññātabbadhammabhedena dukabhedo samatto āpajjati yattakā viññātabbā,",
  "tika-abh01t3:4_17": "tattakā dukāti,",
  "tika-abh01t3:4_18": "tasmā natthi dukabahutā.",
  "tika-abh01t3:4_19": "Na hi ekaṁyeva viññātabbaṁ kenaci viññeyyaṁ kenaci na viññeyyañca,",
  "tika-abh01t3:4_20": "kintu aparampi aparampīti sabbaviññātabbasaṅgahe duko samatto hoti,",
  "tika-abh01t3:4_21": "evañca sati “kenacī”ti padaṁ aniyamena sabbaviññāṇasaṅgāhakanti siddhaṁ hoti,",
  "tika-abh01t3:4_22": "viññāṇanānattena ca viññātabbaṁ bhinditvā ayaṁ duko vutto,",
  "tika-abh01t3:4_23": "na viññātabbānaṁ atthantaratāyāti.",
  "tika-abh01t3:4_24": "Etassa pana dukassa nikkheparāsiniddeso dukasaṅgahitadhammekadesesu dukapadadvayappavattidassanavasena pavatto.",
  "tika-abh01t3:4_25": "Atthuddhāraniddeso niravasesadukasaṅgahitadhammadassanavasenāti veditabbo.",
  "tika-abh01t3:5_0": "14-19.Cakkhutopi…pe…",
  "tika-abh01t3:5_1": "manatopīti cakkhuviññāṇādivīthīsu tadanugatamanoviññāṇavīthīsu ca kiñcāpi kusalādīnampi pavatti atthi,",
  "tika-abh01t3:5_2": "kāmāsavādayo eva pana vaṇato yūsaṁ viya paggharaṇakaasucibhāvena sandanti,",
  "tika-abh01t3:5_3": "tasmā te eva “āsavā”ti vuccanti.",
  "tika-abh01t3:5_4": "Tattha hi paggharaṇakaasucimhi niruḷho āsavasaddoti.",
  "tika-abh01t3:5_5": "Dhammato yāva gotrabhunti tato paraṁ maggaphalesu appavattito vuttaṁ.",
  "tika-abh01t3:5_6": "Ete hi ārammaṇakaraṇavasena dhamme gacchantā tato paraṁ na gacchantīti.",
  "tika-abh01t3:5_7": "Nanu tato paraṁ bhavaṅgādīnipi gacchantīti ce? Na,",
  "tika-abh01t3:5_8": "tesampi pubbe ālambitesu lokiyadhammesu sāsavabhāvena antogadhattā tato paratābhāvato.",
  "tika-abh01t3:5_9": "Ettha ca gotrabhuvacanena gotrabhuvodānaphalasamāpattipurecārikaparikammāni vuttānīti veditabbāni,",
  "tika-abh01t3:5_10": "paṭhamamaggapurecārikameva vā gotrabhu avadhinidassanabhāvena gahitaṁ,",
  "tika-abh01t3:5_11": "tato paraṁ maggaphalasamānatāya pana aññesu maggesu maggavīthiyaṁ phalasamāpattivīthiyaṁ nirodhānantarañca",
  "tika-abh01t3:5_12": "pavattamānesu phalesu nibbāne ca pavatti nivāritā āsavānanti veditabbā.",
  "tika-abh01t3:5_13": "Savantīti gacchanti.",
  "tika-abh01t3:5_14": "Duvidho hi avadhi abhividhivisayo anabhividhivisayo ca.",
  "tika-abh01t3:5_15": "Abhividhivisayaṁ kiriyā byāpetvā pavattati “ābhavaggā bhagavato yaso gato”ti,",
  "tika-abh01t3:5_16": "itaraṁ bahi katvā “āpāṭaliputtā vuṭṭho devo”ti.",
  "tika-abh01t3:5_17": "Ayañca ā-kāro abhividhiattho idha gahitoti “antokaraṇattho”ti vuttaṁ.",
  "tika-abh01t3:6_0": "Cirapārivāsiyaṭṭho ciraparivutthatā purāṇabhāvo.",
  "tika-abh01t3:6_1": "Ādi-saddena “purimā,",
  "tika-abh01t3:6_2": "bhikkhave,",
  "tika-abh01t3:6_3": "koṭi na paññāyati bhavataṇhāyā”ti idaṁ suttaṁ saṅgahitaṁ.",
  "tika-abh01t3:6_4": "Avijjāsavabhavāsavānañca ciraparivutthatāya dassitāya tabbhāvabhāvīnaṁ kāmāsavadiṭṭhāsavānañca ciraparivutthatā dassitā hoti.",
  "tika-abh01t3:6_5": "Aññesupi yathāvutte dhamme okāsañca ārammaṇaṁ katvā pavattamānesu mānādīsu vijjamānesu attattaniyādiggāhavasena",
  "tika-abh01t3:6_6": "abhibyāpanaṁ madakaraṇavasena āsavasadisatā ca etesaṁyeva,",
  "tika-abh01t3:6_7": "nāññesanti etesveva āsavasaddo niruḷho daṭṭhabbo.",
  "tika-abh01t3:6_8": "Āyataṁ vā savanti phalantīti āsavā.",
  "tika-abh01t3:6_9": "Na hi kiñci saṁsāradukkhaṁ āsavehi vinā uppajjamānaṁ atthīti.",
  "tika-abh01t3:6_10": "Ārammaṇabhāvena ye dhammā vaṇo viya āsave paggharanti,",
  "tika-abh01t3:6_11": "te asampayoge atabbhāvepi saha āsavehīti sāsavā,",
  "tika-abh01t3:6_12": "āsavavantoti attho.",
  "tika-abh01t3:7_0": "Osānaduke “no āsavā kho panā”ti avatvā “āsavavippayuttā kho panā”ti vacanaṁ sāsavānaṁ sahetukānaṁ viya",
  "tika-abh01t3:7_1": "sampayuttehi taṁsahitatā na hotīti dassanatthaṁ.",
  "tika-abh01t3:7_2": "Evaṁ sesagocchakesupi yathāsambhavaṁ vippayuttaggahaṇe payojanaṁ daṭṭhabbaṁ.",
  "tika-abh01t3:7_3": "Apica “no āsavā kho pana dhammā sāsavā”ti idaṁ padaṁ catutthaduke dutiyapadena ninnānaṁ,",
  "tika-abh01t3:7_4": "na ca ekena duko hoti,",
  "tika-abh01t3:7_5": "tasmā āsavavippayuttapadameva gahetvā osānadukayojanā ñāyāgatāti katā.",
  "tika-abh01t3:7_6": "Hetugocchake pana hetuvippayuttānaṁ sahetukatā natthīti te gahetvā dukayojanāya asakkuṇeyyattā nahetupadaṁ gahetvā osānadukayojanā katā.",
  "tika-abh01t3:7_7": "Ye vā pana paṭhame duke dutiyassa pakkhepe eko,",
  "tika-abh01t3:7_8": "tatiyassa dve,",
  "tika-abh01t3:7_9": "paṭhamassa dutiye eko,",
  "tika-abh01t3:7_10": "tatiye dve,",
  "tika-abh01t3:7_11": "dutiyassa tatiye eko,",
  "tika-abh01t3:7_12": "dutiye ca tatiyassa ekoti aṭṭha dukā labbhanti,",
  "tika-abh01t3:7_13": "tesu tīhi itare ca nayato dassitāti veditabbā.",
  "tika-abh01t3:7_14": "Esa nayo sesagocchakesupi.",
  "tika-abh01t3:8_0": "20-25.",
  "tika-abh01t3:8_1": "Kilesakammavipākavaṭṭānaṁ paccayabhāvena tattha saṁyojenti,",
  "tika-abh01t3:8_2": "satipi aññesaṁ tappaccayabhāve na vinā saṁyojanāni tesaṁ tappaccayabhāvo atthi,",
  "tika-abh01t3:8_3": "orambhāgiyuddhambhāgiyasaṅgahitehi ca taṁtaṁbhavanibbattakakammaniyamo bhavaniyamo ca hoti,",
  "tika-abh01t3:8_4": "na ca upacchinnasaṁyojanassa katānipi kammāni bhavaṁ nibbattentīti.",
  "tika-abh01t3:8_5": "Saṁyojetabbāti vā saṁyojaniyā,",
  "tika-abh01t3:8_6": "saṁyojane niyuttāti vā.",
  "tika-abh01t3:8_7": "Dūragatassapi ākaḍḍhanato nissarituṁ appadānavasena bandhanaṁ saṁyojanaṁ,",
  "tika-abh01t3:8_8": "ganthakaraṇaṁ saṅkhalikacakkalakānaṁ viya paṭibaddhatākaraṇaṁ vā ganthanaṁ gantho,",
  "tika-abh01t3:8_9": "saṁsilisakaraṇaṁ yojanaṁ yogoti ayametesaṁ visesoti veditabbo.",
  "tika-abh01t3:8_10": "Dhammānaṁ sabhāvakiccavisesaññunā pana bhagavatā sampayuttesu ārammaṇesu tappaccayesu ca tehi tehi nipphādiyamānaṁ",
  "tika-abh01t3:8_11": "taṁ taṁ kiccavisesaṁ passantena te te dhammā tathā tathā āsavasaṁyojanaganthādivasena vuttāti “kimatthaṁ",
  "tika-abh01t3:8_12": "eteyeva dhammā evaṁ vuttā,",
  "tika-abh01t3:8_13": "kasmā ca vuttā eva puna vuttā”ti na codetabbametaṁ.",
  "tika-abh01t3:9_0": "26-37.Ganthaniyāti ettha ayamañño attho “ganthakaraṇaṁ ganthanaṁ,",
  "tika-abh01t3:9_1": "ganthane niyuttāti ganthaniyā,",
  "tika-abh01t3:9_2": "ganthayituṁ sakkuṇeyyā,",
  "tika-abh01t3:9_3": "ganthayituṁ arahantīti vā ganthaniyā”ti.",
  "tika-abh01t3:9_4": "Evaṁ oghaniyādīsupi daṭṭhabbaṁ.",
  "tika-abh01t3:9_5": "Tenātikkamatīti etaṁ dhātvatthaṁ gahetvā oghaniyāti padasiddhi katā.",
  "tika-abh01t3:10_0": "50-54.",
  "tika-abh01t3:10_1": "Dhammasabhāvaṁ aggahetvā parato āmasantīti parāmāsā.",
  "tika-abh01t3:10_2": "Paratoti niccādito.",
  "tika-abh01t3:10_3": "Āmasantīti sabhāvapaṭisedhena parimajjanti.",
  "tika-abh01t3:11_0": "55-68.",
  "tika-abh01t3:11_1": "Sabhāvato vijjamānaṁ avijjamānaṁ vā vicittasaññāya saññitaṁ ārammaṇaṁ aggahetvā appavattito ālambamānā dhammā sārammaṇā.",
  "tika-abh01t3:11_2": "Cintanaṁ gahaṇaṁ ārammaṇūpaladdhi.",
  "tika-abh01t3:11_3": "Cetasi niyuttā,",
  "tika-abh01t3:11_4": "cetasā saṁsaṭṭhā vā cetasikā.",
  "tika-abh01t3:11_5": "Dubbiññeyyanānattatāya ekībhāvamivupagamanaṁ nirantarabhāvupagamanaṁ.",
  "tika-abh01t3:11_6": "Yesaṁ rūpānaṁ cittaṁ sahajātapaccayo hoti,",
  "tika-abh01t3:11_7": "tesaṁ cittassa ca suviññeyyanānattanti nirantarabhāvānupagamanaṁ veditabbaṁ.",
  "tika-abh01t3:11_8": "Ekato vattamānāpīti api-saddo ko pana vādo ekato avattamānāti etamatthaṁ dīpeti.",
  "tika-abh01t3:11_9": "Idamettha vicāretabbaṁ –",
  "tika-abh01t3:11_10": "avinibbhogarūpānaṁ kiṁ aññamaññaṁ saṁsaṭṭhatā,",
  "tika-abh01t3:11_11": "udāhu visaṁsaṭṭhatāti?",
  "tika-abh01t3:11_12": "Visuṁ ārammaṇabhāvena suviññeyyanānattattā na saṁsaṭṭhatā,",
  "tika-abh01t3:11_13": "nāpi visaṁsaṭṭhatā saṁsaṭṭhāti anāsaṅkanīyasabhāvattā.",
  "tika-abh01t3:11_14": "Catunnañhi khandhānaṁ aññamaññaṁ saṁsaṭṭhasabhāvattā rūpanibbānehipi so saṁsaṭṭhabhāvo atthi natthīti siyā āsaṅkā,",
  "tika-abh01t3:11_15": "tasmā tesaṁ itarehi,",
  "tika-abh01t3:11_16": "itaresañca tehi visaṁsaṭṭhasabhāvatā vuccati,",
  "tika-abh01t3:11_17": "na pana rūpānaṁ rūpehi katthaci saṁsaṭṭhatā atthīti tadāsaṅkābhāvato visaṁsaṭṭhatā ca rūpānaṁ rūpehi na vuccatīti.",
  "tika-abh01t3:11_18": "Esa hi tesaṁ sabhāvoti.",
  "tika-abh01t3:11_19": "Cittasaṁsaṭṭhasamuṭṭhānādipadesu saṁsaṭṭhasamuṭṭhānādisaddā cittasaddāpekkhāti paccekaṁ cittasaddasambandhattā",
  "tika-abh01t3:11_20": "cittasaṁsaṭṭhā ca te cittasamuṭṭhānā cāti paccekaṁ yojetvā attho vutto.",
  "tika-abh01t3:11_21": "Upādiyantevāti bhūtāni gaṇhanti eva,",
  "tika-abh01t3:11_22": "nissayanti evāti attho.",
  "tika-abh01t3:11_23": "Yathā bhūtāni upādiyanti gayhanti nissīyanti,",
  "tika-abh01t3:11_24": "na tathā etāni gayhanti nissīyanti,",
  "tika-abh01t3:11_25": "tasmā upādā.",
  "tika-abh01t3:11_26": "Atha vā bhūtāni amuñcitvā tesaṁ vaṇṇanibhādibhāvena gahetabbato upādā.",
  "tika-abh01t3:12_0": "75-82.Saṁkiliṭṭhattikevuttanayenāti saṁ-saddaṁ apanetvā kilisantīti kilesātiādinā nayena.",
  "tika-abh01t3:13_0": "83-100.Kāmāvacarādīsu ayamaparo attho –",
  "tika-abh01t3:13_1": "kāmataṇhā kāmo,",
  "tika-abh01t3:13_2": "evaṁ rūpārūpataṇhā rūpaṁ arūpañca.",
  "tika-abh01t3:13_3": "Ārammaṇakaraṇavasena tāni yattha avacaranti,",
  "tika-abh01t3:13_4": "te kāmāvacarādayoti.",
  "tika-abh01t3:13_5": "Evañhi sati aññabhūmīsu uppajjamānānaṁ akāmāvacarāditā kāmāvacarāditā ca nāpajjatīti siddhaṁ hoti.",
  "tika-abh01t3:13_6": "Nikkhepakaṇḍepi “etthāvacarā”ti vacanaṁ avīciparanimmitaparicchinnokāsāya kāmataṇhāya ārammaṇabhāvaṁ sandhāya vuttanti veditabbaṁ,",
  "tika-abh01t3:13_7": "tadokāsatā ca taṇhāya tanninnatāya veditabbā.",
  "tika-abh01t3:13_8": "Yadi pariyāpannasaddassa antogadhāti ayamattho,",
  "tika-abh01t3:13_9": "maggādidhammānañca lokuttarantogadhattā pariyāpannatā āpajjati.",
  "tika-abh01t3:13_10": "Na hi “pariyāpannā”ti ettha tebhūmakagahaṇaṁ atthīti?",
  "tika-abh01t3:13_11": "Nāpajjati sabbadā pavattamānassa paccakkhassa lokassa vasena pariyāpannanicchayato.",
  "tika-abh01t3:13_12": "Atha vā paricchedakārikāya taṇhāya paricchinditvā āpannā paṭipannā gahitāti pariyāpannā.",
  "tika-abh01t3:14_0": "Anīya-saddo bahulā kattuabhidhāyakoti vaṭṭacārakato niyyantīti niyyānīyā,",
  "tika-abh01t3:14_1": "nī-kārassa rassattaṁ ya-kārassa ca ka-kārattaṁ katvā “niyyānikā”ti vuttaṁ,",
  "tika-abh01t3:14_2": "niyyānakaraṇasīlā vā niyyānikā.",
  "tika-abh01t3:14_3": "Uttaritabbassa aññassa niddiṭṭhassa abhāvā niddisiyamānā sauttarā dhammāva uttaritabbāti “attāna”nti āha.",
  "tika-abh01t3:14_4": "Rāgādīnanti rāgādīnaṁ dasannaṁ kilesānaṁ sabbaniyatākusalānaṁ vā.",
  "tika-abh01t3:14_5": "Tehi nānappakāradukkhanibbattakehi abhibhūtā sattā kandanti akandantāpi kandanakāraṇabhāvato.",
  "tika-abh01t3:14_6": "Yasmā pana pahānekaṭṭhatāvasena ca “saraṇā”ti āha,",
  "tika-abh01t3:14_7": "tasmā “rāgādīna”nti vacanena rāgadosamohāva gahitāti ñāyati.",
  "tika-abh01t3:14_8": "Raṇa-saddo vā rāgādireṇūsu niruḷho daṭṭhabbo,",
  "tika-abh01t3:14_9": "raṇaṁ vā yuddhaṁ,",
  "tika-abh01t3:14_10": "“kāmā te paṭhamā senā”ti evamādikā ca akusalā senā ariyamaggayuddhena jetabbattā sayuddhattā “saraṇā”ti vuccantīti.",
  "tika-abh01t3:14_11": "Araṇavibhaṅgasutte pana sadukkhā saupaghātā saupāyāsā sapariḷāhā micchāpaṭipadābhūtā kāmasukhānuyogādayo",
  "tika-abh01t3:14_12": "“saraṇā”ti vuttāti dukkhādīnaṁ raṇabhāvo tannibbattakasabhāvānaṁ akusalānaṁ saraṇatā ca veditabbā.",
  "tika-abh01t3:15_0": "Piṭṭhidukā samattā.",
  "tika-abh01t3:16_0": "Suttantikadukamātikāpadavaṇṇanā",
  "tika-abh01t3:17_0": "101-108.",
  "tika-abh01t3:17_1": "Vijjārāsantogadhadhammā vijjāsabhāgatāya tadekadese vijjākoṭṭhāse vattantīti vuttā.",
  "tika-abh01t3:17_2": "Vajirassa yattha taṁ patati,",
  "tika-abh01t3:17_3": "tattha abhejjaṁ nāma kiñci maṇipāsāṇādi natthi,",
  "tika-abh01t3:17_4": "na ca tena gamanamaggo viruhati,",
  "tika-abh01t3:17_5": "evameva arahattamaggena yattha so uppajjati,",
  "tika-abh01t3:17_6": "tasmiṁ santāne abhejjo kileso nāma natthi,",
  "tika-abh01t3:17_7": "na ca bhinno puna viruhatīti vajirupamatā veditabbā.",
  "tika-abh01t3:17_8": "Tadupacārena bālā yathā “mañcā ghosantī”ti.",
  "tika-abh01t3:17_9": "Kaṇhābhijātīti apāyā vuccanti manussesu ca dobhaggiyaṁ.",
  "tika-abh01t3:17_10": "Tapanassa vā dukkhassa hitāti tapaniyā.",
  "tika-abh01t3:18_0": "Dāsādīsupi sirivaḍḍhakādisaddā viya atathattā vacanamattameva adhikāraṁ katvā pavattā adhivacanā.",
  "tika-abh01t3:18_1": "Yasmā pana adhivacananiruttipaññattipadāni samānatthāni,",
  "tika-abh01t3:18_2": "sabbañca vacanaṁ adhivacanādibhāvaṁ bhajati,",
  "tika-abh01t3:18_3": "tasmā tesupi vacanavisesesu visesena pavattehi adhivacanādisaddehi sabbāni vacanāni atthappakāsanasāmaññena",
  "tika-abh01t3:18_4": "vuttānīti etenādhippāyena ayaṁ atthayojanā katāti veditabbā.",
  "tika-abh01t3:18_5": "Atha vā adhi-saddo uparibhāge,",
  "tika-abh01t3:18_6": "upari vacanaṁ adhivacanaṁ.",
  "tika-abh01t3:18_7": "Kassa upari?",
  "tika-abh01t3:18_8": "Pakāsetabbassa atthassāti viditovāyamattho.",
  "tika-abh01t3:18_9": "Adhīnaṁ vā vacanaṁ adhivacanaṁ.",
  "tika-abh01t3:18_10": "Kena adhīnaṁ? Atthena.",
  "tika-abh01t3:18_11": "Tathā taṁtaṁatthappakāsane nicchitaṁ,",
  "tika-abh01t3:18_12": "niyataṁ vā vacanaṁ nirutti.",
  "tika-abh01t3:18_13": "Pathavīdhātupurisāditaṁtaṁpakārena ñāpanato paññattīti evaṁ adhivacanādipadānaṁ sabbavacanesu pavatti veditabbā.",
  "tika-abh01t3:18_14": "Aññathā sirivaḍḍhakadhanavaḍḍhakappakārānameva abhilāpānaṁ adhivacanatā,",
  "tika-abh01t3:18_15": "abhisaṅkharontīti evaṁpakārānameva niddhāraṇavacanānaṁ niruttitā,",
  "tika-abh01t3:18_16": "takko vitakkoti evaṁpakārānameva ekamevatthaṁ tena tena pakārena ñāpentānaṁ paññattitā ca āpajjeyyāti.",
  "tika-abh01t3:19_0": "109-118.",
  "tika-abh01t3:19_1": "Phasso vedanāti sabbadāpi arūpadhammānaṁ phassādināmakattā pathaviyādīnaṁ kesakumbhādināmantarāpatti",
  "tika-abh01t3:19_2": "viya nāmantarānāpajjanato ca sadā attanāva katanāmatāya catukkhandhanibbānāni nāmakaraṇaṭṭhena nāmaṁ.",
  "tika-abh01t3:19_3": "Namanaṁ avinābhāvato ārammaṇābhimukhatā,",
  "tika-abh01t3:19_4": "namanahetubhūtatā nāmanaṁ.",
  "tika-abh01t3:19_5": "Atha vā adhivacanasamphasso viya adhivacanaṁ nāmamantarena ye anupacitabodhisambhārānaṁ gahaṇaṁ na gacchanti,",
  "tika-abh01t3:19_6": "te nāmāyattaggahaṇā nāmaṁ.",
  "tika-abh01t3:19_7": "Rūpaṁ pana vināpi nāmasādhanaṁ attano ruppanasabhāvena gahaṇaṁ upayātīti rūpaṁ.",
  "tika-abh01t3:20_0": "119-123.",
  "tika-abh01t3:20_1": "Ito pubbe parikammaṁ pavattaṁ,",
  "tika-abh01t3:20_2": "ito paraṁ bhavaṅgaṁ,",
  "tika-abh01t3:20_3": "majjhe samāpattīti evaṁ samāpattīnaṁ appanāparicchedapaññā samāpattikusalatā.",
  "tika-abh01t3:20_4": "Vuṭṭhāne kusalabhāvo pubbe vuṭṭhāne paricchedakaraṇañāṇaṁ.",
  "tika-abh01t3:20_5": "Lakkhaṇādivasena aniccādivasena ca manasi karaṇaṁ manasikāro.",
  "tika-abh01t3:21_0": "124-134.",
  "tika-abh01t3:21_1": "Sucisīlatā soraccaṁ.",
  "tika-abh01t3:21_2": "Sā hi sobhanakammaratatāti.",
  "tika-abh01t3:21_3": "Sammodakassa,",
  "tika-abh01t3:21_4": "sammodako vā mudubhāvo sammodakamudubhāvo,",
  "tika-abh01t3:21_5": "saṇhavācatā.",
  "tika-abh01t3:21_6": "“Aguttadvāratā”ti vutte kesu dvāresūti na paññāyatīti “indriyesū”ti vuttaṁ.",
  "tika-abh01t3:21_7": "Sampajānātīti sampajāno,",
  "tika-abh01t3:21_8": "tassa bhāvo sampajaññaṁ.",
  "tika-abh01t3:21_9": "Tadapi ñāṇaṁ yasmā sampajānāti,",
  "tika-abh01t3:21_10": "tasmā “sampajānātīti sampajañña”nti āha.",
  "tika-abh01t3:21_11": "Appaṭisaṅkhāne nimitte visaye vā.",
  "tika-abh01t3:21_12": "Vīriyasīsenāti vīriyapāmokkhena.",
  "tika-abh01t3:21_13": "Uppannaṁ balanti vīriyopatthambhena hi kusalabhāvanā balavatī thirā uppajjatīti tathā uppannā balavatī",
  "tika-abh01t3:21_14": "kusalabhāvanā balavanto satta bojjhaṅgātipi vuccanti.",
  "tika-abh01t3:21_15": "Kasiṇanimittaṁ viya saññāṇaṁ viya saviggahaṁ viya ca suṭṭhu upalakkhetabbākāraṁ “nimitta”nti vuccati.",
  "tika-abh01t3:21_16": "Samatho ca evaṁ ākāroti “nimitta”nti vutto.",
  "tika-abh01t3:21_17": "Tathā hi so paccavekkhantena paccavekkhaṇato gayhatīti.",
  "tika-abh01t3:21_18": "Uddhaccamiva cittaṁ na vikkhipatīti,",
  "tika-abh01t3:21_19": "vikkhepapaṭikkhepo vā avikkhepo.",
  "tika-abh01t3:22_0": "135-142.",
  "tika-abh01t3:22_1": "Sīlameva punappunaṁ āseviyamānaṁ lokiyaṁ lokuttarampi sīlaṁ paripūretīti “sīlaparipūraṇato”ti vuttaṁ.",
  "tika-abh01t3:22_2": "Sīlassa sampadāti kāraṇasīlampi phalasīlampi sampannasamudāyassa ekadesavasena vuttaṁ.",
  "tika-abh01t3:22_3": "Atha vā “katame ca thapati akusalā sīlā?",
  "tika-abh01t3:22_4": "Akusalaṁ kāyakammaṁ akusalaṁ vacīkammaṁ pāpako ājīvo”ti vuttattā sabbampi kusalākusalaṁ “sīla”nti gahetvā",
  "tika-abh01t3:22_5": "tattha kusalasīlaṁ niddhāretvā “sīlasampadā”ti vuttaṁ.",
  "tika-abh01t3:22_6": "Evaṁ diṭṭhisampadāpi veditabbā.",
  "tika-abh01t3:23_0": "Diṭṭhivisuddhi kho pana yathādiṭṭhissa ca padhānanti kammassakatañāṇādisaṅkhātā diṭṭhivisuddhi cevāti",
  "tika-abh01t3:23_1": "paṭipāṭiyā diṭṭhivisuddhi diṭṭhivisuddhi kho panāti ca padadvayassa samānattā paññā.",
  "tika-abh01t3:23_2": "Yathādiṭṭhissāti nibbattitappakāradiṭṭhissa nibbattetabbapadhānānurūpadiṭṭhissa vā yathādiṭṭhipavattakiriyassa vā.",
  "tika-abh01t3:23_3": "Saṁvegoti sahottappaṁ ñāṇaṁ,",
  "tika-abh01t3:23_4": "ottappameva vā.",
  "tika-abh01t3:23_5": "Samattaṁ tussanaṁ titti santuṭṭhi,",
  "tika-abh01t3:23_6": "natthi etassa santuṭṭhīti asantuṭṭhi,",
  "tika-abh01t3:23_7": "asantuṭṭhissa bhāvo asantuṭṭhitā.",
  "tika-abh01t3:23_8": "Vīriyappavāhe pavattamāne antarā eva paṭigamanaṁ nivattanaṁ paṭivānaṁ,",
  "tika-abh01t3:23_9": "taṁ assa atthīti paṭivānī,",
  "tika-abh01t3:23_10": "na paṭivānī appaṭivānī,",
  "tika-abh01t3:23_11": "tassa bhāvo appaṭivānitā.",
  "tika-abh01t3:23_12": "Vimuccanaṁ nāma ārammaṇe adhimuttatā kilesehi sabbasaṅkhārehi ca nissaṭatā ca.",
  "tika-abh01t3:23_13": "Paṭisandhivasenāti kilesānaṁ taṁtaṁmaggavajjhānaṁ uppannamagge khandhasantāne puna saṁdahanavasena.",
  "tika-abh01t3:23_14": "Anuppādabhūteti taṁtaṁphale.",
  "tika-abh01t3:23_15": "Anuppādapariyosāneti anuppādakaro maggo anuppādo,",
  "tika-abh01t3:23_16": "tassa pariyosāne.",
  "tika-abh01t3:24_0": "Suttantikadukamātikāpadavaṇṇanā niṭṭhitā.",
  "tika-abh01t3:25_0": "Dukamātikāpadavaṇṇanā niṭṭhitā."
}