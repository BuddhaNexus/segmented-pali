{
  "tika-vin04t15:0_0": "Pācittiyakaṇḍo",
  "tika-vin04t15:1_0": "1. Lasuṇavaggo",
  "tika-vin04t15:2_0": "1. Lasuṇasikkhāpadavaṇṇanā",
  "tika-vin04t15:3_0": "Pācittiyesu lasuṇavaggassa tāva paṭhame lasuṇanti magadharaṭṭhe jātaṁ āmakaṁ bhaṇḍikalasuṇameva, na ekadvitimiñjakaṁ.",
  "tika-vin04t15:3_1": "Tañhi ‘‘khādissāmī’’ti paṭiggaṇhantiyā dukkaṭaṁ,",
  "tika-vin04t15:3_2": "ajjhohāre ajjhohāre pācittiyaṁ.",
  "tika-vin04t15:4_0": "Sāvatthiyaṁ thullanandaṁ ārabbha lasuṇaṁ harāpanavatthusmiṁ paññattaṁ, tikapācittiyaṁ, alasuṇe dvikadukkaṭaṁ. Tasmiṁ pana alasuṇasaññāya, palaṇḍuke, bhañjanake, haritake, cāpalasuṇe, sūpasampāke, maṁsasampāke, telasampāke, sāḷave, uttaribhaṅge, ummattikādīnañca anāpatti. Āmakalasuṇañceva,",
  "tika-vin04t15:4_1": "ajjhoharaṇañcāti imānettha dve aṅgāni.",
  "tika-vin04t15:4_2": "Samuṭṭhānādīni eḷakalomasadisānīti.",
  "tika-vin04t15:5_0": "Lasuṇasikkhāpadavaṇṇanā niṭṭhitā.",
  "tika-vin04t15:6_0": "2. Sambādhalomasikkhāpadavaṇṇanā",
  "tika-vin04t15:7_0": "Dutiye sambādheti paṭicchannokāse,",
  "tika-vin04t15:7_1": "upakacchakesu ca muttakaraṇe cāti attho.",
  "tika-vin04t15:7_2": "Saṁharāpeyyāti ettha khurasaṇḍāsakattariādīsu yena kenaci saṁharāpentiyā payogagaṇanāya pācittiyaṁ, na lomagaṇanāya.",
  "tika-vin04t15:8_0": "Sāvatthiyaṁ chabbaggiyā bhikkhuniyo ārabbha sambādhe lomaṁ saṁharāpanavatthusmiṁ paññattaṁ,",
  "tika-vin04t15:8_1": "attano atthāya aññaṁ āṇāpentiyā sāṇattikaṁ, āpattibhedonatthi. Ābādhapaccayā, ummattikādīnañca anāpatti. Ābādhābhāvo,",
  "tika-vin04t15:8_2": "sambādhe lomasaṁharaṇanti imānettha dve aṅgāni.",
  "tika-vin04t15:8_3": "Samuṭṭhānādīni bhikkhuniyā saddhiṁ ekaddhānamaggagamanasikkhāpadasadisānīti.",
  "tika-vin04t15:9_0": "Sambādhalomasikkhāpadavaṇṇanā niṭṭhitā.",
  "tika-vin04t15:10_0": "3. Talaghātakasikkhāpadavaṇṇanā",
  "tika-vin04t15:11_0": "Tatiye talaghātaketi antamaso uppalakesarenāpi muttakaraṇassa talaghātane muttakaraṇamhi pahāradāne pācittiyanti attho.",
  "tika-vin04t15:12_0": "Sāvatthiyaṁ dve bhikkhuniyo ārabbha talaghātakaraṇavatthusmiṁ paññattaṁ, purimanayeneva sāṇattikaṁ, āpattibhedo natthi.",
  "tika-vin04t15:12_1": "Ito paraṁ pana yattha natthi, tattha avatvāva gamissāma.",
  "tika-vin04t15:12_2": "Ābādhapaccayā gaṇḍaṁ vā vaṇaṁ vā paharantiyā, ummattikādīnañca anāpatti. Ābādhābhāvo, muttakaraṇe pahāradānaṁ,",
  "tika-vin04t15:12_3": "phassasādiyananti imānettha tīṇi aṅgāni.",
  "tika-vin04t15:12_4": "Samuṭṭhānādīni paṭhamapārājikasadisānīti.",
  "tika-vin04t15:13_0": "Talaghātakasikkhāpadavaṇṇanā niṭṭhitā.",
  "tika-vin04t15:14_0": "4. Jatumaṭṭhakasikkhāpadavaṇṇanā",
  "tika-vin04t15:15_0": "Catutthe jatumaṭṭhaketi jatunā kate maṭṭhadaṇḍake. Vatthuvasenetaṁ vuttaṁ,",
  "tika-vin04t15:15_1": "kāmarāgena pana uppalakesarampi pavesentiyā āpatti.",
  "tika-vin04t15:16_0": "Sāvatthiyaṁ aññataraṁ bhikkhuniṁ ārabbha jatumaṭṭhakasādiyanavatthusmiṁ paññattaṁ, sesaṁ tatiyasadisamevāti.",
  "tika-vin04t15:17_0": "Jatumaṭṭhakasikkhāpadavaṇṇanā niṭṭhitā.",
  "tika-vin04t15:18_0": "5. Udakasuddhikasikkhāpadavaṇṇanā",
  "tika-vin04t15:19_0": "Pañcame udakasuddhikanti muttakaraṇassa dhovanaṁ. Ādiyamānāyāti karontiyā.",
  "tika-vin04t15:19_1": "Dvaṅgulapabbaparamaṁādātabbanti dvīsu aṅgulīsu ekekaṁ katvā dvaṅgulapabbaparamaṁ ādātabbaṁ.",
  "tika-vin04t15:19_2": "Taṁ atikkāmentiyāti sace dhovanakāle rāgavasena vitthārato tatiyāya aṅguliyā aggapabbaṁ,",
  "tika-vin04t15:19_3": "gambhīrato ekissāva aṅguliyā tatiyapabbaṁ paveseti pācittiyaṁ.",
  "tika-vin04t15:20_0": "Sakkesu aññataraṁ bhikkhuniṁ ārabbha atigambhīraṁ udakasuddhikaṁ ādiyanavatthusmiṁ paññattaṁ, tikapācittiyaṁ,",
  "tika-vin04t15:20_1": "ūnakadvaṅgulapabbe dvikadukkaṭaṁ. Tasmiṁ pana ūnakasaññāya,",
  "tika-vin04t15:20_2": "dvaṅgulapabbaparamaṁ ādiyantiyā, ābādhapaccayā atirekampi, ummattikādīnañca anāpatti, sesaṁ tatiyasadisamevāti.",
  "tika-vin04t15:21_0": "Udakasuddhikasikkhāpadavaṇṇanā niṭṭhitā.",
  "tika-vin04t15:22_0": "6. Upatiṭṭhanasikkhāpadavaṇṇanā",
  "tika-vin04t15:23_0": "Chaṭṭhe bhuñjantassāti pañcannaṁ bhojanānaṁ aññataraṁ bhuñjato.",
  "tika-vin04t15:23_1": "Pānīyenāti suddhena vā udakena, takkādīsu vā aññatarena.",
  "tika-vin04t15:23_2": "Vidhūpanenāti yāya kāyaci bījaniyā.",
  "tika-vin04t15:23_3": "Upatiṭṭheyyāti yā etesu dvīsu aññataraṁ gahetvā hatthapāse tiṭṭhati, tassā pācittiyaṁ.",
  "tika-vin04t15:24_0": "Sāvatthiyaṁ aññataraṁ bhikkhuniṁ ārabbha bhuñjantassa evaṁ tiṭṭhanavatthusmiṁ paññattaṁ, tikapācittiyaṁ,",
  "tika-vin04t15:24_1": "hatthapāsaṁ vijahitvā khādanīyaṁ khādantassa upatiṭṭhantiyā dukkaṭaṁ, anupasampanne tikadukkaṭaṁ. ‘‘Imaṁ pivatha,",
  "tika-vin04t15:24_2": "iminā bījathā’’ti evaṁ dentiyā vā, dāpentiyā vā,",
  "tika-vin04t15:24_3": "anupasampannaṁ vā upatiṭṭhāpanatthaṁ āṇāpentiyā, ummattikādīnañca anāpatti.",
  "tika-vin04t15:24_4": "Bhuñjantassa bhikkhuno hatthapāse ṭhānaṁ,",
  "tika-vin04t15:24_5": "pānīyassa vā vidhūpanassa vā gahaṇanti imānettha dve aṅgāni.",
  "tika-vin04t15:24_6": "Samuṭṭhānādīni eḷakalomasadisānīti.",
  "tika-vin04t15:25_0": "Upatiṭṭhanasikkhāpadavaṇṇanā niṭṭhitā.",
  "tika-vin04t15:26_0": "7. Āmakadhaññasikkhāpadavaṇṇanā",
  "tika-vin04t15:27_0": "Sattame viññatvāti antamaso mātarampi yācitvā. Bhuñjeyyāti ajjhohareyya.",
  "tika-vin04t15:27_1": "Ettha ca viññatti ceva bhojanañca pamāṇaṁ,",
  "tika-vin04t15:27_2": "tasmā sayaṁ viññatvā aññāya bhajjanādīni kārāpetvā vā ,",
  "tika-vin04t15:27_3": "aññāya viññāpetvā sayaṁ bhajjanādīni katvā vā paṭiggahaṇato paṭṭhāya yāva dantehi saṁkhādanaṁ,",
  "tika-vin04t15:27_4": "tāva pubbappayogesu dukkaṭāni,",
  "tika-vin04t15:27_5": "ajjhohāre ajjhohāre pācittiyaṁ.",
  "tika-vin04t15:28_0": "Sāvatthiyaṁ sambahulā bhikkhuniyo ārabbha āmakadhaññaṁ viññāpanavatthusmiṁ paññattaṁ,",
  "tika-vin04t15:28_1": "sayaṁ vā aññāya vā aviññattiyā laddhaṁ bhajjanādīni katvā vā kāretvā vā bhuñjantiyā dukkaṭaṁ,",
  "tika-vin04t15:28_2": "aññāya viññattiyā laddhaṁ pana sayaṁ bhajjanādīni katvāpi kāretvāpi bhuñjantiyā dukkaṭameva.",
  "tika-vin04t15:28_3": "Ābādhe sati sedakammādīnaṁ atthāya viññāpentiyā,",
  "tika-vin04t15:28_4": "aviññattiyā labbhamānaṁ navakammatthāya sampaṭicchantiyā,",
  "tika-vin04t15:28_5": "ñātakappavāritaṭṭhāne muggamāsādiaparaṇṇaṁ viññāpentiyā, ummattikādīnañca anāpatti.",
  "tika-vin04t15:28_6": "Sattannaṁ dhaññānaṁ aññatarassa viññāpanaṁ vā viññāpāpanaṁ vā, paṭilābho,",
  "tika-vin04t15:28_7": "bhajjanādīni katvā vā kāretvā vā ajjhoharaṇanti imānettha tīṇi aṅgāni.",
  "tika-vin04t15:28_8": "Samuṭṭhānādīni addhānamaggasikkhāpadasadisānīti.",
  "tika-vin04t15:29_0": "Āmakadhaññasikkhāpadavaṇṇanā niṭṭhitā.",
  "tika-vin04t15:30_0": "8. Paṭhamauccārachaḍḍanasikkhāpadavaṇṇanā",
  "tika-vin04t15:31_0": "Aṭṭhame saṅkāranti kacavaraṁ.",
  "tika-vin04t15:31_1": "Vighāsanti yaṁkiñci paribhuttāvasesaṁ ucchiṭṭhodakampi dantakaṭṭhampi,",
  "tika-vin04t15:31_2": "aṭṭhikacalakesu pana vattabbameva natthi.",
  "tika-vin04t15:31_3": "Tirokuṭṭe vā tiropākāre vāti yassakassaci kuṭṭassa vā pākārassa vā parato.",
  "tika-vin04t15:31_4": "Chaḍḍeyya vā chaḍḍāpeyya vāti sabbānipetāni ekato chaḍḍentiyā ekappayoge ekāpatti,",
  "tika-vin04t15:31_5": "sakiṁ āṇattiyā bahukepi chaḍḍite ekāva.",
  "tika-vin04t15:32_0": "Sāvatthiyaṁ aññataraṁ bhikkhuniṁ ārabbha uccāraṁ tirokuṭṭe chaḍḍanavatthusmiṁ paññattaṁ, sāṇattikaṁ, bhikkhussa dukkaṭaṁ ,",
  "tika-vin04t15:32_1": "oloketvā vā avalañje vā chaḍḍentiyā, ummattikādīnañca anāpatti. Uccārādibhāvo, anolokanaṁ, valañjanaṭṭhānaṁ, tirokuṭṭatiropākāratā,",
  "tika-vin04t15:32_2": "chaḍḍanaṁ vā chaḍḍāpanaṁ vāti imānettha pañca aṅgāni.",
  "tika-vin04t15:32_3": "Samuṭṭhānādīni sañcarittasadisāni, idaṁ pana kiriyākiriyanti.",
  "tika-vin04t15:33_0": "Paṭhamauccārachaḍḍanasikkhāpadavaṇṇanā niṭṭhitā.",
  "tika-vin04t15:34_0": "9. Dutiyauccārachaḍḍanasikkhāpadavaṇṇanā",
  "tika-vin04t15:35_0": "Navame hariteti khette vā nāḷikerādiārāme vā yatthakatthaci ropimaharitaṭṭhāne.",
  "tika-vin04t15:35_1": "Tāni vatthūni chaḍḍentiyā vā chaḍḍāpentiyā vā purimanayeneva āpatti,",
  "tika-vin04t15:35_2": "tādise ṭhāne nisīditvā antamaso udakaṁ pivitvā matthakacchinnaṁ nāḷikerampi chaḍḍentiyā āpattiyeva.",
  "tika-vin04t15:36_0": "Sāvatthiyaṁ sambahulā bhikkhuniyo ārabbha uccārādīni harite chaḍḍanavatthusmiṁ paññattaṁ, sāṇattikaṁ, tikapācittiyaṁ, bhikkhuno dukkaṭaṁ,",
  "tika-vin04t15:36_1": "bhikkhuniyāpi nikkhittabīje khette yāva aṅkuro na uṭṭhahati, tāva dukkaṭaṁ, aharite dvikadukkaṭaṁ.",
  "tika-vin04t15:36_2": "Tasmiṁ pana aharitasaññāya chaḍḍitakhette vā,",
  "tika-vin04t15:36_3": "sāmike apaloketvā vā chaḍḍentiyā, ummattikādīnañca anāpatti. Sesaṁ aṭṭhamasadisamevāti.",
  "tika-vin04t15:37_0": "Dutiyauccārachaḍḍanasikkhāpadavaṇṇanā niṭṭhitā.",
  "tika-vin04t15:38_0": "10. Naccagītasikkhāpadavaṇṇanā",
  "tika-vin04t15:39_0": "Dasame naccanti antamaso moranaccampi.",
  "tika-vin04t15:39_1": "Gītanti antamaso dhammabhāṇakagītampi.",
  "tika-vin04t15:39_2": "Vāditanti antamaso udakabherivāditampi.",
  "tika-vin04t15:39_3": "Dassanāyāti etesu yaṁkiñci dassanāya gacchantiyā pade pade dukkaṭaṁ,",
  "tika-vin04t15:39_4": "yattha ṭhitā passati vā suṇāti vā, ekappayoge ekāpatti,",
  "tika-vin04t15:39_5": "taṁ taṁ disaṁ olokentiyā payoge payoge āpatti.",
  "tika-vin04t15:40_0": "Rājagahe chabbaggiyā bhikkhuniyo ārabbha naccādīni dassanāya gamanavatthusmiṁ paññattaṁ,",
  "tika-vin04t15:40_1": "sayaṁ tāni vatthūni karontiyā, aññaṁ vā āṇāpentiyā,",
  "tika-vin04t15:40_2": "‘‘cetiyassa upahāraṁ dethā’’ti īdisena pariyāyena vā bhaṇantiyā,",
  "tika-vin04t15:40_3": "‘‘cetiyassa upahāraṁ karomā’’ti vā vutte ‘‘sādhū’’ti sampaṭicchantiyā ca pācittiyamevāti sabbaaṭṭhakathāsu (pāci. aṭṭha. 835-837) vuttaṁ, bhikkhuno sabbattha dukkaṭaṁ.",
  "tika-vin04t15:40_4": "‘‘Tumhākaṁ cetiyassa upaṭṭhānaṁ karomā’’ti vutte pana ‘‘upaṭṭhānakaraṇaṁ nāma sundara’’nti īdisaṁ pariyāyaṁ bhaṇantiyā,",
  "tika-vin04t15:40_5": "ārāme ṭhatvā passantiyā vā suṇantiyā vā,",
  "tika-vin04t15:40_6": "tathā attano ṭhitokāsaṁ āgantvā payojitaṁ paṭipathaṁ gacchantiyā sammukhībhūtaṁ salākabhattādike sati karaṇīye gantvā,",
  "tika-vin04t15:40_7": "āpadāsu vā samajjaṭṭhānaṁ pavisitvāpi passantiyā vā suṇantiyā vā, ummattikādīnañca anāpatti. Naccādīnaṁ aññataratā,",
  "tika-vin04t15:40_8": "aññatra anuññātakāraṇā gamanaṁ,",
  "tika-vin04t15:40_9": "dassanaṁ vā savanaṁ vāti imānettha tīṇi aṅgāni.",
  "tika-vin04t15:40_10": "Samuṭṭhānādīni eḷakalomasadisāni, idaṁ pana lokavajjaṁ, akusalacittaṁ, tivedananti.",
  "tika-vin04t15:41_0": "Naccagītasikkhāpadavaṇṇanā niṭṭhitā.",
  "tika-vin04t15:42_0": "Lasuṇavaggo paṭhamo.",
  "tika-vin04t15:43_0": "2. Rattandhakāravaggo",
  "tika-vin04t15:44_0": "1. Rattandhakārasikkhāpadavaṇṇanā",
  "tika-vin04t15:45_0": "Andhakāravaggassa paṭhame rattandhakāreti rattiandhakāre.",
  "tika-vin04t15:45_1": "Appadīpeti pajjotacandasūriyaaggīsu ekekenāpi anobhāsite.",
  "tika-vin04t15:45_2": "Purisenāti santiṭṭhituṁ sallapituñca viññunā manussapurisena saddhiṁ.",
  "tika-vin04t15:45_3": "Santiṭṭheyya vāti hatthapāse ṭhitamattāya pācittiyaṁ.",
  "tika-vin04t15:45_4": "Sallapeyyāti tattha ṭhatvā gehasitakathaṁ kathentiyāpi pācittiyameva.",
  "tika-vin04t15:46_0": "Sāvatthiyaṁ aññataraṁ bhikkhuniṁ ārabbha evaṁ santiṭṭhanavatthusmiṁ paññattaṁ,",
  "tika-vin04t15:46_1": "purisassa hatthapāsaṁ vijahitvā,",
  "tika-vin04t15:46_2": "yakkhādīnaṁ hatthapāsaṁ avijahitvāpi santiṭṭhantiyā, sallapentiyā vā dukkaṭaṁ,",
  "tika-vin04t15:46_3": "yaṁkiñci viññuṁ dutiyaṁ gahetvā evaṁ karontiyā, arahopekkhāya, aññavihitāya, ummattikādīnañca anāpatti. Rattandhakāratā,",
  "tika-vin04t15:46_4": "purisassa hatthapāse ṭhānaṁ vā sallapanaṁ vā, sahāyābhāvo,",
  "tika-vin04t15:46_5": "rahopekkhatāti imānettha cattāri aṅgāni. Theyyasatthasamuṭṭhānaṁ, kiriyaṁ, saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, tivedananti.",
  "tika-vin04t15:47_0": "Rattandhakārasikkhāpadavaṇṇanā niṭṭhitā.",
  "tika-vin04t15:48_0": "2. Paṭicchannokāsasikkhāpadavaṇṇanā",
  "tika-vin04t15:49_0": "Dutiye paṭicchanne okāseti kuṭṭādīsu yena kenaci paṭicchanne, idamevettha nānattaṁ.",
  "tika-vin04t15:50_0": "Paṭicchannokāsasikkhāpadavaṇṇanā niṭṭhitā.",
  "tika-vin04t15:51_0": "3. Ajjhokāsasallapanasikkhāpadavaṇṇanā",
  "tika-vin04t15:52_0": "Tatiye ajjhokāseti nānaṁ,",
  "tika-vin04t15:52_1": "sesaṁ ubhayatthāpi paṭhamasadisamevāti.",
  "tika-vin04t15:53_0": "Ajjhokāsasallapanasikkhāpadavaṇṇanā niṭṭhitā.",
  "tika-vin04t15:54_0": "4. Dutiyikauyyojanasikkhāpadavaṇṇanā",
  "tika-vin04t15:55_0": "Catutthe rathikāyāti racchāyaṁ. Byūheti anividdharacchāyaṁ . Siṅghāṭaketi caccare.",
  "tika-vin04t15:55_1": "Nikaṇṇikaṁ vā jappeyyāti kaṇṇamūle kiñci jappeyya.",
  "tika-vin04t15:55_2": "Uyyojeyyāti anācāraṁ caritukāmatāya ‘‘gaccha tva’’nti dutiyikaṁ uyyojeyya.",
  "tika-vin04t15:55_3": "Pācittiyanti purimanayeneva tāva santiṭṭhanādīsu tīṇi pācittiyāni,",
  "tika-vin04t15:55_4": "uyyojentiyā pana uyyojane ca hatthapāsavijahane ca dukkaṭaṁ, vijahite pācittiyaṁ.",
  "tika-vin04t15:56_0": "Sāvatthiyaṁ thullanandaṁ ārabbha evaṁ santiṭṭhanavatthusmiṁ paññattaṁ, sesaṁ purimattayasadisameva.",
  "tika-vin04t15:56_1": "Anāpattiyaṁ pana ‘‘na anācāraṁ ācaritukāmā,",
  "tika-vin04t15:56_2": "sati karaṇīye dutiyikaṁ bhikkhuniṁ uyyojetī’’ti (pāci. 852) ettakaṁ adhikanti.",
  "tika-vin04t15:57_0": "Dutiyikauyyojanasikkhāpadavaṇṇanā niṭṭhitā.",
  "tika-vin04t15:58_0": "5. Anāpucchāpakkamanasikkhāpadavaṇṇanā",
  "tika-vin04t15:59_0": "Pañcame purebhattanti aruṇuggamanaṁ upādāya yāva majjhanhikaṁ. Āsaneti pallaṅkassokāsabhūte.",
  "tika-vin04t15:59_1": "Sāmike anāpucchāti tasmiṁ kule yaṁkiñci viññuṁ manussaṁ anāpucchā.",
  "tika-vin04t15:59_2": "Pakkameyyāti ettha channassa anto nisīditvā anovassakaṁ ajjhokāse upacāraṁ atikkāmentiyā paṭhamapāde dukkaṭaṁ, dutiye pācittiyaṁ.",
  "tika-vin04t15:60_0": "Sāvatthiyaṁ aññataraṁ bhikkhuniṁ ārabbha anāpucchā pakkamanavatthusmiṁ paññattaṁ, tikapācittiyaṁ,",
  "tika-vin04t15:60_1": "pallaṅkassa anokāse dukkaṭaṁ,",
  "tika-vin04t15:60_2": "tathā āpucchite anāpucchitasaññāya ceva vematikāya ca. Āpucchitasaññāya pana, asaṁhārime, gilānāya, āpadāsu, ummattikādīnañca anāpatti. Purebhattatā, antaraghare nisajjā, āsanassa pallaṅkokāsatā,",
  "tika-vin04t15:60_3": "aññatra anuññātakāraṇā anāpucchanaṁ,",
  "tika-vin04t15:60_4": "vuttaparicchedātikkamoti imānettha pañca aṅgāni.",
  "tika-vin04t15:60_5": "Samuṭṭhānādīni kathinasadisāni, idaṁ pana kiriyākiriyanti.",
  "tika-vin04t15:61_0": "Anāpucchāpakkamanasikkhāpadavaṇṇanā niṭṭhitā.",
  "tika-vin04t15:62_0": "6. Anāpucchāabhinisīdanasikkhāpadavaṇṇanā",
  "tika-vin04t15:63_0": "Chaṭṭhe pacchābhattanti majjhanhike vītivatte yāva sūriyassa atthaṅgamā.",
  "tika-vin04t15:63_1": "Abhinisīdeyya vāti ādimhi nisīditvā gacchantiyā ekā āpatti,",
  "tika-vin04t15:63_2": "anisīditvā nipajjitvāva gacchantiyāpi ekā, nisīditvā nipajjantiyā dve.",
  "tika-vin04t15:64_0": "Sāvatthiyaṁ thullanandaṁ ārabbha āsane abhinisīdanavatthusmiṁ paññattaṁ , sesaṁ pañcamasadisameva.",
  "tika-vin04t15:64_1": "Yathā pana tattha asaṁhārime,",
  "tika-vin04t15:64_2": "evamidha dhuvapaññatte anāpattīti.",
  "tika-vin04t15:65_0": "Anāpucchāabhinisīdanasikkhāpadavaṇṇanā niṭṭhitā.",
  "tika-vin04t15:66_0": "7. Anāpucchāsantharaṇasikkhāpadavaṇṇanā",
  "tika-vin04t15:67_0": "Sattame vikāleti atthaṅgate sūriye.",
  "tika-vin04t15:67_1": "Seyyanti antamaso paṇṇasanthārampi, sesaṁ chaṭṭhasadisameva.",
  "tika-vin04t15:68_0": "Idaṁ pana sāvatthiyaṁ sambahulā bhikkhuniyo ārabbha vikāle kulāni upasaṅkamitvā sāmike anāpucchitvā seyyaṁ santharitvā abhinisīdanavatthusmiṁ paññattaṁ,",
  "tika-vin04t15:68_1": "anāpattiyañcettha dhuvapaññattaṁ nāma natthīti.",
  "tika-vin04t15:69_0": "Anāpucchāsantharaṇasikkhāpadavaṇṇanā niṭṭhitā.",
  "tika-vin04t15:70_0": "8. Paraujjhāpanakasikkhāpadavaṇṇanā",
  "tika-vin04t15:71_0": "Aṭṭhame duggahitena dūpadhāritenāti yaṁ vuttaṁ,",
  "tika-vin04t15:71_1": "tato aññathā gahitena ca upadhāritena ca.",
  "tika-vin04t15:71_2": "Paranti ‘‘ahaṁ kirayye ayyaṁ na sakkaccaṁ upaṭṭhahāmī’’tiādinā (pāci.",
  "tika-vin04t15:71_3": "869) nayena upasampannaṁ ujjhāpentiyā pācittiyaṁ.",
  "tika-vin04t15:72_0": "Sāvatthiyaṁ aññataraṁ bhikkhuniṁ ārabbha evaṁ paraṁ ujjhāpanavatthusmiṁ paññattaṁ, tikapācittiyaṁ,",
  "tika-vin04t15:72_1": "anupasampannāya tikadukkaṭaṁ, ummattikādīnaṁyeva anāpatti. Duggahitatā, ujjhāpanaṁ, yaṁ ujjhāpeti,",
  "tika-vin04t15:72_2": "tassā upasampannatāti imānettha tīṇi aṅgāni.",
  "tika-vin04t15:72_3": "Samuṭṭhānādīni adinnādānasadisāni, idaṁ pana dukkhavedananti.",
  "tika-vin04t15:73_0": "Paraujjhāpanakasikkhāpadavaṇṇanā niṭṭhitā.",
  "tika-vin04t15:74_0": "9. Paraabhisapanasikkhāpadavaṇṇanā",
  "tika-vin04t15:75_0": "Navame abhisapeyyāti sapathaṁ kareyya. Tattha ‘‘niraye upapajjāmi,",
  "tika-vin04t15:75_1": "niraye upapajjatū’’tievamādīni vadamānā nirayena abhisapati nāma, akkosatīti attho. ‘‘Gihinī homi,",
  "tika-vin04t15:75_2": "gihinī hotū’’tievamādīni vadamānā brahmacariyena.",
  "tika-vin04t15:75_3": "Tassā vācāya vācāya pācittiyaṁ.",
  "tika-vin04t15:76_0": "Sāvatthiyaṁ caṇḍakāḷiṁ ārabbha evaṁ abhisapanavatthusmiṁ paññattaṁ, tikapācittiyaṁ,",
  "tika-vin04t15:76_1": "anupasampannāya tikadukkaṭaṁ,",
  "tika-vin04t15:76_2": "tiracchānayoniyā vā pettivisayena vā manussadobhaggena vā abhisapane dukkaṭaṁ.",
  "tika-vin04t15:76_3": "Atthadhammānusāsanipurekkhārānaṁ ummattikādīnañca anāpatti.",
  "tika-vin04t15:76_4": "Nirayena vā brahmacariyena vā abhisapanaṁ , upasampannatā,",
  "tika-vin04t15:76_5": "atthadhammapurekkhārādīnaṁ abhāvoti imānettha tīṇi aṅgāni.",
  "tika-vin04t15:76_6": "Samuṭṭhānādīni aṭṭhamasadisānevāti.",
  "tika-vin04t15:77_0": "Paraabhisapanasikkhāpadavaṇṇanā niṭṭhitā.",
  "tika-vin04t15:78_0": "10. Rodanasikkhāpadavaṇṇanā",
  "tika-vin04t15:79_0": "Dasame vadhitvāti hatthādīhi paharitvā,",
  "tika-vin04t15:79_1": "ubhayaṁ karontiyāva pācittiyaṁ.",
  "tika-vin04t15:80_0": "Sāvatthiyaṁ caṇḍakāḷiṁ ārabbha attānaṁ vadhitvā rodanavatthusmiṁ paññattaṁ,",
  "tika-vin04t15:80_1": "kevalaṁ vadhantiyā vā rodantiyā vā dukkaṭameva.",
  "tika-vin04t15:80_2": "Ñātirogabhogabyasanehi phuṭṭhāya kevalaṁ rodantiyā eva na vadhantiyā, ummattikādīnañca anāpatti. Attānaṁ vadhanañceva,",
  "tika-vin04t15:80_3": "rodanañcāti imānettha dve aṅgāni.",
  "tika-vin04t15:80_4": "Samuṭṭhānādīni samanubhāsanasadisāni, idaṁ pana kiriyamevāti.",
  "tika-vin04t15:81_0": "Rodanasikkhāpadavaṇṇanā niṭṭhitā.",
  "tika-vin04t15:82_0": "Rattandhakāravaggo dutiyo.",
  "tika-vin04t15:83_0": "3. Naggavaggo",
  "tika-vin04t15:84_0": "1. Naggasikkhāpadavaṇṇanā",
  "tika-vin04t15:85_0": "Naggavaggassa paṭhame naggāti anivatthā vā apārutā vā.",
  "tika-vin04t15:85_1": "Evañhi nahāyantiyā sabbappayogesu dukkaṭaṁ, nahānapariyosāne pācittiyaṁ.",
  "tika-vin04t15:86_0": "Sāvatthiyaṁ sambahulā bhikkhuniyo ārabbha evaṁ nahānavatthusmiṁ paññattaṁ,",
  "tika-vin04t15:86_1": "udakasāṭikacīvare acchinne vā naṭṭhe vā,",
  "tika-vin04t15:86_2": "‘‘mahagghaṁ idaṁ disvā corāpi hareyyu’’nti evarūpāsu āpadāsu vā nahāyantiyā, ummattikādīnañca anāpatti. Naggatā, anuññātakāraṇābhāvo,",
  "tika-vin04t15:86_3": "nahānapariyosānanti imānettha tīṇi aṅgāni.",
  "tika-vin04t15:86_4": "Samuṭṭhānādīni eḷakalomasadisānīti.",
  "tika-vin04t15:87_0": "Naggasikkhāpadavaṇṇanā niṭṭhitā.",
  "tika-vin04t15:88_0": "2. Udakasāṭikasikkhāpadavaṇṇanā",
  "tika-vin04t15:89_0": "Dutiye sāvatthiyaṁ chabbaggiyā bhikkhuniyo ārabbha appamāṇikāyo udakasāṭikāyo dhāraṇavatthusmiṁ paññattaṁ,",
  "tika-vin04t15:89_1": "sesamettha sabbaṁ ratanavagge nisīdanasikkhāpade vuttanayeneva veditabbanti.",
  "tika-vin04t15:90_0": "Udakasāṭikasikkhāpadavaṇṇanā niṭṭhitā.",
  "tika-vin04t15:91_0": "3. Cīvarasibbanasikkhāpadavaṇṇanā",
  "tika-vin04t15:92_0": "Tatiye visibbetvāti dussibbitaṁ punasibbanatthāya visibbetvā.",
  "tika-vin04t15:92_1": "Anantarāyikinīti dasasu antarāyesu ekekasmimpi asati.",
  "tika-vin04t15:92_2": "Aññatra catūhapañcāhāti visibbitadivasato pañca divase atikkāmetvā ‘‘neva sibbissāmi ,",
  "tika-vin04t15:92_3": "na sibbāpanāya ussukkaṁ karissāmī’’ti dhuraṁ nikkhittamatte pācittiyaṁ.",
  "tika-vin04t15:93_0": "Sāvatthiyaṁ thullanandaṁ ārabbha cīvaraṁ visibbetvā na sibbanavatthusmiṁ paññattaṁ, tikapācittiyaṁ,",
  "tika-vin04t15:93_1": "anupasampannāya tikadukkaṭaṁ,",
  "tika-vin04t15:93_2": "tathā ubhinnampi aññasmiṁ parikkhāre.",
  "tika-vin04t15:93_3": "Yā pana antarāyikinī vā hoti,",
  "tika-vin04t15:93_4": "pariyesitvā vā kiñci na labhati,",
  "tika-vin04t15:93_5": "karontī vā pañcāhaṁ atikkāmeti, tassā ca, gilānāya ca, āpadāsu ca, ummattikādīnañca anāpatti.",
  "tika-vin04t15:93_6": "Nivāsanapārupanupagacīvaratā, upasampannāya santakatā,",
  "tika-vin04t15:93_7": "sibbanatthāya visibbanaṁ vā visibbāpanaṁ vā,",
  "tika-vin04t15:93_8": "aññatra anuññātakāraṇā pañcāhātikkamo,",
  "tika-vin04t15:93_9": "dhuranikkhepoti imānettha pañca aṅgāni.",
  "tika-vin04t15:93_10": "Samuṭṭhānādīni samanubhāsanasadisānīti.",
  "tika-vin04t15:94_0": "Cīvarasibbanasikkhāpadavaṇṇanā niṭṭhitā.",
  "tika-vin04t15:95_0": "4. Saṅghāṭicārasikkhāpadavaṇṇanā",
  "tika-vin04t15:96_0": "Catutthe pañca ahāni pañcāhaṁ, pañcāhameva pañcāhikaṁ.",
  "tika-vin04t15:96_1": "Saṅghāṭīnaṁ cāro saṅghāṭicāro,",
  "tika-vin04t15:96_2": "paribhogavasena vā otāpanavasena vā saṅghaṭitaṭṭhena ‘saṅghāṭī’ti laddhanāmaṁ ticīvaraṁ, udakasāṭikā,",
  "tika-vin04t15:96_3": "saṁkaccikāti imesaṁ pañcannaṁ cīvarānaṁ parivattananti attho.",
  "tika-vin04t15:96_4": "Atikkāmeyya pācittiyanti chaṭṭhe aruṇuggamane ekasmiṁ cīvare vuttanayena aparivattite ekā āpatti, pañcasu pañca.",
  "tika-vin04t15:97_0": "Sāvatthiyaṁ sambahulā bhikkhuniyo ārabbha cīvaraṁ nikkhipitvā santaruttarena janapadacārikaṁ pakkamanavatthusmiṁ paññattaṁ, tikapācittiyaṁ,",
  "tika-vin04t15:97_1": "pañcāhānatikkante dvikadukkaṭaṁ.",
  "tika-vin04t15:97_2": "Tasmiṁ pana anatikkantasaññāya,",
  "tika-vin04t15:97_3": "pañcamaṁ divasaṁ pañca cīvarāni nivāsentiyā vā pārupantiyā vā otāpentiyā vā, gilānāya,",
  "tika-vin04t15:97_4": "‘‘idaṁ me cīvaraṁ mahagghaṁ īdise corabhaye na sakkā dhāretu’’nti evarūpāsu āpadāsu, ummattikādīnañca anāpatti.",
  "tika-vin04t15:97_5": "Pañcannaṁ cīvarānaṁ aññataratā, pañcāhātikkamo, anuññātakāraṇābhāvo,",
  "tika-vin04t15:97_6": "aparivattananti imānettha cattāri aṅgāni.",
  "tika-vin04t15:97_7": "Samuṭṭhānādīni kathinasadisānīti.",
  "tika-vin04t15:98_0": "Saṅghāṭicārasikkhāpadavaṇṇanā niṭṭhitā.",
  "tika-vin04t15:99_0": "5. Cīvarasaṅkamanīyasikkhāpadavaṇṇanā",
  "tika-vin04t15:100_0": "Pañcame cīvarasaṅkamanīyanti saṅkametabbaṁ cīvaraṁ,",
  "tika-vin04t15:100_1": "aññissā santakaṁ anāpucchā gahitaṁ puna paṭidātabbaṁ pañcannaṁ aññataraṁ cīvaranti attho.",
  "tika-vin04t15:100_2": "Dhāreyyāti sace taṁ nivāseti vā pārupati vā pācittiyaṁ.",
  "tika-vin04t15:101_0": "Sāvatthiyaṁ aññataraṁ bhikkhuniṁ ārabbha bhikkhuniyā cīvaraṁ ādāya anāpucchā pārupanavatthusmiṁ paññattaṁ, tikapācittiyaṁ, anupasampannāya tikadukkaṭaṁ. Yā pana tāya vā dinnaṁ, taṁ vā āpucchā,",
  "tika-vin04t15:101_1": "acchinnanaṭṭhacīvarikā vā hutvā,",
  "tika-vin04t15:101_2": "‘‘idaṁ me cīvaraṁ mahagghaṁ īdise corabhaye na sakkā dhāretu’’nti evarūpāsu āpadāsu vā dhāreti, tassā, ummattikādīnañca anāpatti. Cīvarasaṅkamanīyatā, upasampannāya santakatā, anuññātakāraṇābhāvo,",
  "tika-vin04t15:101_3": "dhāraṇanti imānettha cattāri aṅgāni.",
  "tika-vin04t15:101_4": "Samuṭṭhānādīni paṭhamakathinasadisāni, idaṁ pana kiriyākiriyanti.",
  "tika-vin04t15:102_0": "Cīvarasaṅkamanīyasikkhāpadavaṇṇanā niṭṭhitā.",
  "tika-vin04t15:103_0": "6. Gaṇacīvarasikkhāpadavaṇṇanā",
  "tika-vin04t15:104_0": "Chaṭṭhe gaṇassāti bhikkhunisaṅghassa.",
  "tika-vin04t15:104_1": "Cīvaralābhanti vikappanupagampi pacchimaṁ labhitabbaṁ cīvaraṁ.",
  "tika-vin04t15:104_2": "Antarāyaṁ kareyyāti yathā te dātukāmā na denti, evaṁ parakkameyya.",
  "tika-vin04t15:104_3": "Pācittiyanti sace tassā vacanena te na denti, bhikkhuniyā pācittiyaṁ.",
  "tika-vin04t15:105_0": "Sāvatthiyaṁ thullanandaṁ ārabbha gaṇassa cīvaralābhantarāyakaraṇavatthusmiṁ paññattaṁ,",
  "tika-vin04t15:105_1": "aññasmiṁ parikkhāre dukkaṭaṁ,",
  "tika-vin04t15:105_2": "sambahulānaṁ pana ekabhikkhuniyā vā cīvaralābhepi dukkaṭameva.",
  "tika-vin04t15:105_3": "‘‘Samagghakāle dassathā’’ti evaṁ ānisaṁsaṁ dassetvā nivārentiyā, ummattikādīnañca anāpatti. Vikappanupagapacchimatā, saṅghassa pariṇatabhāvo,",
  "tika-vin04t15:105_4": "vinā ānisaṁsadassanena antarāyakaraṇanti imānettha tīṇi aṅgāni.",
  "tika-vin04t15:105_5": "Samuṭṭhānādīni adinnādānasadisānīti.",
  "tika-vin04t15:106_0": "Gaṇacīvarasikkhāpadavaṇṇanā niṭṭhitā.",
  "tika-vin04t15:107_0": "7. Paṭibāhanasikkhāpadavaṇṇanā",
  "tika-vin04t15:108_0": "Sattame dhammikaṁ cīvaravibhaṅganti samaggena saṅghena sannipatitvā karīyamānaṁ cīvaravibhaṅga. Paṭibāheyyāti paṭisedheyya,",
  "tika-vin04t15:108_1": "evaṁ paṭisedhentiyā pācittiyaṁ.",
  "tika-vin04t15:109_0": "Sāvatthiyaṁ thullanandaṁ ārabbha dhammikaṁ cīvaravibhaṅgaṁ paṭibāhanavatthusmiṁ paññattaṁ, dhammike vematikāya,",
  "tika-vin04t15:109_1": "adhammike dhammikasaññāya ceva vematikāya ca dukkaṭaṁ. Ubhayattha adhammikasaññāya,",
  "tika-vin04t15:109_2": "ānisaṁsaṁ dassetvā paṭibāhantiyā, ummattikādīnañca anāpatti.",
  "tika-vin04t15:109_3": "Cīvaravibhaṅgassa dhammikatā, dhammikasaññitā,",
  "tika-vin04t15:109_4": "vinā ānisaṁsena paṭibāhananti imānettha tīṇi aṅgāni.",
  "tika-vin04t15:109_5": "Samuṭṭhānādīni adinnādānasadisānevāti.",
  "tika-vin04t15:110_0": "Paṭibāhanasikkhāpadavaṇṇanā niṭṭhitā.",
  "tika-vin04t15:111_0": "8. Cīvaradānasikkhāpadavaṇṇanā",
  "tika-vin04t15:112_0": "Aṭṭhame samaṇacīvaranti kappakataṁ nivāsanapārupanupagaṁ,",
  "tika-vin04t15:112_1": "evarūpaṁ ṭhapetvā pañca sahadhammike mātāpitaro ca yassa kassaci gahaṭṭhassa vā pabbajitassa vā pariccajitvā dentiyā pācittiyaṁ.",
  "tika-vin04t15:113_0": "Sāvatthiyaṁ thullanandaṁ ārabbha agārikassa samaṇacīvaradānavatthusmiṁ paññattaṁ, bhikkhuno dukkaṭaṁ. Mātāpitūnaṁ pariccajitvāpi,",
  "tika-vin04t15:113_1": "aññesaṁ tāvakālikameva dentiyā, ummattikādīnañca anāpatti. Samaṇacīvaratā,",
  "tika-vin04t15:113_2": "ṭhapetvā sahadhammike ca mātāpitaro ca aññesaṁ dānaṁ,",
  "tika-vin04t15:113_3": "atāvakālikatāti imānettha tīṇi aṅgāni.",
  "tika-vin04t15:113_4": "Samuṭṭhānādīni sañcarittasadisānīti.",
  "tika-vin04t15:114_0": "Cīvaradānasikkhāpadavaṇṇanā niṭṭhitā.",
  "tika-vin04t15:115_0": "9. Kālaatikkamanasikkhāpadavaṇṇanā",
  "tika-vin04t15:116_0": "Navame dubbalacīvarapaccāsāyāti dubbalāya cīvarapaccāsāya,",
  "tika-vin04t15:116_1": "‘‘sace sakkoma dassāmā’’ti ettakamattaṁ sutvā uppāditāya āsāyāti attho .",
  "tika-vin04t15:116_2": "Cīvarakālasamayaṁ atikkāmeyyāti vassaṁvuṭṭhabhikkhunīhi kālacīvare bhājiyamāne ‘‘āgameyyātha, ayye,",
  "tika-vin04t15:116_3": "atthi saṅghassa cīvarapaccāsā’’ti vatvā taṁ cīvaravibhaṅgaṁ cīvarakālaṁ atikkāmeyya,",
  "tika-vin04t15:116_4": "tassā anatthate kathine vassānassa pacchimamāsaṁ,",
  "tika-vin04t15:116_5": "atthate kathine kathinubbhāradivasaṁ atikkāmentiyā pācittiyaṁ.",
  "tika-vin04t15:117_0": "Sāvatthiyaṁ thullanandaṁ ārabbha dubbalacīvarapaccāsāya cīvarakālasamayaṁ atikkamanavatthusmiṁ paññattaṁ, dubbalacīvare vematikāya,",
  "tika-vin04t15:117_1": "adubbalacīvare dubbalacīvarasaññāya ceva vematikāya ca dukkaṭaṁ.",
  "tika-vin04t15:117_2": "Ubhayattha adubbalacīvarasaññāya,",
  "tika-vin04t15:117_3": "kiñcāpi ‘na sakkomā’ti vadanti,",
  "tika-vin04t15:117_4": "‘‘idāni pana tesaṁ kappāso vā uppajjissati, saddho vā puriso āgamissati,",
  "tika-vin04t15:117_5": "tasmiṁ āgate addhā dassantī’’ti evaṁ ānisaṁsaṁ dassetvā nivārentiyā, ummattikādīnañca anāpatti. Dubbalacīvaratā, dubbalasaññitā,",
  "tika-vin04t15:117_6": "vinā ānisaṁsena nivāraṇanti imānettha tīṇi aṅgāni.",
  "tika-vin04t15:117_7": "Samuṭṭhānādīni adinnādānasadisānīti.",
  "tika-vin04t15:118_0": "Kālaatikkamanasikkhāpadavaṇṇanā niṭṭhitā.",
  "tika-vin04t15:119_0": "10. Kathinuddhārasikkhāpadavaṇṇanā",
  "tika-vin04t15:120_0": "Dasame dhammikaṁ kathinuddhāranti sabbāsaṁ bhikkhunīnaṁ akālacīvaraṁ dātukāmena upāsakena yattako atthāramūliko ānisaṁso,",
  "tika-vin04t15:120_1": "tato adhikaṁ vā samakaṁ vā datvā yācitena samaggena bhikkhunisaṅghena yaṁ kathinaṁ ñattidutiyakammena antarā uddharīyati,",
  "tika-vin04t15:120_2": "tassa so uddhāro ‘dhammiko’ti vuccati,",
  "tika-vin04t15:120_3": "evarūpaṁ kathinuddhāranti attho. Paṭibāheyyāti nivāreyya,",
  "tika-vin04t15:120_4": "tassa evarūpaṁ kathinuddhāraṁ nivārentiyā pācittiyaṁ.",
  "tika-vin04t15:121_0": "Sāvatthiyaṁ thullanandaṁ ārabbha kathinuddhāraṁ paṭibāhanavatthusmiṁ paññattaṁ,",
  "tika-vin04t15:121_1": "sesaṁ sattame vuttanayeneva veditabbanti.",
  "tika-vin04t15:122_0": "Kathinuddhārasikkhāpadavaṇṇanā niṭṭhitā.",
  "tika-vin04t15:123_0": "Naggavaggo tatiyo.",
  "tika-vin04t15:124_0": "4. Tuvaṭṭavaggo",
  "tika-vin04t15:125_0": "1. Ekamañcatuvaṭṭanasikkhāpadavaṇṇanā",
  "tika-vin04t15:126_0": "Tuvaṭṭavaggassa paṭhame tuvaṭṭeyyunti nipajjeyyuṁ.",
  "tika-vin04t15:126_1": "Tāsu pana ekāya vā nipannāya aparā nipajjatu, dvepi vā saheva nipajjantu, dvinnampi pācittiyaṁ.",
  "tika-vin04t15:127_0": "Sāvatthiyaṁ sambahulā bhikkhuniyo ārabbha dvinnaṁ ekamañce tuvaṭṭanavatthusmiṁ paññattaṁ,",
  "tika-vin04t15:127_1": "sace pana ekāya nipannāya ekā nisīdati, ubho vā nisīdanti, tāsaṁ, ummattikādīnañca anāpatti. Ekamañcatā,",
  "tika-vin04t15:127_2": "dvinnaṁ tuvaṭṭananti imānettha dve aṅgāni.",
  "tika-vin04t15:127_3": "Samuṭṭhānādīni eḷakalomasadisānīti.",
  "tika-vin04t15:128_0": "Ekamañcatuvaṭṭanasikkhāpadavaṇṇanā niṭṭhitā.",
  "tika-vin04t15:129_0": "2. Ekattharaṇatuvaṭṭanasikkhāpadavaṇṇanā",
  "tika-vin04t15:130_0": "Dutiye ekaṁ attharaṇañceva pāvuraṇañca etāsanti ekattharaṇapāvuraṇā,",
  "tika-vin04t15:130_1": "saṁhārimānaṁ pāvārattharaṇakaṭasārakādīnaṁ ekaṁ antaṁ attharitvā ekaṁ pārupitvā tuvaṭṭentīnametaṁ adhivacanaṁ.",
  "tika-vin04t15:130_2": "Pācittiyanti taṁyeva attharitvā taṁ pārupitvā nipajjantīnaṁ pācittiyaṁ.",
  "tika-vin04t15:131_0": "Sāvatthiyaṁ sambahulā bhikkhuniyo ārabbha evaṁ tuvaṭṭanavatthusmiṁ paññattaṁ, tikapācittiyaṁ,",
  "tika-vin04t15:131_1": "attharaṇe vā pāvuraṇe vā ekasmiṁ dukkaṭaṁ,",
  "tika-vin04t15:131_2": "nānattharaṇapāvuraṇe dvikadukkaṭaṁ.",
  "tika-vin04t15:131_3": "Tasmiṁ pana nānattharaṇapāvuraṇasaññāya,",
  "tika-vin04t15:131_4": "vavatthānaṁ dassetvā nipajjantiyā, ummattikādīnañca anāpatti. Sesaṁ paṭhamasadisamevāti.",
  "tika-vin04t15:132_0": "Ekattharaṇatuvaṭṭanasikkhāpadavaṇṇanā niṭṭhitā.",
  "tika-vin04t15:133_0": "3. Aphāsukaraṇasikkhāpadavaṇṇanā",
  "tika-vin04t15:134_0": "Tatiye aphāsunti ‘‘iminā imissā aphāsu bhavissatī’’ti anāpucchā purato caṅkamanaṭṭhānanissajjādayo vā uddisauddisāpanaparipucchanasajjhāyaṁ vā karontiyā caṅkamane nivattanagaṇanāya, ṭhānādīsu payogagaṇanāya,",
  "tika-vin04t15:134_1": "uddesādīsu padagaṇanāya pācittiyaṁ.",
  "tika-vin04t15:135_0": "Sāvatthiyaṁ thullanandaṁ ārabbha sañcicca aphāsukaraṇavatthusmiṁ paññattaṁ, tikapācittiyaṁ,",
  "tika-vin04t15:135_1": "anupasampannāya tikadukkaṭaṁ, na aphāsukāmatāya,",
  "tika-vin04t15:135_2": "āpucchā purato caṅkamanādīni karontiyā, ummattikādīnañca anāpatti. Upasampannatā, aphāsukāmatā, aphāsukaraṇaṁ,",
  "tika-vin04t15:135_3": "anāpucchananti imānettha cattāri aṅgāni.",
  "tika-vin04t15:135_4": "Samuṭṭhānādīni adinnādānasadisāni, idaṁ pana kiriyākiriyaṁ, dukkhavedananti.",
  "tika-vin04t15:136_0": "Aphāsukaraṇasikkhāpadavaṇṇanā niṭṭhitā.",
  "tika-vin04t15:137_0": "4. Naupaṭṭhāpanasikkhāpadavaṇṇanā",
  "tika-vin04t15:138_0": "Catutthe dukkhitanti gilānaṁ.",
  "tika-vin04t15:138_1": "Sahajīvininti saddhivihāriniṁ.",
  "tika-vin04t15:138_2": "Neva upaṭṭhaheyyāti tassā upaṭṭhānaṁ sayaṁ vā akarontiyā,",
  "tika-vin04t15:138_3": "parehi vā akārentiyā dhuraṁ nikkhittamatte pācittiyaṁ.",
  "tika-vin04t15:139_0": "Sāvatthiyaṁ thullanandaṁ ārabbha dukkhitaṁ sahajīviniṁ anupaṭṭhānavatthusmiṁ paññattaṁ,",
  "tika-vin04t15:139_1": "antevāsiniyā vā anupasampannāya vā dukkaṭaṁ,",
  "tika-vin04t15:139_2": "dasasu aññatarantarāye sati pariyesitvā alabhantiyā, gilānāya, āpadāsu, ummattikādīnañca anāpatti. Gilānatā, saddhivihāritā, anuññātakāraṇābhāvo,",
  "tika-vin04t15:139_3": "upaṭṭhāne dhuranikkhepoti imānettha cattāri aṅgāni.",
  "tika-vin04t15:139_4": "Samuṭṭhānādīni samanubhāsanasadisānīti.",
  "tika-vin04t15:140_0": "Naupaṭṭhāpanasikkhāpadavaṇṇanā niṭṭhitā.",
  "tika-vin04t15:141_0": "5. Nikkaḍḍhanasikkhāpadavaṇṇanā",
  "tika-vin04t15:142_0": "Pañcame upassayaṁ datvāti sakavāṭabaddhaṁ attano puggalikavihāraṁ datvā.",
  "tika-vin04t15:142_1": "Nikkaḍḍheyyāti bahūnipi dvārāni ekappayogena nikkaḍḍhentiyā ekā āpatti,",
  "tika-vin04t15:142_2": "nānāpayogehi payogagaṇanāya āpattiyo, āṇattiyampi eseva nayo.",
  "tika-vin04t15:142_3": "Sace pana ‘‘imañcimañca dvāraṁ atikkāmehī’’ti āṇāpeti,",
  "tika-vin04t15:142_4": "ekāya āṇattiyā eva dvāragaṇanāya āpattiyo.",
  "tika-vin04t15:143_0": "Sāvatthiyaṁ thullanandaṁ ārabbha etādise vatthusmiṁ paññattaṁ, tikapācittiyaṁ, akavāṭabaddhato dukkaṭaṁ,",
  "tika-vin04t15:143_1": "anupasampannāya tikadukkaṭaṁ,",
  "tika-vin04t15:143_2": "sakavāṭabaddhato vā akavāṭabaddhato vā ubhinnampi parikkhāranikkaḍḍhane dukkaṭameva,",
  "tika-vin04t15:143_3": "sesaṁ saṅghikavihāranikkaḍḍhanasikkhāpade vuttanayamevāti.",
  "tika-vin04t15:144_0": "Nikkaḍḍhanasikkhāpadavaṇṇanā niṭṭhitā.",
  "tika-vin04t15:145_0": "6. Saṁsaṭṭhasikkhāpadavaṇṇanā",
  "tika-vin04t15:146_0": "Chaṭṭhaṁ uttānapadatthameva.",
  "tika-vin04t15:146_1": "Sāvatthiyaṁ caṇḍakāḷiṁ ārabbha saṁsaṭṭhavihāravatthusmiṁ paññattaṁ,",
  "tika-vin04t15:146_2": "sesamettha paṭhamaariṭṭhasikkhāpade vuttavinicchayasadisamevāti.",
  "tika-vin04t15:147_0": "Saṁsaṭṭhasikkhāpadavaṇṇanā niṭṭhitā.",
  "tika-vin04t15:148_0": "7. Antoraṭṭhasikkhāpadavaṇṇanā",
  "tika-vin04t15:149_0": "Sattame antoraṭṭheti yassa vijite viharati, tassa raṭṭhe.",
  "tika-vin04t15:149_1": "Asatthikā cārikanti vinā satthena gacchantiyā, gāmantaragaṇanāya,",
  "tika-vin04t15:149_2": "agāmake araññe addhayojanagaṇanāya pācittiyaṁ.",
  "tika-vin04t15:150_0": "Sāvatthiyaṁ sambahulā bhikkhuniyo ārabbha vuttanayeneva desacārikaṁ pakkamanavatthusmiṁ paññattaṁ. Satthena saha gacchantiyā, kheme appaṭibhaye, āpadāsu, ummattikādīnañca anāpatti. Antoraṭṭhatā, akhematā, anuññātakāraṇābhāvo,",
  "tika-vin04t15:150_1": "cārikaṁ pakkamananti imānettha cattāri aṅgāni.",
  "tika-vin04t15:150_2": "Samuṭṭhānādīni eḷakalomasadisānīti.",
  "tika-vin04t15:151_0": "Antoraṭṭhasikkhāpadavaṇṇanā niṭṭhitā.",
  "tika-vin04t15:152_0": "8. Tiroraṭṭhasikkhāpadavaṇṇanā",
  "tika-vin04t15:153_0": "Aṭṭhame tiroraṭṭheti yassa vijite viharati, taṁ ṭhapetvā aññassa raṭṭhe.",
  "tika-vin04t15:153_1": "Sesaṁ sattame vuttanayeneva veditabbaṁ, nagaraṁ panettha rājagahanti.",
  "tika-vin04t15:154_0": "Tiroraṭṭhasikkhāpadavaṇṇanā niṭṭhitā.",
  "tika-vin04t15:155_0": "9. Antovassasikkhāpadavaṇṇanā",
  "tika-vin04t15:156_0": "Navame antovassanti purimaṁ vā temāsaṁ,",
  "tika-vin04t15:156_1": "pacchimaṁ vā temāsaṁ avasitvā tassa vassassa antoyeva.",
  "tika-vin04t15:156_2": "Idha sattāhakaraṇīyena vā kenaci ubbaḷhāya vā āpadāsu vā gacchantiyā ummattikādīnañca anāpatti. Sesaṁ aṭṭhamasadisamevāti.",
  "tika-vin04t15:157_0": "Antovassasikkhāpadavaṇṇanā niṭṭhitā.",
  "tika-vin04t15:158_0": "10. Cārikanapakkamanasikkhāpadavaṇṇanā",
  "tika-vin04t15:159_0": "Dasame vassaṁvuṭṭhāti purimaṁ vā temāsaṁ, pacchimaṁ vā temāsaṁ vuṭṭhā.",
  "tika-vin04t15:159_1": "Chappañcayojanānīti ettha pavāretvā pañca yojanāni gantumpi vaṭṭati, chasu vattabbameva natthi.",
  "tika-vin04t15:159_2": "Sace pana tīṇi gantvā teneva maggena paccāgacchati, na vaṭṭati, aññena āgantuṁ vaṭṭati.",
  "tika-vin04t15:159_3": "‘‘Vuttappamāṇaṁ addhānaṁ na gacchissāmī’’ti dhure nikkhittamatte pācittiyaṁ.",
  "tika-vin04t15:160_0": "Rājagahe sambahulā bhikkhuniyo ārabbha vassaṁ vasitvā cārikaṁ apakkamanavatthusmiṁ paññattaṁ. Antarāye sati,",
  "tika-vin04t15:160_1": "pariyesitvā dutiyikaṁ bhikkhuniṁ alabhantiyā, gilānāya, āpadāsu, ummattikādīnañca anāpatti. Vassaṁvuṭṭhatā, anuññātakāraṇābhāvo,",
  "tika-vin04t15:160_2": "pañcayojanānatikkamoti imānettha tīṇi aṅgāni.",
  "tika-vin04t15:160_3": "Samuṭṭhānādīni paṭhamapārājikasadisāni, idaṁ pana akiriyaṁ, dukkhavedananti.",
  "tika-vin04t15:161_0": "Cārikanapakkamanasikkhāpadavaṇṇanā niṭṭhitā.",
  "tika-vin04t15:162_0": "Tuvaṭṭavaggo catuttho.",
  "tika-vin04t15:163_0": "5. Cittāgāravaggo",
  "tika-vin04t15:164_0": "1. Rājāgārasikkhāpadavaṇṇanā",
  "tika-vin04t15:165_0": "Cittāgāravaggassa paṭhame rājāgāranti rañño kīḷanagharaṁ.",
  "tika-vin04t15:165_1": "Cittāgāranti kīḷanacittasālaṁ. Ārāmanti kīḷanaupavanaṁ. Uyyānanti kīḷanuyyānaṁ.",
  "tika-vin04t15:165_2": "Pokkharaṇinti kīḷanapokkharaṇiṁ.",
  "tika-vin04t15:165_3": "Dassanāyāti ‘‘etesu yaṁkiñci passissāmī’’ti gacchantiyā pade pade dukkaṭaṁ, yattha ṭhatvā passati,",
  "tika-vin04t15:165_4": "tattha padaṁ anuddharitvā pañcāpi passantiyā ekāva āpatti.",
  "tika-vin04t15:165_5": "Sace pana taṁ taṁ viloketvā passati,",
  "tika-vin04t15:165_6": "gīvaṁ parivattanappayogagaṇanāya āpattiyo, na ummīlanagaṇanāya.",
  "tika-vin04t15:166_0": "Sāvatthiyaṁ chabbaggiyā bhikkhuniyo ārabbha cittāgāraṁ dassanāya gamanavatthusmiṁ paññattaṁ,",
  "tika-vin04t15:166_1": "bhikkhussa sabbattha dukkaṭaṁ,",
  "tika-vin04t15:166_2": "avaseso vinicchayo naccadassanasikkhāpade vuttanayeneva veditabboti.",
  "tika-vin04t15:167_0": "Rājāgārasikkhāpadavaṇṇanā niṭṭhitā.",
  "tika-vin04t15:168_0": "2. Āsandiparibhuñjanasikkhāpadavaṇṇanā",
  "tika-vin04t15:169_0": "Dutiye āsandī nāma atikkantappamāṇā vuccati.",
  "tika-vin04t15:169_1": "Pallaṅko nāma saṁhārimena vāḷena katoti vutto.",
  "tika-vin04t15:169_2": "Paribhuñjeyyāti ettha pana nisīdananipajjanappayogagaṇanāya pācittiyaṁ veditabbaṁ.",
  "tika-vin04t15:170_0": "Sāvatthiyaṁ sambahulā bhikkhuniyo ārabbha āsandipallaṅkaparibhogavatthusmiṁ paññattaṁ, āsandiyā pāde chinditvā,",
  "tika-vin04t15:170_1": "pallaṅkassa vāḷe bhinditvā paribhuñjantiyā, ummattikādīnañca anāpatti. Āsandipallaṅkatā,",
  "tika-vin04t15:170_2": "nisīdanaṁ nipajjanaṁ vāti imānettha dve aṅgāni.",
  "tika-vin04t15:170_3": "Samuṭṭhānādīni eḷakalomasadisānīti.",
  "tika-vin04t15:171_0": "Āsandiparibhuñjanasikkhāpadavaṇṇanā niṭṭhitā.",
  "tika-vin04t15:172_0": "3. Suttakantanasikkhāpadavaṇṇanā",
  "tika-vin04t15:173_0": "Tatiye suttanti channaṁ aññataraṁ.",
  "tika-vin04t15:173_1": "Kanteyyāti ettha yattakaṁ hatthena añchitaṁ hoti,",
  "tika-vin04t15:173_2": "tasmiṁ takkamhi veṭhite ekā āpatti.",
  "tika-vin04t15:173_3": "Idañhi sandhāya padabhājanīye (pāci.",
  "tika-vin04t15:173_4": "988) ‘‘ujjavujjave’’ti vuttaṁ.",
  "tika-vin04t15:174_0": "Sāvatthiyaṁ chabbaggiyā bhikkhuniyo ārabbha suttaṁ kantanavatthusmiṁ paññattaṁ,",
  "tika-vin04t15:174_1": "kantanato pubbe kappāsavicinanaṁ ādiṁ katvā sabbappayogesu hatthavāragaṇanāya dukkaṭaṁ. Kantitasuttaṁ kantantiyā, ummattikādīnañca anāpatti. Akantitatā,",
  "tika-vin04t15:174_2": "kantananti imānettha dve aṅgāni.",
  "tika-vin04t15:174_3": "Samuṭṭhānādīni eḷakalomasadisānīti.",
  "tika-vin04t15:175_0": "Suttakantanasikkhāpadavaṇṇanā niṭṭhitā.",
  "tika-vin04t15:176_0": "4. Gihiveyyāvaccasikkhāpadavaṇṇanā",
  "tika-vin04t15:177_0": "Catutthe gihiveyyāvaccanti gihīnaṁ veyyāvaccaṁ.",
  "tika-vin04t15:177_1": "Sacepi hi mātāpitaro attano kiñci kammaṁ akārāpetvā tesaṁ yāgupacanādīni karonti,",
  "tika-vin04t15:177_2": "pubbappayogesu payogagaṇanāya dukkaṭāni āpajjitvā yāguādīsu bhājanagaṇanāya,",
  "tika-vin04t15:177_3": "khādanīyādīsu pūvagaṇanāya pācittiyaṁ āpajjati.",
  "tika-vin04t15:178_0": "Sāvatthiyaṁ sambahulā bhikkhuniyo ārabbha gihīnaṁ veyyāvaccakaraṇavatthusmiṁ paññattaṁ,",
  "tika-vin04t15:178_1": "manussehi saṅghassa yāgupāne vā bhatte vā cetiyapūjāya vā karīyamānāya tesaṁ sahāyabhāvena yāgupacanādīni,",
  "tika-vin04t15:178_2": "attano veyyāvaccakarassa ca tāniyeva karontiyā, ummattikādīnañca anāpatti. Gihiveyyāvaccakaraṇaṁ,",
  "tika-vin04t15:178_3": "anuññātakāraṇābhāvoti imānettha dve aṅgāni.",
  "tika-vin04t15:178_4": "Samuṭṭhānādīni eḷakalomasadisānevāti.",
  "tika-vin04t15:179_0": "Gihiveyyāvaccasikkhāpadavaṇṇanā niṭṭhitā.",
  "tika-vin04t15:180_0": "5. Adhikaraṇasikkhāpadavaṇṇanā",
  "tika-vin04t15:181_0": "Pañcame adhikaraṇanti catunnaṁ aññataraṁ.",
  "tika-vin04t15:181_1": "Pācittiyanti idha cīvarasibbane viya dhuraṁ nikkhittamatte pācittiyaṁ, ekāhampi parihāro natthi.",
  "tika-vin04t15:182_0": "Sāvatthiyaṁ thullanandaṁ ārabbha adhikaraṇaṁ navūpasamanavatthusmiṁ paññattaṁ,",
  "tika-vin04t15:182_1": "sesamettha cīvarasibbanasikkhāpade vuttanayeneva veditabbanti.",
  "tika-vin04t15:183_0": "Adhikaraṇasikkhāpadavaṇṇanā niṭṭhitā.",
  "tika-vin04t15:184_0": "6. Bhojanadānasikkhāpadavaṇṇanā",
  "tika-vin04t15:185_0": "Chaṭṭhe sahatthāti kāyena vā kāyappaṭibaddhena vā nissaggiyena vā ṭhapetvā pañcasahadhammike avasesānaṁ aññatra udakadantaponā yaṁkiñci ajjhoharaṇīyaṁ dadantiyā pācittiyaṁ.",
  "tika-vin04t15:186_0": "Sāvatthiyaṁ thullanandaṁ ārabbha agārikassa khādanīyabhojanīyadānavatthusmiṁ paññattaṁ, udakadantapone dukkaṭaṁ. Yā pana dāpeti na deti, upanikkhipitvā deti, bāhiralepaṁ deti, tassā, ummattikādīnañca anāpatti.",
  "tika-vin04t15:186_1": "Aññatra udakadantaponā ajjhoharaṇiyaṁ,",
  "tika-vin04t15:186_2": "ṭhapetvā pañca sahadhammike aññassa sahatthā dānanti imānettha dve aṅgāni.",
  "tika-vin04t15:186_3": "Samuṭṭhānādīni eḷakalomasadisānīti.",
  "tika-vin04t15:187_0": "Bhojanadānasikkhāpadavaṇṇanā niṭṭhitā.",
  "tika-vin04t15:188_0": "7. Āvasathacīvarasikkhāpadavaṇṇanā",
  "tika-vin04t15:189_0": "Sattame āvasathacīvaranti ‘‘utuniyo bhikkhuniyo paribhuñjantū’’ti dinnacīvaraṁ.",
  "tika-vin04t15:189_1": "Anissajjitvāti catutthe divase dhovitvā aññissā antamaso sāmaṇeriyāpi utuniyā adatvā.",
  "tika-vin04t15:189_2": "Pācittiyanti evaṁ anissajjitvā paribhuñjantiyā pācittiyaṁ.",
  "tika-vin04t15:190_0": "Sāvatthiyaṁ thullanandaṁ ārabbha āvasathacīvaraṁ anissajjitvā paribhuñjanavatthusmiṁ paññattaṁ, tikapācittiyaṁ, nissajjite dvikadukkaṭaṁ.",
  "tika-vin04t15:190_1": "Tasmiṁ pana nissajjitasaññāya, puna pariyāyena vā,",
  "tika-vin04t15:190_2": "aññāsaṁ utunīnaṁ abhāvena vā, acchinnanaṭṭhacīvarikāya vā, āpadāsu vā paribhuñjantiyā, ummattikādīnañca anāpatti. Āvasathacīvaratā, catutthadivasatā, dhovitvā anissajjanaṁ,",
  "tika-vin04t15:190_3": "anuññātakāraṇābhāvoti imānettha cattāri aṅgāni.",
  "tika-vin04t15:190_4": "Samuṭṭhānādīni kathinasadisāni, idaṁ pana kiriyākiriyanti.",
  "tika-vin04t15:191_0": "Āvasathacīvarasikkhāpadavaṇṇanā niṭṭhitā.",
  "tika-vin04t15:192_0": "8. Āvasathavihārasikkhāpadavaṇṇanā",
  "tika-vin04t15:193_0": "Aṭṭhame āvasathanti kavāṭabaddhavihāraṁ.",
  "tika-vin04t15:193_1": "Anissajjitvāti rakkhaṇatthāya adatvā,",
  "tika-vin04t15:193_2": "‘‘idaṁ jaggeyyāsī’’ti evaṁ anāpucchitvāti attho.",
  "tika-vin04t15:193_3": "Cārikaṁ pakkameyya pācittiyanti ettha sakagāmato aññaṁ gāmaṁ ekarattivāsatthāyapi pakkamantiyā parikkhittassa āvasathassa parikkhepaṁ,",
  "tika-vin04t15:193_4": "aparikkhittassa upacāraṁ paṭhamapādena atikkantamatte dukkaṭaṁ, dutiyena pācittiyaṁ.",
  "tika-vin04t15:194_0": "Sāvatthiyaṁ thullanandaṁ ārabbha āvasathaṁ anissajjitvā cārikaṁ pakkamanavatthusmiṁ paññattaṁ, tikapācittiyaṁ, akavāṭabaddhe dukkaṭaṁ, nissajjite dvikadukkaṭaṁ.",
  "tika-vin04t15:194_1": "Tasmiṁ pana nissajjitasaññāya, sati antarāye,",
  "tika-vin04t15:194_2": "paṭijaggikaṁ pariyesitvā alabhantiyā, gilānāya, āpadāsu, ummattikādīnañca anāpatti. Sakavāṭabaddhatā, vuttanayena pakkamanaṁ,",
  "tika-vin04t15:194_3": "anuññātakāraṇābhāvoti imānettha tīṇi aṅgāni.",
  "tika-vin04t15:194_4": "Samuṭṭhānādīni kathinasadisānīti, idaṁ pana kiriyākiriyanti.",
  "tika-vin04t15:195_0": "Āvasathavihārasikkhāpadavaṇṇanā niṭṭhitā.",
  "tika-vin04t15:196_0": "9. Tiracchānavijjāpariyāpuṇanasikkhāpadavaṇṇanā",
  "tika-vin04t15:197_0": "Navame tiracchānavijjanti yaṁkiñci bāhirakaṁ anatthasaṁhitaṁ hatthiassarathadhanutharusippaāthabbaṇakhilanavasīkaraṇasosāpanamantāgadappayogādibhedaṁ parūpaghātakaraṁ vijjaṁ.",
  "tika-vin04t15:197_1": "Pariyāpuṇeyyāti ettha yassa kassaci santike taṁ padādivasena pariyāpuṇantiyā padagaṇanāya ceva akkharagaṇanāya ca pācittiyanti.",
  "tika-vin04t15:198_0": "Tiracchānavijjāpariyāpuṇanasikkhāpadavaṇṇanā niṭṭhitā.",
  "tika-vin04t15:199_0": "10. Tiracchānavijjāvācanasikkhāpadavaṇṇanā",
  "tika-vin04t15:200_0": "Dasame vāceyyāti padaṁ viseso.",
  "tika-vin04t15:200_1": "Ubhayampi sāvatthiyaṁ chabbaggiyā ceva sambahulā bhikkhuniyo ca ārabbha tiracchānavijjaṁ pariyāpuṇanavācanavatthusmiṁ paññattaṁ. Lekhe, dhāraṇāya ca,",
  "tika-vin04t15:200_2": "guttatthāya ca yakkhaparittanāgamaṇḍalādike sabbaparitte, ummattikādīnañca anāpatti. Tiracchānavijjatā, pariyāpuṇanavācanā,",
  "tika-vin04t15:200_3": "anuññātakāraṇābhāvoti imānettha dvīsupi tīṇi aṅgāni.",
  "tika-vin04t15:200_4": "Samuṭṭhānādīni padasodhammasadisānīti.",
  "tika-vin04t15:201_0": "Tiracchānavijjāvācanasikkhāpadavaṇṇanā niṭṭhitā.",
  "tika-vin04t15:202_0": "Cittāgāravaggo pañcamo.",
  "tika-vin04t15:203_0": "6. Ārāmavaggo",
  "tika-vin04t15:204_0": "1. Ārāmapavisanasikkhāpadavaṇṇanā",
  "tika-vin04t15:205_0": "Ārāmavaggassa paṭhame sabhikkhukaṁ ārāmanti yattha bhikkhū rukkhamūlepi vasanti, taṁ padesaṁ.",
  "tika-vin04t15:205_1": "Anāpucchāti ettha bhikkhusāmaṇeraārāmikesu yaṁkiñci anāpucchā,",
  "tika-vin04t15:205_2": "parikkhittassa ārāmassa parikkhepaṁ atikkamantiyā,",
  "tika-vin04t15:205_3": "aparikkhittassa upacāraṁ okkamantiyā paṭhamapāde dukkaṭaṁ, dutiyapāde pācittiyaṁ.",
  "tika-vin04t15:206_0": "Sāvatthiyaṁ sambahulā bhikkhuniyo ārabbha anāpucchā ārāmaṁ pavisanavatthusmiṁ paññattaṁ,",
  "tika-vin04t15:206_1": "‘‘santaṁ bhikkhuṁ anāpucchā’’ti ca ‘‘jānaṁ sabhikkhuka’’nti ca imānettha dve anupaññattiyo, sabhikkhuke vematikāya,",
  "tika-vin04t15:206_2": "abhikkhuke sabhikkhukasaññāya ceva vematikāya ca dukkaṭaṁ.",
  "tika-vin04t15:206_3": "Tasmiṁ pana duvidhepi abhikkhukasaññāya,",
  "tika-vin04t15:206_4": "santaṁ bhikkhuṁ āpucchā pavisantiyā,",
  "tika-vin04t15:206_5": "paṭhamappaviṭṭhānaṁ vā bhikkhunīnaṁ sīsaṁnulokikāya,",
  "tika-vin04t15:206_6": "yattha vā bhikkhuniyo sannipatitā,",
  "tika-vin04t15:206_7": "tattha ‘‘tāsaṁ santikaṁ gacchāmī’’ti saññāya, ārāmena vā maggo hoti, tena gacchantiyā, āpadāsu, ummattikādīnañca anāpatti. Sabhikkhukārāmatā , sabhikkhukasaññitā, vuttaparicchedātikkamo,",
  "tika-vin04t15:206_8": "anuññātakāraṇābhāvoti imānettha cattāri aṅgāni. Samanubhāsanasamauṭṭhānaṁ, kiriyākiriyaṁ, saññāvimokkhaṁ, sacittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "tika-vin04t15:207_0": "Ārāmapavisanasikkhāpadavaṇṇanā niṭṭhitā.",
  "tika-vin04t15:208_0": "2. Bhikkhuakkosanasikkhāpadavaṇṇanā",
  "tika-vin04t15:209_0": "Dutiye akkoseyyāti dasannaṁ akkosavatthūnaṁ aññatarena sammukhā vā parammukhā vā akkoseyya.",
  "tika-vin04t15:209_1": "Paribhāseyyāti bhayamassa upadaṁseyya.",
  "tika-vin04t15:209_2": "Pācittiyanti tassā evaṁ karontiyā pācittiyaṁ.",
  "tika-vin04t15:210_0": "Vesāliyaṁ chabbaggiyā bhikkhuniyo ārabbha āyasmantaṁ upāliṁ akkosanavatthusmiṁ paññattaṁ, tikapācittiyaṁ, anupasampanne tikadukkaṭaṁ,",
  "tika-vin04t15:210_1": "atthadhammaanusāsanipurekkhārāya, ummattikādīnañca anāpatti. Upasampannatā, akkosanaparibhāsanaṁ,",
  "tika-vin04t15:210_2": "atthapurekkhāratādīnaṁ abhāvoti imānettha tīṇi aṅgāni.",
  "tika-vin04t15:210_3": "Samuṭṭhānādīni adinnādānasadisāni, idaṁ pana dukkhavedananti.",
  "tika-vin04t15:211_0": "Bhikkhuakkosanasikkhāpadavaṇṇanā niṭṭhitā.",
  "tika-vin04t15:212_0": "3. Gaṇaparibhāsanasikkhāpadavaṇṇanā",
  "tika-vin04t15:213_0": "Tatiye caṇḍikatāti kuddhā. Gaṇanti bhikkhunisaṅghaṁ.",
  "tika-vin04t15:213_1": "Paribhāseyyāti ettha ‘‘bālā etā abyattā etā,",
  "tika-vin04t15:213_2": "netā jānanti kammaṁ vā kammadosaṁ vā kammasampattiṁ vā kammavipattiṁ vā’’ti evaṁ yattha katthaci paribhāsantiyā pācittiyaṁ.",
  "tika-vin04t15:214_0": "Sāvatthiyaṁ thullanandaṁ ārabbha gaṇaṁ paribhāsanavatthusmiṁ paññattaṁ,",
  "tika-vin04t15:214_1": "sambahulā vā ekaṁ vā anupasampannaṁ vā paribhāsantiyā dukkaṭaṁ. Sesaṁ dutiyasadisamevāti.",
  "tika-vin04t15:215_0": "Gaṇaparibhāsanasikkhāpadavaṇṇanā niṭṭhitā.",
  "tika-vin04t15:216_0": "4. Pavāritasikkhāpadavaṇṇanā",
  "tika-vin04t15:217_0": "Catutthe gaṇabhojane vuttanayena nimantitā,",
  "tika-vin04t15:217_1": "pavāraṇāsikkhāpade vuttanayena pavāritā veditabbā.",
  "tika-vin04t15:217_2": "Pācittiyanti tassā purebhattaṁ ṭhapetvā yāguñceva sesāni ca tīṇi kālikāni aññaṁ yaṁkiñci āmisaṁ ajjhoharaṇatthāya paṭiggaṇhantiyā gahaṇe dukkaṭaṁ,",
  "tika-vin04t15:217_3": "ajjhohāre ajjhohāre pācittiyaṁ.",
  "tika-vin04t15:218_0": "Sāvatthiyaṁ sambahulā bhikkhuniyo ārabbha aññatra bhuñjanavatthusmiṁ paññattaṁ,",
  "tika-vin04t15:218_1": "tīṇi kālikāni āhāratthāya paṭiggaṇhantiyāpi ajjhoharantiyāpi dukkaṭaṁ.",
  "tika-vin04t15:218_2": "Yā pana nimantitā appavāritā yāguṁ pivati, sāmike apaloketvā bhuñjati,",
  "tika-vin04t15:218_3": "tīṇi kālikāni sati paccaye paribhuñjati, tassā, ummattikādīnañca anāpatti.",
  "tika-vin04t15:218_4": "Nimantitā vā pavāritā vā taṁ ubhayaṁ vā,",
  "tika-vin04t15:218_5": "purebhattaṁ vuttalakkhaṇassa āmisassa ajjhohāro,",
  "tika-vin04t15:218_6": "sāmikānaṁ anāpucchananti imānettha tīṇi aṅgāni. Addhānasamuṭṭhānaṁ,",
  "tika-vin04t15:218_7": "nimantitāya anāpucchā bhuñjantiyā āpattisambhavato siyā kiriyākiriyaṁ,",
  "tika-vin04t15:218_8": "pavāritāya kappiyaṁ kāretvāpi akāretvāpi paribhuñjantiyā āpattisambhavato siyā kiriyaṁ, nosaññāvimokkhaṁ, acittakaṁ, paṇṇattivajjaṁ kāyakammaṁ, vacīkammaṁ, ticittaṁ, tivedananti.",
  "tika-vin04t15:219_0": "Pavāritasikkhāpadavaṇṇanā niṭṭhitā.",
  "tika-vin04t15:220_0": "5. Kulamaccharinīsikkhāpadavaṇṇanā",
  "tika-vin04t15:221_0": "Pañcame kule maccharo kulamaccharo, kulamaccharo etissā atthi,",
  "tika-vin04t15:221_1": "kulaṁ vā maccharāyatīti kulamaccharinī. Assāti yā īdisī bhaveyya.",
  "tika-vin04t15:221_2": "Pācittiyanti tassā ‘‘yaṁ kulaṁ bhikkhunīnaṁ paccaye dātukāmaṁ,",
  "tika-vin04t15:221_3": "kathaṁ nāma tattha bhikkhuniyo na gaccheyyu’’nti bhikkhunīnaṁ vā santike kulassa,",
  "tika-vin04t15:221_4": "‘‘kathaṁ nāma ime tāsaṁ kiñci na dajjeyyu’’nti kulassa vā santike bhikkhunīnaṁ avaṇṇaṁ bhāsantiyā pācittiyaṁ.",
  "tika-vin04t15:222_0": "Sāvatthiyaṁ aññataraṁ bhikkhuniṁ ārabbha kulamaccharāyanavatthusmiṁ paññattaṁ.",
  "tika-vin04t15:222_1": "Amaccharāyitvā santaṁyeva ādīnavaṁ ācikkhantiyā, ummattikādīnañca anāpatti. Bhikkhunīnaṁ alābhakāmatā,",
  "tika-vin04t15:222_2": "kulassa vā santike bhikkhunīnaṁ bhikkhunīnaṁ vā santike kulassa avaṇṇabhaṇananti imānettha dve aṅgāni.",
  "tika-vin04t15:222_3": "Samuṭṭhānādīni adinnādānasadisāni, idaṁ pana dukkhavedananti.",
  "tika-vin04t15:223_0": "Kulamaccharinīsikkhāpadavaṇṇanā niṭṭhitā.",
  "tika-vin04t15:224_0": "6. Abhikkhukāvāsasikkhāpadavaṇṇanā",
  "tika-vin04t15:225_0": "Chaṭṭhe sace bhikkhunupassayato addhayojanabbhantare ovādadāyakā bhikkhū na vasanti,",
  "tika-vin04t15:225_1": "maggo vā akhemo hoti na sakkā anantarāyena gantuṁ , ayaṁ abhikkhuko nāma āvāso.",
  "tika-vin04t15:225_2": "Tattha ‘‘vassaṁ vasissāmī’’ti senāsanapaññāpanapānīyaupaṭṭhāpanādīni karontiyā dukkaṭaṁ , saha aruṇuggamanā pācittiyaṁ. Ayamettha saṅkhepo,",
  "tika-vin04t15:225_3": "vitthāro pana samantapāsādikāyaṁ (pāci. aṭṭha. 144 ādayo) vutto.",
  "tika-vin04t15:226_0": "Sāvatthiyaṁ sambahulā bhikkhuniyo ārabbha abhikkhuke āvāse vassaṁ vasanavatthusmiṁ paññattaṁ,",
  "tika-vin04t15:226_1": "yattha pana vassūpagatā bhikkhū pakkantā vā honti vibbhantā vā kālaṅkatā vā pakkhasaṅkantā vā tattha vasantiyā, āpadāsu, ummattikādīnañca anāpatti. Abhikkhukāvāsatā, vassūpagamanaṁ,",
  "tika-vin04t15:226_2": "aruṇuggamananti imānettha tīṇi aṅgāni.",
  "tika-vin04t15:226_3": "Samuṭṭhānādīni eḷakalomasadisānevāti.",
  "tika-vin04t15:227_0": "Abhikkhukāvāsasikkhāpadavaṇṇanā niṭṭhitā.",
  "tika-vin04t15:228_0": "7. Apavāraṇāsikkhāpadavaṇṇanā",
  "tika-vin04t15:229_0": "Sattame vassaṁvuṭṭhāti purimaṁ vā pacchimaṁ vā temāsaṁ vuṭṭhā.",
  "tika-vin04t15:229_1": "Ubhatosaṅgheti bhikkhunisaṅghe ceva bhikkhusaṅghe ca.",
  "tika-vin04t15:229_2": "Ayaṁ panettha vinicchayakathā – bhikkhunīhi cātuddaseyeva sannipatitvā ‘‘suṇātu me, ayye, saṅgho, ajja pavāraṇā cātuddasī, yadi saṅghassa pattakallaṁ,",
  "tika-vin04t15:229_3": "saṅgho pavāreyyā’’ti evaṁ sabbasaṅgāhikañattiṁ vā,",
  "tika-vin04t15:229_4": "‘‘tevācikaṁ pavāreyyā’’ti evaṁ tevācikañattiṁ vā, sati antarāye ‘‘dvevācikaṁ, ekavācikaṁ,",
  "tika-vin04t15:229_5": "samānavassikaṁ pavāreyyā’’ti evaṁ dvevācikādiñattiṁ vā ṭhapetvā sabbasaṅgāhikañatti ce ṭhapitā, ‘‘saṅghaṁ, ayye,",
  "tika-vin04t15:229_6": "pavāremi diṭṭhena vā sutena vā parisaṅkāya vā,",
  "tika-vin04t15:229_7": "vadantu maṁ ayyāyo anukampaṁ upādāya,",
  "tika-vin04t15:229_8": "passantī paṭikarissāmī’’ti (cūḷava. 427) evaṁ sakiṁ vā, ‘‘dutiyampi, ayye, saṅghaṁ…pe… tatiyampi, ayye,",
  "tika-vin04t15:229_9": "saṅghaṁ…pe… paṭikarissāmī’’ti evaṁ dvattikkhattuṁ vā vatvā paṭipāṭiyā pavāretabbaṁ.",
  "tika-vin04t15:229_10": "Tevācikāya ñattiyā vacanaṁ na hāpetabbaṁ,",
  "tika-vin04t15:229_11": "dvevācikādīsu vaḍḍhetuṁ vaṭṭati, hāpetuṁ na vaṭṭati.",
  "tika-vin04t15:229_12": "Evaṁ bhikkhunisaṅghe pavāretvā tattheva ekā bhikkhunī bhikkhunikkhandhake (cūḷava.",
  "tika-vin04t15:229_13": "427) vuttena ñattidutiyakammena bhikkhunisaṅghassatthāya bhikkhusaṅghaṁ pavāretuṁ sammannitabbā.",
  "tika-vin04t15:229_14": "Tāya sammatāya bhikkhuniyā pannarase bhikkhunisaṅghaṁ ādāya bhikkhusaṅghaṁ upasaṅkamitvā ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo ‘‘bhikkhunisaṅgho ayya bhikkhusaṅghaṁ pavāreti diṭṭhena vā sutena vā parisaṅkāya vā,",
  "tika-vin04t15:229_15": "vadatāyya bhikkhusaṅgho bhikkhunisaṅghaṁ anukampaṁ upādāya, passanto paṭikarissati,",
  "tika-vin04t15:229_16": "dutiyampi ayya…pe… tatiyampi ayya…pe… passanto paṭikarissatī’’ti evaṁ pavāretabbaṁ.",
  "tika-vin04t15:230_0": "Sace pañcavaggo bhikkhunisaṅgho na pūrati,",
  "tika-vin04t15:230_1": "catūhi vā tīhi vā gaṇañattiṁ ṭhapetvā,",
  "tika-vin04t15:230_2": "dvīhi vinā ñattiyā aññamaññaṁ pavāretabbaṁ.",
  "tika-vin04t15:230_3": "Ekāya ‘‘ajja me pavāraṇā’’ti adhiṭṭhātabbaṁ.",
  "tika-vin04t15:231_0": "Vihāraṁ pana gantvā ‘‘bhikkhuniyo, ayya,",
  "tika-vin04t15:231_1": "bhikkhusaṅghaṁ pavārenti diṭṭhena vā sutena vā parisaṅkāya vā,",
  "tika-vin04t15:231_2": "vadatāyya bhikkhusaṅgho bhikkhuniyo anukampaṁ upādāya,",
  "tika-vin04t15:231_3": "passantiyo paṭikarissantī’’ti ca, ‘‘ahaṁ, ayya,",
  "tika-vin04t15:231_4": "bhikkhusaṅghaṁ pavāremi diṭṭhena vā sutena vā parisaṅkāya vā, vadatu maṁ, ayya,",
  "tika-vin04t15:231_5": "bhikkhusaṅgho anukampaṁ upādāya,",
  "tika-vin04t15:231_6": "passantī paṭikarissāmī’’ti ca evaṁ tikkhattuṁ vattabbaṁ.",
  "tika-vin04t15:232_0": "Sace bhikkhusaṅgho na pūrati, ‘‘bhikkhunisaṅgho, ayya,",
  "tika-vin04t15:232_1": "ayye pavāreti diṭṭhena vā sutena vā parisaṅkāya vā,",
  "tika-vin04t15:232_2": "vadantu ayyā bhikkhunisaṅghaṁ anukampaṁ upādāya,",
  "tika-vin04t15:232_3": "passanto paṭikarissatī’’ti ca, ‘‘bhikkhunisaṅgho, ayya,",
  "tika-vin04t15:232_4": "ayyaṁ pavāreti diṭṭhena vā sutena vā parisaṅkāya vā,",
  "tika-vin04t15:232_5": "vadatāyyo bhikkhunisaṅghaṁ anukampaṁ upādāya,",
  "tika-vin04t15:232_6": "passanto paṭikarissatī’’ti ca evaṁ tikkhattuṁ vattabbaṁ.",
  "tika-vin04t15:233_0": "Ubhinnaṁ aparipūriyā ‘‘bhikkhuniyo, ayyā,",
  "tika-vin04t15:233_1": "ayye pavārenti diṭṭhena vā sutena vā parisaṅkāya vā,",
  "tika-vin04t15:233_2": "vadantāyyā bhikkhuniyo anukampaṁ upādāya,",
  "tika-vin04t15:233_3": "passantiyo paṭikarissantī’’ti ca, ‘‘bhikkhuniyo, ayya,",
  "tika-vin04t15:233_4": "ayyaṁ pavārenti diṭṭhena vā sutena vā parisaṅkāya vā,",
  "tika-vin04t15:233_5": "vadatāyyo bhikkhuniyo anukampaṁ upādāya,",
  "tika-vin04t15:233_6": "passantiyo paṭikarissantī’’ti ca, ‘‘ahaṁ, ayyā,",
  "tika-vin04t15:233_7": "ayye pavāremi diṭṭhena vā sutena vā…pe… vadantu maṁ, ayyā, anukampaṁ upādāya,",
  "tika-vin04t15:233_8": "passantī paṭikarissāmī’’ti ca, ‘‘ahaṁ, ayya,",
  "tika-vin04t15:233_9": "ayyaṁ pavāremi diṭṭhena vā sutena vā…pe… vadatu maṁ, ayyo, anukampaṁ upādāya,",
  "tika-vin04t15:233_10": "passantī paṭikarissāmī’’ti ca evaṁ tikkhattuṁ vattabbaṁ.",
  "tika-vin04t15:233_11": "Sabbāheva hi iminā nayena ubhatosaṅghe pavāritā hoti,",
  "tika-vin04t15:233_12": "yā pana vassaṁvuṭṭhā ‘‘ubhatosaṅghe evaṁ na pavāressāmī’’ti dhuraṁ nikkhipati,",
  "tika-vin04t15:233_13": "tassā saha dhuranikkhepena pācittiyaṁ.",
  "tika-vin04t15:234_0": "Sāvatthiyaṁ sambahulā bhikkhuniyo ārabbha vassaṁ vasitvā na pavāraṇāvatthusmiṁ paññattaṁ. Antarāye pana sati,",
  "tika-vin04t15:234_1": "pariyesitvā bhikkhū alabhantiyā, gilānāya, āpadāsu, ummattikādīnañca anāpatti. Vassaṁvuṭṭhatā, na ubhatosaṅghe pavāraṇā,",
  "tika-vin04t15:234_2": "anuññātakāraṇābhāvoti imānettha tīṇi aṅgāni.",
  "tika-vin04t15:234_3": "Samuṭṭhānādīni samanubhāsanasadisānīti.",
  "tika-vin04t15:235_0": "Apavāraṇāsikkhāpadavaṇṇanā niṭṭhitā.",
  "tika-vin04t15:236_0": "8. Ovādasikkhāpadavaṇṇanā",
  "tika-vin04t15:237_0": "Aṭṭhame ovādāyāti garudhammassavanatthāya.",
  "tika-vin04t15:237_1": "Saṁvāsāyāti uposathapucchanatthāya ceva pavāraṇatthāya ca.",
  "tika-vin04t15:237_2": "Pācittiyanti ‘‘etesaṁ atthāya na gacchāmī’’ti dhuraṁ nikkhittamatte pācittiyaṁ.",
  "tika-vin04t15:238_0": "Sakkesu chabbaggiyā bhikkhuniyo ārabbha ovādāya agamanavatthusmiṁ paññattaṁ. Antarāye pana sati,",
  "tika-vin04t15:238_1": "pariyesitvā dutiyikaṁ alabhantiyā, gilānāya, āpadāsu, ummattikādīnañca anāpatti.",
  "tika-vin04t15:238_2": "Ovādasaṁvāsānaṁ atthāya agamanaṁ,",
  "tika-vin04t15:238_3": "anuññātakāraṇābhāvoti imānettha dve aṅgāni.",
  "tika-vin04t15:238_4": "Samuṭṭhānādīni paṭhamapārājikasadisāni, idaṁ pana akiriyaṁ, dukkhavedananti.",
  "tika-vin04t15:239_0": "Ovādasikkhāpadavaṇṇanā niṭṭhitā.",
  "tika-vin04t15:240_0": "9. Ovādūpasaṅkamanasikkhāpadavaṇṇanā",
  "tika-vin04t15:241_0": "Navame anvaddhamāsanti addhamāse addhamāse.",
  "tika-vin04t15:241_1": "Uposathapucchakanti uposathapucchanaṁ.",
  "tika-vin04t15:241_2": "Ovādūpasaṅkamananti ovādatthāya upasaṅkamanaṁ.",
  "tika-vin04t15:241_3": "Taṁ atikkāmentiyāti ettha bhikkhunīhi terase vā cātuddase vā ārāmaṁ gantvā ‘‘ayaṁ uposatho cātuddaso pannaraso’’ti pucchitabbaṁ,",
  "tika-vin04t15:241_4": "uposathadivase nidānavaṇṇanāyaṁ vuttanayena ovādūpasaṅkamanaṁ yācitabbaṁ.",
  "tika-vin04t15:241_5": "Yā bhikkhunī vuttappakāre kāle tadubhayaṁ na karoti, sā taṁ atikkāmeti nāma,",
  "tika-vin04t15:241_6": "tassā ‘‘uposathampi na pucchissāmi,",
  "tika-vin04t15:241_7": "ovādampi na yācissāmī’’ti dhuraṁ nikkhittamatte pācittiyaṁ.",
  "tika-vin04t15:242_0": "Sāvatthiyaṁ sambahulā bhikkhuniyo ārabbha uposathaovādānaṁ apucchanaayācanavatthusmiṁ paññattaṁ , anāpatti aṭṭhamasadisāyeva.",
  "tika-vin04t15:242_1": "Uposathovādānaṁ apucchanaayācanāyaṁ dhuranikkhepo,",
  "tika-vin04t15:242_2": "anuññātakāraṇābhāvoti imānettha dve aṅgāni.",
  "tika-vin04t15:242_3": "Samuṭṭhānādīni samanubhāsanasadisānīti.",
  "tika-vin04t15:243_0": "Ovādūpasaṅkamanasikkhāpadavaṇṇanā niṭṭhitā.",
  "tika-vin04t15:244_0": "10. Pasākhejātasikkhāpadavaṇṇanā",
  "tika-vin04t15:245_0": "Dasame pasākheti nābhiyā heṭṭhā jāṇumaṇḍalānaṁ uparipadese.",
  "tika-vin04t15:245_1": "Tato hi yasmā rukkhassa sākhā viya ubho ūrū pabhijjitvā gatā,",
  "tika-vin04t15:245_2": "tasmā so ‘‘pasākho’’ti vuccati, tasmiṁ pasākhe. Gaṇḍanti yaṁkiñci gaṇḍaṁ. Rudhitanti vaṇaṁ.",
  "tika-vin04t15:245_3": "Bhedāpeyya vātiādīsu sace ‘‘bhinda phālehī’’ti sabbāni āṇāpeti, so ca tatheva karoti,",
  "tika-vin04t15:245_4": "cha dukkaṭāni cha ca pācittiyāni.",
  "tika-vin04t15:245_5": "Athāpi ‘‘yaṁkiñci ettha kattabbaṁ,",
  "tika-vin04t15:245_6": "taṁ sabbaṁ karohī’’ti evaṁ āṇāpeti,",
  "tika-vin04t15:245_7": "so ca sabbānipi bhedanādīni karoti,",
  "tika-vin04t15:245_8": "ekavācāya cha dukkaṭāni cha ca pācittiyāni.",
  "tika-vin04t15:245_9": "Sace pana bhedanādīsu ekaṁyeva ‘‘idaṁ nāma karohī’’ti āṇāpeti, so ca sabbāni karoti. Yaṁ āṇattaṁ, tasseva karaṇe pācittiyaṁ.",
  "tika-vin04t15:246_0": "Sāvatthiyaṁ aññataraṁ bhikkhuniṁ ārabbha pasākhe jātaṁ gaṇḍaṁ purisena bhedāpanavatthusmiṁ paññattaṁ,",
  "tika-vin04t15:246_1": "apaloketvā vā viññuṁ vā yaṁkañci dutiyikaṁ gahetvā evaṁ karontiyā, ummattikādīnañca anāpatti. Pasākhe jātatā, anapalokanaṁ, dutiyikābhāvo,",
  "tika-vin04t15:246_2": "purisena bhedādīnaṁ kārāpananti imānettha cattāri aṅgāni.",
  "tika-vin04t15:246_3": "Samuṭṭhānādīni kathinasadisāni, idaṁ pana kiriyākiriyanti.",
  "tika-vin04t15:247_0": "Pasākhejātasikkhāpadavaṇṇanā niṭṭhitā.",
  "tika-vin04t15:248_0": "Ārāmavaggo chaṭṭho.",
  "tika-vin04t15:249_0": "7. Gabbhinīvaggo",
  "tika-vin04t15:250_0": "1. Gabbhinīsikkhāpadavaṇṇanā",
  "tika-vin04t15:251_0": "Gabbhinivaggassa paṭhame ‘‘gabbhinī’’ti jānitvā upajjhāyāya vuṭṭhāpentiyā gaṇapariyesanādīsu ca ñattikammavācādvaye ca dukkaṭaṁ,",
  "tika-vin04t15:251_1": "kammavācāpariyosāne pācittiyaṁ.",
  "tika-vin04t15:252_0": "Sāvatthiyaṁ sambahulā bhikkhuniyo ārabbha gabbhiniṁ vuṭṭhāpanavatthusmiṁ paññattaṁ,",
  "tika-vin04t15:252_1": "gabbhiniyā vematikāya agabbhiniyā gabbhinisaññāya ceva vematikāya ca dukkaṭaṁ. Ubhosu agabbhinisaññāya, ummattikādīnañca anāpatti. Gabbhinitā, ‘gabbhinī’ti jānanaṁ,",
  "tika-vin04t15:252_2": "vuṭṭhāpananti imānettha tīṇi aṅgāni.",
  "tika-vin04t15:252_3": "Samuṭṭhānādīni adinnādānasadisāni, idaṁ pana paṇṇattivajjaṁ, ticittaṁ, tivedananti.",
  "tika-vin04t15:253_0": "Gabbhinīsikkhāpadavaṇṇanā niṭṭhitā.",
  "tika-vin04t15:254_0": "2. Pāyantīsikkhāpadavaṇṇanā",
  "tika-vin04t15:255_0": "Dutiye pāyantinti thaññaṁ pāyamānaṁ, yaṁ pāyeti, tassa mātā vā, dhāti vā.",
  "tika-vin04t15:255_1": "Idaṁ vatthumattamevettha viseso,",
  "tika-vin04t15:255_2": "sesaṁ paṭhamasikkhāpadasadisamevāti.",
  "tika-vin04t15:256_0": "Pāyantīsikkhāpadavaṇṇanā niṭṭhitā.",
  "tika-vin04t15:257_0": "3. Paṭhamasikkhamānasikkhāpadavaṇṇanā",
  "tika-vin04t15:258_0": "Tatiye dve vassānīti pavāraṇāvasena dve saṁvaccharāni.",
  "tika-vin04t15:258_1": "Chasu dhammesūti pāṇātipātāveramaṇiādīsu vikālabhojanāveramaṇipariyosānesu chasu sikkhāpadesu.",
  "tika-vin04t15:258_2": "Asikkhitasikkhanti padabhājane (pāci.",
  "tika-vin04t15:258_3": "1077) vuttanayeneva adinnasikkhaṁ vā kupitasikkhaṁ vā.",
  "tika-vin04t15:258_4": "Sikkhamānaṁ vuṭṭhāpeyyāti tesu chasu dhammesu sikkhanato,",
  "tika-vin04t15:258_5": "te vā sikkhāsaṅkhāte dhamme mānanato evaṁladdhanāmaṁ anupasampannaṁ upasampādeyya.",
  "tika-vin04t15:258_6": "Pācittiyanti paṭhamasikkhāpade vuttanayeneva kammavācāpariyosāne pācittiyaṁ.",
  "tika-vin04t15:259_0": "Sāvatthiyaṁ sambahulā bhikkhuniyo ārabbha evarūpaṁ sikkhamānaṁ vuṭṭhāpanavatthusmiṁ paññattaṁ, dhammakamme tikapācittiyaṁ, adhammakamme tikadukkaṭaṁ.",
  "tika-vin04t15:259_1": "Dve vassāni chasu dhammesu sikkhitasikkhaṁ sikkhamānaṁ vuṭṭhāpentiyā, ummattikādīnañca anāpatti.",
  "tika-vin04t15:259_2": "Vuttanayena asikkhitasikkhatā, dhammakammatā,",
  "tika-vin04t15:259_3": "kammavācāpariyosānanti imānettha tīṇi aṅgāni.",
  "tika-vin04t15:259_4": "Samuṭṭhānādīni paṭhame vuttanayānevāti.",
  "tika-vin04t15:260_0": "Paṭhamasikkhamānasikkhāpadavaṇṇanā niṭṭhitā.",
  "tika-vin04t15:261_0": "4. Dutiyasikkhamānasikkhāpadavaṇṇanā",
  "tika-vin04t15:262_0": "Catutthe saṅghena asammatanti yassā saṅghena antamaso upasampadāmāḷakepi padabhājane (pāci.",
  "tika-vin04t15:262_1": "1086) vuttā upasampadāsammuti na dinnā hoti,",
  "tika-vin04t15:262_2": "taṁ imā dvepi mahāsikkhamānā nāma.",
  "tika-vin04t15:262_3": "Idha saṅghena sammataṁ vuṭṭhāpentiyā, ummattikādīnañca anāpatti.",
  "tika-vin04t15:262_4": "Sesaṁ tatiye vuttasadisameva,",
  "tika-vin04t15:262_5": "idaṁ pana kiriyākiriyaṁ hotīti.",
  "tika-vin04t15:263_0": "Dutiyasikkhamānasikkhāpadavaṇṇanā niṭṭhitā.",
  "tika-vin04t15:264_0": "5. Paṭhamagihigatasikkhāpadavaṇṇanā",
  "tika-vin04t15:265_0": "Pañcame gihigatanti purisantaragataṁ,",
  "tika-vin04t15:265_1": "idhāpi idaṁ vatthumattameva viseso.",
  "tika-vin04t15:265_2": "Ūnadvādasavassañca paripuṇṇasaññāya vuṭṭhāpentiyā kiñcāpi anāpatti, sā pana anupasampannāva hoti.",
  "tika-vin04t15:265_3": "Sesaṁ paṭhamasikkhāpadasadisamevāti.",
  "tika-vin04t15:266_0": "Paṭhamagihigatasikkhāpadavaṇṇanā niṭṭhitā.",
  "tika-vin04t15:267_0": "6-7. Dutiyatatiyagihigatasikkhāpadavaṇṇanā",
  "tika-vin04t15:268_0": "Chaṭṭhe sabbaṁ tatiye vuttanayena.",
  "tika-vin04t15:268_1": "Sattamepi sabbaṁ catutthe vuttanayeneva veditabbanti.",
  "tika-vin04t15:269_0": "Dutiyatatiyagihigatasikkhāpadavaṇṇanā niṭṭhitā.",
  "tika-vin04t15:270_0": "8. Paṭhamasahajīvinisikkhāpadavaṇṇanā",
  "tika-vin04t15:271_0": "Aṭṭhame sahajīvininti saddhivihāriniṁ.",
  "tika-vin04t15:271_1": "Neva anuggaṇheyyāti sayaṁ uddesādīhi nānuggaṇheyya.",
  "tika-vin04t15:271_2": "Na anuggaṇhāpeyyāti ‘‘imissā, ayye,",
  "tika-vin04t15:271_3": "uddesādīni dehī’’ti evaṁ na aññāya anuggaṇhāpeyya.",
  "tika-vin04t15:271_4": "Pācittiyanti dhure nikkhittamatte pācittiyaṁ.",
  "tika-vin04t15:272_0": "Sāvatthiyaṁ thullanandaṁ ārabbha evarūpe vatthusmiṁ paññattaṁ,",
  "tika-vin04t15:272_1": "sesamettha tuvaṭṭavagge dukkhitasahajīvinisikkhāpade vuttasadisamevāti.",
  "tika-vin04t15:273_0": "Paṭhamasahajīvinisikkhāpadavaṇṇanā niṭṭhitā.",
  "tika-vin04t15:274_0": "9. Nānubandhanasikkhāpadavaṇṇanā",
  "tika-vin04t15:275_0": "Navame vuṭṭhāpitaṁ pavattininti vuṭṭhāpitaṁ pavattiniṁ yāya upasampāditā, taṁ upajjhāyininti attho.",
  "tika-vin04t15:275_1": "Nānubandheyyāti cuṇṇena mattikāya dantakaṭṭhena mukhodakenāti evaṁ tena tena karaṇīyena na upaṭṭhaheyya.",
  "tika-vin04t15:275_2": "Pācittiyanti nānubandhissanti dhure nikkhittamatte pācittiyaṁ.",
  "tika-vin04t15:276_0": "Sāvatthiyaṁ sambahulā bhikkhuniyo ārabbha nānubandhanavatthusmiṁ paññattaṁ.",
  "tika-vin04t15:276_1": "Bālaṁ pana alajjiniṁ vā ananubandhantiyā, gilānāya, āpadāsu, ummattikādīnañca anāpatti. Vuṭṭhāpitappavattinitā,",
  "tika-vin04t15:276_2": "dve vassāni ananubandhane dhuranikkhepo,",
  "tika-vin04t15:276_3": "anuññātakāraṇābhāvoti imānettha tīṇi aṅgāni.",
  "tika-vin04t15:276_4": "Samuṭṭhānādīni paṭhamapārājikasadisāni, idaṁ pana akiriyaṁ, dukkhavedananti.",
  "tika-vin04t15:277_0": "Nānubandhanasikkhāpadavaṇṇanā niṭṭhitā.",
  "tika-vin04t15:278_0": "10. Dutiyasahajīvinisikkhāpadavaṇṇanā",
  "tika-vin04t15:279_0": "Dasame neva vūpakāseyyāti na gahetvā gaccheyya. Na vūpakāsāpeyyāti ‘‘imaṁ, ayye,",
  "tika-vin04t15:279_1": "gahetvā gacchāhī’’ti aññaṁ na āṇāpeyya.",
  "tika-vin04t15:279_2": "Pācittiyanti dhure nikkhittamatte pācittiyaṁ.",
  "tika-vin04t15:280_0": "Sāvatthiyaṁ thullanandaṁ ārabbha sahajīviniyā avūpakāsanavatthusmiṁ paññattaṁ. Sati pana antarāye,",
  "tika-vin04t15:280_1": "pariyesitvā dutiyikaṁ alabhantiyā, gilānāya , āpadāsu, ummattikādīnañca anāpatti. Sahajīvinitā,",
  "tika-vin04t15:280_2": "vūpakāsavūpakāsāpane dhuranikkhepo,",
  "tika-vin04t15:280_3": "anuññātakāraṇābhāvoti imānettha tīṇi aṅgāni.",
  "tika-vin04t15:280_4": "Samuṭṭhānādīni samanubhāsanasadisānīti.",
  "tika-vin04t15:281_0": "Dutiyasahajīvinisikkhāpadavaṇṇanā niṭṭhitā.",
  "tika-vin04t15:282_0": "Gabbhinīvaggo sattamo.",
  "tika-vin04t15:283_0": "8. Kumāribhūtavaggo",
  "tika-vin04t15:284_0": "1-2-3. Paṭhamakumāribhūtādisikkhāpadavaṇṇanā",
  "tika-vin04t15:285_0": "Kumāribhūtavaggassa paṭhamadutiyatatiyāni tīhi gihigatasikkhāpadehi sadisāneva.",
  "tika-vin04t15:285_1": "Yā pana tā sabbapaṭhamā dve mahāsikkhamānā,",
  "tika-vin04t15:285_2": "tā atikkantavīsativassāti veditabbā. Tā hi gihigatā vā hontu, agihigatā vā,",
  "tika-vin04t15:285_3": "sammutikammādīsu ‘‘sikkhamānā’’icceva vattabbā,",
  "tika-vin04t15:285_4": "‘‘gihigatā’’ti vā ‘‘kumāribhūtā’’ti vā na vattabbā.",
  "tika-vin04t15:285_5": "Gihigatāya dasavassakāle sikkhāsammutiṁ datvā dvādasavassakāle upasampadā kātabbā,",
  "tika-vin04t15:285_6": "ekādasavassakāle datvā terasavassakāle kātabbā,",
  "tika-vin04t15:285_7": "dvādasaterasacuddasapannarasasoḷasasattarasaaṭṭhārasavassakāle sikkhāsammutiṁ datvā vīsativassakāle upasampadā kātabbā.",
  "tika-vin04t15:285_8": "Aṭṭhārasavassakālato paṭṭhāya ca panāyaṁ ‘‘gihigatā’’tipi ‘‘kumāribhūtā’’tipi vattuṁ vaṭṭati.",
  "tika-vin04t15:285_9": "Yā panāyaṁ ‘‘kumāribhūtā’’ti vuttā sāmaṇerī ,",
  "tika-vin04t15:285_10": "sā ‘‘gihigatā’’ti na vattabbā,",
  "tika-vin04t15:285_11": "‘‘kumāribhūtā’’icceva vattabbā.",
  "tika-vin04t15:285_12": "Sikkhāsammutidānavasena pana sabbāpi ‘‘sikkhamānā’’ti vattuṁ vaṭṭatīti.",
  "tika-vin04t15:286_0": "Paṭhamakumāribhūtādisikkhāpadavaṇṇanā niṭṭhitā.",
  "tika-vin04t15:287_0": "4. Ūnadvādasavassasikkhāpadavaṇṇanā",
  "tika-vin04t15:288_0": "Catutthe ūnadvādasavassāti upasampadāvasena aparipuṇṇadvādasavassā.",
  "tika-vin04t15:288_1": "Pācittiyanti upajjhāyā hutvā vuṭṭhāpentiyā vuttanayeneva dukkaṭāni antarā,",
  "tika-vin04t15:288_2": "kammavācāpariyosāne pācittiyanti.",
  "tika-vin04t15:289_0": "Ūnadvādasavassasikkhāpadavaṇṇanā niṭṭhitā.",
  "tika-vin04t15:290_0": "5. Paripuṇṇadvādasavassasikkhāpadavaṇṇanā",
  "tika-vin04t15:291_0": "Pañcame saṅghena asammatāti yassā saṅghena padabhājane (pāci.",
  "tika-vin04t15:291_1": "1132) vuttā vuṭṭhāpanasammuti na dinnā.",
  "tika-vin04t15:291_2": "Sesaṁ ubhayatthāpi mahāsikkhamānāsikkhāpadadvayasadisamevāti.",
  "tika-vin04t15:292_0": "Paripuṇṇadvādasavassasikkhāpadavaṇṇanā niṭṭhitā.",
  "tika-vin04t15:293_0": "6. Khīyanadhammasikkhāpadavaṇṇanā",
  "tika-vin04t15:294_0": "Chaṭṭhe alaṁ tāva te ayye vuṭṭhāpitenāti vuccamānāti vuṭṭhāpanasammutiyā yācitāya saṅghena upaparikkhipitvā ‘‘yasmā bālā abyattā ca alajjinī ca hoti,",
  "tika-vin04t15:294_1": "tasmā alaṁ tāva tuyhaṁ upasampāditenā’’ti evaṁ nivārīyamānā.",
  "tika-vin04t15:294_2": "Pacchā khīyanadhammanti pacchā aññāsaṁ byattānaṁ lajjinīnaṁ vuṭṭhāpanasammutiṁ diyyamānaṁ disvā ‘‘ahameva nūna bālā’’tiādīni bhaṇamānā yattha katthaci khīyeyya.",
  "tika-vin04t15:294_3": "Pācittiyanti evaṁ khīyanadhammaṁ āpajjantiyā pācittiyaṁ.",
  "tika-vin04t15:295_0": "Sāvatthiyaṁ caṇḍakāḷiṁ ārabbha evaṁ khīyanadhammaṁ āpajjanavatthusmiṁ paññattaṁ,",
  "tika-vin04t15:295_1": "pakatiyā chandādīnaṁ vasena karontīnaṁ khīyantiyā, ummattikādīnañca anāpatti. Vuṭṭhāpanasammutiyā yācanaṁ,",
  "tika-vin04t15:295_2": "upaparikkhitvā na chandādivasena paṭikkhittāya ‘‘sādhū’’ti paṭissavo,",
  "tika-vin04t15:295_3": "pacchākhīyananti imānettha tīṇi aṅgāni.",
  "tika-vin04t15:295_4": "Samuṭṭhānādīni adinnādānasadisāni, idaṁ pana dukkhavedananti.",
  "tika-vin04t15:296_0": "Khīyanadhammasikkhāpadavaṇṇanā niṭṭhitā.",
  "tika-vin04t15:297_0": "7-8.",
  "tika-vin04t15:297_1": "Sikkhamānanavuṭṭhāpanapaṭhamadutiyasikkhāpadavaṇṇanā",
  "tika-vin04t15:298_0": "Sattame sā pacchāti sikkhamānāya upasampadāya yāciyamānāya sā bhikkhunī evaṁ vatvā laddhe cīvare pacchā asati antarāye ‘‘neva vuṭṭhāpessāmi ,",
  "tika-vin04t15:298_1": "na vuṭṭhāpanāya ussukkaṁ karissāmī’’ti dhuraṁ nikkhipeyya,",
  "tika-vin04t15:298_2": "tassā saha dhuranikkhepena pācittiyanti. Aṭṭhamepi eseva nayo.",
  "tika-vin04t15:299_0": "Ubhayampi sāvatthiyaṁ thullanandaṁ ārabbha etesu vatthūsu paññattaṁ, dvīsupi sati antarāye, pariyesitvā alabhantiyā, gilānāya, āpadāsu, ummattikādīnañca anāpatti.",
  "tika-vin04t15:299_1": "Ubhayattha ‘‘evāhaṁ taṁ vuṭṭhāpessāmī’’ti paṭiññā, ākaṅkhitanipphatti, pacchā dhuranikkhepo,",
  "tika-vin04t15:299_2": "anuññātakāraṇābhāvoti imānettha cattāri aṅgāni.",
  "tika-vin04t15:299_3": "Samuṭṭhānādīni samanubhāsanasadisānīti.",
  "tika-vin04t15:300_0": "Sikkhamānanavuṭṭhāpanapaṭhamadutiyasikkhāpadavaṇṇanā niṭṭhitā.",
  "tika-vin04t15:301_0": "9. Sokāvāsasikkhāpadavaṇṇanā",
  "tika-vin04t15:302_0": "Navame sokāvāsanti saṅketaṁ katvā āgacchamānā purisānaṁ antosokaṁ pavesetīti sokāvāsā, taṁ sokāvāsaṁ.",
  "tika-vin04t15:302_1": "Atha vā gharaṁ viya gharasāmikā ayampi purisasamāgamaṁ alabhamānā sokaṁ āvisati, iti yaṁ āvisati, svāssā āvāso hotīti sokāvāsā. Tenevassa padabhājane (pāci.",
  "tika-vin04t15:302_2": "1160) ‘‘sokāvāsā nāma paresaṁ dukkhaṁ uppādeti,",
  "tika-vin04t15:302_3": "sokaṁ āvisatī’’ti dvidhā attho vutto.",
  "tika-vin04t15:302_4": "Pācittiyanti evarūpaṁ vuṭṭhāpentiyā vuttanayeneva kammavācāpariyosāne upajjhāyāya pācittiyaṁ.",
  "tika-vin04t15:303_0": "Sāvatthiyaṁ thullanandaṁ ārabbha evarūpaṁ sikkhamānaṁ vuṭṭhāpanavatthusmiṁ paññattaṁ. Ajānantiyā , ummattikādīnañca anāpatti. Sokāvāsatā, jānanaṁ,",
  "tika-vin04t15:303_1": "vuṭṭhāpananti imānettha tīṇi aṅgāni.",
  "tika-vin04t15:303_2": "Samuṭṭhānādīni gabbhinivuṭṭhāpanasadisānevāti.",
  "tika-vin04t15:304_0": "Sokāvāsasikkhāpadavaṇṇanā niṭṭhitā.",
  "tika-vin04t15:305_0": "10. Ananuññātasikkhāpadavaṇṇanā",
  "tika-vin04t15:306_0": "Dasame mātāpitūhīti vijātamātarā ca janakapitarā ca. Sāmikenāti yena pariggahitā, tena.",
  "tika-vin04t15:306_1": "Ananuññātanti upasampadatthāya ananuññātaṁ.",
  "tika-vin04t15:306_2": "Dvikkhattuñhi bhikkhunīhi āpucchitabbaṁ,",
  "tika-vin04t15:306_3": "pabbajjākāle ca upasampadākāle ca,",
  "tika-vin04t15:306_4": "bhikkhūnaṁ pana sakiṁ āpucchitepi vaṭṭati .",
  "tika-vin04t15:306_5": "Tasmā yā upasampadākāle anāpucchā upasampādeti,",
  "tika-vin04t15:306_6": "tassā vuttanayeneva pācittiyaṁ.",
  "tika-vin04t15:307_0": "Sāvatthiyaṁ thullanandaṁ ārabbha ananuññātavuṭṭhāpanavatthusmiṁ paññattaṁ. Apaloketvā vuṭṭhāpentiyā,",
  "tika-vin04t15:307_1": "tesaṁ atthibhāvaṁ ajānantiyā, ummattikādīnañca anāpatti. Anapalokanaṁ, atthibhāvajānanaṁ,",
  "tika-vin04t15:307_2": "vuṭṭhāpananti imānettha tīṇi aṅgāni. Ananuññātasamuṭṭhānaṁ, kiriyākiriyaṁ, nosaññāvimokkhaṁ, acittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "tika-vin04t15:308_0": "Ananuññātasikkhāpadavaṇṇanā niṭṭhitā.",
  "tika-vin04t15:309_0": "11. Pārivāsikasikkhāpadavaṇṇanā",
  "tika-vin04t15:310_0": "Ekādasame pārivāsikachandadānenāti pārivāsiyena chandadānena.",
  "tika-vin04t15:310_1": "Tattha catubbidhaṁ pārivāsiyaṁ parisapārivāsiyaṁ rattipārivāsiyaṁ chandapārivāsiyaṁ ajjhāsayapārivāsiyanti.",
  "tika-vin04t15:311_0": "Tattha parisapārivāsiyaṁ nāma bhikkhū kenacideva karaṇīyena sannipatitā honti, atha megho vā uṭṭhahati, ussāraṇā vā karīyati,",
  "tika-vin04t15:311_1": "manussā vā ajjhottharantā āgacchanti, bhikkhū ‘‘anokāsā mayaṁ,",
  "tika-vin04t15:311_2": "aññatra gacchāmā’’ti chandaṁ avissajjitvāva uṭṭhahanti, idaṁ parisapārivāsiyaṁ nāma, kiñcāpi parisapārivāsiyaṁ,",
  "tika-vin04t15:311_3": "chandassa pana avissaṭṭhattā kammaṁ kātuṁ vaṭṭati.",
  "tika-vin04t15:312_0": "Puna bhikkhū ‘‘uposathādīni karissāmā’’ti rattiṁ sannipatitvā ‘‘yāva sabbe sannipatanti,",
  "tika-vin04t15:312_1": "tāva dhammaṁ suṇissāmā’’ti ekaṁ ajjhesanti,",
  "tika-vin04t15:312_2": "tasmiṁ dhammakathaṁ kathenteyeva aruṇo uggacchati.",
  "tika-vin04t15:312_3": "Sace ‘‘cātuddasikaṁ uposathaṁ karissāmā’’ti nisinnā,",
  "tika-vin04t15:312_4": "‘‘pannaraso’’ti kātuṁ vaṭṭati.",
  "tika-vin04t15:312_5": "Sace pannarasikaṁ kātuṁ nisinnā,",
  "tika-vin04t15:312_6": "pāṭipade anuposathe uposathaṁ kātuṁ na vaṭṭati.",
  "tika-vin04t15:312_7": "Aññaṁ pana saṅghakiccaṁ kātuṁ vaṭṭati, idaṁ rattipārivāsiyaṁ nāma.",
  "tika-vin04t15:313_0": "Puna bhikkhū ‘‘kiñcideva abbhānādisaṅghakammaṁ karissāmā’’ti sannisinnā honti,",
  "tika-vin04t15:313_1": "tatreko nakkhattapāṭhako bhikkhu evaṁ vadati ‘‘ajja nakkhattaṁ dāruṇaṁ, mā idaṁ kammaṁ karothā’’ti.",
  "tika-vin04t15:313_2": "Te tassa vacanena chandaṁ vissajjetvā tattheva nisinnā honti,",
  "tika-vin04t15:313_3": "athañño āgantvā ‘‘nakkhattaṁ patimānentaṁ, attho bālaṁ upajjhagā (jā. 1.1.49),",
  "tika-vin04t15:313_4": "kiṁ nakkhattena karothā’’ti vadati,",
  "tika-vin04t15:313_5": "idaṁ chandapārivāsiyañceva ajjhāsayapārivāsiyañca.",
  "tika-vin04t15:313_6": "Etasmiṁ pārivāsiye puna chandapārisuddhiṁ anāharitvā kammaṁ kātuṁ na vaṭṭati,",
  "tika-vin04t15:313_7": "idaṁ sandhāya vuttaṁ ‘‘pārivāsikachandadānenā’’ti.",
  "tika-vin04t15:313_8": "Pācittiyanti evaṁ vuṭṭhāpentiyā vuttanayeneva kammavācāpariyosāne pācittiyaṁ.",
  "tika-vin04t15:314_0": "Rājagahe thullanandaṁ ārabbha evaṁ vuṭṭhāpanavatthusmiṁ paññattaṁ.",
  "tika-vin04t15:314_1": "Chandaṁ avissajjetvāva avuṭṭhitāya parisāya vuṭṭhāpentiyā, ummattikādīnañca anāpatti. Pārivāsikachandadānatā,",
  "tika-vin04t15:314_2": "vuṭṭhāpananti imānettha dve aṅgāni.",
  "tika-vin04t15:314_3": "Samuṭṭhānādīni gambhinisikkhāpadasadisānevāti.",
  "tika-vin04t15:315_0": "Pārivāsikasikkhāpadavaṇṇanā niṭṭhitā.",
  "tika-vin04t15:316_0": "12. Anuvassasikkhāpadavaṇṇanā",
  "tika-vin04t15:317_0": "Dvādasame anuvassanti anusaṁvaccharaṁ.",
  "tika-vin04t15:317_1": "Evaṁ vuṭṭhāpentiyāpi vuttanayeneva pācittiyaṁ.",
  "tika-vin04t15:318_0": "Sāvatthiyaṁ sambahulā bhikkhuniyo ārabbha anuvassaṁ vuṭṭhāpanavatthusmiṁ paññattaṁ. Ekantarikaṁ vuṭṭhāpentiyā, ummattikādīnañca anāpatti. Anuvassatā,",
  "tika-vin04t15:318_1": "vuṭṭhāpananti imānettha dve aṅgāni.",
  "tika-vin04t15:318_2": "Samuṭṭhānādīni ekādasame vuttanayānevāti.",
  "tika-vin04t15:319_0": "Anuvassasikkhāpadavaṇṇanā niṭṭhitā.",
  "tika-vin04t15:320_0": "13. Ekavassasikkhāpadavaṇṇanā",
  "tika-vin04t15:321_0": "Terasame ekantarikaṁ ekaṁ vuṭṭhāpentiyā, ummattikādīnañca anāpatti.",
  "tika-vin04t15:321_1": "Sesaṁ dvādasamena sadisamevāti.",
  "tika-vin04t15:322_0": "Ekavassasikkhāpadavaṇṇanā niṭṭhitā.",
  "tika-vin04t15:323_0": "Kumāribhūtavaggo aṭṭhamo.",
  "tika-vin04t15:324_0": "9. Chattupāhanavaggo",
  "tika-vin04t15:325_0": "1. Chattupāhanasikkhāpadavaṇṇanā",
  "tika-vin04t15:326_0": "Chattavaggassa paṭhame chattupāhananti padabhājane (pāci.",
  "tika-vin04t15:326_1": "1178-1182) vuttalakkhaṇaṁ chattañca upāhanāyo ca.",
  "tika-vin04t15:326_2": "Dhāreyyāti paribhogavasena maggagamane ekappayogeneva divasampi dhārentiyā ekā āpatti.",
  "tika-vin04t15:326_3": "Sace pana tādisaṁ ṭhānaṁ patvā chattampi apanāmetvā upāhanāpi omuñcitvā punappunaṁ dhāreti, payogagaṇanāya pācittiyaṁ.",
  "tika-vin04t15:327_0": "Sāvatthiyaṁ chabbaggiyā bhikkhuniyo ārabbha chattupāhanadhāraṇavatthusmiṁ paññattaṁ,",
  "tika-vin04t15:327_1": "‘‘agilānā’’ti ayamettha anupaññatti ,",
  "tika-vin04t15:327_2": "chattasseva upāhanānaṁyeva vā dhāraṇe dukkaṭaṁ, agilānāya tikapācittiyaṁ, gilānāya dvikadukkaṭaṁ. Gilānasaññāya pana,",
  "tika-vin04t15:327_3": "ārāme ārāmūpacāre dhārentiyā, āpadāsu, ummattikādīnañca anāpatti. Ubhinnaṁ dhāraṇaṁ,",
  "tika-vin04t15:327_4": "anuññātakāraṇābhāvoti imānettha dve aṅgāni.",
  "tika-vin04t15:327_5": "Samuṭṭhānādīni eḷakalomasadisānīti.",
  "tika-vin04t15:328_0": "Chattupāhanasikkhāpadavaṇṇanā niṭṭhitā.",
  "tika-vin04t15:329_0": "2. Yānasikkhāpadavaṇṇanā",
  "tika-vin04t15:330_0": "Dutiye yānenāti vayhādinā.",
  "tika-vin04t15:330_1": "Etthāpi orohitvā punappunaṁ abhiruhantiyā payogagaṇanāya pācittiyaṁ.",
  "tika-vin04t15:330_2": "Anāpattiyaṁ ‘‘ārāme ārāmūpacāre’’ti natthi,",
  "tika-vin04t15:330_3": "sesaṁ paṭhame vuttanayeneva veditabbanti.",
  "tika-vin04t15:331_0": "Yānasikkhāpadavaṇṇanā niṭṭhitā.",
  "tika-vin04t15:332_0": "3. Saṅghāṇisikkhāpadavaṇṇanā",
  "tika-vin04t15:333_0": "Tatiye saṅghāṇinti yaṁkiñci kaṭūpagaṁ.",
  "tika-vin04t15:333_1": "Dhāreyyāti kaṭiyaṁ paṭimuñceyya.",
  "tika-vin04t15:333_2": "Etthāpi omuñcitvā omuñcitvā dhārentiyā payogagaṇanāya pācittiyaṁ.",
  "tika-vin04t15:334_0": "Sāvatthiyaṁ aññataraṁ bhikkhuniṁ ārabbha saṅghāṇiṁ dhāraṇavatthusmiṁ paññattaṁ.",
  "tika-vin04t15:334_1": "Ābādhapaccayā kaṭisuttaṁ dhārentiyā, ummattikādīnañca anāpatti.",
  "tika-vin04t15:334_2": "Sesaṁ vuttanayeneva veditabbaṁ, idaṁ pana akusalacittanti.",
  "tika-vin04t15:335_0": "Saṅghāṇisikkhāpadavaṇṇanā niṭṭhitā.",
  "tika-vin04t15:336_0": "4. Itthālaṅkārasikkhāpadavaṇṇanā",
  "tika-vin04t15:337_0": "Catutthe itthālaṅkāranti sīsūpagādīsu aññataraṁ yaṁkiñci piḷandhanaṁ.",
  "tika-vin04t15:337_1": "Idha tassa tassa vasena vatthugaṇanāya āpatti veditabbā.",
  "tika-vin04t15:338_0": "Sāvatthiyaṁ chabbaggiyā bhikkhuniyo ārabbha itthālaṅkāraṁ dhāraṇavatthusmiṁ paññattaṁ,",
  "tika-vin04t15:338_1": "ābādhapaccayā kiñcideva dhārentiyā, ummattikādīnañca anāpatti. Sesaṁ vuttasadisamevāti.",
  "tika-vin04t15:339_0": "Itthālaṅkārasikkhāpadavaṇṇanā niṭṭhitā.",
  "tika-vin04t15:340_0": "5. Gandhavaṇṇakasikkhāpadavaṇṇanā",
  "tika-vin04t15:341_0": "Pañcame gandhavaṇṇakenāti yenakenaci gandhena ca vaṇṇakena ca.",
  "tika-vin04t15:341_1": "Idha gandhādiyojanato paṭṭhāya pubbapayoge dukkaṭaṁ, nahānapariyosāne pācittiyaṁ. Ābādhapaccayā, ummattikādīnañca anāpatti. Sesaṁ catutthasadisamevāti.",
  "tika-vin04t15:342_0": "Gandhavaṇṇakasikkhāpadavaṇṇanā niṭṭhitā.",
  "tika-vin04t15:343_0": "6. Vāsitakasikkhāpadavaṇṇanā",
  "tika-vin04t15:344_0": "Chaṭṭhe vāsitakenāti gandhavāsitakena. Piññākenāti tilapiṭṭhena. Sesaṁ pañcamasadisamevāti.",
  "tika-vin04t15:345_0": "Vāsitakasikkhāpadavaṇṇanā niṭṭhitā.",
  "tika-vin04t15:346_0": "7. Bhikkhuniummaddāpanasikkhāpadavaṇṇanā",
  "tika-vin04t15:347_0": "Sattame ummaddāpeyyāti ubbaṭṭāpeyya.",
  "tika-vin04t15:347_1": "Parimaddāpeyyāti sambāhāpeyya.",
  "tika-vin04t15:347_2": "Ettha ca hatthaṁ amuñcitvā ubbaṭṭane ekāva āpatti,",
  "tika-vin04t15:347_3": "mocetvā mocetvā ubbaṭṭane payogagaṇanāya āpattiyo. Sambāhanepi eseva nayo.",
  "tika-vin04t15:348_0": "Sāvatthiyaṁ sambahulā bhikkhuniyo ārabbha bhikkhuniyā ummaddāpanaparimaddāpanavatthusmiṁ paññattaṁ, gilānāya, āpadāsu, ummattikādīnañca anāpatti.",
  "tika-vin04t15:348_1": "Idha maggagamanaparissamopi gelaññaṁ,",
  "tika-vin04t15:348_2": "corabhayādīhi sarīrakampanādayopi āpadā.",
  "tika-vin04t15:348_3": "Sesaṁ catutthe vuttanayeneva veditabbanti.",
  "tika-vin04t15:349_0": "Bhikkhuniummaddāpanasikkhāpadavaṇṇanā niṭṭhitā.",
  "tika-vin04t15:350_0": "8-9-10. Sikkhamānaummaddāpanādisikkhāpadavaṇṇanā",
  "tika-vin04t15:351_0": "Aṭṭhamanavamadasamesupi sikkhamānāya sāmaṇeriyā gihiniyāti ettakameva nānaṁ. Sesaṁ sattamasadisamevāti.",
  "tika-vin04t15:352_0": "Sikkhamānaummaddāpanādisikkhāpadavaṇṇanā niṭṭhitā.",
  "tika-vin04t15:353_0": "11. Anāpucchāsikkhāpadavaṇṇanā",
  "tika-vin04t15:354_0": "Ekādasame bhikkhussa puratoti na abhimukhamevāti attho,",
  "tika-vin04t15:354_1": "idaṁ pana upacāraṁ sandhāya kathitanti veditabbaṁ.",
  "tika-vin04t15:354_2": "Tasmā bhikkhussa upacāre antamaso chamāyapi ‘‘nisīdāmi,",
  "tika-vin04t15:354_3": "ayyā’’ti anāpucchitvā nisīdantiyā pācittiyaṁ.",
  "tika-vin04t15:355_0": "Sāvatthiyaṁ sambahulā bhikkhuniyo ārabbha anāpucchā nisīdanavatthusmiṁ paññattaṁ, tikapācittiyaṁ, āpucchite dvikadukkaṭaṁ. Tasmiṁ āpucchitasaññāya, gilānāya, āpadāsu, ummattikādīnañca anāpatti. Bhikkhussa anāpucchā, upacāre nisajjā,",
  "tika-vin04t15:355_1": "anuññātakāraṇābhāvoti imānettha tīṇi aṅgāni.",
  "tika-vin04t15:355_2": "Samuṭṭhānādīni kathinasadisāni, idaṁ pana kiriyākiriyanti.",
  "tika-vin04t15:356_0": "Anāpucchāsikkhāpadavaṇṇanā niṭṭhitā.",
  "tika-vin04t15:357_0": "12. Pañhāpucchanasikkhāpadavaṇṇanā",
  "tika-vin04t15:358_0": "Dvādasame anokāsakatanti ‘‘asukasmiṁ nāma ṭhāne pucchāmī’’ti evaṁ akataokāsaṁ,",
  "tika-vin04t15:358_1": "tasmā suttante okāsaṁ kārāpetvā vinayaṁ vā abhidhammaṁ vā pucchantiyā pācittiyaṁ. Sesesupi eseva nayo,",
  "tika-vin04t15:358_2": "sabbaso akārite pana vattabbameva natthi.",
  "tika-vin04t15:359_0": "Sāvatthiyaṁ sambahulā bhikkhuniyo ārabbha anokāsakataṁ bhikkhuṁ pañhaṁ pucchanavatthusmiṁ paññattaṁ.",
  "tika-vin04t15:359_1": "Tattha tattha okāsaṁ kārāpetvā pucchantiyā,",
  "tika-vin04t15:359_2": "anodissa okāsaṁ kārāpetvā yattha katthaci pucchantiyā, ummattikādīnañca anāpatti. Bhikkhussa anokāsakārāpanaṁ,",
  "tika-vin04t15:359_3": "pañhaṁ pucchananti imānettha dve aṅgāni.",
  "tika-vin04t15:359_4": "Samuṭṭhānādīni padasodhammasadisāni, idaṁ pana kiriyākiriyanti.",
  "tika-vin04t15:360_0": "Pañhāpucchanasikkhāpadavaṇṇanā niṭṭhitā.",
  "tika-vin04t15:361_0": "13. Asaṁkaccikasikkhāpadavaṇṇanā",
  "tika-vin04t15:362_0": "Terasame asaṁkaccikāti adhakkhakaubbhanābhimaṇḍalasaṅkhātassa sarīrassa paṭicchādanatthaṁ anuññātasaṁkaccikavirahitā.",
  "tika-vin04t15:362_1": "Gāmaṁ paviseyyāti ettha parikkhittassa gāmassa parikkhepaṁ,",
  "tika-vin04t15:362_2": "aparikkhittassa upacāraṁ atikkamantiyā vā okkamantiyā vā paṭhamapāde dukkaṭaṁ, dutiye pācittiyaṁ.",
  "tika-vin04t15:363_0": "Sāvatthiyaṁ aññataraṁ bhikkhuniṁ ārabbha asaṁkaccikāya gāmaṁ pavisanavatthusmiṁ paññattaṁ.",
  "tika-vin04t15:363_1": "Yassā pana saṁkaccikacīvaraṁ acchinnaṁ vā naṭṭhaṁ vā, tassā, gilānāya, āpadāsu, ummattikādīnañca anāpatti. Asaṁkaccikatā, vuttaparicchedātikkamo,",
  "tika-vin04t15:363_2": "anuññātakāraṇābhāvoti imānettha tīṇi aṅgāni.",
  "tika-vin04t15:363_3": "Samuṭṭhānādīni eḷakalomasadisānīti.",
  "tika-vin04t15:364_0": "Asaṁkaccikasikkhāpadavaṇṇanā niṭṭhitā.",
  "tika-vin04t15:365_0": "Chattupāhanavaggo navamo.",
  "tika-vin04t15:366_0": "10…Pe…16. musāvādādivaggo",
  "tika-vin04t15:367_0": "Musāvādādisikkhāpadavaṇṇanā",
  "tika-vin04t15:368_0": "Ito paresu musāvādavaggādīsu sattasu vaggesu bhikkhupātimokkhavaṇṇanāyaṁ vuttanayeneva vinicchayo veditabboti.",
  "tika-vin04t15:369_0": "Soḷasamavaggo.",
  "tika-vin04t15:370_0": "Uddiṭṭhākho ayyāyo chasaṭṭhisatā pācittiyā dhammāti bhikkhū ārabbha paññattā sādhāraṇā sattati,",
  "tika-vin04t15:370_1": "asādhāraṇā channavutīti evaṁ chasaṭṭhisatā. Sesaṁ sabbattha uttānamevāti.",
  "tika-vin04t15:371_0": "Kaṅkhāvitaraṇiyā pātimokkhavaṇṇanāya",
  "tika-vin04t15:372_0": "Bhikkhunipātimokkhe",
  "tika-vin04t15:373_0": "Suddhapācittiyavaṇṇanā niṭṭhitā.",
  "tika-vin04t15:374_0": "Tatrāyaṁ saṅkhepato asādhāraṇasikkhāpadesu samuṭṭhānavinicchayo – giraggasamajjā cittāgārasikkhāpadaṁ saṅghāṇī itthālaṅkāro gandhavaṇṇako vāsitakapiññāko bhikkhuniādīhi ummaddanaparimaddanāti imāni dasa sikkhāpadāni acittakāni lokavajjāni akusalacittāni. Ayaṁ panettha adhippāyo,",
  "tika-vin04t15:374_1": "vināpi cittena āpajjitabbattā acittakāni,",
  "tika-vin04t15:374_2": "citte pana sati akusaleneva āpajjitabbattā lokavajjāni ceva akusalacittāni cāti.",
  "tika-vin04t15:374_3": "Avasesāni sacittakāni paṇṇattivajjāneva.",
  "tika-vin04t15:374_4": "Corivuṭṭhāpanaṁ gāmantaraṁ ārāmasikkhāpadaṁ gabbhinivagge ādito paṭṭhāya satta,",
  "tika-vin04t15:374_5": "kumāribhūtavagge ādito paṭṭhāya pañca purisādisaṁsaṭṭhaṁ pārivāsikachandadānaṁ anuvassavuṭṭhāpanaṁ ekantarikavuṭṭhāpananti imāni ekūnavīsati sikkhāpadāni sacittakāni paṇṇattivajjāni.",
  "tika-vin04t15:374_6": "Avasesāni sacittakāni lokavajjānevāti."
}