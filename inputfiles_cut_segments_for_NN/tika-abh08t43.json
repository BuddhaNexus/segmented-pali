{
  "tika-abh08t43:0_0": "19. Ekūnavīsatimo paricchedo",
  "tika-abh08t43:1_0": "Kaṅkhāvitaraṇavisuddhiniddesavaṇṇanā",
  "tika-abh08t43:2_0": "1227.",
  "tika-abh08t43:2_1": "Anantaraṁ niddiṭṭhāya diṭṭhivisuddhiyā visayabhāvena dassitattā ‘‘etassā’’ti vuttaṁ,",
  "tika-abh08t43:2_2": "na tadaññato visesanatthaṁ tadaññassa ca abhāvato.",
  "tika-abh08t43:2_3": "Ajjhattaṁ vā hi vipassanābhiniveso hotu bahiddhā vā,",
  "tika-abh08t43:2_4": "atthasiddhiyaṁ pana lakkhaṇato sabbampi nāmarūpaṁ anavasesato pariggahitameva hotīti.",
  "tika-abh08t43:2_5": "Jānitvā hetupaccayeti hetupaccaye pariggaṇhitvā,",
  "tika-abh08t43:2_6": "hetupaccaye pariggaṇhanahetūti vuttaṁ hoti.",
  "tika-abh08t43:2_7": "Paccayapariggahaṇahetu hissa addhattaye kaṅkhāvitaraṇaṁ hotīti.",
  "tika-abh08t43:2_8": "Vitaritvāti atikkamitvā,",
  "tika-abh08t43:2_9": "vikkhambhetvāti attho.",
  "tika-abh08t43:2_10": "Taṁ pana ñāṇaṁ tathāvigataṁ vasibhāvappattaṁ jhānaṁ viya yogino santāne pabandhavasena pavattatīti katvā vuttaṁ ‘‘ṭhita’’nti.",
  "tika-abh08t43:3_0": "1229-30.Nāmarūpassa…pe…",
  "tika-abh08t43:3_1": "āvajjitvāti yathā nāma kusalo bhisakko rogaṁ disvā tassa samuṭṭhānaṁ pariyesati,",
  "tika-abh08t43:3_2": "yathā vā pana anukampako puriso kumāraṁ uttānaseyyaṁ rathikāya nipannaṁ disvā ‘‘kassa nu kho ayaṁ puttako’’ti tassa mātāpitaro āvajjati,",
  "tika-abh08t43:3_3": "evamevaṁ nāmarūpassa ko hetu,",
  "tika-abh08t43:3_4": "ko vā paccayo bhave.",
  "tika-abh08t43:3_5": "Na tāvetaṁ ahetukaṁ sabbattha, sabbadā,",
  "tika-abh08t43:3_6": "sabbesañca ekasadisabhāvāpattito,",
  "tika-abh08t43:3_7": "na issarādihetukaṁ nāmarūpato uddhaṁ issarādīnaṁ abhāvato.",
  "tika-abh08t43:3_8": "Yepi nāmarūpamattameva issarādayoti vadanti tesaṁ issarādisaṅkhātanāmarūpassa ahetubhāvāpattito,",
  "tika-abh08t43:3_9": "tasmā bhavitabbamassa hetupaccayehi,",
  "tika-abh08t43:3_10": "‘‘ko nu kho’’ti nāmarūpassa hetupaccaye āvajjitvāti attho.",
  "tika-abh08t43:3_11": "Evaṁ tāva katvā imassa nāmarūpassa hetupaccaye pariggaṇhantena oḷārikattā,",
  "tika-abh08t43:3_12": "supākaṭattā ca rūpassa paccayapariggaho sukaroti paṭhamaṁ tassa paccayapariggaho kātabboti dassento āha ‘‘rūpakāyassā’’tiādi.",
  "tika-abh08t43:3_13": "Tattha yathā nāmarūpassa paccayapariggaho ahetuvisamahetuvādanivattiyā hoti,",
  "tika-abh08t43:3_14": "evaṁ nibbidāvirāgāvahabhāvena tattha tattha abhiratinivattiyāpi icchitabboti taṁ dvattiṁsākāravasena dassetuṁ ‘‘kesā lomā’’tiādi vuttaṁ.",
  "tika-abh08t43:4_0": "1232-3.Avijjā…pe…",
  "tika-abh08t43:4_1": "matoti avijjā taṇhā upādānaṁ kammanti idaṁ catubbidhaṁ dhammajātaṁ etassa yathāvuttassa rūpakāyassa hetu,",
  "tika-abh08t43:4_2": "catubbidho āhāro paccayoti attho.",
  "tika-abh08t43:4_3": "Kasmā pana purimaṁ hetu,",
  "tika-abh08t43:4_4": "itaro paccayoti codanaṁ sandhāya ‘‘janako’’tiādiṁ vatvā taṁ lokavasena samatthetuṁ ‘‘hetvaṅkurassā’’tiādi vuttaṁ.",
  "tika-abh08t43:4_5": "Tattha janakoti,",
  "tika-abh08t43:4_6": "anupālakoti ca antogatahetvatthamidaṁ visesanaṁ,",
  "tika-abh08t43:4_7": "janakattā,",
  "tika-abh08t43:4_8": "anupālakattāti vuttaṁ hoti.",
  "tika-abh08t43:4_9": "Tattha janakattāti nibbattakattā.",
  "tika-abh08t43:4_10": "Iminā bījaṁ viya aṅkurassa avijjādayo rūpakāyassa asādhāraṇakāraṇatāya hetūti dassitaṁ.",
  "tika-abh08t43:4_11": "Anupālakattāti upatthambhakattā.",
  "tika-abh08t43:4_12": "Iminā pana aṅkurassa pathavīsalilādayo viya āhāro sādhāraṇakāraṇatāya paccayoti dassitanti veditabbaṁ.",
  "tika-abh08t43:5_0": "1234-7.Itime…pe…",
  "tika-abh08t43:5_1": "gatāti evamete avijjādayo pañca dhammā yathārahaṁ hetubhāvaṁ,",
  "tika-abh08t43:5_2": "paccayabhāvañca gatā.",
  "tika-abh08t43:5_3": "Mātāva upanissayāti avijjā bhavesu vijjamānadosapaṭicchādanabhāvena,",
  "tika-abh08t43:5_4": "taṇhā patthanābhāvena,",
  "tika-abh08t43:5_5": "upādānaṁ daḷhaggāhabhāvenāti evaṁ saṅkhārabhavānaṁ hetubhūtā janakasahāyatāya bhavanikantitaṁsahajātaāsannakāraṇattā abhisaṅkhārikā,",
  "tika-abh08t43:5_6": "apassayabhūtā vāti mātā viya upanissayā honti.",
  "tika-abh08t43:5_7": "Yathā pitujanitasukke puttassa uppattīti pitā janako,",
  "tika-abh08t43:5_8": "evaṁ kammaṁ sattassa uppādakattā janakanti āha.",
  "tika-abh08t43:5_9": "Yathā dhātī jātassa kumārassa vaḍḍhitā sandhārikā,",
  "tika-abh08t43:5_10": "evaṁ āhāro uppannassa kāyassa brūhetā,",
  "tika-abh08t43:5_11": "sandhārako cāti vuttaṁ ‘‘dhātī…pe…",
  "tika-abh08t43:5_12": "bhave’’ti.",
  "tika-abh08t43:5_13": "Kāmañcettha avijjādayo nāmakāyassāpi paccayo,",
  "tika-abh08t43:5_14": "pakārantarena pana tassa pākaṭaṁ paccayapariggahavidhiṁ dassetuṁ ‘‘cakkhuñcā’’tiādi vuttaṁ.",
  "tika-abh08t43:5_15": "Tattha cakkhuñcāti ca-saddo samuccayattho,",
  "tika-abh08t43:5_16": "tena cakkhuviññāṇassa āvajjanādiṁ ajjhattaṁ sabbaṁ paccayajātaṁ saṅgaṇhāti.",
  "tika-abh08t43:5_17": "Rūpamālokameva cāti pana ca-saddena yathā bāhirarūpaṁ cakkhuviññāṇassa ārammaṇapaccayo,",
  "tika-abh08t43:5_18": "yathā ca āloko upanissayapaccayo,",
  "tika-abh08t43:5_19": "evaṁ aññampi bāhiraṁ paccayajātaṁ saṅgaṇhāti.",
  "tika-abh08t43:5_20": "Paṭiccāti paccayabhūtaṁ laddhāti attho.",
  "tika-abh08t43:5_21": "Tena cakkhussa nissayapurejātaindriyavippayuttaatthiavigatavasena,",
  "tika-abh08t43:5_22": "rūpālokānañca yathāsambhavaṁ ārammaṇaupanissayapurejātaatthiavigatavasena,",
  "tika-abh08t43:5_23": "itaresañca saddasaṅgahitānaṁ anantarādisahajātādivasena paccayabhāvaṁ dasseti.",
  "tika-abh08t43:5_24": "Ādi-saddena phassādīnaṁ viya saha paccayehi sotaviññāṇādīnaṁ saṅgaho veditabbo.",
  "tika-abh08t43:5_25": "Evaṁ sammasanūpagaṁ sabbaṁ nāmaṁ saha paccayena saṅgahitaṁ hoti.",
  "tika-abh08t43:5_26": "Tenāha ‘‘nāmakāyassa paccayaṁ parigaṇhatī’’ti.",
  "tika-abh08t43:6_0": "1238-40.Disvānāti etarahi pavattiṁ disvā.",
  "tika-abh08t43:6_1": "Tathevidanti iminā na kevalaṁ sappaccayatāmattameva paccāmaṭṭhaṁ,",
  "tika-abh08t43:6_2": "atha kho yādisehi etarahi pavattati,",
  "tika-abh08t43:6_3": "tādisehi avijjādipaccayeheva atītepi pavattitthāti paccayasahitatāpi paccāmaṭṭhāti daṭṭhabbaṁ.",
  "tika-abh08t43:6_4": "Pubbanteti atītakhandhappabandhakoṭṭhāse.",
  "tika-abh08t43:6_5": "Pañcadhāgatāti –",
  "tika-abh08t43:7_0": "‘‘Ahosiṁ nu kho ahamatītamaddhānaṁ,",
  "tika-abh08t43:7_1": "na nu kho ahosiṁ ahamatītamaddhānaṁ,",
  "tika-abh08t43:7_2": "kiṁ nu kho ahosiṁ ahamatītamaddhānaṁ,",
  "tika-abh08t43:7_3": "kathaṁ nu kho ahosiṁ ahamatītamaddhānaṁ,",
  "tika-abh08t43:7_4": "kiṁ hutvā kiṁ ahosiṁ nu kho ahamatītamaddhāna’’nti (ma. ni. 1.18; saṁ. ni. 2.20; mahāni. 174) –",
  "tika-abh08t43:8_0": "Pañcahi ākārehi āgatā,",
  "tika-abh08t43:8_1": "pavattā vā.",
  "tika-abh08t43:8_2": "Aparanteti anāgate khandhappabandhakoṭṭhāse.",
  "tika-abh08t43:8_3": "Pañcadhā samudīritāti –",
  "tika-abh08t43:9_0": "‘‘Bhavissāmi nu kho ahamanāgatamaddhānaṁ,",
  "tika-abh08t43:9_1": "na nu kho bhavissāmi ahamanāgatamaddhānaṁ,",
  "tika-abh08t43:9_2": "kiṁ nu kho bhavissāmi ahamanāgatamaddhānaṁ,",
  "tika-abh08t43:9_3": "kathaṁ nu kho bhavissāmi ahamanāgatamaddhānaṁ,",
  "tika-abh08t43:9_4": "kiṁ hutvā kiṁ bhavissāmi nu kho ahamanāgatamaddhāna’’nti (ma. ni. 1.18; saṁ. ni. 2.20; mahāni. 174) –",
  "tika-abh08t43:10_0": "Evaṁ pañcadhā kathitā.",
  "tika-abh08t43:11_0": "1241.Paccuppannepi addhāneti etarahi paṭisandhiṁ ādiṁ katvā cutipariyante addhānepi.",
  "tika-abh08t43:11_1": "Addhāna-ggahaṇena cettha paccuppannakhandhakoṭṭhāsameva vadati.",
  "tika-abh08t43:11_2": "Na hi tabbinimutto añño koci kālo nāma atthīti.",
  "tika-abh08t43:11_3": "Chabbidhā parikittitāti –",
  "tika-abh08t43:12_0": "‘‘Ahaṁ nu khosmi,",
  "tika-abh08t43:12_1": "no nu khosmi,",
  "tika-abh08t43:12_2": "kiṁ nu khosmi,",
  "tika-abh08t43:12_3": "kathaṁ nu khosmi,",
  "tika-abh08t43:12_4": "ayaṁ nu kho satto kuto āgato,",
  "tika-abh08t43:12_5": "so kuhiṁ gāmī ca bhavissatī’’ti (ma. ni. 1.18; saṁ. ni. 2.20; mahāni. 174) –",
  "tika-abh08t43:13_0": "Evaṁ chabbidhā vuttā.",
  "tika-abh08t43:13_1": "‘‘Sabbe tasanti daṇḍassā’’tiādīsu (dha. pa.",
  "tika-abh08t43:13_2": "129-130) viya padesepi sabba-saddassa pavattanato ‘‘sabbā’’ti vatvāpi ‘‘anavasesā’’ti vuttaṁ.",
  "tika-abh08t43:13_3": "Natthi etissā avaseso avasiṭṭhoti anavasesā,",
  "tika-abh08t43:13_4": "soḷasavidhāpi cesā ekakaṅkhāvasenāpi anavasiṭṭhā hutvāti vuttaṁ hoti.",
  "tika-abh08t43:13_5": "Pahiyyatīti vikkhambhanavasena pahiyyati.",
  "tika-abh08t43:13_6": "Kāmaṁ nāmarūpamattaṁ vinā sattassa adassanena diṭṭhivisuddhiyāva paccuppanne kaṅkhā pahīnā,",
  "tika-abh08t43:13_7": "atītānāgate kaṅkhānaṁ pahānena pana paccuppanne kaṅkhāya atisayappahānaṁ dassetuṁ idheva sā vuttā.",
  "tika-abh08t43:13_8": "Atha vā paccuppanne nissattanāmarūpassa paccayesu pavattakaṅkhāya idheva tīraṇato sā idha vuttā.",
  "tika-abh08t43:13_9": "Vaṇṇabhaṇanaṁ vā etaṁ idha paccuppannakaṅkhāya pahānavacanaṁ yathā taṁ sotāpattimaggādīsu pahīnānampi",
  "tika-abh08t43:13_10": "ca pañcannaṁ orambhāgiyānaṁ saṁyojanānaṁ pahānātiādinā anāgāmimaggādīsu vacananti.",
  "tika-abh08t43:14_0": "1242.Kammavipākānaṁ vasenāpīti purimakammabhavasmiṁ moho avijjā,",
  "tika-abh08t43:14_1": "āyūhanaṁ saṅkhārā,",
  "tika-abh08t43:14_2": "nikanti taṇhā,",
  "tika-abh08t43:14_3": "upagamanaṁ upādānaṁ,",
  "tika-abh08t43:14_4": "cetanā bhavo iti ime pañca dhammā purimakammabhavasmiṁ idha paṭisandhiyā paccayā,",
  "tika-abh08t43:14_5": "idha paṭisandhi viññāṇaṁ,",
  "tika-abh08t43:14_6": "okkanti nāmarūpaṁ,",
  "tika-abh08t43:14_7": "pasādo āyatanaṁ,",
  "tika-abh08t43:14_8": "phuṭṭho phasso,",
  "tika-abh08t43:14_9": "vedayitaṁ vedanā iti ime pañca dhammā idhūpapattibhavasmiṁ pure katassa kammassa paccayā,",
  "tika-abh08t43:14_10": "idha paripakkattā āyatanānaṁ moho avijjā…pe…",
  "tika-abh08t43:14_11": "cetanā bhavo iti ime pañca dhammā kammabhavasmiṁ āyatiṁ paṭisandhiyā paccayāti evaṁ vuttānaṁ kammavaṭṭavipākavaṭṭānaṁ vasena.",
  "tika-abh08t43:14_12": "Kilesavaṭṭopi cettha kammasahāyatāya kammavaṭṭeneva saṅgahitoti daṭṭhabbaṁ.",
  "tika-abh08t43:15_0": "1243.Diṭṭhadhammavedanīyanti ettha diṭṭhadhammo vuccati paccakkhabhūto paccuppanno attabhāvo,",
  "tika-abh08t43:15_1": "tattha veditabbaphalaṁ kammaṁ diṭṭhadhammavedanīyaṁ.",
  "tika-abh08t43:15_2": "Upapajjāparāpariyāhosikammavasā panāti upapajjavedanīyaaparāpariyavedanīyaahosikammavasena.",
  "tika-abh08t43:15_3": "Uttarapadalopavasena hi ‘‘upapajjāparāpariya’’nti vuttaṁ.",
  "tika-abh08t43:15_4": "Tattha paccuppannabhavato anantaraṁ upapajjitvā veditabbaphalaṁ kammaṁ upapajjavedanīyaṁ.",
  "tika-abh08t43:15_5": "Apare apare diṭṭhadhammato aññasmiṁ aññasmiṁ yatthakatthaci attabhāve veditabbaphalaṁ kammaṁ aparāpariyavedanīyaṁ.",
  "tika-abh08t43:15_6": "Ahosi eva kammaṁ,",
  "tika-abh08t43:15_7": "na tassa vipāko ahosi, atthi,",
  "tika-abh08t43:15_8": "bhavissati cāti evaṁ vattabbakammaṁ ahosikammaṁ.",
  "tika-abh08t43:16_0": "Paṭipakkhehi anabhibhūtatāya,",
  "tika-abh08t43:16_1": "paccayavisesena paṭiladdhavisesatāya ca balavabhāvappattā tādisassa pubbābhisaṅkhārassa vasena sātisayā",
  "tika-abh08t43:16_2": "hutvā pavattā paṭhamajavanacetanā tasmiṁyeva attabhāve phaladāyinī diṭṭhadhammavedanīyā nāma.",
  "tika-abh08t43:16_3": "Sā hi vuttākārena balavati javanasantāne guṇavisesayuttesu upakārānupakāravasappavattiyā,",
  "tika-abh08t43:16_4": "āsevanālābhena appavipākatāya ca itaradvayaṁ viya pavattasantānuparamāpekkhaṁ,",
  "tika-abh08t43:16_5": "okāsalābhāpekkhañca kammaṁ na hotīti idheva pupphamattaṁ viya pavattivipākamattaṁ ahetukaphalaṁ deti,",
  "tika-abh08t43:16_6": "sahetukaphaladāne pana paṭisandhiākaḍḍhanampi āpajjeyya.",
  "tika-abh08t43:16_7": "Tathā asakkontanti kammassa vipākadānaṁ nāma upadhippayogādipaccayantarasamavāyeneva hotīti tadabhāvato tasmiṁyeva attabhāve vipākaṁ dātuṁ asakkontaṁ.",
  "tika-abh08t43:16_8": "Ahosikammaṁ…pe…",
  "tika-abh08t43:16_9": "vipākoti ettha ‘‘ahosi kamma’’nti padaṁ visuṁ visuṁ yojetabbaṁ ‘‘ahosi kammaṁ nāhosi kammavipāko,",
  "tika-abh08t43:16_10": "ahosi kammaṁ na bhavissati kammavipāko,",
  "tika-abh08t43:16_11": "ahosi kammaṁ natthi kammavipāko’’ti (paṭi. ma. 1.234).",
  "tika-abh08t43:16_12": "Tattha sakasakakālātikkantassa upapajjavedanīyassa,",
  "tika-abh08t43:16_13": "diṭṭhadhammavedanīyassa ca vasena purimaṁ vuttaṁ.",
  "tika-abh08t43:16_14": "Tañhi kammassa ,",
  "tika-abh08t43:16_15": "vipākakālassa ca atītattā tathā vattabbattaṁ labhati,",
  "tika-abh08t43:16_16": "dutiyaṁ anāgate arahattaṁ pāpuṇantassa purimabhavesu kataṁ adinnavipākaṁ aparāpariyavedanīyaṁ sandhāya vuttaṁ,",
  "tika-abh08t43:16_17": "tatiyaṁ pana anantarabhave kataṁ upapajjavedanīyaṁ,",
  "tika-abh08t43:16_18": "arahato atītabhavesu kataṁ aparāpariyavedanīyañca sandhāya vuttaṁ.",
  "tika-abh08t43:16_19": "Apare pana ‘‘ekameva atītaṁ kammaṁ addhattaye vipākābhāvaṁ sandhāya tidhā vibhajitvā vutta’’nti vadanti.",
  "tika-abh08t43:17_0": "Atthasādhikāti dānādipāṇātipātādiatthassa nipphādikā.",
  "tika-abh08t43:17_1": "Kā pana sāti āha ‘‘sattamajavanacetanā’’ti.",
  "tika-abh08t43:17_2": "Sā hi sanniṭṭhāpakacetanā vuttanayena paṭiladdhavisesā,",
  "tika-abh08t43:17_3": "paṭisandhiyā anantarapaccayabhāvino vipākasantānassa anantarapaccayabhāvena vā tathā abhisaṅkhatā samānā",
  "tika-abh08t43:17_4": "anantarattabhāve vipākadāyinī upapajjavedanīyaṁ nāma.",
  "tika-abh08t43:17_5": "Yebhuyyavuttiyā cettha ‘‘sattamajavanacetanā’’ti vuttaṁ.",
  "tika-abh08t43:17_6": "Paccavekkhaṇavasitādipavattiyaṁ pana pañcamādikāpi hoti.",
  "tika-abh08t43:17_7": "Vipākaṁ detīti paṭisandhiṁ datvā pavattivipākaṁ deti,",
  "tika-abh08t43:17_8": "adinnapaṭisandhikaṁ pana pavattivipākaṁ detīti natthi.",
  "tika-abh08t43:17_9": "Cutianantarañhi upapajjavedanīyassa okāsoti ācariyā.",
  "tika-abh08t43:17_10": "Paṭisandhiyā pana dinnāya jātisatepi pavattivipākaṁ deti.",
  "tika-abh08t43:17_11": "Tenāha bhagavā ‘‘tiracchānagate dānaṁ datvā sataguṇā pāṭikaṅkhitabbā’’ti (ma. ni. 3.379).",
  "tika-abh08t43:17_12": "Ubhinna…pe…",
  "tika-abh08t43:17_13": "detīti yathāvuttakāraṇavirahato diṭṭhadhammūpapajjavedanīyabhāvaṁ asampattā pañca cetanā vipākadānasabhāvassa anupacchinnattā yadā okāsaṁ labhati,",
  "tika-abh08t43:17_14": "tadā paṭisandhivipākaṁ,",
  "tika-abh08t43:17_15": "pavattivipākaṁ vā deti.",
  "tika-abh08t43:17_16": "Sati saṁsārappavattiyāti iminā asati saṁsārappavattiyaṁ ahosikammapakkhe tiṭṭhati vipaccanokāsassa abhāvatoti dīpeti.",
  "tika-abh08t43:18_0": "1244.",
  "tika-abh08t43:18_1": "Evaṁ tāva vipākadānakālavasena catubbidhaṁ dassetvā idāni vipākadānapariyāyato,",
  "tika-abh08t43:18_2": "kiccato ca catubbidhataṁ dassetuṁ ‘‘garuka’’ntiādi vuttaṁ.",
  "tika-abh08t43:18_3": "Tattha garukanti mahāsāvajjaṁ,",
  "tika-abh08t43:18_4": "mahānubhāvañca aññena kammena paṭibāhituṁ asakkuṇeyyakammaṁ.",
  "tika-abh08t43:18_5": "Bahulanti abhiṇhaso kataṁ,",
  "tika-abh08t43:18_6": "ekavāraṁ katvāpi abhiṇhasamāsevitañca.",
  "tika-abh08t43:18_7": "Āsannanti maraṇāsannakāle anussaritaṁ,",
  "tika-abh08t43:18_8": "tadā katañca.",
  "tika-abh08t43:18_9": "Kaṭattākammanti garukādibhāvaṁ asampattaṁ katamattatoyeva kammanti vattabbakammaṁ.",
  "tika-abh08t43:18_10": "Tattha kusalaṁ vā hotu akusalaṁ vā,",
  "tika-abh08t43:18_11": "garukāgarukesu yaṁ garukaṁ mātughātakādikammaṁ vā mahaggatakammaṁ vā,",
  "tika-abh08t43:18_12": "tadeva paṭhamaṁ vipaccati.",
  "tika-abh08t43:18_13": "Tathā bahulābahulesu yaṁ bahulaṁ susīlyaṁ dussīlyaṁ vā,",
  "tika-abh08t43:18_14": "tadeva paṭhamaṁ vipaccati.",
  "tika-abh08t43:18_15": "Dūrāsannesu yaṁ āsannaṁ maraṇakāle anussaritaṁ,",
  "tika-abh08t43:18_16": "teneva upapajjati.",
  "tika-abh08t43:18_17": "Āsannakāle kate ca vattabbameva natthīti.",
  "tika-abh08t43:18_18": "Kaṭattā pana kammaṁ punappunaṁ laddhāsevanaṁ purimānaṁ abhāve paṭisandhiṁ ākaḍḍhati.",
  "tika-abh08t43:18_19": "Iti garukaṁ sabbapaṭhamaṁ vipaccati.",
  "tika-abh08t43:18_20": "Tathā hi taṁ ‘‘garuka’’nti vuttaṁ.",
  "tika-abh08t43:18_21": "Garuke asati bahulīkataṁ,",
  "tika-abh08t43:18_22": "tasmimpi asati āsannaṁ,",
  "tika-abh08t43:18_23": "tasmimpi asati kaṭattākammanti vuttaṁ ‘‘purimajātīsu katakammaṁ vipaccatī’’ti.",
  "tika-abh08t43:19_0": "1245.",
  "tika-abh08t43:19_1": "Paṭisandhidānādivasena vipākasantānassa nibbattakaṁ janakaṁ.",
  "tika-abh08t43:19_2": "Sukhadukkhasantānassa,",
  "tika-abh08t43:19_3": "nāmarūpappabandhassa vā ciratarappattihetubhūtaṁ upatthambhakaṁ.",
  "tika-abh08t43:19_4": "Tenāha ‘‘sukhadukkhaṁ upatthambheti,",
  "tika-abh08t43:19_5": "addhānaṁ pavattetī’’ti.",
  "tika-abh08t43:19_6": "Sukhadukkhe pavattamāne bavhābādhatādipaccayūpanipātanena saṇikaṁ saṇikaṁ tassa vibādhakaṁ upapīḷakaṁ.",
  "tika-abh08t43:19_7": "Tenāha ‘‘sukhadukkhaṁ pīḷeti bādhati,",
  "tika-abh08t43:19_8": "addhānaṁ pavattituṁ na detī’’ti.",
  "tika-abh08t43:19_9": "Tathā paṭipakkhakammavipākassa appavattikaraṇavasena upacchedakaṁ paṭibāhakaṁ upaghātakaṁ.",
  "tika-abh08t43:19_10": "Tenāha ‘‘tassa vipākaṁ paṭibāhitvā’’ti.",
  "tika-abh08t43:20_0": "Rūpañca arūpavipākakkhandho cāti rūpārūpavipākakkhandho,",
  "tika-abh08t43:20_1": "kammajarūpassāpi vipākapariyāyo atthīti ‘‘rūpārūpavipākakkhandhe’’ti vuttaṁ.",
  "tika-abh08t43:20_2": "Aññena kammenāti kusalena vā akusalena vā aññena kammena kattubhūtena dinnāya paṭisandhiyā vipāke janite.",
  "tika-abh08t43:20_3": "Tenāha ‘‘janite vipāke’’ti.",
  "tika-abh08t43:20_4": "Pavattivipākaṁ sandhāya ‘‘janite vipāke’’ti vadanti.",
  "tika-abh08t43:20_5": "Uppajjanakasukhadukkhaṁupatthambhetīti upatthambhakakammaṁ kusalaṁ samānaṁ aññenapi kusalakammena uppajjamānakaṁ",
  "tika-abh08t43:20_6": "sukhaṁ tassa paṭipakkhavibādhanavasena upatthambheti.",
  "tika-abh08t43:20_7": "Akusalaṁ aññena akusalakammena upapajjamānaṁ dukkhaṁ tatheva upatthambheti.",
  "tika-abh08t43:20_8": "Evañca upatthambhentaṁ taṁ dīghakālaṁ pavatteti nāmāti āha ‘‘addhānaṁ pavattetī’’ti.",
  "tika-abh08t43:20_9": "Uppajjanakasukhadukkhaṁ pīḷetīti upapīḷakaṁ akusalaṁ samānaṁ sukhitassa rogādiantarāyakāraṇasampādakabhāvena sukhasantānaṁ upacchindantaṁ pīḷeti,",
  "tika-abh08t43:20_10": "kusalañca rogādinā dukkhitassa bhesajjādisukhādikāraṇasampādakabhāvena dukkhasantānaṁ vicchindantaṁ pīḷeti.",
  "tika-abh08t43:20_11": "Keci pana ‘‘sukhadukkhassa kāraṇaṁ asampādentampi paṭisandhidāyakakammassa pavattivipākaṁ paṭibāhitvā",
  "tika-abh08t43:20_12": "sayaṁ vipākadāyakakammaṁ upapīḷakakamma’’nti vadanti.",
  "tika-abh08t43:20_13": "Evaṁ sante pana paṭisandhidāyakameva janakakammanti vuttaṁ siyā.",
  "tika-abh08t43:21_0": "Apica upaghātakena saha imassa visesabhāvo āpajjati,",
  "tika-abh08t43:21_1": "taṁ paṭisandhivipākassa paṭibāhakanti ce? Taṁ na,",
  "tika-abh08t43:21_2": "avisesena vuttattāti.",
  "tika-abh08t43:21_3": "‘‘Dubbalaṁ kammaṁ ghātetvā’’ti vutte ‘‘nanu tassa pubbeyeva siddhattā,",
  "tika-abh08t43:21_4": "niruddhattā ca kathamidaṁ tadupaghātakaṁ hotī’’ti āpannaṁ codanaṁ sandhāya kammassa ghātanaṁ nāma tassa",
  "tika-abh08t43:21_5": "vipākapaṭibāhanamevāti dassento āha ‘‘tassa vipākaṁ paṭibāhitvā’’ti.",
  "tika-abh08t43:21_6": "Taṁpaṭibāhanañca attano vipākuppattiyā okāsakaraṇanti vuttaṁ ‘‘attano vipākassa okāsaṁ karotī’’ti.",
  "tika-abh08t43:21_7": "Vipaccanāya katokāsaṁ kammaṁ vipakkameva nāma hotīti āha ‘‘evaṁ…pe…",
  "tika-abh08t43:21_8": "uppannaṁ nāma hotī’’ti.",
  "tika-abh08t43:22_0": "Upapīḷakaṁ aññassa vipākaṁ upacchindati,",
  "tika-abh08t43:22_1": "na sayaṁ attano vipākaṁ deti,",
  "tika-abh08t43:22_2": "upaghātakaṁ pana dubbalakammaṁ upacchinditvā attano vipākaṁ uppādetīti ayametesaṁ viseso.",
  "tika-abh08t43:22_3": "Keci pana ācariyā aparenāpi nayena janakādikammaṁ icchanti. Kathaṁ?",
  "tika-abh08t43:22_4": "Yasmiṁ kamme kate paṭisandhiyaṁ,",
  "tika-abh08t43:22_5": "pavatte ca vipākakaṭattārūpānaṁ uppatti hoti,",
  "tika-abh08t43:22_6": "taṁ janakaṁ.",
  "tika-abh08t43:22_7": "Yasmiṁ pana kate aññena janitassa iṭṭhassa vā aniṭṭhassa vā phalassa vibādhakavicchedakapaccayānuppattiyā,",
  "tika-abh08t43:22_8": "upabrūhakapaccayuppattiyā ca janakānubhāvānurūpaṁ pariposakaciratarappabandhā honti,",
  "tika-abh08t43:22_9": "taṁ upatthambhakaṁ.",
  "tika-abh08t43:22_10": "Janakena nibbattitaṁ kusalaphalaṁ,",
  "tika-abh08t43:22_11": "akusalaphalaṁ vā yena paccanīkabhūtena rogadhātuvisamatādinimittatāya bādhīyati,",
  "tika-abh08t43:22_12": "taṁ upapīḷakaṁ.",
  "tika-abh08t43:22_13": "Yena pana kammunā janakasāmatthiyavasena ciratarappabandhārahampi samānaṁ phalavicchedakapaccayuppattiyā upahaññati vicchijjati,",
  "tika-abh08t43:22_14": "taṁ upaghātakanti.",
  "tika-abh08t43:23_0": "Ettha ca keci appābādhadīghāyukatāsaṁvattanavasena dutiyassa kusalabhāvaṁ,",
  "tika-abh08t43:23_1": "bavhābādhaappāyukatāsaṁvattanavasena pacchimānaṁ dvinnaṁ akusalabhāvañca vaṇṇenti,",
  "tika-abh08t43:23_2": "bhūridattādīnaṁ pana nāgādīnaṁ,",
  "tika-abh08t43:23_3": "ito anuppadinnayāpanakapetānañca apāyesu akusalavipākassa upatthambhanūpapīḷanūpaghātakāni kammāni santīti catunnampi kusalākusalabhāvo na virujjhati.",
  "tika-abh08t43:23_4": "Kiñcāpi kammānaṁ kammantarañceva vipākantarañca buddhānaṁ kammavipākañāṇasseva yāthāvasarasato pākaṭaṁ hoti.",
  "tika-abh08t43:23_5": "Buddhāveṇikañhetaṁ asādhāraṇaṁ sāvakehi,",
  "tika-abh08t43:23_6": "vipassakena pana ekadesato jānitabbaṁ.",
  "tika-abh08t43:23_7": "Na hi sabbena sabbaṁ ajānantassa paccayapariggaho paripūrati,",
  "tika-abh08t43:23_8": "tasmā tādisaṁ pariggahaṁ sandhāya ‘‘iti ima’’ntiādi vuttaṁ.",
  "tika-abh08t43:23_9": "Yādisehi paccayehi paccuppanne addhāne nāmarūpassa pavatti,",
  "tika-abh08t43:23_10": "tādiseheva itarasmimpi addhadvayeti evaṁ yathā atītānāgate nayaṁ neti,",
  "tika-abh08t43:23_11": "taṁ dassetuṁ ‘‘yathā ida’’ntiādi vuttaṁ.",
  "tika-abh08t43:23_12": "Addhattayepi kiriyākiriyāphalamattatādassanaparattā codanāya.",
  "tika-abh08t43:23_13": "Itī kammañcevātiādinā vuttassevatthassa nigamanavasena vuttaṁ.",
  "tika-abh08t43:23_14": "Tassevaṁ…pe…",
  "tika-abh08t43:23_15": "pahiyyatīti tassevaṁ samanupassato yā sā pubbantādayo ārabbha ‘‘ahosiṁ nu kho aha’’ntiādinā nayena pavattā vicikicchā pahiyyati.",
  "tika-abh08t43:24_0": "1246-8.",
  "tika-abh08t43:24_1": "Pahīnāya pana tāya sabbabhavayonigatiṭhitisattāvāsesu hetuphalasambandhavaseneva pavattanāmarūpamattameva khāyati.",
  "tika-abh08t43:24_2": "Tenevāha ‘‘hetuphalassa sambandhavasenevā’’tiādi.",
  "tika-abh08t43:24_3": "Kāraṇasāmaggiyaṁ dānādīhi sādhitakiriyāya pavattamānāya kāraṇamatte kattuvohāroti āha ‘‘kāraṇato uddhaṁ kāraṇaṁ na ca passatī’’ti. Pāka…pe…",
  "tika-abh08t43:24_4": "paṭivedakaṁ na passatīti sambandho.",
  "tika-abh08t43:24_5": "Pākapaṭivedakanti vipākavindakaṁ.",
  "tika-abh08t43:24_6": "Evaṁ apassanto pana kāraṇe sati kārakoti,",
  "tika-abh08t43:24_7": "vipākappavattiyā sati paṭisaṁvedakoti samaññāmatteneva paṇḍitā voharanti.",
  "tika-abh08t43:24_8": "Iccevaṁ sammappaññāya passati.",
  "tika-abh08t43:24_9": "Suddhadhammāti kenaci sattena vā puggalena vā amissadhammā.",
  "tika-abh08t43:24_10": "Evetanti evaṁvidhaṁ etaṁ dassanaṁ sammadassanaṁ,",
  "tika-abh08t43:24_11": "aviparītadassananti attho.",
  "tika-abh08t43:25_0": "1249.Bījarukkhādikānaṁ vāti yathā bījato rukkho,",
  "tika-abh08t43:25_1": "rukkhato bījanti evaṁ kāraṇaparamparagavesane anādikālikattā bījarukkhasantānassa pubbā koṭi natthi,",
  "tika-abh08t43:25_2": "evaṁ kammapaccayā vipāko,",
  "tika-abh08t43:25_3": "vipākapaccayā kammanti pariyesane anādikālikattā kammavipākasantānassa pubbā koṭi na paññāyati.",
  "tika-abh08t43:25_4": "Ādi-saddena ‘‘kukkuṭiyā aṇḍaṁ,",
  "tika-abh08t43:25_5": "aṇḍato kukkuṭī,",
  "tika-abh08t43:25_6": "punapi kukkuṭiyā aṇḍa’’nti evamādiṁ saṅgaṇhāti.",
  "tika-abh08t43:26_0": "1250-3.Anāgatepisaṁsāreti yathā atīte,",
  "tika-abh08t43:26_1": "evaṁ anāgatepi addhāne khandhānaṁ paṭipāṭītiādinā vuttasaṁsāre sati.",
  "tika-abh08t43:26_2": "Appavatti na dissatīti kammato vipāko bhavissati,",
  "tika-abh08t43:26_3": "vipākato kammanti anāgate kāriyaparamparāya gavesiyamānāya aparikkhīṇasaṁyojanassa kammavipākānaṁ appavattanaṁ na dissati,",
  "tika-abh08t43:26_4": "pavattati evāti attho.",
  "tika-abh08t43:26_5": "Hetuphalasambandhavasena pavattamāne saṁsāre ‘‘pubbā koṭi na paññāyatī’’ti vacanena kāraṇe ādissa abhāvo vutto,",
  "tika-abh08t43:26_6": "‘‘appavatti na dissatī’’ti vacanena phalassa avasānābhāvo vuttoti.",
  "tika-abh08t43:26_7": "Etamatthanti ‘‘kammassa kārako natthī’’tiādinā vuttamatthaṁ.",
  "tika-abh08t43:26_8": "Asayaṁvasīti na sayaṁvasino,",
  "tika-abh08t43:26_9": "micchābhinivesaparavasāti attho.",
  "tika-abh08t43:26_10": "Aññamaññavirodhinoti itarītaraviruddhā diṭṭhiyo vā diṭṭhiyā vā aññamaññena saha virodhino.",
  "tika-abh08t43:26_11": "Gambhīrañāṇagocaratāya gambhīraṁ.",
  "tika-abh08t43:26_12": "Tathā nipuṇaṁ.",
  "tika-abh08t43:26_13": "Sattasuññatāya,",
  "tika-abh08t43:26_14": "aññamaññasabhāvasuññatāya ca suññaṁ.",
  "tika-abh08t43:26_15": "Paccayanti nāmarūpassa paccayaṁ,",
  "tika-abh08t43:26_16": "tappaccayapaṭivedheneva ca sabbaṁ paṭividdhaṁ hotīti.",
  "tika-abh08t43:27_0": "1254-6.Kammaṁ natthi vipākamhīti kuṭṭādīsu rajādi viya vipāke santiṭṭhamānaṁ kammaṁ natthi.",
  "tika-abh08t43:27_1": "Pāko kamme na vijjatīti tathā kamme santiṭṭhamāno vipāko natthi.",
  "tika-abh08t43:27_2": "Yathāvuttamevatthaṁ upamāya vibhāvetuṁ ‘‘yathā na sūriye’’tiādi vuttaṁ.",
  "tika-abh08t43:27_3": "Maṇimhīti sūriyakantamaṇimhi.",
  "tika-abh08t43:27_4": "Na tesaṁ bahi so atthīti te muñcitvā tehi bahi so aggi natthi.",
  "tika-abh08t43:27_5": "Sambhārehīti samaṅgībhūtehi ātapādīhi tīhi kāraṇehi.",
  "tika-abh08t43:27_6": "Na anto kammassātiādi atthato heṭṭhā vuttampi upamānigamanatthaṁ punapi vuttanti daṭṭhabbaṁ.",
  "tika-abh08t43:28_0": "1257-8.",
  "tika-abh08t43:28_1": "Yadi hetu,",
  "tika-abh08t43:28_2": "phalañca aññamaññarahitaṁ,",
  "tika-abh08t43:28_3": "kathaṁ hetuto phalaṁ nibbattatīti āha ‘‘kammañca kho upādāyā’’ti.",
  "tika-abh08t43:28_4": "Na kevalaṁ kammaphalameva suññaṁ katturahitaṁ,",
  "tika-abh08t43:28_5": "sabbampi dhammajātaṁ kārakarahitanti dassetuṁ ‘‘na hettha devo’’tiādigāthā vuttā.",
  "tika-abh08t43:28_6": "Hetusambhārapaccayāti ekena hetunā ekassa,",
  "tika-abh08t43:28_7": "anekassa vā phalassa anibbattito hetusamūhanimittaṁ,",
  "tika-abh08t43:28_8": "sambhāroti vā paccayādhivacananti hetupaccayanimittanti attho.",
  "tika-abh08t43:29_0": "1259.Addhāsu taritvā kaṅkhanti tīsu addhāsu soḷasavidhaṁ kaṅkhaṁ vitaritvā.",
  "tika-abh08t43:29_1": "Na kevalametaṁ soḷasavidhameva kaṅkhaṁ vitarati,",
  "tika-abh08t43:29_2": "atha kho ‘‘satthari kaṅkhatī’’tiādinayappavattaṁ (dha. sa. 1123; vibha.",
  "tika-abh08t43:29_3": "915) aṭṭhavidhaṁ kaṅkhampi pajahati.",
  "tika-abh08t43:29_4": "Tathā hettha buddho dhammo saṅgho sikkhāti kaṅkhāya gocarabhūtā lokiyā dhammā adhippetā.",
  "tika-abh08t43:29_5": "Na hi lokuttaradhamme ārabbha kilesā pavattituṁ sakkonti.",
  "tika-abh08t43:29_6": "Pubbantoti atītā khandhāyatanadhātuyo,",
  "tika-abh08t43:29_7": "aparantoti anāgatā,",
  "tika-abh08t43:29_8": "pubbantāparantoti tadubhayaṁ,",
  "tika-abh08t43:29_9": "addhāpaccuppannaṁ vā tadubhayabhāgayuttattā.",
  "tika-abh08t43:29_10": "Paṭiccasamuppannadhammaggahaṇena gahito aṭṭhamo kaṅkhāvisayo nāmarūpamattaṁ,",
  "tika-abh08t43:29_11": "idappaccayatā-ggahaṇena pana tassa paccayo gahito,",
  "tika-abh08t43:29_12": "tasmā soḷasavatthukāya pahīnāya aṭṭhavatthukā kaṅkhā appatiṭṭhāva hotīti.",
  "tika-abh08t43:29_13": "Etāsañca pahānena dvāsaṭṭhidiṭṭhigatānipi vikkhambhanti diṭṭhekaṭṭhattā vicikicchāya.",
  "tika-abh08t43:29_14": "Yathā hi diṭṭhi samucchijjamānā vicikicchāya saddhiṁyeva samucchijjati,",
  "tika-abh08t43:29_15": "evaṁ vicikicchā vikkhambhiyamānā diṭṭhiyā saddhiṁyeva vikkhambhīyati.",
  "tika-abh08t43:29_16": "Attābhinivesūpanissayā hi ‘‘ahosiṁ nu kho aha’’ntiādinayappavattā (ma. ni. 1.18; saṁ. ni. 2.20; mahāni.",
  "tika-abh08t43:29_17": "174) soḷasavatthukā kaṅkhā,",
  "tika-abh08t43:29_18": "sā eva ca pubbantādivatthubhāvena vuttā,",
  "tika-abh08t43:29_19": "attābhinivesavatthukāni dvāsaṭṭhi diṭṭhigatāni,",
  "tika-abh08t43:29_20": "buddhādivatthukā ca tadekaṭṭhāti.",
  "tika-abh08t43:29_21": "Uṭṭhitanti uppajjitvā ṭhitaṁ.",
  "tika-abh08t43:30_0": "1260-2.Kaṅkhāvitaraṇaṁnāmāti yathāvuttakaṅkhāvitaraṇato kaṅkhāvitaraṇaṁ nāma.",
  "tika-abh08t43:30_1": "Na kevalaṁ kaṅkhāvitaraṇaṁ nāma,",
  "tika-abh08t43:30_2": "dhammaṭṭhitiñāṇantipi yathābhūtañāṇantipi sammādassanantipi idaṁ samudīritaṁ.",
  "tika-abh08t43:30_3": "Ettha ca dharīyanti attano paccayehīti dhammā,",
  "tika-abh08t43:30_4": "tiṭṭhati ettha phalaṁ tadāyattavuttitāyāti ṭhiti,",
  "tika-abh08t43:30_5": "dhammānaṁ ṭhiti dhammaṭṭhiti,",
  "tika-abh08t43:30_6": "paccayadhammā.",
  "tika-abh08t43:30_7": "Atha vā dhammoti kāraṇaṁ ‘‘dhammapaṭisambhidā’’tiādīsu (vibha.",
  "tika-abh08t43:30_8": "718-721) viya,",
  "tika-abh08t43:30_9": "dhammassa ṭhitisabhāvo,",
  "tika-abh08t43:30_10": "dhammato ca añño sabhāvo natthīti paccayadhammānaṁ paccayabhāvo,",
  "tika-abh08t43:30_11": "dhammaṭṭhitiyaṁ ñāṇaṁ dhammaṭṭhitiñāṇaṁ.",
  "tika-abh08t43:30_12": "Saṅkhārānaṁ yathābhūtaṁ aniccatādi yathābhūtaṁ,",
  "tika-abh08t43:30_13": "tattha ñāṇanti yathābhūtañāṇaṁ.",
  "tika-abh08t43:30_14": "Sammā passatīti sammādassanaṁ.",
  "tika-abh08t43:30_15": "Laddhappatiṭṭhoti sāsane patiṭṭhā nāma ariyamaggo.",
  "tika-abh08t43:30_16": "Ayaṁ pana taṁ anadhigatopi tadadhigamupāyapaṭipattiyaṁ ṭhitattā laddhappatiṭṭho viya hotīti ‘‘laddhappatiṭṭho’’ti vutto.",
  "tika-abh08t43:30_17": "Tatoyeva cūḷako sotāpanno,",
  "tika-abh08t43:30_18": "lokiyāhi sīlasamādhipaññāhi samannāgatattā uttari appaṭivijjhanto sotāpanno viya niyato,",
  "tika-abh08t43:30_19": "sugatiparāyaṇo ca hotīti cūḷasotāpanno.",
  "tika-abh08t43:30_20": "Sotāpanno hi khīṇāpāyaduggativinipātoti.",
  "tika-abh08t43:30_21": "Atha vā laddhappatiṭṭho kaṅkhāvitaraṇavisuddhisamadhigamena.",
  "tika-abh08t43:30_22": "Sappaccayanāmarūpadassanena hi sammadditadiṭṭhikaṇṭako viniddhutaahetukavisamahetuvādo yathāsakapaccayeheva",
  "tika-abh08t43:30_23": "dhammappavattiṁ ñatvā sāsane patiṭṭhitasaddho laddhappatiṭṭho nāma hotīti.",
  "tika-abh08t43:30_24": "Nāmarūpavavatthānena dukkhasaccaṁ,",
  "tika-abh08t43:30_25": "dhammaṭṭhitiñāṇena samudayasaccaṁ,",
  "tika-abh08t43:30_26": "tasseva aparabhāge aniccato manasikārādividhinā maggasaccañca abhiññāya pavattiyā dukkhabhāvaṁ disvā",
  "tika-abh08t43:30_27": "tassa appavatte nirodhe ekaṁseneva ninnajjhāsayatāya lokiyeneva ñāṇena catunnaṁ ariyasaccānaṁ adhigatattā",
  "tika-abh08t43:30_28": "apāyesu abhabbuppattiko,",
  "tika-abh08t43:30_29": "sotāpannabhūmiyañca bhabbuppattiko hotīti cūḷasotāpanno nāmāti vuttaṁ ‘‘sotāpannohi cūḷako’’ti.",
  "tika-abh08t43:30_30": "Tasmāti yasmā evaṁ mahānisaṁsametaṁ ñāṇaṁ,",
  "tika-abh08t43:30_31": "tasmā sapañño attano hitānupekkhanapaññāya samannāgato.",
  "tika-abh08t43:30_32": "Tenāha ‘‘atthakāmo’’ti.",
  "tika-abh08t43:31_0": "Iti abhidhammatthavikāsiniyā nāma",
  "tika-abh08t43:32_0": "Abhidhammāvatārasaṁvaṇṇanāya",
  "tika-abh08t43:33_0": "Kaṅkhāvitaraṇavisuddhiniddesavaṇṇanā niṭṭhitā."
}