{
  "tika-s0103t2:0_0": "3. Cakkavattisuttavaṇṇanā",
  "tika-s0103t2:1_0": "Attadīpasaraṇatāvaṇṇanā",
  "tika-s0103t2:2_0": "80.Uttānaṁ vuccati pākaṭaṁ,",
  "tika-s0103t2:2_1": "tappaṭikkhepena anuttānaṁ apākaṭaṁ,",
  "tika-s0103t2:2_2": "paṭicchannaṁ, apacuraṁ,",
  "tika-s0103t2:2_3": "duviññeyyañca.",
  "tika-s0103t2:2_4": "Anuttānānaṁ padānaṁ vaṇṇanā anuttānapadavaṇṇanā.",
  "tika-s0103t2:2_5": "Uttānapadavaṇṇanāya payojanābhāvato anuttānaggahaṇaṁ.",
  "tika-s0103t2:2_6": "‘‘Mātulā’’ti itthiliṅgavasena laddhanāmo eko rukkho,",
  "tika-s0103t2:2_7": "tassā āsannappadese māpitattā nagarampi ‘‘mātulā’’ tveva paññāyittha.",
  "tika-s0103t2:2_8": "Tena vuttaṁ ‘‘mātulāyanti evaṁ nāmake nagare’’ti.",
  "tika-s0103t2:2_9": "Avidūreti tassa nagarassa avidūre.",
  "tika-s0103t2:3_0": "Kāmañcettha sutte ‘‘bhūtapubbaṁ,",
  "tika-s0103t2:3_1": "bhikkhave,",
  "tika-s0103t2:3_2": "rājā daḷhanemi nāma ahosī’’tiādinā atītavaṁsadīpikā kathā ādito paṭṭhāya āgatā,",
  "tika-s0103t2:3_3": "‘‘aḍḍhateyyavassasatāyukānaṁ manussānaṁ vassasatāyukā puttā bhavissantī’’tiādinā pana savisesaṁ anāgatatthapaṭisaṁyuttā",
  "tika-s0103t2:3_4": "kathā āgatāti vuttaṁ ‘‘anāgatavaṁsadīpikāya suttantakathāyā’’ti.",
  "tika-s0103t2:3_5": "Anāgatatthadīpanañhi acchariyaṁ,",
  "tika-s0103t2:3_6": "tatthāpi anāgatassa sammāsambuddhassa paṭipattikittanaṁ acchariyatamaṁ.",
  "tika-s0103t2:3_7": "Samāgamenāti sannipātena.",
  "tika-s0103t2:4_0": "‘‘Bhattaggaṁ amanāpa’’ntiādi kevalaṁ tesaṁ parivitakkamattaṁ.",
  "tika-s0103t2:4_1": "Amanāpanti amanuññaṁ.",
  "tika-s0103t2:4_2": "Buddhesu kato appakopi aparādho appako kāro viya garutaravipākoti āha ‘‘buddhehi saddhiṁ…pe…",
  "tika-s0103t2:4_3": "sadisaṁ hotī’’ti.",
  "tika-s0103t2:4_4": "Tatrāti tasmiṁ mātulanagarassa samīpe,",
  "tika-s0103t2:4_5": "tassaṁ vā parisāyaṁ.",
  "tika-s0103t2:5_0": "Attadīpāti ettha kāmaṁ yo paro na hoti,",
  "tika-s0103t2:5_1": "so attāti sasantāno ‘‘attā’’ti vuccati,",
  "tika-s0103t2:5_2": "hitasukhesibhāvena pana attanibbisesattā dhammo idha ‘‘attā’’ti adhippeto.",
  "tika-s0103t2:5_3": "Tenāha ‘‘attā nāma lokiyalokuttaro dhammo’’ti.",
  "tika-s0103t2:5_4": "Dvidhā āpo gato etthāti dīpo,",
  "tika-s0103t2:5_5": "oghena anajjhotthato bhūmibhāgo.",
  "tika-s0103t2:5_6": "Idha pana kāmoghādīhi anajjhottharaṇīyattā dīpo viyāti dīpo,",
  "tika-s0103t2:5_7": "attā dīpo patiṭṭhā etesanti attadīpā.",
  "tika-s0103t2:5_8": "Tenāha ‘‘attānaṁ dīpa’’ntiādi.",
  "tika-s0103t2:5_9": "Dīpabhāvo cettha paṭisaraṇatāti āha ‘‘idaṁ tasseva vevacana’’nti.",
  "tika-s0103t2:5_10": "Aññasaraṇapaṭikkhepavacananti aññasaraṇabhāvapaṭikkhepavacanaṁ.",
  "tika-s0103t2:5_11": "Idañhi na aññaṁ saraṇaṁ katvā viharaṇasseva paṭikkhepavacanaṁ,",
  "tika-s0103t2:5_12": "atha kho aññassa saraṇasabhāvasseva paṭikkhepavacanaṁ tappaṭikkhepe ca tena itarassāpi paṭikkhepasiddhito.",
  "tika-s0103t2:5_13": "Tenāha ‘‘na hī’’tiādi.",
  "tika-s0103t2:5_14": "Idāni tamevatthaṁ suttantarena sādhetuṁ ‘‘vuttampi ceta’’ntiādi.",
  "tika-s0103t2:5_15": "Yadi ettha pākatiko attā icchito,",
  "tika-s0103t2:5_16": "kathaṁ tassa dīpasaraṇabhāvo,",
  "tika-s0103t2:5_17": "tasmā adhippāyiko ettha attā bhaveyyāti pucchati ‘‘ko panettha attā nāmā’’ti.",
  "tika-s0103t2:5_18": "Itaro yathādhippetaṁ attānaṁ dassento ‘‘lokiyalokuttaro dhammo’’ti.",
  "tika-s0103t2:5_19": "Dutiyavāropi paṭhamavārasseva pariyāyabhāvena desitoti dassetuṁ ‘‘tenāhā’’tiādi vuttaṁ.",
  "tika-s0103t2:6_0": "Gocareti bhikkhūnaṁ gocaraṭṭhānabhūte.",
  "tika-s0103t2:6_1": "Tenāha ‘‘carituṁ yuttaṭṭhāne’’ti.",
  "tika-s0103t2:6_2": "Saketi kathaṁ panāyaṁ bhikkhūnaṁ sakoti āha ‘‘pettike visaye’’ti.",
  "tika-s0103t2:6_3": "Pitito sammāsambuddhato āgatattā ‘‘ayaṁ tumhākaṁ gocaro’’ti tena uddiṭṭhattā pettike visayeti.",
  "tika-s0103t2:6_4": "Carantanti sāmiatthe upayogavacananti āha ‘‘ayamevattho’’ti,",
  "tika-s0103t2:6_5": "carantānanti ca attho,",
  "tika-s0103t2:6_6": "tenāyaṁ vibhattivipallāsenapi vacanavipallāsenapīti dasseti.",
  "tika-s0103t2:6_7": "Kilesamārassa otārālābheneva itaramārānampi otārālābho veditabbo.",
  "tika-s0103t2:6_8": "Ayaṁ panatthoti gocare caraṇaṁ sandhāyāha,",
  "tika-s0103t2:6_9": "vatthu pana byatirekamukhena āgataṁ.",
  "tika-s0103t2:7_0": "Sakuṇe hantīti sakuṇagghi,",
  "tika-s0103t2:7_1": "mahāsenasakuṇo.",
  "tika-s0103t2:7_2": "Ajjhappattāti abhibhavanavasena pattā upagatā.",
  "tika-s0103t2:7_3": "Na myāyanti me ayaṁ sakuṇagghi nālaṁ abhavissa.",
  "tika-s0103t2:7_4": "Naṅgalakaṭṭhakaraṇanti naṅgalena kasitappadeso.",
  "tika-s0103t2:7_5": "Leḍḍuṭṭhānanti leḍḍūnaṁ uṭṭhapitaṭṭhānaṁ.",
  "tika-s0103t2:7_6": "Sake baleti attano balahetu.",
  "tika-s0103t2:7_7": "Apatthaddhāti avagāḷhatthambhā sañjātatthambhā.",
  "tika-s0103t2:7_8": "Assaramānāti avhāyantī.",
  "tika-s0103t2:8_0": "Mahantaṁ leḍḍunti naṅgalena bhinnaṭṭhāne sukkhatāya tikhiṇasiṅgaayoghanasadisaṁ mahantaṁ leḍḍuṁ.",
  "tika-s0103t2:8_1": "Abhiruhitvāti tassa adhobhāgena attanā pavisitvā nilīnayoggappadesaṁ sallakkhetvā tassupari caṅkamanto assaramāno aṭṭhāsi.",
  "tika-s0103t2:8_2": "‘‘Ehi kho’’tiādi tassa assaramānākāradassanaṁ.",
  "tika-s0103t2:8_3": "Sannayhāti vātaggahaṇavasena ubho pakkhe samaṁ ṭhapetvā.",
  "tika-s0103t2:8_4": "Paccupādīti pāvisi.",
  "tika-s0103t2:8_5": "Tatthevāti yattha pubbe lāpo ṭhito,",
  "tika-s0103t2:8_6": "tattheva leḍḍumhi .",
  "tika-s0103t2:8_7": "Uranti attano urappadesaṁ.",
  "tika-s0103t2:8_8": "Paccatāḷesīti pati atāḷesi sārambhavasena vegena gantvā paharaṇato vidhārentī patāḷesi.",
  "tika-s0103t2:8_9": "Ārammaṇanti paccayaṁ.",
  "tika-s0103t2:8_10": "‘‘Avasara’’nti keci.",
  "tika-s0103t2:9_0": "‘‘Kusalāna’’nti evaṁ pavattāya desanāya ko anusandhi?",
  "tika-s0103t2:9_1": "Yathāanusandhi eva.",
  "tika-s0103t2:9_2": "Ādito hi ‘‘attadīpā,",
  "tika-s0103t2:9_3": "bhikkhave,",
  "tika-s0103t2:9_4": "viharathā’’tiādinā (dī. ni.",
  "tika-s0103t2:9_5": "3.80) yeva attadhammapariyāyena lokiyalokuttaradhammā gahitā,",
  "tika-s0103t2:9_6": "te yevettha kusalaggahaṇena gahitāti.",
  "tika-s0103t2:9_7": "Anavajjalakkhaṇānanti avajjapaṭipakkhasabhāvānaṁ.",
  "tika-s0103t2:9_8": "‘‘Avajjarahitasabhāvāna’’nti keci.",
  "tika-s0103t2:9_9": "Tattha purime atthavikappe vipākadhammadhammā eva gahitā,",
  "tika-s0103t2:9_10": "dutiye pana vipākadhammāpi.",
  "tika-s0103t2:9_11": "Yadi evaṁ,",
  "tika-s0103t2:9_12": "kathaṁ tesaṁ samādāya vattananti?",
  "tika-s0103t2:9_13": "Na kho panetaṁ evaṁ daṭṭhabbaṁ ‘‘vipākadhammā sīlādi viya samādāya vattitabbā’’ti.",
  "tika-s0103t2:9_14": "Samādānanti pana attano santāne sammā ādānaṁ paccayavasena pavatti yevāti daṭṭhabbaṁ.",
  "tika-s0103t2:9_15": "Vipākadhammā hi paccayavisesehi sattasantāne sammadeva āhitā āyuādisampattivisesabhūtā uparūparikusalavisesuppattiyā upanissayā hontīti vadanti.",
  "tika-s0103t2:9_16": "Puññaṁ pavaḍḍhatīti ettha puññanti uttarapadalopenāyaṁ niddesoti āha ‘‘puññaphalaṁ vaḍḍhatī’’ti.",
  "tika-s0103t2:9_17": "Puññaphalanti ca ekadesasarūpekasesena vuttaṁ ‘‘puññañca puññaphalañca puññaphala’’nti āha ‘‘uparūpari puññampi puññavipākopi veditabbo’’ti.",
  "tika-s0103t2:10_0": "‘‘Mātāpitūna’’ntiādi nidassanamattaṁ,",
  "tika-s0103t2:10_1": "tasmā aññampi evarūpaṁ hetūpanissayaṁ kusalaṁ daṭṭhabbaṁ.",
  "tika-s0103t2:10_2": "Sinehavasenāti upanissayabhūtassa sinehassa vasena,",
  "tika-s0103t2:10_3": "na sampayuttassa.",
  "tika-s0103t2:10_4": "Na hi sinehasampayuttaṁ nāma kusalaṁ atthi.",
  "tika-s0103t2:10_5": "Mudumaddavacittanti mettāvasena ativiya maddavantaṁ cittaṁ.",
  "tika-s0103t2:10_6": "Yathā matthakappattaṁ vaṭṭagāmikusalaṁ dassetuṁ ‘‘mātāpitūnaṁ …pe…",
  "tika-s0103t2:10_7": "mudumaddavacitta’’nti vuttaṁ,",
  "tika-s0103t2:10_8": "evaṁ matthakappattameva vivaṭṭagāmikusalaṁ dassetuṁ ‘‘cattāro sati…pe…",
  "tika-s0103t2:10_9": "bodhipakkhiyadhammā’’ti vuttaṁ.",
  "tika-s0103t2:10_10": "Tadaññepi pana dānasīlādidhammā vaṭṭassa upanissayabhūtā vaṭṭagāmikusalaṁ vivaṭṭassa upanissayabhūtā vivaṭṭagāmikusalanti veditabbā.",
  "tika-s0103t2:10_11": "Pariyosānanti phalavisesāvahatāya phaladāya koṭi sikhāppatti,",
  "tika-s0103t2:10_12": "devaloke ca pavattisirivibhavoti pariyosānaṁ ‘‘manussaloke’’ti visesitaṁ,",
  "tika-s0103t2:10_13": "manussalokavaseneva cāyaṁ desanā āgatāti.",
  "tika-s0103t2:10_14": "Maggaphalanibbānasampatti pariyosānanti yojanā.",
  "tika-s0103t2:10_15": "Vivaṭṭagāmikusalassa vipākaṁ suttapariyosāne dassissati ‘‘atha kho,",
  "tika-s0103t2:10_16": "bhikkhave,",
  "tika-s0103t2:10_17": "saṅkho nāma rājā’’tiādinā (dī. ni. 3.108).",
  "tika-s0103t2:11_0": "Daḷhanemicakkavattirājakathāvaṇṇanā",
  "tika-s0103t2:12_0": "81.Idhāti imasmiṁ ‘‘kusalānaṁ,",
  "tika-s0103t2:12_1": "bhikkhave,",
  "tika-s0103t2:12_2": "dhammāna’’ntiādinā (dī. ni.",
  "tika-s0103t2:12_3": "3.110) suttadesanāya āraddhaṭṭhāne vaṭṭavivaṭṭagāmibhāvena sādhāraṇe kusalaggahaṇe.",
  "tika-s0103t2:12_4": "Tattha vaṭṭagāmikusalānusandhivasena ‘‘bhūtapubbaṁ bhikkhave’’ti desanaṁ ārabhi,",
  "tika-s0103t2:12_5": "ārabhanto ca desiyamānamattaṁ .",
  "tika-s0103t2:12_6": "Dhammapaṭiggāhakānaṁ bhikkhūnaṁ saṅkhepato evaṁ dīpetvā ārabhīti dassetuṁ ‘‘bhikkhave’’tiādi vuttaṁ,",
  "tika-s0103t2:12_7": "paṭhamaṁ tathā adīpentopi bhagavā atthato dīpeti viyāti adhippāyo.",
  "tika-s0103t2:13_0": "82.Īsakampīti appamattakampi.",
  "tika-s0103t2:13_1": "Avasakkitanti ogatabhaṭṭhaṁ.",
  "tika-s0103t2:13_2": "Nemiabhimukhanti nemippadesassa sammukhā.",
  "tika-s0103t2:13_3": "Bandhiṁsu cakkaratanassa osakkitānosakkitabhāvaṁ jānituṁ.",
  "tika-s0103t2:13_4": "Tadetanti yathāvuttaṭṭhānā cavanaṁ.",
  "tika-s0103t2:13_5": "Atibalavadoseti rañño balavati anatthe upaṭṭhite sati.",
  "tika-s0103t2:14_0": "Appamattoti rañño āṇāya pamādaṁ akaronto.",
  "tika-s0103t2:15_0": "Ekasamuddapariyantamevāti jambudīpameva sandhāya vadati.",
  "tika-s0103t2:15_1": "So uttarato assakaṇṇapabbatena paricchinnaṁ hutvā attānaṁ parikkhipitvā ṭhitaekasamuddapariyanto.",
  "tika-s0103t2:15_2": "Puññiddhivasenāti cakkavattibhāvāvahāya puññiddhiyā vasena.",
  "tika-s0103t2:16_0": "83.Evaṁ katvāti kāsāyāni vatthāni acchādetvā. Sukataṁ kammanti dasakusalakammapathameva vadati.",
  "tika-s0103t2:17_0": "‘‘Dasavidhaṁ,",
  "tika-s0103t2:17_1": "dvādasavidha’’nti ca vuttavibhāgo parato āgamissati.",
  "tika-s0103t2:17_2": "Pūrentenevāti pūretvā ṭhiteneva.",
  "tika-s0103t2:17_3": "Niddoseti cakkavattivattassa paṭipakkhabhūtānaṁ dosānaṁ apagamane niddose.",
  "tika-s0103t2:17_4": "Cakkavattīnaṁ vatteti cakkavattirājūhi vattitabbavatte.",
  "tika-s0103t2:17_5": "Bhāvini bhūte viya hi upacāro yathā ‘‘agamā rājagahaṁ buddho’’ti (su. ni. 410).",
  "tika-s0103t2:17_6": "Adhigatacakkavattibhāvāpi hi te tattha vattantevāti tathā vuttaṁ.",
  "tika-s0103t2:18_0": "Cakkavattiariyavattavaṇṇanā",
  "tika-s0103t2:19_0": "84.",
  "tika-s0103t2:19_1": "Aññathā vattituṁ adento so dhammo adhiṭṭhānaṁ etassāti tadadhiṭṭhānaṁ,",
  "tika-s0103t2:19_2": "tena tadadhiṭṭhānena cetasā.",
  "tika-s0103t2:19_3": "Sakkarontoti ādarakiriyāvasena karonto.",
  "tika-s0103t2:19_4": "Tenāha ‘‘yathā’’tiādi.",
  "tika-s0103t2:19_5": "Garuṁ karontoti pāsāṇacchattaṁ viya garukaraṇavasena garuṁ karonto.",
  "tika-s0103t2:19_6": "Tenevāha ‘‘tasmiṁ gāravuppattiyā’’ti.",
  "tika-s0103t2:19_7": "Mānentoti sambhāvanāvasena manena piyāyanto.",
  "tika-s0103t2:19_8": "Tenāha ‘‘tamevā’’tiādi.",
  "tika-s0103t2:19_9": "Evaṁ pūjayato apacāyato evañca yathāvuttasakkārādisambhavoti taṁ dassetuṁ ‘‘taṁ apadisitvā’’tiādi vuttaṁ.",
  "tika-s0103t2:19_10": "‘‘Dhammādhipatibhūto āgatabhāvenā’’ti iminā yathāvuttadhammassa jeṭṭhakabhāvena purimapurimataraattabhāvesu sakkacca samupacitabhāvaṁ dasseti.",
  "tika-s0103t2:19_11": "‘‘Dhammavaseneva sabbakiriyānaṁ karaṇenā’’ti etena ṭhānanisajjādīsu yathāvuttadhammaninnapoṇapabbhārabhāvaṁ dasseti.",
  "tika-s0103t2:19_12": "Assāti rakkhāvaraṇaguttiyā.",
  "tika-s0103t2:19_13": "Paraṁ rakkhanto aññaṁ diṭṭhadhammikādianatthato rakkhanto teneva paratthasādhanena khantiādiguṇena attānaṁ tato eva rakkhati.",
  "tika-s0103t2:19_14": "Mettacittatāti mettacittatāya.",
  "tika-s0103t2:19_15": "Nivāsanapārupanagehādīnaṁ sītuṇhādipaṭibāhanena āvaraṇaṁ.",
  "tika-s0103t2:19_16": "Anto janasminti abbhantarabhūte puttadārādijane.",
  "tika-s0103t2:20_0": "‘‘Sīlasaṁvare patiṭṭhāpehī’’ti iminā rakkhaṁ dasseti,",
  "tika-s0103t2:20_1": "‘‘vatthagandhamālādīni dehī’’ti iminā āvaraṇaṁ,",
  "tika-s0103t2:20_2": "itarena guttiṁ.",
  "tika-s0103t2:20_3": "Bhattavetanasampadānenapīti pi-saddena sīlasaṁvare patiṭṭhāpanādīni sampiṇḍeti.",
  "tika-s0103t2:20_4": "Eseva nayo ito paresupi pi-saddaggahaṇesu.",
  "tika-s0103t2:20_5": "Nigamo nivāso etesanti negamā,",
  "tika-s0103t2:20_6": "evaṁ jānapadāti āha ‘‘nigamavāsino’’tiādi.",
  "tika-s0103t2:21_0": "Navavidhā mānamadāti ‘‘seyyohamasmī’’tiādi (saṁ. ni. 4.108; dha. sa. 1121; vibha. 866; mahāni. 21,",
  "tika-s0103t2:21_1": "178) nayappavattiyā navavidhā mānasaṅkhātā madā.",
  "tika-s0103t2:21_2": "Māno eva hettha pamajjanākārena pavattiyā mānamado.",
  "tika-s0103t2:21_3": "Sobhane kāyikavācasikakamme ratoti sūrato u-kārassa dīghaṁ katvā,",
  "tika-s0103t2:21_4": "tassa bhāvo soraccaṁ,",
  "tika-s0103t2:21_5": "kāyikavācasiko avītikkamo,",
  "tika-s0103t2:21_6": "sabbaṁ vā kāyavacīsucaritaṁ.",
  "tika-s0103t2:21_7": "Suṭṭhu oratoti sorato,",
  "tika-s0103t2:21_8": "tassa bhāvo soraccaṁ,",
  "tika-s0103t2:21_9": "yathāvuttameva sucaritaṁ.",
  "tika-s0103t2:21_10": "Rāgādīnanti rāgadosamohamānādīnaṁ.",
  "tika-s0103t2:21_11": "Damanādīhīti damanasamanaparinibbāpanehi.",
  "tika-s0103t2:21_12": "Ekamattānanti ekaṁ cittaṁ,",
  "tika-s0103t2:21_13": "ekaccaṁ attano cittanti attho.",
  "tika-s0103t2:21_14": "Rāgādīnañhi pubbabhāgiyaṁ damanādipaccekaṁ icchitabbaṁ,",
  "tika-s0103t2:21_15": "na maggakkhaṇe viya ekajjhaṁ paṭisaṅkhānamukhena pajahanato.",
  "tika-s0103t2:21_16": "Ekamattānanti vā vivekavasena ekaṁ ekākinaṁ attānaṁ.",
  "tika-s0103t2:21_17": "Kāle kāleti tesaṁ santikaṁ upasaṅkamitabbe kāle kāle.",
  "tika-s0103t2:22_0": "Idha ṭhatvāti ‘‘idaṁ kho, tāta,",
  "tika-s0103t2:22_1": "ta’’nti evaṁ nigamanavasena vuttaṭṭhāne ṭhatvā.",
  "tika-s0103t2:22_2": "Vattanti ariyacakkavattivattaṁ.",
  "tika-s0103t2:22_3": "Samānetabbanti ‘‘dasavidhaṁ,",
  "tika-s0103t2:22_4": "dvādasavidha’’nti ca heṭṭhā vuttagaṇanāya ca samānaṁ kātabbaṁ anūnaṁ anadhikaṁ katvā dassetabbaṁ.",
  "tika-s0103t2:22_5": "Adhammarāgassāti ayuttaṭṭhāne rāgassa.",
  "tika-s0103t2:22_6": "Visamalobhassāti yuttaṭṭhānepi ativiya balavabhāvena pavattalobhassa.",
  "tika-s0103t2:23_0": "Cakkaratanapātubhāvavaṇṇanā",
  "tika-s0103t2:24_0": "85.Vattamānassāti paripuṇṇe cakkavattivatte vattamānassa,",
  "tika-s0103t2:24_1": "no aparipuṇṇeti āha ‘‘pūretvā vattamānassā’’ti.",
  "tika-s0103t2:24_2": "Kittāvatā panassa pāripūrī hotīti?",
  "tika-s0103t2:24_3": "Tattha ‘‘katādhikārassa tāva heṭṭhimaparicchedena dvādasahipi saṁvaccharehi pūrati,",
  "tika-s0103t2:24_4": "pañcavīsatiyā,",
  "tika-s0103t2:24_5": "paññāsāya vā saṁvaccharehi.",
  "tika-s0103t2:24_6": "Ayañca bhedo dhammacchandassapi tikkhamajjhamudutāvasena,",
  "tika-s0103t2:24_7": "itarassa tato bhiyyopī’’ti vadanti.",
  "tika-s0103t2:25_0": "Dutiyādicakkavattikathāvaṇṇanā",
  "tika-s0103t2:26_0": "90.Attano matiyāti paramparāgataṁ purāṇaṁ tantiṁ paveṇiṁ laṅghitvā attano icchitākārena.",
  "tika-s0103t2:26_1": "Tenāha ‘‘porāṇaka’’ntiādi.",
  "tika-s0103t2:27_0": "Napabbantīti samiddhiyā na pūrenti,",
  "tika-s0103t2:27_1": "phītā na hontīti attho.",
  "tika-s0103t2:27_2": "Tenāha ‘‘na vaḍḍhantī’’ti.",
  "tika-s0103t2:27_3": "Tathā cāha ‘‘katthaci suññā hontī’’ti.",
  "tika-s0103t2:27_4": "Tattha tattha rājakicce raññā amā saha vattantīti amaccā,",
  "tika-s0103t2:27_5": "yehi vinā rājakiccaṁ nappavattati.",
  "tika-s0103t2:27_6": "Paramparāgatā hutvā rañño parisāya bhavāti pārisajjā.",
  "tika-s0103t2:27_7": "Tenāha ‘‘parisāvacarā’’ti.",
  "tika-s0103t2:27_8": "Tasmiṁ ṭhānantare ṭhapitā hutvā rañño āyaṁ,",
  "tika-s0103t2:27_9": "vayañca yāthāvato gaṇentīti gaṇakā.",
  "tika-s0103t2:27_10": "Jātikulasutācārādivasena puthuttaṁ gatattā mahatī mattā etesanti mahāmattā,",
  "tika-s0103t2:27_11": "te pana mahānubhāvā amaccā evāti āha ‘‘mahāamaccā’’ti.",
  "tika-s0103t2:27_12": "Ye rañño hatthānīkādīsu avaṭṭhitā,",
  "tika-s0103t2:27_13": "te anīkaṭṭhāti āha ‘‘hatthiācariyādayo’’ti .",
  "tika-s0103t2:27_14": "Mantaṁ paññaṁ asitā hutvā jīvantīti mantassājīvino,",
  "tika-s0103t2:27_15": "matisajīvāti attho,",
  "tika-s0103t2:27_16": "ye tattha tattha rājakicce upadesadāyino.",
  "tika-s0103t2:27_17": "Tenāha ‘‘mantā vuccati paññā’’tiādi.",
  "tika-s0103t2:28_0": "Āyuvaṇṇādiparihānikathāvaṇṇanā",
  "tika-s0103t2:29_0": "91.Balavalobhattāti ‘‘imasmiṁ loke idāni daliddamanussā nāma bahū,",
  "tika-s0103t2:29_1": "tesaṁ sabbesaṁ dhane anuppadiyamāne mayhaṁ kosassa parikkhayo hotī’’ti evaṁ uppannabalavalobhattā.",
  "tika-s0103t2:29_2": "Uparūparibhūmīsūti chakāmasaggasaṅkhātāsu uparūparikāmabhūmīsu.",
  "tika-s0103t2:29_3": "Kammassa phalaṁ aggaṁ nāma,",
  "tika-s0103t2:29_4": "taṁ panettha uddhagāmīti āha ‘‘uddhaṁ aggaṁ assā’’ti.",
  "tika-s0103t2:29_5": "Sagge niyuttā,",
  "tika-s0103t2:29_6": "saggappayojanāti vā sovaggikā.",
  "tika-s0103t2:29_7": "Dasannaṁ visesānanti dibbaāyuvaṇṇayasasukhaādhipateyyānañceva dibbarūpādīnañca phalavisesānaṁ .",
  "tika-s0103t2:29_8": "Vaṇṇaggahaṇena cettha sako attabhāvavaṇṇo gahito,",
  "tika-s0103t2:29_9": "rūpaggahaṇena bahiddhā rūpārammaṇaṁ.",
  "tika-s0103t2:30_0": "92.Suṭṭhunisiddhanti yathāyaṁ iminā attabhāvena adinnaṁ ādātuṁ na sakkoti,",
  "tika-s0103t2:30_1": "evaṁ sammadeva tato nisedhitaṁ katvā.",
  "tika-s0103t2:30_2": "Mūlahatanti jīvitā voropanena mūle eva hataṁ.",
  "tika-s0103t2:31_0": "96.",
  "tika-s0103t2:31_1": "Rāgavasena caraṇaṁ carittaṁ,",
  "tika-s0103t2:31_2": "carittameva cārittaṁ,",
  "tika-s0103t2:31_3": "methunanti adhippāyo,",
  "tika-s0103t2:31_4": "taṁ pana ‘‘paresaṁ dāresū’’ti vuttattā ‘‘micchācāra’’nti āha.",
  "tika-s0103t2:32_0": "100.Paccanīkadiṭṭhīti ‘‘atthi dinna’’ntiādikāya (ma. ni. 1.441; 2.94; vibha.",
  "tika-s0103t2:32_1": "793) sammādiṭṭhiyā paṭipakkhabhūtā diṭṭhi.",
  "tika-s0103t2:33_0": "101.Mātucchādikā upari sayameva vakkhati.",
  "tika-s0103t2:33_1": "Atibalavalobhoti ativiya balavā bahalakileso,",
  "tika-s0103t2:33_2": "yena akāle,",
  "tika-s0103t2:33_3": "adese ca pavattati.",
  "tika-s0103t2:33_4": "Micchādhammoti micchā viparīto avisabhāgavatthuko lobhadhammo.",
  "tika-s0103t2:33_5": "Tenāha ‘‘purisāna’’ntiādi.",
  "tika-s0103t2:34_0": "Tassa bhāvoti yena mettākaruṇāpubbaṅgamena cittena puggalo ‘‘matteyyo’’ti vuccati,",
  "tika-s0103t2:34_1": "so tassa yathāvuttacittuppādo,",
  "tika-s0103t2:34_2": "taṁsamuṭṭhānā ca kiriyā matteyyatā.",
  "tika-s0103t2:34_3": "Tenāha ‘‘mātari sammā paṭipattiyā etaṁ nāma’’nti .",
  "tika-s0103t2:34_4": "Yā sammā pajjitabbe sammā appaṭipatti,",
  "tika-s0103t2:34_5": "sopi doso agāravakiriyādibhāvato.",
  "tika-s0103t2:34_6": "Vippaṭipattiyaṁ pana vattabbameva natthīti āha ‘‘tassā abhāvo ceva tappaṭipakkhatā ca amatteyyatā’’ti.",
  "tika-s0103t2:34_7": "Kule jeṭṭhānanti attano kule vuddhānaṁ mahāpitucūḷapitujeṭṭhakabhātikādīnaṁ.",
  "tika-s0103t2:35_0": "Dasavassāyukasamayavaṇṇanā",
  "tika-s0103t2:36_0": "103.‘‘Ya’’nti iminā samayo āmaṭṭho,",
  "tika-s0103t2:36_1": "bhummatthe cetaṁ paccattavacananti āha ‘‘yasmiṁ samaye’’ti.",
  "tika-s0103t2:36_2": "Alaṁ patinoti alaṁpateyyā.",
  "tika-s0103t2:36_3": "Tassā pariyattatā bhariyābhāvenāti āha ‘‘dātuṁ yuttā’’ti.",
  "tika-s0103t2:36_4": "Aggarasānīti madhurabhāvena,",
  "tika-s0103t2:36_5": "bhesajjabhāvena ca aggabhūtarasāni.",
  "tika-s0103t2:37_0": "Dippissantīti paṭipakkhabhāvena samujjalissanti.",
  "tika-s0103t2:37_1": "Tenāha ‘‘kusalantipi na bhavissatī’’ti .",
  "tika-s0103t2:37_2": "Aho purisoti mātādīsupi īdiso,",
  "tika-s0103t2:37_3": "aññesaṁ kesaṁ kiṁ vissajjessati,",
  "tika-s0103t2:37_4": "aho tejavapurisoti.",
  "tika-s0103t2:38_0": "Gehe mātugāmaṁ viyāti attano gehe dāsibhariyābhūtamātugāmaṁ viya.",
  "tika-s0103t2:38_1": "Missībhāvanti mātādīsu bhariyāya viya cārittasaṅkaraṁ.",
  "tika-s0103t2:39_0": "Balavakopoti hantukāmatāvasena uppattiyā balavakopo.",
  "tika-s0103t2:39_1": "Āghātetīti āhanati,",
  "tika-s0103t2:39_2": "attano kakkhaḷapharusabhāvena cittaṁ vibādhatīti attho.",
  "tika-s0103t2:39_3": "Nissayadahanaraso hi doso.",
  "tika-s0103t2:39_4": "Byāpādetīti vināseti,",
  "tika-s0103t2:39_5": "manopadūsanato manassa pakopanato.",
  "tika-s0103t2:39_6": "Tibbanti tikkhaṁ,",
  "tika-s0103t2:39_7": "sā panassa tikkhatā sarīre avahantepi sinehavatthuṁ laṅghitvāpi pavattiyā veditabbāti āha ‘‘piyamānassapī’’tiādi.",
  "tika-s0103t2:40_0": "104.",
  "tika-s0103t2:40_1": "Kappavināso kappo uttarapadalopena,",
  "tika-s0103t2:40_2": "antarāva kappo antarakappo.",
  "tika-s0103t2:40_3": "Taṇhādibhedo kappo etassa atthīti kappo,",
  "tika-s0103t2:40_4": "sattalokoti āha ‘‘antarāva lokavināso’’ti.",
  "tika-s0103t2:40_5": "Svāyaṁ antarakappo katividho,",
  "tika-s0103t2:40_6": "kathañcassa sambhavo,",
  "tika-s0103t2:40_7": "kiṁ gatikoti antogadhaṁ codanaṁ sandhāyāha ‘‘antarakappo ca nāmā’’tiādi.",
  "tika-s0103t2:40_8": "Lobhussadāyāti lobhādhikāya pajāya vattamānāya.",
  "tika-s0103t2:41_0": "Evaṁ cintayiṁsūti pubbe yathānussavānussaraṇena,",
  "tika-s0103t2:41_1": "attano ca āyuvisesassa labhanato.",
  "tika-s0103t2:41_2": "Gumbalatādīhi gahanaṁ ṭhānanti gumbalatādīhi sañchannatāya gahanabhūtaṁ ṭhānaṁ.",
  "tika-s0103t2:41_3": "Rukkhehigahananti rukkhehi nirantaranicitehi gahanabhūtaṁ .",
  "tika-s0103t2:41_4": "Nadīvidugganti chinnataṭāhi nadīhi orato,",
  "tika-s0103t2:41_5": "pārato ca viduggaṁ.",
  "tika-s0103t2:41_6": "Tenāha ‘‘nadīna’’ntiādi.",
  "tika-s0103t2:41_7": "Pabbatehi visamaṁ pabbatantaraṁ.",
  "tika-s0103t2:41_8": "Pabbatesu vā chinnataṭesu durārohaṁ visamaṭṭhānaṁ.",
  "tika-s0103t2:41_9": "Sabhāgeti jīvanavasena samānabhāge sadise karissanti.",
  "tika-s0103t2:42_0": "Āyuvaṇṇādivaḍḍhanakathāvaṇṇanā",
  "tika-s0103t2:43_0": "105.Āyatanti vā dīghaṁ cirakālikaṁ.",
  "tika-s0103t2:43_1": "Maraṇavasena hi ñātikkhayo āyato apunarāvattanato,",
  "tika-s0103t2:43_2": "na rājabhayādinā ukkamanavasena punarāvattiyāpi tassa labbhanato.",
  "tika-s0103t2:43_3": "Osakkeyyāmāti orameyyāma.",
  "tika-s0103t2:43_4": "Viramaṇampi atthato pajahanameva pariccajanabhāvatoti āha ‘‘pajaheyyāmāti attho’’ti.",
  "tika-s0103t2:43_5": "Sīlagabbhe vaḍḍhitattāti mātu,",
  "tika-s0103t2:43_6": "pitu ca sīlavantatāya tadavayavabhūte gabbhe vaḍḍhi ‘‘sīlagabbhe vaḍḍhitā’’ti vuttā,",
  "tika-s0103t2:43_7": "etena utuāhārassa viya tadaññassāpi bāhirassa paccayassa vasena sattasantānassa visesādhānaṁ hotīti dasseti.",
  "tika-s0103t2:43_8": "Yaṁ panettha vattabbaṁ,",
  "tika-s0103t2:43_9": "taṁ brahmajālaṭīkāyaṁ (dī. ni. ṭī.",
  "tika-s0103t2:43_10": "1.7) vuttameva.",
  "tika-s0103t2:43_11": "Khettavisuddhiyāti adhiṭṭhānabhūtavatthuvisuddhiyā.",
  "tika-s0103t2:43_12": "Nanu ca taṁ visesādhānaṁ jāyamānaṁ rūpasantatiyā eva bhaveyyāti?",
  "tika-s0103t2:43_13": "Saccametaṁ,",
  "tika-s0103t2:43_14": "rūpasantatiyā pana tathā āhitavisesāya arūpasantatipi laddhūpakārā eva hoti tappaṭibaddhavuttibhāvato.",
  "tika-s0103t2:43_15": "Yathā kabaḷīkārāhārena upatthambhite rūpakāye sabbopi attabhāvo anuggahito eva nāma hoti,",
  "tika-s0103t2:43_16": "yathā pana rañño cakkavattino puññavisesaṁ upanissāya tassa itthiratanādīnaṁ anaññasādhāraṇā te te visesā sambhavanti tabbhāve bhāvato,",
  "tika-s0103t2:43_17": "tadabhāve ca abhāvato,",
  "tika-s0103t2:43_18": "evameva tasmiṁ kāle mātāpitūnaṁ yathāvuttapuññavisesaṁ upanissāya tesaṁ puttānaṁ jāyamānānaṁ dīghāyukatā",
  "tika-s0103t2:43_19": "khettavisuddhiyāva hotīti veditabbā saṁvegadhammachandādisamupabrūhitāya tadā tesaṁ kusalacetanāya tathā",
  "tika-s0103t2:43_20": "uḷārabhāvena samuppajjanato.",
  "tika-s0103t2:43_21": "Etthāti imasmiṁ manussaloke,",
  "tika-s0103t2:43_22": "tatthāti yathāvuttaṁ kusaladhammaṁ samādāya vattamāne sattanikāye.",
  "tika-s0103t2:43_23": "Tatthevāti tasmiṁyeva sattanikāye.",
  "tika-s0103t2:43_24": "‘‘Attanova sīlasampattiyā’’ti vuttaṁ sasantatipariyāpannassa dhammassa tattha visesappaccayabhāvato.",
  "tika-s0103t2:43_25": "Khettavisuddhipi pana idhāpi paṭikkhipituṁ na sakkā.",
  "tika-s0103t2:44_0": "Koṭṭhāsāti cattārīsavassāyukātiādayo asītivassasahassāyukapariyosānā ekādasa koṭṭhāsā.",
  "tika-s0103t2:44_1": "Adinnādānādīhīti ādi-saddena kule jeṭṭhāpacāyikāpariyosānānaṁ dasannaṁ pāpakoṭṭhāsānaṁ gahaṇaṁ.",
  "tika-s0103t2:45_0": "Saṅkharājauppattivaṇṇanā",
  "tika-s0103t2:46_0": "106.Evaṁ uppajjanakataṇhāti evaṁ vacībhedaṁ pāpanavasena pavattā bhuñjitukāmatā.",
  "tika-s0103t2:46_1": "Anasananti kāyikakiriyāasamatthatāhetubhūto sarīrasaṅkoco.",
  "tika-s0103t2:46_2": "Tenāha ‘‘avipphārikabhāvo’’tiādi.",
  "tika-s0103t2:46_3": "Ghananivāsatanti gāmanigamarājadhānīnaṁ ghananiviṭṭhataṁ aññamaññassa nātidūravattitaṁ.",
  "tika-s0103t2:46_4": "Nirantarapūritoti nirantaraṁ viya puṇṇo tatrupagānaṁ sattānaṁ bahubhāvato.",
  "tika-s0103t2:47_0": "Metteyyabuddhuppādavaṇṇanā",
  "tika-s0103t2:48_0": "107.",
  "tika-s0103t2:48_1": "Kiñcāpi pubbe vaḍḍhamānakavasena desanā āgataṁ,",
  "tika-s0103t2:48_2": "idaṁ pana na vaḍḍhamānakavasena vuttaṁ.",
  "tika-s0103t2:48_3": "Kasmāti ce āha ‘‘na hī’’tiādi.",
  "tika-s0103t2:48_4": "Sattānaṁ vaḍḍhamānāyukakāle buddhā na nibbattanti saṁsāre saṁvegassa dubbibhāvanīyattā .",
  "tika-s0103t2:48_5": "Tato vassasatasahassato orameva buddhuppādakālo.",
  "tika-s0103t2:49_0": "108.",
  "tika-s0103t2:49_1": "Samussitaṭṭhena yūpo viyāti yūpo,",
  "tika-s0103t2:49_2": "yūpanti ettha sattā anekabhūmikūṭāgārovarakādivantatāyāti yūpo, pāsādo.",
  "tika-s0103t2:49_3": "Rañño hetubhūtenāti hetuatthe karaṇavacanantidassetiussāhasampattiādinā.",
  "tika-s0103t2:49_4": "Mahatā rājānubhāvena,",
  "tika-s0103t2:49_5": "mahatā ca kittisaddena samannāgatattā catūhi saṅgahavatthūhi mahājanassa rañjanato mahāpanādo nāma rājā jāto.",
  "tika-s0103t2:49_6": "Jātaketi mahāpanādajātake (jā.",
  "tika-s0103t2:49_7": "1.3.40 mahāpanādajātake).",
  "tika-s0103t2:50_0": "Panādo nāma so rājāti ‘‘atīte panādo nāma so rājā assosī’’ti attabhāvantaratāya attānaṁ paraṁ viya niddisati.",
  "tika-s0103t2:50_1": "Āyasmā hi bhaddajitthero attanā ajjhāvutthapubbaṁ suvaṇṇapāsādaṁ dassetvā evamāha.",
  "tika-s0103t2:50_2": "Yassa yūpo suvaṇṇayoti yassa rañño ayaṁ yūpo pāsādo suvaṇṇayo suvaṇṇamayo.",
  "tika-s0103t2:50_3": "Tiriyaṁ soḷasubbedhoti vitthārato soḷasasarapātappamāṇo,",
  "tika-s0103t2:50_4": "so pana aḍḍhayojanappamāṇo hoti.",
  "tika-s0103t2:50_5": "Ubbhamāhusahassadhāti ubbhaṁ uccabhāvaṁ assa pāsādassa sahassadhā sahassakaṇḍappamāṇaṁ āhu,",
  "tika-s0103t2:50_6": "so pana yojanato pañcavīsatiyojanappamāṇo hoti.",
  "tika-s0103t2:50_7": "Keci panettha gāthāsukhatthaṁ ‘‘āhū’’ti dīghaṁ kataṁ,",
  "tika-s0103t2:50_8": "ahu ahosīti atthaṁ vadanti.",
  "tika-s0103t2:51_0": "Sahassakaṇḍoti sahassabhūmiko,",
  "tika-s0103t2:51_1": "‘‘sahassakhaṇḍo’’ tipi pāṭho,",
  "tika-s0103t2:51_2": "so eva attho.",
  "tika-s0103t2:51_3": "Satageṇḍūti anekasataniyūhako.",
  "tika-s0103t2:51_4": "Dhajālūti tattha tattha niyūhasikharādīsu patiṭṭhapitehi sattidhajavīraṅgadhajādīhi dhajehi sampanno.",
  "tika-s0103t2:51_5": "Haritāmayoti cāmīkarasuvaṇṇamayo.",
  "tika-s0103t2:51_6": "Keci pana haritāmayoti ‘‘haritamaṇiparikkhaṭo’’ti vadanti.",
  "tika-s0103t2:51_7": "Gandhabbāti naṭā.",
  "tika-s0103t2:51_8": "Chasahassāni sattadhāti chamattāni gandhabbasahassāni sattadhā tassa pāsādassa sattasu ṭhānesu rañño abhiramāpanatthaṁ nacciṁsūti attho.",
  "tika-s0103t2:51_9": "Te evaṁ naccantāpi kira rājānaṁ hāsetuṁ nāsakkhiṁsu.",
  "tika-s0103t2:51_10": "Atha sakko devarājā devanaṭaṁ pesetvā samajjaṁ kāresi,",
  "tika-s0103t2:51_11": "tadā rājā hasīti.",
  "tika-s0103t2:52_0": "Koṭigāmo nāma māpito.",
  "tika-s0103t2:52_1": "Vatthūti bhaddajittherassa vatthu.",
  "tika-s0103t2:52_2": "Taṁ theragāthāvaṇṇanāyaṁ (theragā. aṭṭha.",
  "tika-s0103t2:52_3": "bhaddajittheragāthāvaṇṇanāya) vitthārato āgatameva.",
  "tika-s0103t2:52_4": "Itarassāti naḷakāradevaputtassa.",
  "tika-s0103t2:52_5": "Ānubhāvāti puññānubhāvanimittaṁ.",
  "tika-s0103t2:53_0": "Dānavasena datvāti taṁ pāsādaṁ attano pariggahabhāvaviyojanena dānamukhe niyojetvā.",
  "tika-s0103t2:53_1": "Vissajjetvāti citteneva pariccajanavasena datvā puna dakkhiṇeyyānaṁ santakabhāvakaraṇena nirapekkhapariccāgavasena vissajjetvā.",
  "tika-s0103t2:53_2": "Ettakenāti ‘‘bhūtapubbaṁ bhikkhave’’ti ādiṁ katvā yāva ‘‘pabbajissatī’’ti padaṁ ettakena desanāmaggena.",
  "tika-s0103t2:54_0": "Bhikkhuno āyuvaṇṇādivaḍḍhanakathāvaṇṇanā",
  "tika-s0103t2:55_0": "110.Idaṁbhikkhuno āyusminti āyusmiṁ sādhetabbe idaṁ bhikkhuno icchitabbaṁ cirajīvitāya hetubhāvatoti.",
  "tika-s0103t2:55_1": "Tenāha ‘‘idaṁ āyukāraṇa’’nti.",
  "tika-s0103t2:56_0": "Sampannasīlassa avippaṭisārapāmojjapītipassaddhisukhasamādhiyathābhūtañāṇādisambhavato taṁsamuṭṭhānapaṇītarūpehi",
  "tika-s0103t2:56_1": "kāyassa phuṭattā sarīre vaṇṇadhātu vippasannā hoti,",
  "tika-s0103t2:56_2": "kalyāṇo ca kittisaddo abbhuggacchatīti āha ‘‘sīlavato hī’’tiādi.",
  "tika-s0103t2:57_0": "Vivekajaṁ pītisukhādīti ādi-saddena samādhijaṁ pītisukhaṁ,",
  "tika-s0103t2:57_1": "apītijaṁ kāyasukhaṁ,",
  "tika-s0103t2:57_2": "satipārisuddhijaṁ upekkhāsukhañca saṅgaṇhāti.",
  "tika-s0103t2:58_0": "Appaṭikkūlatāvahoti appamāṇānaṁ sattānaṁ,",
  "tika-s0103t2:58_1": "attano ca tesu appaṭikkūlabhāvato.",
  "tika-s0103t2:58_2": "Hitūpasaṁhārādivasena pavattiyā sabbadisāsu pharaṇaappamāṇavasena sabbadisāsu vipphārikatā.",
  "tika-s0103t2:59_0": "‘‘Arahattaphalasaṅkhātaṁ bala’’nti vuttaṁ tassa akuppadhammatāya kenaci anabhibhavanīyabhāvato.",
  "tika-s0103t2:60_0": "‘‘Loke’’ti idaṁ yathā ‘‘ekabalampī’’ti iminā sambandhīyati,",
  "tika-s0103t2:60_1": "evaṁ ‘‘duppasahaṁ durabhisambhava’’nti imehipi sambandhitabbaṁ.",
  "tika-s0103t2:60_2": "Lokapariyāpanneheva hi dhammehi tesaṁ balassa duppasahatā,",
  "tika-s0103t2:60_3": "durabhisambhavatā,",
  "tika-s0103t2:60_4": "na lokuttarehīti.",
  "tika-s0103t2:60_5": "Etthevāti etasmiṁ arahattaphale eva,",
  "tika-s0103t2:60_6": "tadatthanti attho.",
  "tika-s0103t2:61_0": "Lokuttarapuññampīti lokuttarapuññampi puññaphalampi.",
  "tika-s0103t2:61_1": "Yāva āsavakkhayā pavaḍḍhati vivaṭṭagāmikusaladhammānaṁ samādānahetūti yojanā.",
  "tika-s0103t2:61_2": "Amatapānaṁ piviṁsu heṭṭhimamaggaphalasamadhigamavasenāti adhippāyo.",
  "tika-s0103t2:62_0": "Cakkavattisuttavaṇṇanāya līnatthappakāsanā."
}