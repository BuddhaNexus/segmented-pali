{
  "dn11:0.1_0": "Dīgha Nikāya 11",
  "dn11:0.2_0": "Kevaṭṭasutta",
  "dn11:1.1_0": "Evaṁ me sutaṁ—",
  "dn11:1.2_0": "ekaṁ samayaṁ bhagavā nāḷandāyaṁ viharati pāvārikambavane.",
  "dn11:1.3_0": "Atha kho kevaṭṭo gahapatiputto yena bhagavā tenupasaṅkami;",
  "dn11:1.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "dn11:1.3_2": "Ekamantaṁ nisinno kho kevaṭṭo gahapatiputto bhagavantaṁ etadavoca:",
  "dn11:1.4_0": "“ayaṁ, bhante, nāḷandā iddhā ceva phītā ca bahujanā ākiṇṇamanussā bhagavati abhippasannā.",
  "dn11:1.5_0": "Sādhu, bhante, bhagavā ekaṁ bhikkhuṁ samādisatu, yo uttari manussadhammā iddhipāṭihāriyaṁ karissati;",
  "dn11:1.6_0": "evāyaṁ nāḷandā bhiyyoso mattāya bhagavati abhippasīdissatī”ti.",
  "dn11:1.7_0": "Evaṁ vutte, bhagavā kevaṭṭaṁ gahapatiputtaṁ etadavoca:",
  "dn11:1.8_0": "“na kho ahaṁ, kevaṭṭa, bhikkhūnaṁ evaṁ dhammaṁ desemi:",
  "dn11:1.9_0": "‘etha tumhe, bhikkhave, gihīnaṁ odātavasanānaṁ uttari manussadhammā iddhipāṭihāriyaṁ karothā’”ti.",
  "dn11:2.1_0": "Dutiyampi kho kevaṭṭo gahapatiputto bhagavantaṁ etadavoca:",
  "dn11:2.2_0": "“nāhaṁ, bhante, bhagavantaṁ dhaṁsemi;",
  "dn11:2.3_0": "api ca evaṁ vadāmi:",
  "dn11:2.4_0": "‘ayaṁ, bhante, nāḷandā iddhā ceva phītā ca bahujanā ākiṇṇamanussā bhagavati abhippasannā.",
  "dn11:2.5_0": "Sādhu, bhante, bhagavā ekaṁ bhikkhuṁ samādisatu, yo uttari manussadhammā iddhipāṭihāriyaṁ karissati;",
  "dn11:2.6_0": "evāyaṁ nāḷandā bhiyyoso mattāya bhagavati abhippasīdissatī’”ti.",
  "dn11:2.7_0": "Dutiyampi kho bhagavā kevaṭṭaṁ gahapatiputtaṁ etadavoca:",
  "dn11:2.8_0": "“na kho ahaṁ, kevaṭṭa, bhikkhūnaṁ evaṁ dhammaṁ desemi:",
  "dn11:2.9_0": "‘etha tumhe, bhikkhave, gihīnaṁ odātavasanānaṁ uttari manussadhammā iddhipāṭihāriyaṁ karothā’”ti.",
  "dn11:3.1_0": "Tatiyampi kho kevaṭṭo gahapatiputto bhagavantaṁ etadavoca:",
  "dn11:3.2_0": "“nāhaṁ, bhante, bhagavantaṁ dhaṁsemi;",
  "dn11:3.3_0": "api ca evaṁ vadāmi:",
  "dn11:3.4_0": "‘ayaṁ, bhante, nāḷandā iddhā ceva phītā ca bahujanā ākiṇṇamanussā bhagavati abhippasannā.",
  "dn11:3.5_0": "Sādhu, bhante, bhagavā ekaṁ bhikkhuṁ samādisatu, yo uttari manussadhammā iddhipāṭihāriyaṁ karissati.",
  "dn11:3.6_0": "Evāyaṁ nāḷandā bhiyyoso mattāya bhagavati abhippasīdissatī’”ti.",
  "dn11:3.7.0_0": "1. Iddhipāṭihāriya",
  "dn11:3.8_0": "“Tīṇi kho imāni, kevaṭṭa, pāṭihāriyāni mayā sayaṁ abhiññā sacchikatvā paveditāni.",
  "dn11:3.9_0": "Katamāni tīṇi?",
  "dn11:3.10_0": "Iddhipāṭihāriyaṁ, ādesanāpāṭihāriyaṁ, anusāsanīpāṭihāriyaṁ.",
  "dn11:4.1_0": "Katamañca, kevaṭṭa, iddhipāṭihāriyaṁ?",
  "dn11:4.2_0": "Idha, kevaṭṭa,",
  "dn11:4.2_1": "bhikkhu anekavihitaṁ iddhividhaṁ paccanubhoti—ekopi hutvā bahudhā hoti,",
  "dn11:4.2_2": "bahudhāpi hutvā eko hoti;",
  "dn11:4.2_3": "āvibhāvaṁ tirobhāvaṁ tirokuṭṭaṁ tiropākāraṁ tiropabbataṁ asajjamāno gacchati seyyathāpi ākāse;",
  "dn11:4.2_4": "pathaviyāpi ummujjanimujjaṁ karoti seyyathāpi udake;",
  "dn11:4.2_5": "udakepi abhijjamāne gacchati seyyathāpi pathaviyaṁ;",
  "dn11:4.2_6": "ākāsepi pallaṅkena kamati seyyathāpi pakkhī sakuṇo;",
  "dn11:4.2_7": "imepi candimasūriye evaṁ mahiddhike evaṁ mahānubhāve pāṇinā parāmasati parimajjati;",
  "dn11:4.2_8": "yāva brahmalokāpi kāyena vasaṁ vatteti.",
  "dn11:4.3_0": "Tamenaṁ aññataro saddho pasanno passati taṁ bhikkhuṁ anekavihitaṁ iddhividhaṁ paccanubhontaṁ—ekopi hutvā bahudhā hontaṁ,",
  "dn11:4.3_1": "bahudhāpi hutvā eko hontaṁ;",
  "dn11:4.3_2": "āvibhāvaṁ tirobhāvaṁ;",
  "dn11:4.3_3": "tirokuṭṭaṁ tiropākāraṁ tiropabbataṁ asajjamānaṁ gacchantaṁ seyyathāpi ākāse;",
  "dn11:4.3_4": "pathaviyāpi ummujjanimujjaṁ karontaṁ seyyathāpi udake;",
  "dn11:4.3_5": "udakepi abhijjamāne gacchantaṁ seyyathāpi pathaviyaṁ;",
  "dn11:4.3_6": "ākāsepi pallaṅkena kamantaṁ seyyathāpi pakkhī sakuṇo;",
  "dn11:4.3_7": "imepi candimasūriye evaṁ mahiddhike evaṁ mahānubhāve pāṇinā parāmasantaṁ parimajjantaṁ yāva brahmalokāpi kāyena vasaṁ vattentaṁ.",
  "dn11:4.4_0": "Tamenaṁ so saddho pasanno aññatarassa assaddhassa appasannassa āroceti:",
  "dn11:4.5_0": "‘acchariyaṁ vata bho, abbhutaṁ vata bho, samaṇassa mahiddhikatā mahānubhāvatā.",
  "dn11:4.6_0": "Amāhaṁ bhikkhuṁ addasaṁ anekavihitaṁ iddhividhaṁ paccanubhontaṁ—ekopi hutvā bahudhā hontaṁ,",
  "dn11:4.6_1": "bahudhāpi hutvā eko hontaṁ …pe…",
  "dn11:4.6_2": "yāva brahmalokāpi kāyena vasaṁ vattentan’ti.",
  "dn11:5.1_0": "Tamenaṁ so assaddho appasanno taṁ saddhaṁ pasannaṁ evaṁ vadeyya:",
  "dn11:5.2_0": "‘atthi kho, bho, gandhārī nāma vijjā.",
  "dn11:5.3_0": "Tāya so bhikkhu anekavihitaṁ iddhividhaṁ paccanubhoti—ekopi hutvā bahudhā hoti,",
  "dn11:5.3_1": "bahudhāpi hutvā eko hoti …pe…",
  "dn11:5.3_2": "yāva brahmalokāpi kāyena vasaṁ vattetī’ti.",
  "dn11:5.4_0": "Taṁ kiṁ maññasi, kevaṭṭa,",
  "dn11:5.5_0": "api nu so assaddho appasanno taṁ saddhaṁ pasannaṁ evaṁ vadeyyā”ti?",
  "dn11:5.6_0": "“Vadeyya, bhante”ti.",
  "dn11:5.7_0": "“Imaṁ kho ahaṁ, kevaṭṭa,",
  "dn11:5.7_1": "iddhipāṭihāriye ādīnavaṁ sampassamāno iddhipāṭihāriyena aṭṭīyāmi harāyāmi jigucchāmi.",
  "dn11:6.0_0": "2. Ādesanāpāṭihāriya",
  "dn11:6.1_0": "Katamañca, kevaṭṭa, ādesanāpāṭihāriyaṁ?",
  "dn11:6.2_0": "Idha, kevaṭṭa,",
  "dn11:6.2_1": "bhikkhu parasattānaṁ parapuggalānaṁ cittampi ādisati,",
  "dn11:6.2_2": "cetasikampi ādisati,",
  "dn11:6.2_3": "vitakkitampi ādisati,",
  "dn11:6.2_4": "vicāritampi ādisati:",
  "dn11:6.3_0": "‘evampi te mano, itthampi te mano, itipi te cittan’ti.",
  "dn11:6.4_0": "Tamenaṁ aññataro saddho pasanno passati taṁ bhikkhuṁ parasattānaṁ parapuggalānaṁ cittampi ādisantaṁ,",
  "dn11:6.4_1": "cetasikampi ādisantaṁ,",
  "dn11:6.4_2": "vitakkitampi ādisantaṁ,",
  "dn11:6.4_3": "vicāritampi ādisantaṁ:",
  "dn11:6.5_0": "‘evampi te mano, itthampi te mano, itipi te cittan’ti.",
  "dn11:6.6_0": "Tamenaṁ so saddho pasanno aññatarassa assaddhassa appasannassa āroceti:",
  "dn11:6.7_0": "‘acchariyaṁ vata bho, abbhutaṁ vata bho, samaṇassa mahiddhikatā mahānubhāvatā.",
  "dn11:6.8_0": "Amāhaṁ bhikkhuṁ addasaṁ parasattānaṁ parapuggalānaṁ cittampi ādisantaṁ,",
  "dn11:6.8_1": "cetasikampi ādisantaṁ,",
  "dn11:6.8_2": "vitakkitampi ādisantaṁ,",
  "dn11:6.8_3": "vicāritampi ādisantaṁ:",
  "dn11:6.9_0": "“evampi te mano, itthampi te mano, itipi te cittan”’ti.",
  "dn11:7.1_0": "Tamenaṁ so assaddho appasanno taṁ saddhaṁ pasannaṁ evaṁ vadeyya:",
  "dn11:7.2_0": "‘atthi kho, bho, maṇikā nāma vijjā;",
  "dn11:7.3_0": "tāya so bhikkhu parasattānaṁ parapuggalānaṁ cittampi ādisati,",
  "dn11:7.3_1": "cetasikampi ādisati,",
  "dn11:7.3_2": "vitakkitampi ādisati,",
  "dn11:7.3_3": "vicāritampi ādisati:",
  "dn11:7.4_0": "“evampi te mano, itthampi te mano, itipi te cittan”’ti.",
  "dn11:7.5_0": "Taṁ kiṁ maññasi, kevaṭṭa,",
  "dn11:7.6_0": "api nu so assaddho appasanno taṁ saddhaṁ pasannaṁ evaṁ vadeyyā”ti?",
  "dn11:7.7_0": "“Vadeyya, bhante”ti.",
  "dn11:7.8_0": "“Imaṁ kho ahaṁ, kevaṭṭa,",
  "dn11:7.8_1": "ādesanāpāṭihāriye ādīnavaṁ sampassamāno ādesanāpāṭihāriyena aṭṭīyāmi harāyāmi jigucchāmi.",
  "dn11:8.0_0": "3. Anusāsanīpāṭihāriya",
  "dn11:8.1_0": "Katamañca, kevaṭṭa, anusāsanīpāṭihāriyaṁ?",
  "dn11:8.2_0": "Idha, kevaṭṭa, bhikkhu evamanusāsati:",
  "dn11:8.3_0": "‘evaṁ vitakketha,",
  "dn11:8.3_1": "mā evaṁ vitakkayittha,",
  "dn11:8.3_2": "evaṁ manasikarotha,",
  "dn11:8.3_3": "mā evaṁ manasākattha,",
  "dn11:8.3_4": "idaṁ pajahatha,",
  "dn11:8.3_5": "idaṁ upasampajja viharathā’ti.",
  "dn11:8.4_0": "Idaṁ vuccati, kevaṭṭa, anusāsanīpāṭihāriyaṁ.",
  "dn11:9-66.1_0": "Puna caparaṁ, kevaṭṭa, idha tathāgato loke uppajjati arahaṁ sammāsambuddho …pe…",
  "dn11:9-66.2_0": "Evaṁ kho, kevaṭṭa, bhikkhu sīlasampanno hoti …pe…",
  "dn11:9-66.3_0": "paṭhamaṁ jhānaṁ upasampajja viharati.",
  "dn11:9-66.4_0": "Idampi vuccati, kevaṭṭa, anusāsanīpāṭihāriyaṁ …pe…",
  "dn11:9-66.5_0": "dutiyaṁ jhānaṁ …pe…",
  "dn11:9-66.6_0": "tatiyaṁ jhānaṁ …pe…",
  "dn11:9-66.7_0": "catutthaṁ jhānaṁ upasampajja viharati.",
  "dn11:9-66.8_0": "Idampi vuccati, kevaṭṭa, anusāsanīpāṭihāriyaṁ …pe…",
  "dn11:9-66.9_0": "ñāṇadassanāya cittaṁ abhinīharati abhininnāmeti …pe…",
  "dn11:9-66.10_0": "idampi vuccati, kevaṭṭa, anusāsanīpāṭihāriyaṁ …pe…",
  "dn11:9-66.11_0": "nāparaṁ itthattāyāti pajānāti …pe…",
  "dn11:9-66.12_0": "idampi vuccati, kevaṭṭa, anusāsanīpāṭihāriyaṁ.",
  "dn11:67.1_0": "Imāni kho, kevaṭṭa, tīṇi pāṭihāriyāni mayā sayaṁ abhiññā sacchikatvā paveditāni.",
  "dn11:67.2.0_0": "4. Bhūtanirodhesakabhikkhuvatthu",
  "dn11:67.3_0": "Bhūtapubbaṁ, kevaṭṭa,",
  "dn11:67.3_1": "imasmiññeva bhikkhusaṅghe aññatarassa bhikkhuno evaṁ cetaso parivitakko udapādi:",
  "dn11:67.4_0": "‘kattha nu kho ime cattāro mahābhūtā aparisesā nirujjhanti,",
  "dn11:67.4_1": "seyyathidaṁ—pathavīdhātu āpodhātu tejodhātu vāyodhātū’ti?",
  "dn11:68.1_0": "Atha kho so, kevaṭṭa,",
  "dn11:68.1_1": "bhikkhu tathārūpaṁ samādhiṁ samāpajji,",
  "dn11:68.1_2": "yathāsamāhite citte devayāniyo maggo pāturahosi.",
  "dn11:68.2_0": "Atha kho so, kevaṭṭa,",
  "dn11:68.2_1": "bhikkhu yena cātumahārājikā devā tenupasaṅkami;",
  "dn11:68.2_2": "upasaṅkamitvā cātumahārājike deve etadavoca:",
  "dn11:68.3_0": "‘kattha nu kho, āvuso,",
  "dn11:68.3_1": "ime cattāro mahābhūtā aparisesā nirujjhanti,",
  "dn11:68.3_2": "seyyathidaṁ—pathavīdhātu āpodhātu tejodhātu vāyodhātū’ti?",
  "dn11:68.4_0": "Evaṁ vutte, kevaṭṭa, cātumahārājikā devā taṁ bhikkhuṁ etadavocuṁ:",
  "dn11:68.5_0": "‘mayampi kho, bhikkhu, na jānāma:",
  "dn11:68.6_0": "“yatthime cattāro mahābhūtā aparisesā nirujjhanti,",
  "dn11:68.6_1": "seyyathidaṁ—pathavīdhātu āpodhātu tejodhātu vāyodhātū”ti.",
  "dn11:68.7_0": "Atthi kho, bhikkhu, cattāro mahārājāno amhehi abhikkantatarā ca paṇītatarā ca.",
  "dn11:68.8_0": "Te kho etaṁ jāneyyuṁ:",
  "dn11:68.9_0": "“yatthime cattāro mahābhūtā aparisesā nirujjhanti,",
  "dn11:68.9_1": "seyyathidaṁ—pathavīdhātu āpodhātu tejodhātu vāyodhātū”’ti.",
  "dn11:69.1_0": "Atha kho so, kevaṭṭa,",
  "dn11:69.1_1": "bhikkhu yena cattāro mahārājāno tenupasaṅkami;",
  "dn11:69.1_2": "upasaṅkamitvā cattāro mahārāje etadavoca:",
  "dn11:69.2_0": "‘kattha nu kho, āvuso,",
  "dn11:69.2_1": "ime cattāro mahābhūtā aparisesā nirujjhanti,",
  "dn11:69.2_2": "seyyathidaṁ—pathavīdhātu āpodhātu tejodhātu vāyodhātū’ti?",
  "dn11:69.3_0": "Evaṁ vutte, kevaṭṭa, cattāro mahārājāno taṁ bhikkhuṁ etadavocuṁ:",
  "dn11:69.4_0": "‘mayampi kho, bhikkhu, na jānāma:",
  "dn11:69.5_0": "“yatthime cattāro mahābhūtā aparisesā nirujjhanti,",
  "dn11:69.5_1": "seyyathidaṁ—pathavīdhātu,",
  "dn11:69.5_2": "āpodhātu tejodhātu vāyodhātū”ti.",
  "dn11:69.6_0": "Atthi kho, bhikkhu, tāvatiṁsā nāma devā amhehi abhikkantatarā ca paṇītatarā ca.",
  "dn11:69.7_0": "Te kho etaṁ jāneyyuṁ:",
  "dn11:69.8_0": "“yatthime cattāro mahābhūtā aparisesā nirujjhanti,",
  "dn11:69.8_1": "seyyathidaṁ—pathavīdhātu āpodhātu tejodhātu vāyodhātū”’ti.",
  "dn11:70.1_0": "Atha kho so, kevaṭṭa,",
  "dn11:70.1_1": "bhikkhu yena tāvatiṁsā devā tenupasaṅkami;",
  "dn11:70.1_2": "upasaṅkamitvā tāvatiṁse deve etadavoca:",
  "dn11:70.2_0": "‘kattha nu kho, āvuso,",
  "dn11:70.2_1": "ime cattāro mahābhūtā aparisesā nirujjhanti,",
  "dn11:70.2_2": "seyyathidaṁ—pathavīdhātu āpodhātu tejodhātu vāyodhātū’ti?",
  "dn11:70.3_0": "Evaṁ vutte, kevaṭṭa, tāvatiṁsā devā taṁ bhikkhuṁ etadavocuṁ:",
  "dn11:70.4_0": "‘mayampi kho, bhikkhu, na jānāma:",
  "dn11:70.5_0": "“yatthime cattāro mahābhūtā aparisesā nirujjhanti,",
  "dn11:70.5_1": "seyyathidaṁ—pathavīdhātu āpodhātu tejodhātu vāyodhātū”ti.",
  "dn11:70.6_0": "Atthi kho, bhikkhu, sakko nāma devānamindo amhehi abhikkantataro ca paṇītataro ca.",
  "dn11:70.7_0": "So kho etaṁ jāneyya:",
  "dn11:70.8_0": "“yatthime cattāro mahābhūtā aparisesā nirujjhanti,",
  "dn11:70.8_1": "seyyathidaṁ—pathavīdhātu āpodhātu tejodhātu vāyodhātū”’ti.",
  "dn11:71.1_0": "Atha kho so, kevaṭṭa,",
  "dn11:71.1_1": "bhikkhu yena sakko devānamindo tenupasaṅkami;",
  "dn11:71.1_2": "upasaṅkamitvā sakkaṁ devānamindaṁ etadavoca:",
  "dn11:71.2_0": "‘kattha nu kho, āvuso,",
  "dn11:71.2_1": "ime cattāro mahābhūtā aparisesā nirujjhanti,",
  "dn11:71.2_2": "seyyathidaṁ—pathavīdhātu āpodhātu tejodhātu vāyodhātū’ti?",
  "dn11:71.3_0": "Evaṁ vutte, kevaṭṭa, sakko devānamindo taṁ bhikkhuṁ etadavoca:",
  "dn11:71.4_0": "‘ahampi kho, bhikkhu, na jānāmi:",
  "dn11:71.5_0": "“yatthime cattāro mahābhūtā aparisesā nirujjhanti,",
  "dn11:71.5_1": "seyyathidaṁ—pathavīdhātu āpodhātu tejodhātu vāyodhātū”ti.",
  "dn11:72.1_0": "Atthi kho, bhikkhu, yāmā nāma devā …pe…",
  "dn11:73.1_0": "suyāmo nāma devaputto …",
  "dn11:74.1_0": "tusitā nāma devā …",
  "dn11:75.1_0": "santussito nāma devaputto …",
  "dn11:76.1_0": "nimmānaratī nāma devā …",
  "dn11:77.1_0": "sunimmito nāma devaputto …",
  "dn11:77.2_0": "paranimmitavasavattī nāma devā …",
  "dn11:78.1_0": "vasavattī nāma devaputto amhehi abhikkantataro ca paṇītataro ca.",
  "dn11:78.2_0": "So kho etaṁ jāneyya:",
  "dn11:78.3_0": "“yatthime cattāro mahābhūtā aparisesā nirujjhanti,",
  "dn11:78.3_1": "seyyathidaṁ—pathavīdhātu āpodhātu tejodhātu vāyodhātū”’ti.",
  "dn11:79.1_0": "Atha kho so, kevaṭṭa,",
  "dn11:79.1_1": "bhikkhu yena vasavattī devaputto tenupasaṅkami;",
  "dn11:79.1_2": "upasaṅkamitvā vasavattiṁ devaputtaṁ etadavoca:",
  "dn11:79.2_0": "‘kattha nu kho, āvuso,",
  "dn11:79.2_1": "ime cattāro mahābhūtā aparisesā nirujjhanti,",
  "dn11:79.2_2": "seyyathidaṁ—pathavīdhātu āpodhātu tejodhātu vāyodhātū’ti?",
  "dn11:79.3_0": "Evaṁ vutte, kevaṭṭa, vasavattī devaputto taṁ bhikkhuṁ etadavoca:",
  "dn11:79.4_0": "‘ahampi kho, bhikkhu, na jānāmi:",
  "dn11:79.5_0": "“yatthime cattāro mahābhūtā aparisesā nirujjhanti,",
  "dn11:79.5_1": "seyyathidaṁ—pathavīdhātu āpodhātu tejodhātu vāyodhātū”ti.",
  "dn11:79.6_0": "Atthi kho, bhikkhu, brahmakāyikā nāma devā amhehi abhikkantatarā ca paṇītatarā ca.",
  "dn11:79.7_0": "Te kho etaṁ jāneyyuṁ:",
  "dn11:79.8_0": "“yatthime cattāro mahābhūtā aparisesā nirujjhanti,",
  "dn11:79.8_1": "seyyathidaṁ—pathavīdhātu āpodhātu tejodhātu vāyodhātū”’ti.",
  "dn11:80.1_0": "Atha kho so, kevaṭṭa,",
  "dn11:80.1_1": "bhikkhu tathārūpaṁ samādhiṁ samāpajji,",
  "dn11:80.1_2": "yathāsamāhite citte brahmayāniyo maggo pāturahosi.",
  "dn11:80.2_0": "Atha kho so, kevaṭṭa,",
  "dn11:80.2_1": "bhikkhu yena brahmakāyikā devā tenupasaṅkami;",
  "dn11:80.2_2": "upasaṅkamitvā brahmakāyike deve etadavoca:",
  "dn11:80.3_0": "‘kattha nu kho, āvuso,",
  "dn11:80.3_1": "ime cattāro mahābhūtā aparisesā nirujjhanti,",
  "dn11:80.3_2": "seyyathidaṁ—pathavīdhātu āpodhātu tejodhātu vāyodhātū’ti?",
  "dn11:80.4_0": "Evaṁ vutte, kevaṭṭa, brahmakāyikā devā taṁ bhikkhuṁ etadavocuṁ:",
  "dn11:80.5_0": "‘mayampi kho, bhikkhu, na jānāma:",
  "dn11:80.6_0": "“yatthime cattāro mahābhūtā aparisesā nirujjhanti,",
  "dn11:80.6_1": "seyyathidaṁ—pathavīdhātu āpodhātu tejodhātu vāyodhātū”ti.",
  "dn11:80.7_0": "Atthi kho, bhikkhu,",
  "dn11:80.7_1": "brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī",
  "dn11:80.7_2": "pitā bhūtabhabyānaṁ amhehi abhikkantataro ca paṇītataro ca.",
  "dn11:80.8_0": "So kho etaṁ jāneyya:",
  "dn11:80.9_0": "“yatthime cattāro mahābhūtā aparisesā nirujjhanti,",
  "dn11:80.9_1": "seyyathidaṁ—pathavīdhātu āpodhātu tejodhātu vāyodhātū”’ti.",
  "dn11:80.10_0": "‘Kahaṁ panāvuso, etarahi so mahābrahmā’ti?",
  "dn11:80.11_0": "‘Mayampi kho, bhikkhu, na jānāma, yattha vā brahmā yena vā brahmā yahiṁ vā brahmā;",
  "dn11:80.12_0": "api ca, bhikkhu,",
  "dn11:80.12_1": "yathā nimittā dissanti,",
  "dn11:80.12_2": "āloko sañjāyati,",
  "dn11:80.12_3": "obhāso pātubhavati,",
  "dn11:80.12_4": "brahmā pātubhavissati,",
  "dn11:80.12_5": "brahmuno hetaṁ pubbanimittaṁ pātubhāvāya,",
  "dn11:80.12_6": "yadidaṁ āloko sañjāyati,",
  "dn11:80.12_7": "obhāso pātubhavatī’ti.",
  "dn11:81.1_0": "Atha kho so, kevaṭṭa, mahābrahmā nacirasseva pāturahosi.",
  "dn11:81.2_0": "Atha kho so, kevaṭṭa,",
  "dn11:81.2_1": "bhikkhu yena so mahābrahmā tenupasaṅkami;",
  "dn11:81.2_2": "upasaṅkamitvā taṁ mahābrahmānaṁ etadavoca:",
  "dn11:81.3_0": "‘kattha nu kho, āvuso,",
  "dn11:81.3_1": "ime cattāro mahābhūtā aparisesā nirujjhanti,",
  "dn11:81.3_2": "seyyathidaṁ—pathavīdhātu āpodhātu tejodhātu vāyodhātū’ti?",
  "dn11:81.4_0": "Evaṁ vutte, kevaṭṭa, so mahābrahmā taṁ bhikkhuṁ etadavoca:",
  "dn11:81.5_0": "‘ahamasmi, bhikkhu,",
  "dn11:81.5_1": "brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānan’ti.",
  "dn11:82.1_0": "Dutiyampi kho so, kevaṭṭa, bhikkhu taṁ mahābrahmānaṁ etadavoca:",
  "dn11:82.2_0": "‘na khohaṁ taṁ, āvuso, evaṁ pucchāmi:",
  "dn11:82.3_0": "“tvamasi brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānan”ti.",
  "dn11:82.4_0": "Evañca kho ahaṁ taṁ, āvuso, pucchāmi:",
  "dn11:82.5_0": "“kattha nu kho, āvuso,",
  "dn11:82.5_1": "ime cattāro mahābhūtā aparisesā nirujjhanti,",
  "dn11:82.5_2": "seyyathidaṁ—pathavīdhātu āpodhātu tejodhātu vāyodhātū”’ti?",
  "dn11:82.6_0": "Dutiyampi kho so, kevaṭṭa, mahābrahmā taṁ bhikkhuṁ etadavoca:",
  "dn11:82.7_0": "‘ahamasmi, bhikkhu,",
  "dn11:82.7_1": "brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānan’ti.",
  "dn11:83.1_0": "Tatiyampi kho so, kevaṭṭa, bhikkhu taṁ mahābrahmānaṁ etadavoca:",
  "dn11:83.2_0": "‘na khohaṁ taṁ, āvuso, evaṁ pucchāmi:",
  "dn11:83.3_0": "“tvamasi brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānan”ti.",
  "dn11:83.4_0": "Evañca kho ahaṁ taṁ, āvuso, pucchāmi:",
  "dn11:83.5_0": "“kattha nu kho, āvuso,",
  "dn11:83.5_1": "ime cattāro mahābhūtā aparisesā nirujjhanti,",
  "dn11:83.5_2": "seyyathidaṁ—pathavīdhātu āpodhātu tejodhātu vāyodhātū”’ti?",
  "dn11:83.6_0": "Atha kho so, kevaṭṭa,",
  "dn11:83.6_1": "mahābrahmā taṁ bhikkhuṁ bāhāyaṁ gahetvā ekamantaṁ apanetvā taṁ bhikkhuṁ etadavoca:",
  "dn11:83.7_0": "‘ime kho maṁ, bhikkhu,",
  "dn11:83.7_1": "brahmakāyikā devā evaṁ jānanti,",
  "dn11:83.7_2": "“natthi kiñci brahmuno aññātaṁ,",
  "dn11:83.7_3": "natthi kiñci brahmuno adiṭṭhaṁ,",
  "dn11:83.7_4": "natthi kiñci brahmuno aviditaṁ,",
  "dn11:83.7_5": "natthi kiñci brahmuno asacchikatan”ti.",
  "dn11:83.8_0": "Tasmāhaṁ tesaṁ sammukhā na byākāsiṁ.",
  "dn11:83.9_0": "Ahampi kho, bhikkhu,",
  "dn11:83.9_1": "na jānāmi yatthime cattāro mahābhūtā aparisesā nirujjhanti,",
  "dn11:83.9_2": "seyyathidaṁ—pathavīdhātu āpodhātu tejodhātu vāyodhātūti.",
  "dn11:83.10_0": "Tasmātiha, bhikkhu,",
  "dn11:83.10_1": "tuyhevetaṁ dukkaṭaṁ,",
  "dn11:83.10_2": "tuyhevetaṁ aparaddhaṁ,",
  "dn11:83.10_3": "yaṁ tvaṁ taṁ bhagavantaṁ atidhāvitvā bahiddhā pariyeṭṭhiṁ āpajjasi imassa pañhassa veyyākaraṇāya.",
  "dn11:83.11_0": "Gaccha tvaṁ, bhikkhu,",
  "dn11:83.11_1": "tameva bhagavantaṁ upasaṅkamitvā imaṁ pañhaṁ puccha,",
  "dn11:83.11_2": "yathā ca te bhagavā byākaroti,",
  "dn11:83.11_3": "tathā naṁ dhāreyyāsī’ti.",
  "dn11:84.1_0": "Atha kho so, kevaṭṭa,",
  "dn11:84.1_1": "bhikkhu—seyyathāpi nāma balavā puriso samiñjitaṁ vā bāhaṁ pasāreyya,",
  "dn11:84.1_2": "pasāritaṁ vā bāhaṁ samiñjeyya;",
  "dn11:84.1_3": "evameva brahmaloke antarahito mama purato pāturahosi.",
  "dn11:84.2_0": "Atha kho so, kevaṭṭa,",
  "dn11:84.2_1": "bhikkhu maṁ abhivādetvā ekamantaṁ nisīdi,",
  "dn11:84.2_2": "ekamantaṁ nisinno kho, kevaṭṭa,",
  "dn11:84.2_3": "so bhikkhu maṁ etadavoca:",
  "dn11:84.3_0": "‘kattha nu kho, bhante,",
  "dn11:84.3_1": "ime cattāro mahābhūtā aparisesā nirujjhanti,",
  "dn11:84.3_2": "seyyathidaṁ—pathavīdhātu āpodhātu tejodhātu vāyodhātū’ti?",
  "dn11:85.0_0": "4.1. Tīradassisakuṇupamā",
  "dn11:85.1_0": "Evaṁ vutte, ahaṁ, kevaṭṭa, taṁ bhikkhuṁ etadavocaṁ—",
  "dn11:85.2_0": "bhūtapubbaṁ, bhikkhu, sāmuddikā vāṇijā tīradassiṁ sakuṇaṁ gahetvā nāvāya samuddaṁ ajjhogāhanti.",
  "dn11:85.3_0": "Te atīradakkhiniyā nāvāya tīradassiṁ sakuṇaṁ muñcanti.",
  "dn11:85.4_0": "So gacchateva puratthimaṁ disaṁ,",
  "dn11:85.4_1": "gacchati dakkhiṇaṁ disaṁ,",
  "dn11:85.4_2": "gacchati pacchimaṁ disaṁ,",
  "dn11:85.4_3": "gacchati uttaraṁ disaṁ,",
  "dn11:85.4_4": "gacchati uddhaṁ disaṁ,",
  "dn11:85.4_5": "gacchati anudisaṁ.",
  "dn11:85.5_0": "Sace so samantā tīraṁ passati, tathāgatakova hoti.",
  "dn11:85.6_0": "Sace pana so samantā tīraṁ na passati, tameva nāvaṁ paccāgacchati.",
  "dn11:85.7_0": "Evameva kho tvaṁ, bhikkhu,",
  "dn11:85.7_1": "yato yāva brahmalokā pariyesamāno imassa pañhassa veyyākaraṇaṁ nājjhagā,",
  "dn11:85.7_2": "atha mamaññeva santike paccāgato.",
  "dn11:85.8_0": "Na kho eso, bhikkhu, pañho evaṁ pucchitabbo:",
  "dn11:85.9_0": "‘kattha nu kho, bhante,",
  "dn11:85.9_1": "ime cattāro mahābhūtā aparisesā nirujjhanti,",
  "dn11:85.9_2": "seyyathidaṁ—pathavīdhātu āpodhātu tejodhātu vāyodhātū’ti?",
  "dn11:85.10_0": "Evañca kho eso, bhikkhu, pañho pucchitabbo:",
  "dn11:85.11_0": "‘Kattha āpo ca pathavī,",
  "dn11:85.12_0": "tejo vāyo na gādhati;",
  "dn11:85.13_0": "Kattha dīghañca rassañca,",
  "dn11:85.14_0": "aṇuṁ thūlaṁ subhāsubhaṁ;",
  "dn11:85.15_0": "Kattha nāmañca rūpañca,",
  "dn11:85.16_0": "asesaṁ uparujjhatī’ti.",
  "dn11:85.17_0": "Tatra veyyākaraṇaṁ bhavati:",
  "dn11:85.18_0": "‘Viññāṇaṁ anidassanaṁ,",
  "dn11:85.19_0": "anantaṁ sabbatopabhaṁ;",
  "dn11:85.20_0": "Ettha āpo ca pathavī,",
  "dn11:85.21_0": "tejo vāyo na gādhati.",
  "dn11:85.22_0": "Ettha dīghañca rassañca,",
  "dn11:85.23_0": "aṇuṁ thūlaṁ subhāsubhaṁ;",
  "dn11:85.24_0": "Ettha nāmañca rūpañca,",
  "dn11:85.25_0": "asesaṁ uparujjhati;",
  "dn11:85.26_0": "Viññāṇassa nirodhena,",
  "dn11:85.27_0": "etthetaṁ uparujjhatī’”ti.",
  "dn11:85.28_0": "Idamavoca bhagavā.",
  "dn11:85.29_0": "Attamano kevaṭṭo gahapatiputto bhagavato bhāsitaṁ abhinandīti.",
  "dn11:85.30_0": "Kevaṭṭasuttaṁ niṭṭhitaṁ ekādasamaṁ."
}