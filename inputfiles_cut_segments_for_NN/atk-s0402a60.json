{
  "atk-s0402a60:0_0": "(25) 5. Āpattibhayavaggo",
  "atk-s0402a60:1_0": "1. Saṅghabhedakasuttavaṇṇanā",
  "atk-s0402a60:2_0": "243.",
  "atk-s0402a60:2_1": "Pañcamassa paṭhame api nu taṁ, ānanda,",
  "atk-s0402a60:2_2": "adhikaraṇanti vivādādhikaraṇādīsu aññataraṁ adhikaraṇaṁ bhikkhusaṅghassa uppajji,",
  "atk-s0402a60:2_3": "satthā tassa vūpasantabhāvaṁ pucchanto evamāha. Kuto taṁ, bhanteti, bhante,",
  "atk-s0402a60:2_4": "kuto kinti kena kāraṇena taṁ adhikaraṇaṁ vūpasamissatīti vadati.",
  "atk-s0402a60:2_5": "Kevalakappanti sakalaṁ samantato.",
  "atk-s0402a60:2_6": "Saṅghabhedāya ṭhitoti saṅghena saddhiṁ vādatthāya kathitaṁ paṭikathentova ṭhito.",
  "atk-s0402a60:2_7": "Tatrāyasmāti tasmiṁ evaṁ ṭhite āyasmā anuruddho.",
  "atk-s0402a60:2_8": "Na ekavācikampi bhaṇitabbaṁ maññatīti ‘‘mā, āvuso,",
  "atk-s0402a60:2_9": "saṅghena saddhiṁ evaṁ avacā’’ti ekavacanampi vattabbaṁ na maññati.",
  "atk-s0402a60:2_10": "Voyuñjatīti anuyuñjati anuyogaṁ āpajjati.",
  "atk-s0402a60:2_11": "Atthavaseti kāraṇavase.",
  "atk-s0402a60:2_12": "Nāsessantīti uposathappavāraṇaṁ upagantuṁ adatvā nikkaḍḍhissanti.",
  "atk-s0402a60:2_13": "Sesaṁ pāḷivaseneva veditabbaṁ.",
  "atk-s0402a60:3_0": "2. Āpattibhayasuttavaṇṇanā",
  "atk-s0402a60:4_0": "244.",
  "atk-s0402a60:4_1": "Dutiye khuramuṇḍaṁ karitvāti pañca sikhaṇḍake ṭhapetvā khurena muṇḍaṁ karitvā.",
  "atk-s0402a60:4_2": "Kharassarenāti kakkhaḷasaddena.",
  "atk-s0402a60:4_3": "Paṇavenāti vajjhabheriyā.",
  "atk-s0402a60:4_4": "Thalaṭṭhassāti ekamante ṭhitassa.",
  "atk-s0402a60:4_5": "Sīsacchejjanti sīsacchedārahaṁ.",
  "atk-s0402a60:4_6": "Yatra hi nāmāti yaṁ nāma.",
  "atk-s0402a60:4_7": "So vatassāhanti so vata ahaṁ assaṁ,",
  "atk-s0402a60:4_8": "yaṁ evarūpaṁ pāpaṁ na kareyyanti attho.",
  "atk-s0402a60:4_9": "Yathādhammaṁ paṭikarissatīti dhammānurūpaṁ paṭikarissati,",
  "atk-s0402a60:4_10": "sāmaṇerabhūmiyaṁ ṭhassatīti attho.",
  "atk-s0402a60:4_11": "Kāḷavatthaṁ paridhāyāti kāḷapilotikaṁ nivāsetvā.",
  "atk-s0402a60:4_12": "Mosallanti musalābhipātārahaṁ.",
  "atk-s0402a60:4_13": "Yathādhammanti idha āpattito vuṭṭhāya suddhante patiṭṭhahanto yathādhammaṁ karoti nāma.",
  "atk-s0402a60:4_14": "Bhasmapuṭanti chārikābhaṇḍikaṁ.",
  "atk-s0402a60:4_15": "Gārayhaṁ bhasmapuṭanti garahitabbachārikāpuṭena matthake abhighātārahaṁ.",
  "atk-s0402a60:4_16": "Yathādhammanti idha āpattiṁ desento yathādhammaṁ paṭikaroti nāma.",
  "atk-s0402a60:4_17": "Upavajjanti upavādārahaṁ.",
  "atk-s0402a60:4_18": "Pāṭidesanīyesūti paṭidesetabbesu.",
  "atk-s0402a60:4_19": "Iminā sabbāpi sesāpattiyo saṅgahitā.",
  "atk-s0402a60:4_20": "Imāni kho,",
  "atk-s0402a60:4_21": "bhikkhave,",
  "atk-s0402a60:4_22": "cattāri āpattibhayānīti,",
  "atk-s0402a60:4_23": "bhikkhave,",
  "atk-s0402a60:4_24": "imāni cattāri āpattiṁ nissāya uppajjanakabhayāni nāmāti.",
  "atk-s0402a60:5_0": "3. Sikkhānisaṁsasuttavaṇṇanā",
  "atk-s0402a60:6_0": "245.",
  "atk-s0402a60:6_1": "Tatiye sikkhā ānisaṁsā etthāti sikkhānisaṁsaṁ.",
  "atk-s0402a60:6_2": "Paññā uttarā etthāti paññuttaraṁ.",
  "atk-s0402a60:6_3": "Vimutti sāro etthāti vimuttisāraṁ.",
  "atk-s0402a60:6_4": "Sati ādhipateyyā etthāti satādhipateyyaṁ.",
  "atk-s0402a60:6_5": "Etesaṁ hi sikkhādisaṅkhātānaṁ ānisaṁsādīnaṁ atthāya vussatīti vuttaṁ hoti.",
  "atk-s0402a60:6_6": "Ābhisamācārikāti uttamasamācārikā.",
  "atk-s0402a60:6_7": "Vattavasena paññattasīlassetaṁ adhivacanaṁ.",
  "atk-s0402a60:6_8": "Tathā tathā so tassā sikkhāyāti tathā tathā so sikkhākāmo bhikkhu tasmiṁ sikkhāpade.",
  "atk-s0402a60:7_0": "Ādibrahmacariyikāti maggabrahmacariyassa ādibhūtānaṁ catunnaṁ mahāsīlānametaṁ adhivacanaṁ.",
  "atk-s0402a60:7_1": "Sabbasoti sabbākārena.",
  "atk-s0402a60:7_2": "Dhammāti catusaccadhammā.",
  "atk-s0402a60:7_3": "Paññāya samavekkhitā hontīti sahavipassanāya maggapaññāya sudiṭṭhā honti.",
  "atk-s0402a60:7_4": "Vimuttiyā phusitā hontīti arahattaphalavimuttiyā ñāṇaphassena phuṭṭhā honti.",
  "atk-s0402a60:7_5": "Ajjhattaṁyeva sati sūpaṭṭhitā hotīti niyakajjhatteyeva sati suṭṭhu upaṭṭhitā hoti.",
  "atk-s0402a60:7_6": "Paññāya anuggahessāmīti vipassanāpaññāya anuggahessāmi.",
  "atk-s0402a60:7_7": "Paññāyasamavekkhissāmīti idhāpi vipassanāpaññā adhippetā.",
  "atk-s0402a60:7_8": "Phusitaṁ vā dhammaṁ tattha tattha paññāya anuggahessāmīti ettha pana maggapaññāva adhippetā.",
  "atk-s0402a60:8_0": "4. Seyyāsuttavaṇṇanā",
  "atk-s0402a60:9_0": "246.",
  "atk-s0402a60:9_1": "Catutthe petāti kālakatā vuccanti.",
  "atk-s0402a60:9_2": "Uttānā sentīti te yebhuyyena uttānakāva sayanti.",
  "atk-s0402a60:9_3": "Atha vā pettivisaye nibbattā petā nāma,",
  "atk-s0402a60:9_4": "te appamaṁsalohitattā aṭṭhisaṅghātajaṭitā ekena passena sayituṁ na sakkonti,",
  "atk-s0402a60:9_5": "uttānāva senti.",
  "atk-s0402a60:9_6": "Anattamano hotīti tejussadattā sīho migarājā dve purimapāde ekasmiṁ,",
  "atk-s0402a60:9_7": "pacchimapāde ekasmiṁ ṭhāne ṭhapetvā naṅguṭṭhaṁ antarasatthimhi pakkhipitvā purimapādapacchimapādanaṅguṭṭhānaṁ",
  "atk-s0402a60:9_8": "ṭhitokāsaṁ sallakkhetvā dvinnaṁ purimapādānaṁ matthake sīsaṁ ṭhapetvā sayati.",
  "atk-s0402a60:9_9": "Divasampi sayitvā pabujjhamāno na uttasanto pabujjhati,",
  "atk-s0402a60:9_10": "sīsaṁ pana ukkhipitvā purimapādādīnaṁ ṭhitokāsaṁ sallakkhetvā sace kiñci ṭhānaṁ vijahitvā ṭhitaṁ hoti,",
  "atk-s0402a60:9_11": "‘‘nayidaṁ tuyhaṁ jātiyā,",
  "atk-s0402a60:9_12": "na sūrabhāvassa anurūpa’’nti anattamano hutvā tattheva sayati,",
  "atk-s0402a60:9_13": "na gocarāya pakkamati.",
  "atk-s0402a60:9_14": "Idaṁ sandhāya vuttaṁ –",
  "atk-s0402a60:9_15": "‘‘anattamano hotī’’ti.",
  "atk-s0402a60:9_16": "Avijahitvā ṭhite pana ‘‘tuyhaṁ jātiyā ca sūrabhāvassa ca anurūpamida’’nti haṭṭhatuṭṭho uṭṭhāya sīhavijambhanaṁ",
  "atk-s0402a60:9_17": "vijambhitvā kesarabhāraṁ vidhunitvā tikkhattuṁ sīhanādaṁ naditvā gocarāya pakkamati.",
  "atk-s0402a60:9_18": "Tena vuttaṁ –",
  "atk-s0402a60:9_19": "‘‘attamano hotī’’ti.",
  "atk-s0402a60:10_0": "5. Thūpārahasuttavaṇṇanā",
  "atk-s0402a60:11_0": "247.",
  "atk-s0402a60:11_1": "Pañcame rājā cakkavattīti ettha kasmā bhagavā agāramajjhe vasitvā kālakatassa rañño thūpakaraṇaṁ anujānāti,",
  "atk-s0402a60:11_2": "na sīlavato puthujjanabhikkhussāti?",
  "atk-s0402a60:11_3": "Anacchariyattā.",
  "atk-s0402a60:11_4": "Puthujjanabhikkhūnañhi thūpe anuññāyamāne tambapaṇṇidīpe tāva thūpānaṁ okāso na bhaveyya,",
  "atk-s0402a60:11_5": "tathā aññesu ṭhānesu.",
  "atk-s0402a60:11_6": "Tasmā ‘‘anacchariyā te bhavissantī’’ti nānujānāti.",
  "atk-s0402a60:11_7": "Cakkavattī rājā ekova nibbattati,",
  "atk-s0402a60:11_8": "tenassa thūpo acchariyo hoti.",
  "atk-s0402a60:11_9": "Puthujjanasīlavato pana parinibbutabhikkhuno viya mahantampi sakkāraṁ kātuṁ vaṭṭatiyeva.",
  "atk-s0402a60:11_10": "Chaṭṭhasattamāni uttānatthāneva.",
  "atk-s0402a60:12_0": "8. Paṭhamavohārasuttavaṇṇanā",
  "atk-s0402a60:13_0": "250. Aṭṭhame anariyavohārāti anariyānaṁ kathā. Sesesupi eseva nayo.",
  "atk-s0402a60:14_0": "Āpattibhayavaggo pañcamo.",
  "atk-s0402a60:15_0": "Pañcamapaṇṇāsakaṁ niṭṭhitaṁ."
}