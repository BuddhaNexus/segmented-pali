{
  "atk-s0103a2:0_0": "3. Cakkavattisuttavaṇṇanā",
  "atk-s0103a2:1_0": "Attadīpasaraṇatāvaṇṇanā",
  "atk-s0103a2:2_0": "80.Evaṁme sutanti cakkavattisuttaṁ.",
  "atk-s0103a2:2_1": "Tatrāyamanuttānapadavaṇṇanā –",
  "atk-s0103a2:2_2": "mātulāyanti evaṁnāmake nagare.",
  "atk-s0103a2:2_3": "Taṁ nagaraṁ gocaragāmaṁ katvā avidūre vanasaṇḍe viharati.",
  "atk-s0103a2:2_4": "‘‘Tatra kho bhagavā bhikkhū āmantesī’’ti ettha ayamanupubbikathā –",
  "atk-s0103a2:3_0": "Bhagavā kira imassa suttassa samuṭṭhānasamaye paccūsakāle mahākaruṇāsamāpattito vuṭṭhāya lokaṁ volokento",
  "atk-s0103a2:3_1": "imāya anāgatavaṁsadīpikāya suttantakathāya mātulanagaravāsīnaṁ caturāsītiyā pāṇasahassānaṁ dhammābhisamayaṁ",
  "atk-s0103a2:3_2": "disvā pātova vīsatibhikkhusahassaparivāro mātulanagaraṁ sampatto.",
  "atk-s0103a2:3_3": "Mātulanagaravāsino khattiyā ‘‘bhagavā āgato’’ti sutvā paccuggamma dasabalaṁ nimantetvā mahāsakkārena",
  "atk-s0103a2:3_4": "nagaraṁ pavesetvā nisajjaṭṭhānaṁ saṁvidhāya bhagavantaṁ mahārahe pallaṅke nisīdāpetvā buddhappamukhassa",
  "atk-s0103a2:3_5": "bhikkhusaṅghassa mahādānaṁ adaṁsu.",
  "atk-s0103a2:3_6": "Bhagavā bhattakiccaṁ niṭṭhāpetvā cintesi –",
  "atk-s0103a2:3_7": "‘‘sacāhaṁ imasmiṁ ṭhāne imesaṁ manussānaṁ dhammaṁ desessāmi,",
  "atk-s0103a2:3_8": "ayaṁ padeso sambādho,",
  "atk-s0103a2:3_9": "manussānaṁ ṭhātuṁ vā nisīdituṁ vā okāso na bhavissati,",
  "atk-s0103a2:3_10": "mahatā kho pana samāgamena bhavitabba’’nti.",
  "atk-s0103a2:4_0": "Atha rājakulānaṁ bhattānumodanaṁ akatvāva pattaṁ gahetvā nagarato nikkhami.",
  "atk-s0103a2:4_1": "Manussā cintayiṁsu –",
  "atk-s0103a2:4_2": "‘‘satthā amhākaṁ anumodanampi akatvā gacchati,",
  "atk-s0103a2:4_3": "addhā bhattaggaṁ amanāpaṁ ahosi,",
  "atk-s0103a2:4_4": "buddhānaṁ nāma na sakkā cittaṁ gahetuṁ,",
  "atk-s0103a2:4_5": "buddhehi saddhiṁ vissāsakaraṇaṁ nāma samussitaphaṇaṁ āsīvisaṁ gīvāya gahaṇasadisaṁ hoti; etha bho,",
  "atk-s0103a2:4_6": "tathāgataṁ khamāpessāmā’’ti.",
  "atk-s0103a2:4_7": "Sakalanagaravāsino bhagavatā saheva nikkhantā.",
  "atk-s0103a2:4_8": "Bhagavā gacchantova magadhakkhette ṭhitaṁ sākhāviṭapasampannaṁ sandacchāyaṁ karīsamattabhūmipatthaṭaṁ",
  "atk-s0103a2:4_9": "ekaṁ mātularukkhaṁ disvā imasmiṁ rukkhamūle nisīditvā dhamme desiyamāne ‘‘mahājanassa ṭhānanisajjanokāso",
  "atk-s0103a2:4_10": "bhavissatī’’ti.",
  "atk-s0103a2:4_11": "Nivattitvā maggā okkamma rukkhamūlaṁ upasaṅkamitvā dhammabhaṇḍāgārikaṁ ānandattheraṁ olokesi.",
  "atk-s0103a2:4_12": "Thero olokitasaññāya eva ‘‘satthā nisīditukāmo’’ti ñatvā sugatamahācīvaraṁ paññapetvā adāsi.",
  "atk-s0103a2:4_13": "Nisīdi bhagavā paññatte āsane.",
  "atk-s0103a2:4_14": "Athassa purato manussā nisīdiṁsu.",
  "atk-s0103a2:4_15": "Ubhosu passesu pacchato ca bhikkhusaṅgho,",
  "atk-s0103a2:4_16": "ākāse devatā aṭṭhaṁsu,",
  "atk-s0103a2:4_17": "evaṁ mahāparisamajjhagato tatra kho bhagavā bhikkhū āmantesi.",
  "atk-s0103a2:5_0": "Te bhikkhūti tatra upaviṭṭhā dhammappaṭiggāhakā bhikkhū.",
  "atk-s0103a2:5_1": "Attadīpāti attānaṁ dīpaṁ tāṇaṁ leṇaṁ gatiṁ parāyaṇaṁ patiṭṭhaṁ katvā viharathāti attho.",
  "atk-s0103a2:5_2": "Attasaraṇāti idaṁ tasseva vevacanaṁ.",
  "atk-s0103a2:5_3": "Anaññasaraṇāti idaṁ aññasaraṇapaṭikkhepavacanaṁ.",
  "atk-s0103a2:5_4": "Na hi añño aññassa saraṇaṁ hoti,",
  "atk-s0103a2:5_5": "aññassa vāyāmena aññassa asujjhanato.",
  "atk-s0103a2:5_6": "Vuttampi cetaṁ ‘‘attā hi attano nātho,",
  "atk-s0103a2:5_7": "ko hi nātho paro siyā’’ti (dha. pa. 160).",
  "atk-s0103a2:5_8": "Tenāha ‘‘anaññasaraṇā’’ti.",
  "atk-s0103a2:5_9": "Ko panettha attā nāma,",
  "atk-s0103a2:5_10": "lokiyalokuttaro dhammo. Tenāha –",
  "atk-s0103a2:5_11": "‘‘dhammadīpā dhammasaraṇā anaññasaraṇā’’ti.",
  "atk-s0103a2:5_12": "‘‘Kāye kāyānupassī’’tiādīni mahāsatipaṭṭhāne vitthāritāni.",
  "atk-s0103a2:6_0": "Gocareti carituṁ yuttaṭṭhāne.",
  "atk-s0103a2:6_1": "Saketi attano santake.",
  "atk-s0103a2:6_2": "Pettike visayeti pitito āgatavisaye.",
  "atk-s0103a2:6_3": "Caratanti carantānaṁ.",
  "atk-s0103a2:6_4": "‘‘Caranta’’ntipi pāṭho,",
  "atk-s0103a2:6_5": "ayamevattho.",
  "atk-s0103a2:6_6": "Na lacchatīti na labhissati na passissati.",
  "atk-s0103a2:6_7": "Māroti devaputtamāropi,",
  "atk-s0103a2:6_8": "maccumāropi,",
  "atk-s0103a2:6_9": "kilesamāropi.",
  "atk-s0103a2:6_10": "Otāranti randhaṁ chiddaṁ vivaraṁ.",
  "atk-s0103a2:6_11": "Ayaṁ panattho leḍḍuṭṭhānato nikkhamma toraṇe nisīditvā bālātapaṁ tapantaṁ lāpaṁ sakuṇaṁ gahetvā.",
  "atk-s0103a2:6_12": "Pakkhandasenasakuṇavatthunā dīpetabbo.",
  "atk-s0103a2:6_13": "Vuttañhetaṁ –",
  "atk-s0103a2:7_0": "‘‘Bhūtapubbaṁ,",
  "atk-s0103a2:7_1": "bhikkhave,",
  "atk-s0103a2:7_2": "sakuṇagghi lāpaṁ sakuṇaṁ sahasā ajjhappattā aggahesi. Atha kho,",
  "atk-s0103a2:7_3": "bhikkhave,",
  "atk-s0103a2:7_4": "lāpo sakuṇo sakuṇagghiyā hariyamāno evaṁ paridevasi ‘mayamevamha alakkhikā,",
  "atk-s0103a2:7_5": "mayaṁ appapuññā,",
  "atk-s0103a2:7_6": "ye mayaṁ agocare carimha paravisaye,",
  "atk-s0103a2:7_7": "sacejja mayaṁ gocare careyyāma sake pettike visaye,",
  "atk-s0103a2:7_8": "na myāyaṁ sakuṇagghi alaṁ abhavissa yadidaṁ yuddhāyā’ti.",
  "atk-s0103a2:7_9": "Ko pana te lāpa gocaro sako pettiko visayoti?",
  "atk-s0103a2:7_10": "Yadidaṁ naṅgalakaṭṭhakaraṇaṁ leḍḍuṭṭhānanti. Atha kho,",
  "atk-s0103a2:7_11": "bhikkhave,",
  "atk-s0103a2:7_12": "sakuṇagghi sake bale apatthaddhā sake bale asaṁvadamānā lāpaṁ sakuṇaṁ pamuñci gaccha kho tvaṁ lāpa,",
  "atk-s0103a2:7_13": "tatrapi gantvā na mokkhasīti.",
  "atk-s0103a2:8_0": "Atha kho ,",
  "atk-s0103a2:8_1": "bhikkhave,",
  "atk-s0103a2:8_2": "lāpo sakuṇo naṅgalakaṭṭhakaraṇaṁ leḍḍuṭṭhānaṁ gantvā mahantaṁ leḍḍuṁ abhiruhitvā sakuṇagghiṁ vadamāno aṭṭhāsi ‘‘ehi kho dāni me sakuṇagghi,",
  "atk-s0103a2:8_3": "ehi kho dāni me sakuṇagghī’’ti.",
  "atk-s0103a2:8_4": "Atha kho sā,",
  "atk-s0103a2:8_5": "bhikkhave,",
  "atk-s0103a2:8_6": "sakuṇagghi sake bale apatthaddhā sake bale asaṁvadamānā ubho pakkhe sannayha lāpaṁ sakuṇaṁ sahasā ajjhappattā. Yadā kho,",
  "atk-s0103a2:8_7": "bhikkhave,",
  "atk-s0103a2:8_8": "aññāsi lāpo sakuṇo bahuāgatā kho myāyaṁ sakuṇagghīti,",
  "atk-s0103a2:8_9": "atha kho tasseva leḍḍussa antaraṁ paccupādi. Atha kho,",
  "atk-s0103a2:8_10": "bhikkhave,",
  "atk-s0103a2:8_11": "sakuṇagghi tattheva uraṁ paccatāḷesi.",
  "atk-s0103a2:8_12": "Evañhi taṁ,",
  "atk-s0103a2:8_13": "bhikkhave,",
  "atk-s0103a2:8_14": "hoti yo agocare carati paravisaye.",
  "atk-s0103a2:9_0": "Tasmātiha,",
  "atk-s0103a2:9_1": "bhikkhave,",
  "atk-s0103a2:9_2": "mā agocare carittha paravisaye, agocare,",
  "atk-s0103a2:9_3": "bhikkhave,",
  "atk-s0103a2:9_4": "carataṁ paravisaye lacchati māro otāraṁ,",
  "atk-s0103a2:9_5": "lacchati māro ārammaṇaṁ. Ko ca,",
  "atk-s0103a2:9_6": "bhikkhave,",
  "atk-s0103a2:9_7": "bhikkhuno agocaro paravisayo,",
  "atk-s0103a2:9_8": "yadidaṁ pañca kāmaguṇā.",
  "atk-s0103a2:9_9": "Katame pañca?",
  "atk-s0103a2:9_10": "Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā,",
  "atk-s0103a2:9_11": "sotaviññeyyā saddā iṭṭhā kantā manāpā piyarūpā kāmūpasaṁhitā rajanīyā,",
  "atk-s0103a2:9_12": "ghānaviññeyyā gandhā iṭṭhā kantā manāpā piyarūpā kāmūpasaṁhitā rajanīyā,",
  "atk-s0103a2:9_13": "jivhāviññeyyā rasā iṭṭhā kantā manāpā piyarūpā kāmūpasaṁhitā rajanīyā,",
  "atk-s0103a2:9_14": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā. Ayaṁ,",
  "atk-s0103a2:9_15": "bhikkhave,",
  "atk-s0103a2:9_16": "bhikkhuno agocaro paravisayo.",
  "atk-s0103a2:10_0": "Gocare,",
  "atk-s0103a2:10_1": "bhikkhave,",
  "atk-s0103a2:10_2": "caratha…pe…",
  "atk-s0103a2:10_3": "na lacchati māro ārammaṇaṁ. Ko ca,",
  "atk-s0103a2:10_4": "bhikkhave,",
  "atk-s0103a2:10_5": "bhikkhuno gocaro sako pettiko visayo,",
  "atk-s0103a2:10_6": "yadidaṁ cattāro satipaṭṭhānā.",
  "atk-s0103a2:10_7": "Katame cattāro?",
  "atk-s0103a2:10_8": "Idha bhikkhave,",
  "atk-s0103a2:10_9": "bhikkhu kāye kāyānupassī viharati ātāpī sampajāno satimā,",
  "atk-s0103a2:10_10": "vineyya loke abhijjhādomanassaṁ;",
  "atk-s0103a2:10_11": "vedanāsu vedanānupassī viharati ātāpī sampajāno satimā,",
  "atk-s0103a2:10_12": "vineyya loke abhijjhādomanassaṁ;",
  "atk-s0103a2:10_13": "citte cittānupassī viharati ātāpī sampajāno satimā,",
  "atk-s0103a2:10_14": "vineyya loke abhijjhādomanassaṁ;",
  "atk-s0103a2:10_15": "dhammesu dhammānupassī viharati ātāpī sampajāno satimā,",
  "atk-s0103a2:10_16": "vineyya loke abhijjhādomanassaṁ – ayaṁ,",
  "atk-s0103a2:10_17": "bhikkhave,",
  "atk-s0103a2:10_18": "bhikkhuno gocaro sako pettiko visayoti (saṁ. ni. 5.371).",
  "atk-s0103a2:11_0": "Kusalānanti anavajjalakkhaṇānaṁ.",
  "atk-s0103a2:11_1": "Samādānahetūti samādāya vattanahetu.",
  "atk-s0103a2:11_2": "Evamidaṁ puññaṁ pavaḍḍhatīti evaṁ idaṁ lokiyalokuttaraṁ puññaphalaṁ vaḍḍhati,",
  "atk-s0103a2:11_3": "puññaphalanti ca uparūpari puññampi puññavipākopi veditabbo.",
  "atk-s0103a2:12_0": "Daḷhanemicakkavattirājakathāvaṇṇanā",
  "atk-s0103a2:13_0": "81.",
  "atk-s0103a2:13_1": "Tattha duvidhaṁ kusalaṁ vaṭṭagāmī ca vivaṭṭagāmī ca.",
  "atk-s0103a2:13_2": "Tattha vaṭṭagāmikusalaṁ nāma mātāpitūnaṁ puttadhītāsu puttadhītānañca mātāpitūsu sinehavasena mudumaddavacittaṁ.",
  "atk-s0103a2:13_3": "Vivaṭṭagāmikusalaṁ nāma ‘‘cattāro satipaṭṭhānā’’tiādibhedā sattatiṁsa bodhipakkhiyadhammā.",
  "atk-s0103a2:13_4": "Tesu vaṭṭagāmipuññassa pariyosānaṁ manussaloke cakkavattisirīvibhavo.",
  "atk-s0103a2:13_5": "Vivaṭṭagāmikusalassa maggaphalanibbānasampatti.",
  "atk-s0103a2:13_6": "Tattha vivaṭṭagāmikusalassa vipākaṁ suttapariyosāne dassessati.",
  "atk-s0103a2:14_0": "Idha pana vaṭṭagāmikusalassa vipākadassanatthaṁ,",
  "atk-s0103a2:14_1": "bhikkhave,",
  "atk-s0103a2:14_2": "yadā puttadhītaro mātāpitūnaṁ ovāde na aṭṭhaṁsu,",
  "atk-s0103a2:14_3": "tadā āyunāpi vaṇṇenāpi issariyenāpi parihāyiṁsu.",
  "atk-s0103a2:14_4": "Yadā pana aṭṭhaṁsu,",
  "atk-s0103a2:14_5": "tadā vaḍḍhiṁsūti vatvā vaṭṭagāmikusalānusandhivasena ‘‘bhūtapubbaṁ,",
  "atk-s0103a2:14_6": "bhikkhave’’ti desanaṁ ārabhi.",
  "atk-s0103a2:14_7": "Tattha cakkavattītiādīni mahāpadāne (dī. ni. aṭṭha.",
  "atk-s0103a2:14_8": "2.33) vitthāritāneva.",
  "atk-s0103a2:15_0": "82.Osakkitanti īsakampi avasakkitaṁ.",
  "atk-s0103a2:15_1": "Ṭhānā cutanti sabbaso ṭhānā apagataṁ.",
  "atk-s0103a2:15_2": "Taṁ kira cakkaratanaṁ antepuradvāre akkhāhataṁ viya vehāsaṁ aṭṭhāsi.",
  "atk-s0103a2:15_3": "Athassa ubhosu passesu dve khadiratthambhe nikhaṇitvā cakkaratanamatthake nemiabhimukhaṁ ekaṁ suttakaṁ bandhiṁsu.",
  "atk-s0103a2:15_4": "Adhobhāgepi nemiabhimukhaṁ ekaṁ bandhiṁsu.",
  "atk-s0103a2:15_5": "Tesu uparimasuttato appamattakampi ogataṁ cakkaratanaṁ osakkitaṁ nāma hoti,",
  "atk-s0103a2:15_6": "heṭṭhā suttassa ṭhānaṁ uparimakoṭiyā atikkantagataṁ ṭhānā cutaṁ nāma hoti,",
  "atk-s0103a2:15_7": "tadetaṁ atibalavadose sati evaṁ hoti.",
  "atk-s0103a2:15_8": "Suttamattampi ekaṅguladvaṅgulamattaṁ vā bhaṭṭhaṁ ṭhānā cutameva hoti.",
  "atk-s0103a2:15_9": "Taṁ sandhāyetaṁ vuttaṁ ‘‘osakkitaṁ ṭhānā cuta’’nti.",
  "atk-s0103a2:16_0": "Atha me āroceyyāsīti tāta,",
  "atk-s0103a2:16_1": "tvaṁ ajja ādiṁ katvā divasassa tikkhattuṁ cakkaratanassa upaṭṭhānaṁ gaccha,",
  "atk-s0103a2:16_2": "evaṁ gacchanto yadā cakkaratanaṁ īsakampi osakkitaṁ ṭhānā cutaṁ passasi,",
  "atk-s0103a2:16_3": "atha mayhaṁ ācikkheyyāsi.",
  "atk-s0103a2:16_4": "Jīvitañhi me tava hatthe nikkhittanti.",
  "atk-s0103a2:16_5": "Addasāti appamatto divasassa tikkhattuṁ gantvā olokento ekadivasaṁ addasa.",
  "atk-s0103a2:17_0": "83.Athakho,",
  "atk-s0103a2:17_1": "bhikkhaveti bhikkhave,",
  "atk-s0103a2:17_2": "atha rājā daḷhanemi ‘‘cakkaratanaṁ osakkita’’nti sutvā uppannabalavadomanasso ‘‘na dāni mayā ciraṁ jīvitabbaṁ bhavissati,",
  "atk-s0103a2:17_3": "appāvasesaṁ me āyu,",
  "atk-s0103a2:17_4": "na me dāni kāme paribhuñjanakālo,",
  "atk-s0103a2:17_5": "pabbajjākālo me idānī’’ti roditvā paridevitvā jeṭṭhaputtaṁ kumāraṁ āmantāpetvā etadavoca.",
  "atk-s0103a2:17_6": "Samuddapariyantanti parikkhittaekasamuddapariyantameva.",
  "atk-s0103a2:17_7": "Idaṁ hissa kulasantakaṁ.",
  "atk-s0103a2:17_8": "Cakkavāḷapariyantaṁ pana puññiddhivasena nibbattaṁ,",
  "atk-s0103a2:17_9": "na taṁ sakkā dātuṁ.",
  "atk-s0103a2:17_10": "Kulasantakaṁ pana niyyātento ‘‘samuddapariyanta’’nti āha.",
  "atk-s0103a2:17_11": "Kesamassunti tāpasapabbajjaṁ pabbajantāpi hi paṭhamaṁ kesamassuṁ ohārenti.",
  "atk-s0103a2:17_12": "Tato paṭṭhāya parūḷhakese bandhitvā vicaranti.",
  "atk-s0103a2:17_13": "Tena vuttaṁ –",
  "atk-s0103a2:17_14": "‘‘kesamassuṁ ohāretvā’’ti.",
  "atk-s0103a2:18_0": "Kāsāyānīti kasāyarasapītāni.",
  "atk-s0103a2:18_1": "Ādito evaṁ katvā pacchā vakkalānipi dhārenti.",
  "atk-s0103a2:18_2": "Pabbajīti pabbajito.",
  "atk-s0103a2:18_3": "Pabbajitvā ca attano maṅgalavanuyyāneyeva vasi.",
  "atk-s0103a2:18_4": "Rājisimhīti rājaīsimhi.",
  "atk-s0103a2:18_5": "Brāhmaṇapabbajitā hi ‘‘brāhmaṇisayo’’ti vuccanti.",
  "atk-s0103a2:18_6": "Setacchattaṁ pana pahāya rājapabbajitā rājisayoti.",
  "atk-s0103a2:18_7": "Antaradhāyīti antarahitaṁ nibbutadīpasikhā viya abhāvaṁ upagataṁ.",
  "atk-s0103a2:18_8": "Paṭisaṁvedesīti kandanto paridevanto jānāpesi.",
  "atk-s0103a2:18_9": "Pettikanti pitito āgataṁ dāyajjaṁ na hoti,",
  "atk-s0103a2:18_10": "na sakkā kusītena hīnavīriyena dasa akusalakammapathe samādāya vattantena pāpuṇituṁ.",
  "atk-s0103a2:18_11": "Attano pana sukataṁ kammaṁ nissāya dasavidhaṁ dvādasavidhaṁ vā cakkavattivattaṁ pūrentenevetaṁ pattabbanti dīpeti.",
  "atk-s0103a2:18_12": "Atha naṁ vattapaṭipattiyaṁ codento ‘‘iṅgha tva’’ntiādimāha.",
  "atk-s0103a2:18_13": "Tattha ariyeti niddose.",
  "atk-s0103a2:18_14": "Cakkavattivatteti cakkavattīnaṁ vatte.",
  "atk-s0103a2:19_0": "Cakkavattiariyavattavaṇṇanā",
  "atk-s0103a2:20_0": "84.Dhammanti dasakusalakammapathadhammaṁ.",
  "atk-s0103a2:20_1": "Nissāyāti tadadhiṭṭhānena cetasā tameva nissayaṁ katvā.",
  "atk-s0103a2:20_2": "Dhammaṁ sakkarontoti yathā kato so dhammo suṭṭhu kato hoti,",
  "atk-s0103a2:20_3": "evametaṁ karonto.",
  "atk-s0103a2:20_4": "Dhammaṁ garuṁ karontoti tasmiṁ gāravuppattiyā taṁ garuṁ karonto.",
  "atk-s0103a2:20_5": "Dhammaṁ mānentoti tameva dhammaṁ piyañca bhāvanīyañca katvā viharanto.",
  "atk-s0103a2:20_6": "Dhammaṁ pūjentoti taṁ apadisitvā gandhamālādipūjanenassa pūjaṁ karonto.",
  "atk-s0103a2:20_7": "Dhammaṁapacayamānoti tasseva dhammassa añjalikaraṇādīhi nīcavuttitaṁ karonto.",
  "atk-s0103a2:20_8": "Dhammaddhajodhammaketūti taṁ dhammaṁ dhajamiva purakkhatvā ketumiva ca ukkhipitvā pavattiyā dhammaddhajo dhammaketu ca hutvāti attho.",
  "atk-s0103a2:20_9": "Dhammādhipateyyoti dhammādhipatibhūto āgatabhāvena dhammavaseneva sabbakiriyānaṁ karaṇena dhammādhipateyyo hutvā.",
  "atk-s0103a2:20_10": "Dhammikaṁ rakkhāvaraṇaguttiṁ saṁvidahassūti dhammo assā atthīti dhammikā,",
  "atk-s0103a2:20_11": "rakkhā ca āvaraṇañca gutti ca rakkhāvaraṇagutti .",
  "atk-s0103a2:20_12": "Tattha ‘‘paraṁ rakkhanto attānaṁ rakkhatī’’ti (saṁ. ni.",
  "atk-s0103a2:20_13": "5.385) vacanato khantiādayo rakkhā.",
  "atk-s0103a2:20_14": "Vuttañhetaṁ ‘‘kathañca,",
  "atk-s0103a2:20_15": "bhikkhave,",
  "atk-s0103a2:20_16": "paraṁ rakkhanto attānaṁ rakkhati.",
  "atk-s0103a2:20_17": "Khantiyā avihiṁsāya mettacittatā anuddayatā’’ti (saṁ. ni. 5.385).",
  "atk-s0103a2:20_18": "Nivāsanapārupanagehādīnaṁ nivāraṇā āvaraṇaṁ,",
  "atk-s0103a2:20_19": "corādiupaddavanivāraṇatthaṁ gopāyanā gutti,",
  "atk-s0103a2:20_20": "taṁ sabbampi suṭṭhu saṁvidahassu pavattaya ṭhapehīti attho.",
  "atk-s0103a2:20_21": "Idāni yattha sā saṁvidahitabbā,",
  "atk-s0103a2:20_22": "taṁ dassento antojanasmintiādimāha.",
  "atk-s0103a2:21_0": "Tatrāyaṁ saṅkhepattho –",
  "atk-s0103a2:21_1": "antojanasaṅkhātaṁ tava puttadāraṁ sīlasaṁvare patiṭṭhapehi,",
  "atk-s0103a2:21_2": "vatthagandhamālādīni cassa dehi,",
  "atk-s0103a2:21_3": "sabbopaddave cassa nivārehi.",
  "atk-s0103a2:21_4": "Balakāyādīsupi eseva nayo.",
  "atk-s0103a2:21_5": "Ayaṁ pana viseso –",
  "atk-s0103a2:21_6": "balakāyo kālaṁ anatikkamitvā bhattavetanasampadānenapi anuggahetabbo.",
  "atk-s0103a2:21_7": "Abhisittakhattiyā bhadrassājāneyyādiratanasampadānenapi upasaṅgaṇhitabbā.",
  "atk-s0103a2:21_8": "Anuyantakhattiyā tesaṁ anurūpayānavāhanasampadānenapi paritosetabbā.",
  "atk-s0103a2:21_9": "Brāhmaṇā annapānavatthādinā deyyadhammena.",
  "atk-s0103a2:21_10": "Gahapatikā bhattabījanaṅgalaphālabalibaddādisampadānena.",
  "atk-s0103a2:21_11": "Tathā nigamavāsino negamā,",
  "atk-s0103a2:21_12": "janapadavāsino ca jānapadā.",
  "atk-s0103a2:21_13": "Samitapāpabāhitapāpā samaṇabrāhmaṇā samaṇaparikkhārasampadānena sakkātabbā.",
  "atk-s0103a2:21_14": "Migapakkhino abhayadānena samassāsetabbā.",
  "atk-s0103a2:22_0": "Vijiteti attano āṇāpavattiṭṭhāne.",
  "atk-s0103a2:22_1": "Adhammakāroti adhammakiriyā.",
  "atk-s0103a2:22_2": "Mā pavattitthāti yathā nappavattati,",
  "atk-s0103a2:22_3": "tathā naṁ paṭipādehīti attho.",
  "atk-s0103a2:22_4": "Samaṇabrāhmaṇāti samitapāpabāhitapāpā.",
  "atk-s0103a2:22_5": "Madappamādāpaṭiviratāti navavidhā mānamadā,",
  "atk-s0103a2:22_6": "pañcasu kāmaguṇesu cittavossajjanasaṅkhātā pamādā ca paṭiviratā.",
  "atk-s0103a2:22_7": "Khantisoracce niviṭṭhāti adhivāsanakhantiyañca suratabhāve ca patiṭṭhitā.",
  "atk-s0103a2:22_8": "Ekamattānanti attano rāgādīnaṁ damanādīhi ekamattānaṁ damenti samenti parinibbāpentīti vuccanti.",
  "atk-s0103a2:22_9": "Kālena kālanti kāle kāle .",
  "atk-s0103a2:22_10": "Abhinivajjeyyāsīti gūthaṁ viya visaṁ viya aggiṁ viya ca suṭṭhu vajjeyyāsi.",
  "atk-s0103a2:22_11": "Samādāyāti surabhikusumadāmaṁ viya amataṁ viya ca sammā ādāya pavatteyyāsi.",
  "atk-s0103a2:23_0": "Idha ṭhatvā vattaṁ samānetabbaṁ.",
  "atk-s0103a2:23_1": "Antojanasmiṁ balakāyepi ekaṁ,",
  "atk-s0103a2:23_2": "khattiyesu ekaṁ,",
  "atk-s0103a2:23_3": "anuyantesu ekaṁ,",
  "atk-s0103a2:23_4": "brāhmaṇagahapatikesu ekaṁ,",
  "atk-s0103a2:23_5": "negamajānapadesu ekaṁ,",
  "atk-s0103a2:23_6": "samaṇabrāhmaṇesu ekaṁ,",
  "atk-s0103a2:23_7": "migapakkhīsu ekaṁ,",
  "atk-s0103a2:23_8": "adhammakārappaṭikkhepo ekaṁ,",
  "atk-s0103a2:23_9": "adhanānaṁ dhanānuppadānaṁ ekaṁ samaṇabrāhmaṇe upasaṅkamitvā pañhapucchanaṁ ekanti evametaṁ dasavidhaṁ hoti.",
  "atk-s0103a2:23_10": "Gahapatike pana pakkhijāte ca visuṁ katvā gaṇentassa dvādasavidhaṁ hoti.",
  "atk-s0103a2:23_11": "Pubbe avuttaṁ vā gaṇentena adhammarāgassa ca visamalobhassa ca pahānavasena dvādasavidhaṁ veditabbaṁ.",
  "atk-s0103a2:23_12": "Idaṁ kho tāta tanti idaṁ dasavidhaṁ dvādasavidhañca ariyacakkavattivattaṁ nāma.",
  "atk-s0103a2:23_13": "Vattamānassāti pūretvā vattamānassa.",
  "atk-s0103a2:23_14": "Tadahuposathetiādi mahāsudassane vuttaṁ.",
  "atk-s0103a2:24_0": "90.Samatenāti attano matiyā.",
  "atk-s0103a2:24_1": "Sudanti nipātamattaṁ.",
  "atk-s0103a2:24_2": "Pasāsatīti anusāsati.",
  "atk-s0103a2:24_3": "Idaṁ vuttaṁ hoti –",
  "atk-s0103a2:24_4": "porāṇakaṁ rājavaṁsaṁ rājapaveṇiṁ rājadhammaṁ pahāya attano matimatte ṭhatvā janapadaṁ anusāsatīti.",
  "atk-s0103a2:24_5": "Evamayaṁ maghadevavaṁsassa kaḷārajanako viya daḷhanemivaṁsassa upacchedako antimapuriso hutvā uppanno.",
  "atk-s0103a2:24_6": "Pubbenāparanti pubbakālena sadisā hutvā aparakālaṁ.",
  "atk-s0103a2:24_7": "Janapadā na pabbantīti na vaḍḍhanti.",
  "atk-s0103a2:24_8": "Yathā taṁ pubbakānanti yathā pubbakānaṁ rājūnaṁ pubbe ca pacchā ca sadisāyeva hutvā pabbiṁsu,",
  "atk-s0103a2:24_9": "tathā na pabbanti.",
  "atk-s0103a2:24_10": "Katthaci suññā honti hataviluttā,",
  "atk-s0103a2:24_11": "telamadhuphāṇitādīsu ceva yāgubhattādīsu ca ojāpi parihāyitthāti attho.",
  "atk-s0103a2:25_0": "Amaccā pārisajjāti amaccā ceva parisāvacarā ca.",
  "atk-s0103a2:25_1": "Gaṇakamahāmattāti acchiddakādipāṭhagaṇakā ceva mahāamaccā ca.",
  "atk-s0103a2:25_2": "Anīkaṭṭhāti hatthiācariyādayo.",
  "atk-s0103a2:25_3": "Dovārikāti dvārarakkhino.",
  "atk-s0103a2:25_4": "Mantassājīvinoti mantā vuccati paññā,",
  "atk-s0103a2:25_5": "taṁ nissayaṁ katvā ye jīvanti paṇḍitā mahāmattā,",
  "atk-s0103a2:25_6": "tesaṁ etaṁ nāmaṁ.",
  "atk-s0103a2:26_0": "Āyuvaṇṇādiparihānikathāvaṇṇanā",
  "atk-s0103a2:27_0": "91.Noca kho adhanānanti balavalobhattā pana adhanānaṁ daliddamanussānaṁ dhanaṁ nānuppadāsi.",
  "atk-s0103a2:27_1": "Nānuppadiyamāneti ananuppadiyamāne,",
  "atk-s0103a2:27_2": "ayameva vā pāṭho.",
  "atk-s0103a2:27_3": "Dāliddiyanti daliddabhāvo.",
  "atk-s0103a2:27_4": "Attanā ca jīvāhīti sayañca jīvaṁ yāpehīti attho.",
  "atk-s0103a2:27_5": "Uddhaggikantiādīsu uparūparibhūmīsu phaladānavasena uddhamaggamassāti uddhaggikā.",
  "atk-s0103a2:27_6": "Saggassa hitā tatrupapattijananatoti sovaggikā.",
  "atk-s0103a2:27_7": "Nibbattaṭṭhāne sukho vipāko assāti sukhavipākā.",
  "atk-s0103a2:27_8": "Suṭṭhu aggānaṁ dibbavaṇṇādīnaṁ dasannaṁ visesānaṁ nibbattanato saggasaṁvattanikā.",
  "atk-s0103a2:27_9": "Evarūpaṁ dakkhiṇaṁ dānaṁ patiṭṭhapetīti attho.",
  "atk-s0103a2:28_0": "92.Pavaḍḍhissatīti vaḍḍhissati bahuṁ bhavissati.",
  "atk-s0103a2:28_1": "Sunisedhaṁ nisedheyyanti suṭṭhu nisiddhaṁ nisedheyyaṁ.",
  "atk-s0103a2:28_2": "Mūlaghaccanti mūlahataṁ.",
  "atk-s0103a2:28_3": "Kharassarenāti pharusasaddena.",
  "atk-s0103a2:28_4": "Paṇavenāti vajjhabheriyā.",
  "atk-s0103a2:29_0": "93.Sīsāninesaṁ chindissāmāti yesaṁ antamaso mūlakamuṭṭhimpi harissāma,",
  "atk-s0103a2:29_1": "tesaṁ tatheva sīsāni chindissāma,",
  "atk-s0103a2:29_2": "yathā koci haṭabhāvampi na jānissati,",
  "atk-s0103a2:29_3": "amhākaṁ dāni kimettha rājāpi evaṁ uṭṭhāya paraṁ māretīti ayaṁ nesaṁ adhippāyo.",
  "atk-s0103a2:29_4": "Upakkamiṁsūti ārabhiṁsu.",
  "atk-s0103a2:29_5": "Panthaduhananti panthaghātaṁ,",
  "atk-s0103a2:29_6": "panthe ṭhatvā corakammaṁ.",
  "atk-s0103a2:30_0": "94.Na hi,",
  "atk-s0103a2:30_1": "devāti so kira cintesi –",
  "atk-s0103a2:30_2": "‘‘ayaṁ rājā saccaṁ devāti mukhapaṭiññāya dinnāya mārāpeti,",
  "atk-s0103a2:30_3": "handāhaṁ musāvādaṁ karomī’’ti,",
  "atk-s0103a2:30_4": "maraṇabhayā ‘‘na hi devā’’ti avoca.",
  "atk-s0103a2:31_0": "96.Ekidanti ettha idanti nipātamattaṁ,",
  "atk-s0103a2:31_1": "eke sattāti attho.",
  "atk-s0103a2:31_2": "Cārittanti micchācāraṁ.",
  "atk-s0103a2:31_3": "Abhijjhābyāpādāti abhijjhā ca byāpādo ca.",
  "atk-s0103a2:31_4": "Micchādiṭṭhīti natthi dinnantiādikā antaggāhikā paccanīkadiṭṭhi.",
  "atk-s0103a2:32_0": "101.Adhammarāgoti mātā mātucchā pitucchā mātulānītiādike ayuttaṭṭhāne rāgo.",
  "atk-s0103a2:32_1": "Visamalobhoti paribhogayuttesupi ṭhānesu atibalavalobho.",
  "atk-s0103a2:32_2": "Micchādhammoti purisānaṁ purisesu itthīnañca itthīsu chandarāgo.",
  "atk-s0103a2:33_0": "Amatteyyatātiādīsu mātu hito matteyyo,",
  "atk-s0103a2:33_1": "tassa bhāvo matteyyatā,",
  "atk-s0103a2:33_2": "mātari sammā paṭipattiyā etaṁ nāmaṁ.",
  "atk-s0103a2:33_3": "Tassā abhāvo ceva tappaṭipakkhatā ca amatteyyatā.",
  "atk-s0103a2:33_4": "Apetteyyatādīsupi eseva nayo.",
  "atk-s0103a2:33_5": "Na kule jeṭṭhāpacāyitāti kule jeṭṭhānaṁ apacitiyā nīcavuttiyā akaraṇabhāvo.",
  "atk-s0103a2:34_0": "Dasavassāyukasamayavaṇṇanā",
  "atk-s0103a2:35_0": "103.Yaṁ imesanti yasmiṁ samaye imesaṁ.",
  "atk-s0103a2:35_1": "Alaṁpateyyāti patino dātuṁ yuttā.",
  "atk-s0103a2:35_2": "Imāni rasānīti imāni loke aggarasāni.",
  "atk-s0103a2:35_3": "Atibyādippissantīti ativiya dippissanti,",
  "atk-s0103a2:35_4": "ayameva vā pāṭho.",
  "atk-s0103a2:35_5": "Kusalantipi na bhavissatīti kusalanti nāmampi na bhavissati,",
  "atk-s0103a2:35_6": "paññattimattampi na paññāyissatīti attho.",
  "atk-s0103a2:35_7": "Pujjā ca bhavissanti pāsaṁsā cāti pūjārahā ca bhavissanti pasaṁsārahā ca.",
  "atk-s0103a2:35_8": "Tadā kira manussā ‘‘asukena nāma mātā pahatā,",
  "atk-s0103a2:35_9": "pitā pahato,",
  "atk-s0103a2:35_10": "samaṇabrāhmaṇā jīvitā voropitā,",
  "atk-s0103a2:35_11": "kule jeṭṭhānaṁ atthibhāvampi na jānāti,",
  "atk-s0103a2:35_12": "aho puriso’’ti tameva pūjessanti ceva pasaṁsissanti ca.",
  "atk-s0103a2:36_0": "Nabhavissati mātāti vāti ayaṁ mayhaṁ mātāti garucittaṁ na bhavissati.",
  "atk-s0103a2:36_1": "Gehe mātugāmaṁ viya nānāvidhaṁ asabbhikathaṁ kathayamānā agāravupacārena upasaṅkamissanti.",
  "atk-s0103a2:36_2": "Mātucchādīsupi eseva nayo.",
  "atk-s0103a2:36_3": "Ettha ca mātucchāti mātubhaginī.",
  "atk-s0103a2:36_4": "Mātulānīti mātulabhariyā.",
  "atk-s0103a2:36_5": "Ācariyabhariyāti sippāyatanāni sikkhāpakassa ācariyassa bhariyā.",
  "atk-s0103a2:36_6": "Garūnaṁ dārāti cūḷapitumahāpituādīnaṁ bhariyā.",
  "atk-s0103a2:36_7": "Sambhedanti missībhāvaṁ,",
  "atk-s0103a2:36_8": "mariyādabhedaṁ vā.",
  "atk-s0103a2:37_0": "Tibbo āghāto paccupaṭṭhito bhavissatīti balavakopo punappunaṁ uppattivasena paccupaṭṭhito bhavissati.",
  "atk-s0103a2:37_1": "Aparāni dve etasseva vevacanāni.",
  "atk-s0103a2:37_2": "Kopo hi cittaṁ āghātetīti āghāto.",
  "atk-s0103a2:37_3": "Attano ca parassa ca hitasukhaṁ byāpādetīti byāpādo.",
  "atk-s0103a2:37_4": "Manopadūsanato manopadosoti vuccati.",
  "atk-s0103a2:37_5": "Tibbaṁ vadhakacittanti piyamānassāpi paraṁ māraṇatthāya vadhakacittaṁ.",
  "atk-s0103a2:37_6": "Tassa vatthuṁ dassetuṁ mātupi puttamhītiādi vuttaṁ.",
  "atk-s0103a2:37_7": "Māgavikassāti migaluddakassa.",
  "atk-s0103a2:38_0": "104.Satthantarakappoti satthena antarakappo.",
  "atk-s0103a2:38_1": "Saṁvaṭṭakappaṁ appatvā antarāva lokavināso.",
  "atk-s0103a2:38_2": "Antarakappo ca nāmesa dubbhikkhantarakappo rogantarakappo satthantarakappoti tividho.",
  "atk-s0103a2:38_3": "Tattha lobhussadāya pajāya dubbhikkhantarakappo hoti.",
  "atk-s0103a2:38_4": "Mohussadāya rogantarakappo.",
  "atk-s0103a2:38_5": "Dosussadāya satthantarakappo.",
  "atk-s0103a2:38_6": "Tattha dubbhikkhantarakappena naṭṭhā yebhuyyena pettivisaye upapajjanti. Kasmā?",
  "atk-s0103a2:38_7": "Āhāranikantiyā balavattā.",
  "atk-s0103a2:38_8": "Rogantarakappena naṭṭhā yebhuyyena sagge nibbattanti kasmā?",
  "atk-s0103a2:38_9": "Tesañhi ‘‘aho vataññesaṁ sattānaṁ evarūpo rogo na bhaveyyā’’ti mettacittaṁ uppajjatīti.",
  "atk-s0103a2:38_10": "Satthantarakappena naṭṭhā yebhuyyena niraye upapajjanti. Kasmā?",
  "atk-s0103a2:38_11": "Aññamaññaṁ balavāghātatāya.",
  "atk-s0103a2:39_0": "Migasaññanti ‘‘ayaṁ migo,",
  "atk-s0103a2:39_1": "ayaṁ migo’’ti saññaṁ.",
  "atk-s0103a2:39_2": "Tiṇhāni satthāni hatthesu pātubhavissantīti tesaṁ kira hatthena phuṭṭhamattaṁ yaṁkiñci antamaso tiṇapaṇṇaṁ upādāya āvudhameva bhavissati.",
  "atk-s0103a2:39_3": "Mā ca mayaṁ kañcīti mayaṁ kañci ekapurisampi jīvitā mā voropayimha.",
  "atk-s0103a2:39_4": "Mā ca amhe kocīti amhepi koci ekapuriso jīvitā mā voropayittha.",
  "atk-s0103a2:39_5": "Yaṁnūna mayanti ayaṁ lokavināso paccupaṭṭhito,",
  "atk-s0103a2:39_6": "na sakkā dvīhi ekaṭṭhāne ṭhitehi jīvitaṁ laddhunti maññamānā evaṁ cintayiṁsu.",
  "atk-s0103a2:39_7": "Vanagahananti vanasaṅkhātehi tiṇagumbalatādīhi gahanaṁ duppavesaṭṭhānaṁ.",
  "atk-s0103a2:39_8": "Rukkhagahananti rukkhehi gahanaṁ duppavesaṭṭhānaṁ.",
  "atk-s0103a2:39_9": "Nadīvidugganti nadīnaṁ antaradīpādīsu duggamanaṭṭhānaṁ.",
  "atk-s0103a2:39_10": "Pabbatavisamanti pabbatehi visamaṁ,",
  "atk-s0103a2:39_11": "pabbatesupi vā visamaṭṭhānaṁ.",
  "atk-s0103a2:39_12": "Sabhāgāyissantīti yathā ahaṁ jīvāmi diṭṭhā bho sattā,",
  "atk-s0103a2:39_13": "tvampi tathā jīvasīti evaṁ sammodanakathāya attanā sabhāge karissanti.",
  "atk-s0103a2:40_0": "Āyuvaṇṇādivaḍḍhanakathāvaṇṇanā",
  "atk-s0103a2:41_0": "105.Āyatanti mahantaṁ.",
  "atk-s0103a2:41_1": "Pāṇātipātā virameyyāmāti pāṇātipātato osakkeyyāma.",
  "atk-s0103a2:41_2": "Pāṇātipātaṁ virameyyāmātipi sajjhāyanti,",
  "atk-s0103a2:41_3": "tattha pāṇātipātaṁ pajaheyyāmāti attho.",
  "atk-s0103a2:41_4": "Vīsativassāyukāti mātāpitaro pāṇātipātā paṭiviratā,",
  "atk-s0103a2:41_5": "puttā kasmā vīsativassāyukā ahesunti khettavisuddhiyā.",
  "atk-s0103a2:41_6": "Tesañhi mātāpitaro sīlavanto jātā.",
  "atk-s0103a2:41_7": "Iti sīlagabbhe vaḍḍhitattā imāya khettavisuddhiyā dīghāyukā ahesuṁ.",
  "atk-s0103a2:41_8": "Ye panettha kālaṁ katvā tattheva nibbattā,",
  "atk-s0103a2:41_9": "te attanova sīlasampattiyā dīghāyukā ahesuṁ.",
  "atk-s0103a2:42_0": "Assāmāti bhaveyyāma.",
  "atk-s0103a2:42_1": "Cattārīsavassāyukātiādayo koṭṭhāsā adinnādānādīhi paṭiviratānaṁ vasena veditabbā.",
  "atk-s0103a2:43_0": "Saṅkharājauppattivaṇṇanā",
  "atk-s0103a2:44_0": "106.Icchāti mayhaṁ bhattaṁ dethāti evaṁ uppajjanakataṇhā.",
  "atk-s0103a2:44_1": "Anasananti na asanaṁ avipphārikabhāvo kāyālasiyaṁ,",
  "atk-s0103a2:44_2": "bhattaṁ bhuttānaṁ bhattasammadapaccayā nipajjitukāmatājanako kāyadubbalabhāvoti attho.",
  "atk-s0103a2:44_3": "Jarāti pākaṭajarā.",
  "atk-s0103a2:44_4": "Kukkuṭasampātikāti ekagāmassa chadanapiṭṭhato uppatitvā itaragāmassa chadanapiṭṭhe patanasaṅkhāto kukkuṭasampāto.",
  "atk-s0103a2:44_5": "Etāsu atthīti kukkuṭasampātikā.",
  "atk-s0103a2:44_6": "‘‘Kukkuṭasampādikā’’tipi pāṭho,",
  "atk-s0103a2:44_7": "gāmantarato gāmantaraṁ kukkuṭānaṁ padasā gamanasaṅkhāto kukkuṭasampādo etāsu atthīti attho.",
  "atk-s0103a2:44_8": "Ubhayampetaṁ ghananivāsataṁyeva dīpeti.",
  "atk-s0103a2:44_9": "Avīci maññe phuṭo bhavissatīti avīcimahānirayo viya nirantarapūrito bhavissati.",
  "atk-s0103a2:45_0": "107.",
  "atk-s0103a2:45_1": "‘‘Asītivassasahassāyukesu,",
  "atk-s0103a2:45_2": "bhikkhave,",
  "atk-s0103a2:45_3": "manussesu metteyyo nāma bhagavā loke uppajjissatī’’ti na vaḍḍhamānakavasena vuttaṁ.",
  "atk-s0103a2:45_4": "Na hi buddhā vaḍḍhamāne āyumhi nibbattanti,",
  "atk-s0103a2:45_5": "hāyamāne pana nibbattanti.",
  "atk-s0103a2:45_6": "Tasmā yadā taṁ āyu vaḍḍhitvā asaṅkheyyataṁ patvā puna hāyamānaṁ asītivassasahassakāle ṭhassati,",
  "atk-s0103a2:45_7": "tadā uppajjissatīti attho.",
  "atk-s0103a2:45_8": "Pariharissatīti idaṁ pana parivāretvā vicarantānaṁ vasena vuttaṁ.",
  "atk-s0103a2:45_9": "Yūpoti pāsādo.",
  "atk-s0103a2:45_10": "Raññā mahāpanādena kārāpitoti raññā hetubhūtena tassatthāya sakkena devarājena vissakammadevaputtaṁ pesetvā kārāpito.",
  "atk-s0103a2:45_11": "Pubbe kira dve pitāputtā naḷakārā paccekabuddhassa naḷehi ca udumbarehi ca paṇṇasālaṁ kārāpetvā taṁ tattha vāsāpetvā catūhi paccayehi upaṭṭhahiṁsu.",
  "atk-s0103a2:45_12": "Te kālaṁ katvā devaloke nibbattā.",
  "atk-s0103a2:45_13": "Tesu pitā devalokeyeva aṭṭhāsi.",
  "atk-s0103a2:45_14": "Putto devalokā cavitvā surucissa rañño deviyā sumedhāya kucchismiṁ nibbatto.",
  "atk-s0103a2:45_15": "Mahāpanādo nāma kumāro ahosi.",
  "atk-s0103a2:45_16": "So aparabhāge chattaṁ ussāpetvā mahāpanādo nāma rājā jāto.",
  "atk-s0103a2:45_17": "Athassa puññānubhāvena sakko devarājā vissakammadevaputtaṁ rañño pāsādaṁ karohīti pahiṇi so tassa pāsādaṁ",
  "atk-s0103a2:45_18": "nimmini pañcavīsatiyojanubbedhaṁ sattaratanamayaṁ satabhūmakaṁ.",
  "atk-s0103a2:45_19": "Yaṁ sandhāya jātake vuttaṁ –",
  "atk-s0103a2:46_0": "‘‘Panādo nāma so rājā, yassa yūpo suvaṇṇayo;",
  "atk-s0103a2:47_0": "Tiriyaṁ soḷasubbedho, uddhamāhu sahassadhā.",
  "atk-s0103a2:48_0": "Sahassakaṇḍo satageṇḍu, dhajālu haritāmayo;",
  "atk-s0103a2:49_0": "Anaccuṁ tattha gandhabbā, cha sahassāni sattadhā.",
  "atk-s0103a2:50_0": "Evametaṁ tadā āsi, yathā bhāsasi bhaddaji;",
  "atk-s0103a2:51_0": "Sakko ahaṁ tadā āsiṁ, veyyāvaccakaro tavā’’ti. (jā. 5.3.42);",
  "atk-s0103a2:52_0": "So rājā tattha yāvatāyukaṁ vasitvā kālaṁ katvā devaloke nibbatti.",
  "atk-s0103a2:52_1": "Tasmiṁ devaloke nibbatte so pāsādo mahāgaṅgāya anusotaṁ pati.",
  "atk-s0103a2:52_2": "Tassa dhurasopānasammukhaṭṭhāne payāgapatiṭṭhānaṁ nāma nagaraṁ māpitaṁ.",
  "atk-s0103a2:52_3": "Thupikāsammukhaṭṭhāne koṭigāmo nāma.",
  "atk-s0103a2:52_4": "Aparabhāge amhākaṁ bhagavato kāle so naḷakāradevaputto devalokato cavitvā manussapathe bhaddajiseṭṭhi",
  "atk-s0103a2:52_5": "nāma hutvā satthu santike pabbajitvā arahattaṁ pāpuṇi.",
  "atk-s0103a2:52_6": "So nāvāya gaṅgātaraṇadivase bhikkhusaṅghassa taṁ pāsādaṁ dassetīti vatthu vitthāretabbaṁ.",
  "atk-s0103a2:52_7": "Kasmā panesa pāsādo na antarahitoti?",
  "atk-s0103a2:52_8": "Itarassa ānubhāvā.",
  "atk-s0103a2:52_9": "Tena saddhiṁ puññaṁ katvā devaloke nibbattakulaputto anāgate saṅkho nāma rājā bhavissati.",
  "atk-s0103a2:52_10": "Tassa paribhogatthāya so pāsādo uṭṭhahissati,",
  "atk-s0103a2:52_11": "tasmā na antarahitoti.",
  "atk-s0103a2:53_0": "108.Ussāpetvāti taṁ pāsādaṁ uṭṭhāpetvā.",
  "atk-s0103a2:53_1": "Ajjhāvasitvāti tattha vasitvā.",
  "atk-s0103a2:53_2": "Taṁ datvā vissajjitvāti taṁ pāsādaṁ dānavasena datvā nirapekkho pariccāgavasena ca vissajjitvā.",
  "atk-s0103a2:53_3": "Kassa ca evaṁ datvāti?",
  "atk-s0103a2:53_4": "Samaṇādīnaṁ. Tenāha –",
  "atk-s0103a2:53_5": "‘‘samaṇabrāhmaṇakapaṇaddhikavanibbakayācakānaṁ dānaṁ datvā’’ti.",
  "atk-s0103a2:53_6": "Kathaṁ pana so ekaṁ pāsādaṁ bahūnaṁ dassatīti?",
  "atk-s0103a2:53_7": "Evaṁ kirassa cittaṁ uppajjissati ‘‘ayaṁ pāsādo vippakiriyatū’’ti.",
  "atk-s0103a2:53_8": "So khaṇḍakhaṇḍaso vippakirissati.",
  "atk-s0103a2:53_9": "So taṁ alaggamānova hutvā ‘‘yo yattakaṁ icchati,",
  "atk-s0103a2:53_10": "so tattakaṁ gaṇhatū’’ti dānavasena vissajjissati.",
  "atk-s0103a2:53_11": "Tena vuttaṁ –",
  "atk-s0103a2:53_12": "‘‘dānaṁ datvā metteyyassa bhagavato…pe…",
  "atk-s0103a2:53_13": "viharissatī’’ti.",
  "atk-s0103a2:53_14": "Ettakena bhagavā vaṭṭagāmikusalassa anusandhiṁ dasseti.",
  "atk-s0103a2:54_0": "109. Idāni vivaṭṭagāmikusalassa anusandhiṁ dassento puna attadīpā, bhikkhave, viharathātiādimāha.",
  "atk-s0103a2:55_0": "Bhikkhuno āyuvaṇṇādivaḍḍhanakathāvaṇṇanā",
  "atk-s0103a2:56_0": "110.Idaṁ kho,",
  "atk-s0103a2:56_1": "bhikkhave,",
  "atk-s0103a2:56_2": "bhikkhuno āyusminti bhikkhave yaṁ vo ahaṁ āyunāpi vaḍḍhissathāti avocaṁ,",
  "atk-s0103a2:56_3": "tattha idaṁ bhikkhuno āyusmiṁ idaṁ āyukāraṇanti attho.",
  "atk-s0103a2:56_4": "Tasmā tumhehi āyunā vaḍḍhitukāmehi ime cattāro iddhipādā bhāvetabbāti dasseti.",
  "atk-s0103a2:57_0": "Vaṇṇasminti yaṁ vo ahaṁ vaṇṇenapi vaḍḍhissathāti avocaṁ,",
  "atk-s0103a2:57_1": "idaṁ tattha vaṇṇakāraṇaṁ.",
  "atk-s0103a2:57_2": "Sīlavato hi avippaṭisārādīnaṁ vasena sarīravaṇṇopi kittivasena guṇavaṇṇopi vaḍḍhati.",
  "atk-s0103a2:57_3": "Tasmā tumhehi vaṇṇena vaḍḍhitukāmehi sīlasampannehi bhavitabbanti dasseti.",
  "atk-s0103a2:58_0": "Sukhasminti yaṁ vo ahaṁ sukhenapi vaḍḍhissathāti avocaṁ,",
  "atk-s0103a2:58_1": "idaṁ tattha vivekajaṁ pītisukhādinānappakārakaṁ jhānasukhaṁ.",
  "atk-s0103a2:58_2": "Tasmā tumhehi sukhena vaḍḍhitukāmehi imāni cattāri jhānāni bhāvetabbāni.",
  "atk-s0103a2:59_0": "Bhogasminti yaṁ vo ahaṁ bhogenapi vaḍḍhissathāti avocaṁ,",
  "atk-s0103a2:59_1": "ayaṁ so appamāṇānaṁ sattānaṁ appaṭikūlatāvaho sukhasayanādi ekādasānisaṁso sabbadisāvipphāritabrahmavihārabhogo.",
  "atk-s0103a2:59_2": "Tasmā tumhehi bhogena vaḍḍhitukāmehi ime brahmavihārā bhāvetabbā.",
  "atk-s0103a2:60_0": "Balasminti yaṁ vo ahaṁ balenapi vaḍḍhissathāti avocaṁ,",
  "atk-s0103a2:60_1": "idaṁ āsavakkhayapariyosāne uppannaṁ arahattaphalasaṅkhātaṁ balaṁ.",
  "atk-s0103a2:60_2": "Tasmā tumhehi balena vaḍḍhitukāmehi arahattappattiyā yogo karaṇīyo.",
  "atk-s0103a2:61_0": "Yathayidaṁ,",
  "atk-s0103a2:61_1": "bhikkhave,",
  "atk-s0103a2:61_2": "mārabalanti yathā idaṁ devaputtamāramaccumārakilesamārānaṁ balaṁ duppasahaṁ durabhisambhavaṁ,",
  "atk-s0103a2:61_3": "evaṁ aññaṁ loke ekabalampi na samanupassāmi.",
  "atk-s0103a2:61_4": "Tampi balaṁ idameva arahattaphalaṁ pasahati abhibhavati ajjhottharati.",
  "atk-s0103a2:61_5": "Tasmā ettheva yogo karaṇīyoti dasseti.",
  "atk-s0103a2:62_0": "Evamidaṁ puññanti evaṁ idaṁ lokuttarapuññampi yāva āsavakkhayā pavaḍḍhatīti vivaṭṭagāmikusalānusandhiṁ",
  "atk-s0103a2:62_1": "niṭṭhapento arahattanikūṭena desanaṁ niṭṭhapesi.",
  "atk-s0103a2:62_2": "Suttapariyosāne vīsati bhikkhusahassāni arahattaṁ pāpuṇiṁsu.",
  "atk-s0103a2:62_3": "Caturāsīti pāṇasahassāni amatapānaṁ piviṁsūti.",
  "atk-s0103a2:63_0": "Sumaṅgalavilāsiniyā dīghanikāyaṭṭhakathāya",
  "atk-s0103a2:64_0": "Cakkavattisuttavaṇṇanā niṭṭhitā."
}