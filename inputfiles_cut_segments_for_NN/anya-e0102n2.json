{
  "anya-e0102n2:0_0": "14. Khandhaniddeso",
  "anya-e0102n2:1_0": "Paññākathā",
  "anya-e0102n2:2_0": "421.",
  "anya-e0102n2:2_1": "Idāni yasmā evaṁ abhiññāvasena adhigatānisaṁsāya thiratarāya samādhibhāvanāya samannāgatena bhikkhunā sīle patiṭṭhāya naro sapañño,",
  "anya-e0102n2:2_2": "cittaṁ paññañca bhāvayanti ettha cittasīsena niddiṭṭho samādhi sabbākārena bhāvito hoti.",
  "anya-e0102n2:3_0": "Tadanantarā pana paññā bhāvetabbā.",
  "anya-e0102n2:3_1": "Sā ca atisaṅkhepadesitattā viññātumpi tāva na sukarā, pageva bhāvetuṁ.",
  "anya-e0102n2:3_2": "Tasmā tassā vitthāraṁ bhāvanānayañca dassetuṁ idaṁ pañhākammaṁ hoti.",
  "anya-e0102n2:4_0": "Kā paññā, kenaṭṭhena paññā,",
  "anya-e0102n2:4_1": "kānassā lakkhaṇarasapaccupaṭṭhānapadaṭṭhānāni, katividhā paññā, kathaṁ bhāvetabbā, paññābhāvanāya ko ānisaṁsoti?",
  "anya-e0102n2:5_0": "422. Tatridaṁ vissajjanaṁ,",
  "anya-e0102n2:5_1": "kā paññāti paññā bahuvidhā nānappakārā.",
  "anya-e0102n2:5_2": "Taṁ sabbaṁ vibhāvayituṁ ārabbhamānaṁ vissajjanaṁ adhippetañceva atthaṁ na sādheyya,",
  "anya-e0102n2:5_3": "uttari ca vikkhepāya saṁvatteyya,",
  "anya-e0102n2:5_4": "tasmā idha adhippetameva sandhāya vadāma.",
  "anya-e0102n2:5_5": "Kusalacittasampayuttaṁ vipassanāñāṇaṁ paññā.",
  "anya-e0102n2:6_0": "423.Kenaṭṭhena paññāti pajānanaṭṭhena paññā. Kimidaṁ pajānanaṁ nāma?",
  "anya-e0102n2:6_1": "Sañjānanavijānanākāravisiṭṭhaṁ nānappakārato jānanaṁ.",
  "anya-e0102n2:6_2": "Saññāviññāṇapaññānaṁ hi samānepi jānanabhāve,",
  "anya-e0102n2:6_3": "saññā ‘‘nīlaṁ pītaka’’nti ārammaṇasañjānanamattameva hoti.",
  "anya-e0102n2:6_4": "‘‘Aniccaṁ dukkhamanattā’’ti lakkhaṇapaṭivedhaṁ pāpetuṁ na sakkoti.",
  "anya-e0102n2:6_5": "Viññāṇaṁ ‘‘nīlaṁ pītaka’’nti ārammaṇañca jānāti, lakkhaṇapaṭivedhañca pāpeti.",
  "anya-e0102n2:6_6": "Ussakkitvā pana maggapātubhāvaṁ pāpetuṁ na sakkoti.",
  "anya-e0102n2:6_7": "Paññā vuttanayavasena ārammaṇañca jānāti, lakkhaṇapaṭivedhañca pāpeti,",
  "anya-e0102n2:6_8": "ussakkitvā maggapātubhāvañca pāpeti.",
  "anya-e0102n2:7_0": "Yathā hi heraññikaphalake ṭhapitaṁ kahāpaṇarāsiṁ eko ajātabuddhidārako, eko gāmikapuriso,",
  "anya-e0102n2:7_1": "eko heraññikoti tīsu janesu passamānesu ajātabuddhidārako kahāpaṇānaṁ cittavicittadīghacaturassaparimaṇḍalabhāvamattameva jānāti,",
  "anya-e0102n2:7_2": "‘‘idaṁ manussānaṁ upabhogaparibhogaṁ ratanasammata’’nti na jānāti.",
  "anya-e0102n2:7_3": "Gāmikapuriso cittavicittādibhāvaṁ jānāti,",
  "anya-e0102n2:7_4": "‘‘idaṁ manussānaṁ upabhogaparibhogaṁ ratanasammata’’nti ca. ‘‘Ayaṁ cheko, ayaṁ kūṭo,",
  "anya-e0102n2:7_5": "ayaṁ addhasāro’’ti imaṁ pana vibhāgaṁ na jānāti.",
  "anya-e0102n2:7_6": "Heraññiko sabbepi te pakāre jānāti,",
  "anya-e0102n2:7_7": "jānanto ca kahāpaṇaṁ oloketvāpi jānāti, ākoṭitassa saddaṁ sutvāpi, gandhaṁ ghāyitvāpi, rasaṁ sāyitvāpi, hatthena dhārayitvāpi,",
  "anya-e0102n2:7_8": "asukasmiṁ nāma gāme vā nigame vā nagare vā pabbate vā nadītīre vā katotipi,",
  "anya-e0102n2:7_9": "asukācariyena katotipi jānāti, evaṁsampadamidaṁ veditabbaṁ.",
  "anya-e0102n2:8_0": "Saññā hi ajātabuddhino dārakassa kahāpaṇadassanaṁ viya hoti,",
  "anya-e0102n2:8_1": "nīlādivasena ārammaṇassa upaṭṭhānākāramattagahaṇato.",
  "anya-e0102n2:8_2": "Viññāṇaṁ gāmikassa purisassa kahāpaṇadassanamiva hoti,",
  "anya-e0102n2:8_3": "nīlādivasena ārammaṇākāragahaṇato,",
  "anya-e0102n2:8_4": "uddhaṁpi ca lakkhaṇapaṭivedhasampāpanato.",
  "anya-e0102n2:8_5": "Paññā heraññikassa kahāpaṇadassanamiva hoti,",
  "anya-e0102n2:8_6": "nīlādivasena ārammaṇākāraṁ gahetvā,",
  "anya-e0102n2:8_7": "lakkhaṇapaṭivedhañca pāpetvā,",
  "anya-e0102n2:8_8": "tato uddhampi maggapātubhāvapāpanato.",
  "anya-e0102n2:8_9": "Tasmā yadetaṁ sañjānanavijānanākāravisiṭṭhaṁ nānappakārato jānanaṁ. Idaṁ pajānananti veditabbaṁ.",
  "anya-e0102n2:8_10": "Idaṁ sandhāya hi etaṁ vuttaṁ ‘‘pajānanaṭṭhena paññā’’ti.",
  "anya-e0102n2:9_0": "Sā panesā yattha saññāviññāṇāni, na tattha ekaṁsena hoti. Yadā pana hoti,",
  "anya-e0102n2:9_1": "tadā avinibbhuttā tehi dhammehi ‘‘ayaṁ saññā, idaṁ viññāṇaṁ,",
  "anya-e0102n2:9_2": "ayaṁ paññā’’ti vinibbhujjitvā alabbhaneyyanānattā sukhumā duddasā.",
  "anya-e0102n2:9_3": "Tenāha āyasmā nāgaseno ‘‘dukkaraṁ, mahārāja, bhagavatā kata’’nti. Kiṁ, bhante,",
  "anya-e0102n2:9_4": "nāgasena bhagavatā dukkaraṁ katanti? ‘Dukkaraṁ, mahārāja,",
  "anya-e0102n2:9_5": "bhagavatā kataṁ yaṁ arūpīnaṁ cittacetasikānaṁ dhammānaṁ ekārammaṇe pavattamānānaṁ vavatthānaṁ akkhātaṁ ayaṁ phasso, ayaṁ vedanā, ayaṁ saññā, ayaṁ cetanā, idaṁ citta’’’nti (mi. pa. 2.7.16).",
  "anya-e0102n2:10_0": "424.Kānassālakkhaṇarasapaccupaṭṭhānapadaṭṭhānānīti ettha pana dhammasabhāvapaṭivedhalakkhaṇā paññā,",
  "anya-e0102n2:10_1": "dhammānaṁ sabhāvapaṭicchādakamohandhakāraviddhaṁsanarasā, asammohapaccupaṭṭhānā.",
  "anya-e0102n2:10_2": "‘‘Samāhito yathābhūtaṁ jānāti passatī’’ti (a. ni.",
  "anya-e0102n2:10_3": "10.2) vacanato pana samādhi tassā padaṭṭhānaṁ.",
  "anya-e0102n2:11_0": "Paññāpabhedakathā",
  "anya-e0102n2:12_0": "425.Katividhā paññāti dhammasabhāvapaṭivedhalakkhaṇena tāva ekavidhā.",
  "anya-e0102n2:12_1": "Lokiyalokuttaravasena duvidhā. Tathā sāsavānāsavādivasena, nāmarūpavavatthāpanavasena,",
  "anya-e0102n2:12_2": "somanassupekkhāsahagatavasena, dassanabhāvanābhūmivasena ca.",
  "anya-e0102n2:12_3": "Tividhā cintāsutabhāvanāmayavasena.",
  "anya-e0102n2:12_4": "Tathā parittamahaggataappamāṇārammaṇavasena, āyāpāyaupāyakosallavasena, ajjhattābhinivesādivasena ca.",
  "anya-e0102n2:12_5": "Catubbidhā catūsu saccesu ñāṇavasena catupaṭisambhidāvasena cāti.",
  "anya-e0102n2:13_0": "426.",
  "anya-e0102n2:13_1": "Tattha ekavidhakoṭṭhāso uttānatthoyeva.",
  "anya-e0102n2:13_2": "Duvidhakoṭṭhāse lokiyamaggasampayuttā lokiyā.",
  "anya-e0102n2:13_3": "Lokuttaramaggasampayuttā lokuttarāti evaṁ lokiyalokuttaravasena duvidhā.",
  "anya-e0102n2:14_0": "Dutiyaduke āsavānaṁ ārammaṇabhūtā sāsavā. Tesaṁ anārammaṇā anāsavā.",
  "anya-e0102n2:14_1": "Atthato panesā lokiyalokuttarāva hoti. Āsavasampayuttā sāsavā.",
  "anya-e0102n2:14_2": "Āsavavippayuttā anāsavātiādīsupi eseva nayo.",
  "anya-e0102n2:14_3": "Evaṁ sāsavānāsavādivasena duvidhā.",
  "anya-e0102n2:15_0": "Tatiyaduke yā vipassanaṁ ārabhitukāmassa catunnaṁ arūpakkhandhānaṁ vavatthāpane paññā, ayaṁ nāmavavatthāpanapaññā.",
  "anya-e0102n2:15_1": "Yā rūpakkhandhassa vavatthāpane paññā,",
  "anya-e0102n2:15_2": "ayaṁ rūpavavatthāpanapaññāti evaṁ nāmarūpavavatthāpanavasena duvidhā.",
  "anya-e0102n2:16_0": "Catutthaduke dvīsu kāmāvacarakusalacittesu soḷasasu ca pañcakanayena catukkajjhānikesu maggacittesu paññā somanassasahagatā.",
  "anya-e0102n2:16_1": "Dvīsu kāmāvacarakusalacittesu catūsu ca pañcamajjhānikesu maggacittesu paññā upekkhāsahagatāti evaṁ somanassupekkhāsahagatavasena duvidhā.",
  "anya-e0102n2:17_0": "Pañcamaduke paṭhamamaggapaññā dassanabhūmi.",
  "anya-e0102n2:17_1": "Avasesamaggattayapaññā bhāvanābhūmīti evaṁ dassanabhāvanābhūmivasena duvidhā.",
  "anya-e0102n2:18_0": "427.Tikesu paṭhamattike parato assutvā paṭiladdhapaññā attano cintāvasena nipphannattā cintāmayā.",
  "anya-e0102n2:18_1": "Parato sutvā paṭiladdhapaññā sutavasena nipphannattā sutamayā.",
  "anya-e0102n2:18_2": "Yathā tathā vā bhāvanāvasena nipphannā appanāppattā paññā bhāvanāmayā. Vuttañhetaṁ –",
  "anya-e0102n2:19_0": "‘‘Tattha katamā cintāmayā paññā?",
  "anya-e0102n2:19_1": "Yogavihitesu vā kammāyatanesu yogavihitesu vā sippāyatanesu yogavihitesu vā vijjāṭṭhānesu kammassakataṁ vā saccānulomikaṁ vā rūpaṁ aniccanti vā vedanā…pe… saññā… saṅkhārā… viññāṇaṁ aniccanti vā,",
  "anya-e0102n2:19_2": "yaṁ evarūpiṁ anulomikaṁ khantiṁ diṭṭhiṁ ruciṁ mutiṁ pekkhaṁ dhammanijjhānakhantiṁ parato assutvā paṭilabhati,",
  "anya-e0102n2:19_3": "ayaṁ vuccati cintāmayā paññā…pe… sutvā paṭilabhati, ayaṁ vuccati sutamayā paññā.",
  "anya-e0102n2:19_4": "Sabbāpi samāpannassa paññā bhāvanāmayā paññā’’ti (vibha. 768).",
  "anya-e0102n2:20_0": "Evaṁ cintāsutabhāvanāmayavasena tividhā.",
  "anya-e0102n2:21_0": "Dutiyattike kāmāvacaradhamme ārabbha pavattā paññā parittārammaṇā.",
  "anya-e0102n2:21_1": "Rūpāvacarārūpāvacare ārabbha pavattā mahaggatārammaṇā. Sā lokiyavipassanā.",
  "anya-e0102n2:21_2": "Nibbānaṁ ārabbha pavattā appamāṇārammaṇā.",
  "anya-e0102n2:21_3": "Sā lokuttaravipassanāti evaṁ parittamahaggatāppamāṇārammaṇavasena tividhā.",
  "anya-e0102n2:22_0": "Tatiyattike āyo nāma vuddhi,",
  "anya-e0102n2:22_1": "sā duvidhā anatthahānito atthuppattito ca. Tattha kosallaṁ āyakosallaṁ. Yathāha –",
  "anya-e0102n2:23_0": "‘‘Tattha katamaṁ āyakosallaṁ?",
  "anya-e0102n2:23_1": "Ime me dhamme manasikaroto anuppannā ceva akusalā dhammā na uppajjanti,",
  "anya-e0102n2:23_2": "uppannā ca akusalā dhammā pahīyanti,",
  "anya-e0102n2:23_3": "ime vā panime dhamme manasikaroto anuppannā ceva kusalā dhammā uppajjanti.",
  "anya-e0102n2:23_4": "Uppannā ca kusalā dhammā bhiyyobhāvāya vepullāya bhāvanāya pāripūriyā saṁvattantīti,",
  "anya-e0102n2:23_5": "yā tattha paññā pajānanā…pe… amoho dhammavicayo sammādiṭṭhi,",
  "anya-e0102n2:23_6": "idaṁ vuccati āyakosalla’’nti (vibha. 771).",
  "anya-e0102n2:24_0": "Apāyoti pana avuddhi,",
  "anya-e0102n2:24_1": "sāpi duvidhā atthahānito ca anatthuppattito ca.",
  "anya-e0102n2:24_2": "Tattha kosallaṁ apāyakosallaṁ.",
  "anya-e0102n2:24_3": "Yathāha ‘‘tattha katamaṁ apāyakosallaṁ?",
  "anya-e0102n2:24_4": "Ime dhamme manasikaroto anuppannā ceva kusalā dhammā na uppajjantī’’tiādi (vibha. 771).",
  "anya-e0102n2:25_0": "Sabbattha pana tesaṁ tesaṁ dhammānaṁ upāyesu nibbattikāraṇesu taṁkhaṇappavattaṁ ṭhānuppattikaṁ kosallaṁ upāyakosallaṁ nāma.",
  "anya-e0102n2:25_1": "Yathāha – ‘‘sabbāpi tatrupāyā paññā upāyakosalla’’nti (vibha. 771).",
  "anya-e0102n2:25_2": "Evaṁ āyāpāyaupāyakosallavasena tividhā.",
  "anya-e0102n2:26_0": "Catutthattike attano khandhe gahetvā āraddhā vipassanā paññā ajjhattābhinivesā.",
  "anya-e0102n2:26_1": "Parassa khandhe bāhiraṁ vā anindriyabaddharūpaṁ gahetvā āraddhā bahiddhābhinivesā.",
  "anya-e0102n2:26_2": "Ubhayaṁ gahetvā āraddhā ajjhattabahiddhābhinivesāti evaṁ ajjhattābhinivesādivasena tividhā.",
  "anya-e0102n2:27_0": "428.Catukkesu paṭhamacatukke dukkhasaccaṁ ārabbha pavattaṁ ñāṇaṁ dukkhe ñāṇaṁ.",
  "anya-e0102n2:27_1": "Dukkhasamudayaṁ ārabbha pavattaṁ ñāṇaṁ dukkhasamudaye ñāṇaṁ.",
  "anya-e0102n2:27_2": "Dukkhanirodhaṁ ārabbha pavattaṁ ñāṇaṁ dukkhanirodhe ñāṇaṁ.",
  "anya-e0102n2:27_3": "Dukkhanirodhagāminiṁ paṭipadaṁ ārabbha pavattaṁ ñāṇaṁ dukkhanirodhagāminiyā paṭipadāya ñāṇanti evaṁ catūsu saccesu ñāṇavasena catubbidhā.",
  "anya-e0102n2:28_0": "Dutiyacatukke catasso paṭisambhidā nāma atthādīsu pabhedagatāni cattāri ñāṇāni.",
  "anya-e0102n2:28_1": "Vuttañhetaṁ – ‘‘atthe ñāṇaṁ atthapaṭisambhidā.",
  "anya-e0102n2:28_2": "Dhamme ñāṇaṁ dhammapaṭisambhidā.",
  "anya-e0102n2:28_3": "Tatradhammaniruttābhilāpe ñāṇaṁ niruttipaṭisambhidā.",
  "anya-e0102n2:28_4": "Ñāṇesu ñāṇaṁ paṭibhānapaṭisambhidā’’ti (vibha. 718).",
  "anya-e0102n2:29_0": "Tattha atthoti saṅkhepato hetuphalassetaṁ adhivacanaṁ.",
  "anya-e0102n2:29_1": "Hetuphalaṁ hi yasmā hetuanusārena ariyati adhigamiyati sampāpuṇiyati, tasmā atthoti vuccati.",
  "anya-e0102n2:29_2": "Pabhedato pana yaṁ kiñci paccayasambhūtaṁ, nibbānaṁ, bhāsitattho, vipāko,",
  "anya-e0102n2:29_3": "kiriyāti ime pañca dhammā atthoti veditabbā .",
  "anya-e0102n2:29_4": "Taṁ atthaṁ paccavekkhantassa tasmiṁ atthe pabhedagataṁ ñāṇaṁ atthapaṭisambhidā.",
  "anya-e0102n2:29_5": "Dhammotipi saṅkhepato paccayassetaṁ adhivacanaṁ.",
  "anya-e0102n2:29_6": "Paccayo hi yasmā taṁ taṁ dahati pavatteti vā sampāpuṇituṁ vā deti, tasmā dhammoti vuccati.",
  "anya-e0102n2:29_7": "Pabhedato pana yo koci phalanibbattako hetu, ariyamaggo, bhāsitaṁ, kusalaṁ,",
  "anya-e0102n2:29_8": "akusalanti ime pañca dhammā dhammoti veditabbā.",
  "anya-e0102n2:29_9": "Taṁ dhammaṁ paccavekkhantassa tasmiṁ dhamme pabhedagataṁ ñāṇaṁ dhammapaṭisambhidā.",
  "anya-e0102n2:30_0": "Ayameva hi attho abhidhamme –",
  "anya-e0102n2:31_0": "‘‘Dukkhe ñāṇaṁ atthapaṭisambhidā.",
  "anya-e0102n2:31_1": "Dukkhasamudaye ñāṇaṁ dhammapaṭisambhidā.",
  "anya-e0102n2:31_2": "Hetumhi ñāṇaṁ dhammapaṭisambhidā.",
  "anya-e0102n2:31_3": "Hetuphale ñāṇaṁ atthapaṭisambhidā.",
  "anya-e0102n2:31_4": "Ye dhammā jātā bhūtā sañjātā nibbattā abhinibbattā pātubhūtā.",
  "anya-e0102n2:31_5": "Imesu dhammesu ñāṇaṁ atthapaṭisambhidā.",
  "anya-e0102n2:31_6": "Yamhā dhammā te dhammā jātā bhūtā sañjātā nibbattā abhinibbattā pātubhūtā,",
  "anya-e0102n2:31_7": "tesu dhammesu ñāṇaṁ dhammapaṭisambhidā.",
  "anya-e0102n2:31_8": "Jarāmaraṇe ñāṇaṁ atthapaṭisambhidā.",
  "anya-e0102n2:31_9": "Jarāmaraṇasamudaye ñāṇaṁ dhammapaṭisambhidā…pe… saṅkhāranirodhe ñāṇaṁ atthapaṭisambhidā.",
  "anya-e0102n2:31_10": "Saṅkhāranirodhagāminiyā paṭipadāya ñāṇaṁ dhammapaṭisambhidā.",
  "anya-e0102n2:31_11": "Idha bhikkhu dhammaṁ jānāti suttaṁ geyyaṁ…pe… vedallaṁ.",
  "anya-e0102n2:31_12": "Ayaṁ vuccati dhammapaṭisambhidā.",
  "anya-e0102n2:31_13": "So tassa tasseva bhāsitassa atthaṁ jānāti ‘ayaṁ imassa bhāsitassa attho,",
  "anya-e0102n2:31_14": "ayaṁ imassa bhāsitassa attho’ti.",
  "anya-e0102n2:31_15": "Ayaṁ vuccati atthapaṭisambhidā. Katame dhammā kusalā?",
  "anya-e0102n2:31_16": "Yasmiṁ samaye kāmāvacaraṁ kusalaṁ cittaṁ uppannaṁ hoti…pe… ime dhammā kusalā.",
  "anya-e0102n2:31_17": "Imesu dhammesu ñāṇaṁ dhammapaṭisambhidā.",
  "anya-e0102n2:31_18": "Tesaṁ vipāke ñāṇaṁ atthapaṭisambhidā’’tiādinā (vibha.",
  "anya-e0102n2:31_19": "719 ādayo) nayena vibhajitvā dassito.",
  "anya-e0102n2:32_0": "Tatradhammaniruttābhilāpe ñāṇanti tasmiṁ atthe ca dhamme ca yā sabhāvanirutti abyabhicārī vohāro.",
  "anya-e0102n2:32_1": "Tadabhilāpe tassa bhāsane udīraṇe taṁ bhāsitaṁ lapitaṁ udīritaṁ sutvāva ayaṁ sabhāvanirutti,",
  "anya-e0102n2:32_2": "ayaṁ na sabhāvaniruttīti evaṁ tassā dhammaniruttisaññitāya sabhāvaniruttiyā māgadhikāya sabbasattānaṁ mūlabhāsāya pabhedagataṁ ñāṇaṁ niruttipaṭisambhidā.",
  "anya-e0102n2:32_3": "Niruttipaṭisambhidāppatto hi phasso vedanāti evamādivacanaṁ sutvāva ayaṁ sabhāvaniruttīti jānāti.",
  "anya-e0102n2:32_4": "Phassā vedanoti evamādikaṁ pana ayaṁ na sabhāvaniruttīti.",
  "anya-e0102n2:33_0": "Ñāṇesuñāṇanti sabbattha ñāṇamārammaṇaṁ katvā paccavekkhantassa ñāṇārammaṇaṁ ñāṇaṁ,",
  "anya-e0102n2:33_1": "yathāvuttesu vā tesu ñāṇesu sagocarakiccādivasena vitthārato ñāṇaṁ paṭibhānapaṭisambhidāti attho.",
  "anya-e0102n2:34_0": "429.",
  "anya-e0102n2:34_1": "Catassopi cetā paṭisambhidā dvīsu ṭhānesu pabhedaṁ gacchanti sekkhabhūmiyañca asekkhabhūmiyañca.",
  "anya-e0102n2:35_0": "Tattha aggasāvakānaṁ mahāsāvakānañca asekkhabhūmiyaṁ pabhedagatā.",
  "anya-e0102n2:35_1": "Ānandattheracittagahapatidhammikaupāsakaupāligahapatikhujjuttarāupāsikādīnaṁ sekkhabhūmiyaṁ.",
  "anya-e0102n2:35_2": "Evaṁ dvīsu bhūmīsu pabhedaṁ gacchantiyopi cetā adhigamena pariyattiyā savanena paripucchāya pubbayogena cāti imehi pañcahākārehi visadā honti.",
  "anya-e0102n2:36_0": "Tattha adhigamo nāma arahattappatti.",
  "anya-e0102n2:36_1": "Pariyatti nāma buddhavacanassa pariyāpuṇanaṁ.",
  "anya-e0102n2:36_2": "Savanaṁ nāma sakkaccaṁ atthiṁ katvā dhammassavanaṁ.",
  "anya-e0102n2:36_3": "Paripucchā nāma pāḷiaṭṭhakathādīsu gaṇṭhipadaatthapadavinicchayakathā,",
  "anya-e0102n2:36_4": "pubbayogo nāma pubbabuddhānaṁ sāsane gatapaccāgatikabhāvena yāva anulomaṁ gotrabhusamīpaṁ, tāva vipassanānuyogo.",
  "anya-e0102n2:37_0": "Apare āhu –",
  "anya-e0102n2:38_0": "‘‘Pubbayogo bāhusaccaṁ, desabhāsā ca āgamo;",
  "anya-e0102n2:39_0": "Paripucchā adhigamo, garusannissayo tathā;",
  "anya-e0102n2:40_0": "Mittasampatti cevāti, paṭisambhidapaccayā’’ti.",
  "anya-e0102n2:41_0": "Tattha pubbayogo vuttanayova.",
  "anya-e0102n2:41_1": "Bāhusaccaṁ nāma tesu tesu satthesu ca sippāyatanesu ca kusalatā.",
  "anya-e0102n2:41_2": "Desabhāsā nāma ekasatavohārakusalatā.",
  "anya-e0102n2:41_3": "Visesena pana māgadhike kosallaṁ.",
  "anya-e0102n2:41_4": "Āgamo nāma antamaso opammavaggamattassapi buddhavacanassa pariyāpuṇanaṁ.",
  "anya-e0102n2:41_5": "Paripucchā nāma ekagāthāyapi atthavinicchayapucchanaṁ.",
  "anya-e0102n2:41_6": "Adhigamo nāma sotāpannatā vā…pe… arahattaṁ vā.",
  "anya-e0102n2:41_7": "Garusannissayo nāma sutapaṭibhānabahulānaṁ garūnaṁ santike vāso.",
  "anya-e0102n2:41_8": "Mittasampatti nāma tathārūpānaṁyeva mittānaṁ paṭilābhoti.",
  "anya-e0102n2:42_0": "Tattha buddhā ca paccekabuddhā ca pubbayogañceva adhigamañca nissāya paṭisambhidā pāpuṇanti.",
  "anya-e0102n2:42_1": "Sāvakā sabbānipi etāni kāraṇāni.",
  "anya-e0102n2:42_2": "Paṭisambhidāppattiyā ca pāṭiyekko kammaṭṭhānabhāvanānuyogo nāma natthi.",
  "anya-e0102n2:42_3": "Sekkhānaṁ pana sekkhaphalavimokkhantikā.",
  "anya-e0102n2:42_4": "Asekkhānaṁ asekkhaphalavimokkhantikāva paṭisambhidāppatti hoti.",
  "anya-e0102n2:42_5": "Tathāgatānaṁ hi dasabalāni viya ariyānaṁ ariyaphaleneva paṭisambhidā ijjhantīti imā paṭisambhidā sandhāya vuttaṁ catupaṭisambhidāvasena catubbidhāti.",
  "anya-e0102n2:43_0": "Paññābhūmi-mūla-sarīravavatthānaṁ",
  "anya-e0102n2:44_0": "430.",
  "anya-e0102n2:44_1": "Kathaṁ bhāvetabbāti ettha pana yasmā imāya paññāya khandhāyatanadhātuindriyasaccapaṭiccasamuppādādibhedā dhammā bhūmi.",
  "anya-e0102n2:44_2": "Sīlavisuddhi ceva cittavisuddhi cāti imā dve visuddhiyo mūlaṁ. Diṭṭhivisuddhi, kaṅkhāvitaraṇavisuddhi,",
  "anya-e0102n2:44_3": "maggāmaggañāṇadassanavisuddhi, paṭipadāñāṇadassanavisuddhi,",
  "anya-e0102n2:44_4": "ñāṇadassanavisuddhīti imā pañca visuddhiyo sarīraṁ.",
  "anya-e0102n2:44_5": "Tasmā tesu bhūmibhūtesu dhammesu uggahaparipucchāvasena ñāṇaparicayaṁ katvā mūlabhūtā dve visuddhiyo sampādetvā sarīrabhūtā pañca visuddhiyo sampādentena bhāvetabbā. Ayamettha saṅkhepo.",
  "anya-e0102n2:45_0": "431. Ayaṁ pana vitthāro,",
  "anya-e0102n2:45_1": "yaṁ tāva vuttaṁ ‘‘khandhāyatanadhātuindriyasaccapaṭiccasamuppādādibhedā dhammā bhūmī’’ti,",
  "anya-e0102n2:45_2": "ettha khandhāti pañca khandhā rūpakkhandho vedanākkhandho saññākkhandho saṅkhārakkhandho viññāṇakkhandhoti.",
  "anya-e0102n2:46_0": "Rūpakkhandhakathā",
  "anya-e0102n2:47_0": "432.",
  "anya-e0102n2:47_1": "Tattha yaṁ kiñci sītādīhi ruppanalakkhaṇaṁ dhammajātaṁ,",
  "anya-e0102n2:47_2": "sabbaṁ taṁ ekato katvā rūpakkhandhoti veditabbaṁ.",
  "anya-e0102n2:48_0": "Tadetaṁ ruppanalakkhaṇena ekavidhampi bhūtopādāyabhedato duvidhaṁ.",
  "anya-e0102n2:49_0": "Tattha bhūtarūpaṁ catubbidhaṁ – pathavīdhātu āpodhātu tejodhātu vāyodhātūti.",
  "anya-e0102n2:49_1": "Tāsaṁ lakkhaṇarasapaccupaṭṭhānāni catudhātuvavatthāne vuttāni.",
  "anya-e0102n2:49_2": "Padaṭṭhānato pana tā sabbāpi avasesadhātuttayapadaṭṭhānā.",
  "anya-e0102n2:50_0": "Upādārūpaṁ catuvīsatividhaṁ – cakkhu, sotaṁ, ghānaṁ, jivhā, kāyo, rūpaṁ, saddo, gandho, raso, itthindriyaṁ, purisindriyaṁ, jīvitindriyaṁ, hadayavatthu, kāyaviññatti, vacīviññatti, ākāsadhātu, rūpassa lahutā, rūpassa mudutā , rūpassa kammaññatā, rūpassa upacayo, rūpassa santati, rūpassa jaratā, rūpassa aniccatā, kabaḷīkāro āhāroti.",
  "anya-e0102n2:51_0": "433.",
  "anya-e0102n2:51_1": "Tattha rūpābhighātārahatappasādalakkhaṇaṁ daṭṭhukāmatānidānakammasamuṭṭhānabhūtappasādalakkhaṇaṁ vā cakkhu, rūpesu āviñchanarasaṁ,",
  "anya-e0102n2:51_2": "cakkhuviññāṇassa ādhārabhāvapaccupaṭṭhānaṁ,",
  "anya-e0102n2:51_3": "daṭṭhukāmatānidānakammajabhūtapadaṭṭhānaṁ.",
  "anya-e0102n2:52_0": "Saddābhighātārahabhūtappasādalakkhaṇaṁ,",
  "anya-e0102n2:52_1": "sotukāmatānidānakammasamuṭṭhānabhūtappasādalakkhaṇaṁ vā sotaṁ, saddesu āviñchanarasaṁ,",
  "anya-e0102n2:52_2": "sotaviññāṇassa ādhārabhāvapaccupaṭṭhānaṁ,",
  "anya-e0102n2:52_3": "sotukāmatānidānakammajabhūtapadaṭṭhānaṁ.",
  "anya-e0102n2:53_0": "Gandhābhighātārahabhūtappasādalakkhaṇaṁ,",
  "anya-e0102n2:53_1": "ghāyitukāmatānidānakammasamuṭṭhānabhūtappasādalakkhaṇaṁ vā ghānaṁ, gandhesu āviñchanarasaṁ,",
  "anya-e0102n2:53_2": "ghānaviññāṇassa ādhārabhāvapaccupaṭṭhānaṁ,",
  "anya-e0102n2:53_3": "ghāyitukāmatānidānakammajabhūtapadaṭṭhānaṁ.",
  "anya-e0102n2:54_0": "Rasābhighātārahabhūtappasādalakkhaṇā,",
  "anya-e0102n2:54_1": "sāyitukāmatānidānakammasamuṭṭhānabhūtappasādalakkhaṇā vā jivhā, rasesu āviñchanarasā,",
  "anya-e0102n2:54_2": "jivhāviññāṇassa ādhārabhāvapaccupaṭṭhānā,",
  "anya-e0102n2:54_3": "sāyitukāmatānidānakammajabhūtapadaṭṭhānā.",
  "anya-e0102n2:55_0": "Phoṭṭhabbābhighātārahabhūtappasādalakkhaṇo,",
  "anya-e0102n2:55_1": "phusitukāmatānidānakammasamuṭṭhānabhūtappasādalakkhaṇo vā kāyo, phoṭṭhabbesu āviñchanaraso,",
  "anya-e0102n2:55_2": "kāyaviññāṇassa ādhārabhāvapaccupaṭṭhāno,",
  "anya-e0102n2:55_3": "phusitukāmatānidānakammajabhūtapadaṭṭhāno.",
  "anya-e0102n2:56_0": "434.",
  "anya-e0102n2:56_1": "Keci pana ‘‘tejādhikānaṁ bhūtānaṁ pasādo cakkhu,",
  "anya-e0102n2:56_2": "vāyupathavīāpādhikānaṁ bhūtānaṁ pasādā sotaghānajivhā, kāyo sabbesampī’’ti vadanti.",
  "anya-e0102n2:56_3": "Apare ‘‘tejādhikānaṁ pasādo cakkhu,",
  "anya-e0102n2:56_4": "vivaravāyuāpapathavādhikānaṁ sotaghānajivhākāyā’’ti vadanti.",
  "anya-e0102n2:56_5": "Te vattabbā ‘‘suttaṁ āharathā’’ti.",
  "anya-e0102n2:56_6": "Addhā suttameva na dakkhissanti.",
  "anya-e0102n2:56_7": "Keci panettha ‘‘tejādīnaṁ guṇehi rūpādīhi anugayhabhāvato’’ti kāraṇaṁ dassenti.",
  "anya-e0102n2:56_8": "Te vattabbā ‘‘ko panevamāharūpādayo tejādīnaṁ guṇā’ti.",
  "anya-e0102n2:56_9": "Avinibbhogavuttīsu hi bhūtesu ayaṁ imassa guṇo ayaṁ imassa guṇoti na labbhā vattu’’nti.",
  "anya-e0102n2:56_10": "Athāpi vadeyyuṁ ‘‘yathā tesu tesu sambhāresu tassa tassa bhūtassa adhikatāya pathavīādīnaṁ sandhāraṇādīni kiccāni icchatha,",
  "anya-e0102n2:56_11": "evaṁ tejādiadhikesu sambhāresu rūpādīnaṁ adhikabhāvadassanato icchitabbametaṁ rūpādayo tesaṁ guṇā’’ti. Te vattabbā ‘‘iccheyyāma,",
  "anya-e0102n2:56_12": "yadi āpādhikassa āsavassa gandhato pathavīadhike kappāse gandho adhikataro siyā,",
  "anya-e0102n2:56_13": "tejādhikassa ca uṇhodakassa vaṇṇato sītudakassa vaṇṇo parihāyetha’’.",
  "anya-e0102n2:56_14": "Yasmā panetaṁ ubhayampi natthi,",
  "anya-e0102n2:56_15": "tasmā pahāyetaṁ etesaṁ nissayabhūtānaṁ visesakappanaṁ,",
  "anya-e0102n2:56_16": "‘‘yathā avisesepi ekakalāpe bhūtānaṁ rūparasādayo aññamaññaṁ visadisā honti,",
  "anya-e0102n2:56_17": "evaṁ cakkhupasādādayo avijjamānepi aññasmiṁ visesakāraṇe’’ti gahetabbametaṁ.",
  "anya-e0102n2:57_0": "Kiṁ pana taṁ yaṁ aññamaññassa asādhāraṇaṁ?",
  "anya-e0102n2:57_1": "Kammameva nesaṁ visesakāraṇaṁ.",
  "anya-e0102n2:57_2": "Tasmā kammavisesato etesaṁ viseso, na bhūtavisesato.",
  "anya-e0102n2:57_3": "Bhūtavisese hi sati pasādova na uppajjati. Samānānañhi pasādo, na visamānānanti porāṇā.",
  "anya-e0102n2:58_0": "435.",
  "anya-e0102n2:58_1": "Evaṁ kammavisesato visesavantesu ca etesu cakkhusotāni asampattavisayagāhakāni,",
  "anya-e0102n2:58_2": "attano nissayaṁ anallīnanissaye eva visaye viññāṇahetuttā.",
  "anya-e0102n2:58_3": "Ghānajivhākāyā sampattavisayagāhakā, nissayavasena ceva, sayañca,",
  "anya-e0102n2:58_4": "attano nissayaṁ allīneyeva visaye viññāṇahetuttā.",
  "anya-e0102n2:59_0": "436.Cakkhu cettha yadetaṁ loke nīlapakhumasamākiṇṇakaṇhasukkamaṇḍalavicittaṁ nīluppaladalasannibhaṁ cakkhūti vuccati.",
  "anya-e0102n2:59_1": "Tassa sasambhāracakkhuno setamaṇḍalaparikkhittassa kaṇhamaṇḍalassa majjhe abhimukhe ṭhitānaṁ sarīrasaṇṭhānuppattipadese sattasu picupaṭalesu āsittatelaṁ picupaṭalāni viya satta akkhipaṭalānibyāpetvā dhāraṇanhāpanamaṇḍanabījanakiccāhi catūhi dhātīhi khattiyakumāro viya sandhāraṇabandhanaparipācanasamudīraṇakiccāhi catūhi dhātūhi katūpakāraṁ utucittāhārehi upatthambhiyamānaṁ āyunā anupāliyamānaṁ vaṇṇagandharasādīhi parivutaṁ pamāṇato ūkāsiramattaṁ cakkhuviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "anya-e0102n2:59_2": "Vuttampi cetaṁ dhammasenāpatinā –",
  "anya-e0102n2:60_0": "‘‘Yena cakkhupasādena, rūpāni manupassati;",
  "anya-e0102n2:61_0": "Parittaṁ sukhumaṁ etaṁ, ūkāsirasamūpama’’nti.",
  "anya-e0102n2:62_0": "Sasambhārasotabilassa anto tanutambalomācite aṅgulivedhakasaṇṭhāne padese sotaṁ vuttappakārāhi dhātūhi katūpakāraṁ utucittāhārehi upatthambhiyamānaṁ āyunā anupāliyamānaṁ vaṇṇādīhi parivutaṁ sotaviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "anya-e0102n2:63_0": "Sasambhāraghānabilassa anto ajapadasaṇṭhāne padese ghānaṁ yathāvuttappakārupakārupatthambhanānupālanaparivāraṁ ghānaviññāṇādīnaṁ yathārahaṁ vatthudvārabhāvaṁ sādhayamānaṁ tiṭṭhati.",
  "anya-e0102n2:64_0": "Sasambhārajivhāmajjhassa upari uppaladalaggasaṇṭhāne padese jivhā yathāvuttappakārupakārupatthambhanānupālanaparivārā jivhāviññāṇādīnaṁ yathārahaṁ vatthudvārabhāvaṁ sādhayamānā tiṭṭhati.",
  "anya-e0102n2:65_0": "Yāvatā pana imasmiṁ kāye upādiṇṇarūpaṁ nāma atthi.",
  "anya-e0102n2:65_1": "Sabbattha kāyo kappāsapaṭale sneho viya vuttappakārupakārupatthambhanānupālanaparivārova hutvā kāyaviññāṇādīnaṁ yathārahaṁ vatthudvārabhāvaṁ sādhayamāno tiṭṭhati.",
  "anya-e0102n2:66_0": "Vammikaudakākāsagāmasivathikasaṅkhātasagocaraninnā viya ca ahisusumārapakkhīkukkurasiṅgālārūpādisagocaraninnāva ete cakkhādayoti daṭṭhabbā.",
  "anya-e0102n2:67_0": "437.",
  "anya-e0102n2:67_1": "Tato paresu pana rūpādīsu cakkhupaṭihananalakkhaṇaṁ rūpaṁ,",
  "anya-e0102n2:67_2": "cakkhuviññāṇassa visayabhāvarasaṁ ,",
  "anya-e0102n2:67_3": "tasseva gocarapaccupaṭṭhānaṁ, catumahābhūtapadaṭṭhānaṁ.",
  "anya-e0102n2:67_4": "Yathā cetaṁ tathā sabbānipi upādārūpāni. Yattha pana viseso atthi, tattha vakkhāma.",
  "anya-e0102n2:67_5": "Tayidaṁ nīlaṁ pītakantiādivasena anekavidhaṁ.",
  "anya-e0102n2:68_0": "Sotapaṭihananalakkhaṇo saddo,",
  "anya-e0102n2:68_1": "sotaviññāṇassa visayabhāvaraso, tasseva gocarapaccupaṭṭhāno.",
  "anya-e0102n2:68_2": "Bherisaddo mudiṅgasaddotiādinā nayena anekavidho.",
  "anya-e0102n2:69_0": "Ghānapaṭihananalakkhaṇo gandho,",
  "anya-e0102n2:69_1": "ghānaviññāṇassa visayabhāvaraso, tasseva gocarapaccupaṭṭhāno.",
  "anya-e0102n2:69_2": "Mūlagandho sāragandhotiādinā nayena anekavidho.",
  "anya-e0102n2:70_0": "Jivhāpaṭihananalakkhaṇo raso,",
  "anya-e0102n2:70_1": "jivhāviññāṇassa visayabhāvaraso, tasseva gocarapaccupaṭṭhāno.",
  "anya-e0102n2:70_2": "Mūlaraso khandharasotiādinā nayena anekavidho.",
  "anya-e0102n2:71_0": "438.",
  "anya-e0102n2:71_1": "Itthibhāvalakkhaṇaṁ itthindriyaṁ, itthīti pakāsanarasaṁ,",
  "anya-e0102n2:71_2": "itthiliṅganimittakuttākappānaṁ kāraṇabhāvapaccupaṭṭhānaṁ.",
  "anya-e0102n2:71_3": "Purisabhāvalakkhaṇaṁ purisindriyaṁ, purisoti pakāsanarasaṁ,",
  "anya-e0102n2:71_4": "purisaliṅganimittakuttākappānaṁ kāraṇabhāvapaccupaṭṭhānaṁ.",
  "anya-e0102n2:71_5": "Tadubhayampi kāyappasādo viya sakalasarīraṁ byāpakameva,",
  "anya-e0102n2:71_6": "na ca kāyapasādena ṭhitokāse ṭhitanti vā aṭṭhitokāse ṭhitanti vāti vattabbataṁ āpajjati,",
  "anya-e0102n2:71_7": "rūparasādayo viya aññamaññaṁ saṅkaro natthi.",
  "anya-e0102n2:72_0": "439.",
  "anya-e0102n2:72_1": "Sahajarūpānupālanalakkhaṇaṁ jīvitindriyaṁ, tesaṁ pavattanarasaṁ,",
  "anya-e0102n2:72_2": "tesaññeva ṭhapanapaccupaṭṭhānaṁ, yāpayitabbabhūtapadaṭṭhānaṁ.",
  "anya-e0102n2:72_3": "Santepi ca anupālanalakkhaṇādimhi vidhāne atthikkhaṇeyeva taṁ sahajarūpāni anupāleti udakaṁ viya uppalādīni.",
  "anya-e0102n2:72_4": "Yathāsakaṁ paccayuppannepi ca dhamme pāleti dhāti viya kumāraṁ.",
  "anya-e0102n2:72_5": "Sayaṁ pavattitadhammasambandheneva ca pavattati niyāmako viya.",
  "anya-e0102n2:72_6": "Na bhaṅgato uddhaṁ pavattati,",
  "anya-e0102n2:72_7": "attano ca pavattayitabbānañca abhāvā. Na bhaṅgakkhaṇe ṭhapeti, sayaṁ bhijjamānattā.",
  "anya-e0102n2:72_8": "Khīyamāno viya vaṭṭisneho dīpasikhaṁ.",
  "anya-e0102n2:72_9": "Na ca anupālanapavattanaṭṭhapanānubhāvavirahitaṁ,",
  "anya-e0102n2:72_10": "yathāvuttakkhaṇe tassa tassa sādhanatoti daṭṭhabbaṁ.",
  "anya-e0102n2:73_0": "440.",
  "anya-e0102n2:73_1": "Manodhātumanoviññāṇadhātūnaṁ nissayalakkhaṇaṁ hadayavatthu,",
  "anya-e0102n2:73_2": "tāsaññeva dhātūnaṁ ādhāraṇarasaṁ , ubbahanapaccupaṭṭhānaṁ.",
  "anya-e0102n2:73_3": "Hadayassa anto kāyagatāsatikathāyaṁ vuttappakāraṁ lohitaṁ nissāya sandhāraṇādikiccehi bhūtehi katūpakāraṁ utucittāhārehi upatthambhiyamānaṁ āyunā anupāliyamānaṁ manodhātumanoviññāṇadhātūnañceva taṁsampayuttadhammānañca vatthubhāvaṁ sādhayamānaṁ tiṭṭhati.",
  "anya-e0102n2:74_0": "441.",
  "anya-e0102n2:74_1": "Abhikkamādipavattakacittasamuṭṭhānavāyodhātuyā sahajarūpakāyathambhanasandhāraṇacalanassa paccayo ākāravikāro kāyaviññatti, adhippāyapakāsanarasā,",
  "anya-e0102n2:74_2": "kāyavipphandanahetubhāvapaccupaṭṭhānā,",
  "anya-e0102n2:74_3": "cittasamuṭṭhānavāyodhātupadaṭṭhānā.",
  "anya-e0102n2:74_4": "Sā panesā kāyavipphandanena adhippāyaviññāpanahetuttā,",
  "anya-e0102n2:74_5": "sayañca tena kāyavipphandanasaṅkhātena kāyena viññeyyattā ‘‘kāyaviññattī’’ti vuccati.",
  "anya-e0102n2:74_6": "Tāya ca pana calitehi cittajarūpehi abhisambandhānaṁ utujādīnampi calanato abhikkamādayo pavattantīti veditabbā.",
  "anya-e0102n2:75_0": "Vacībhedapavattakacittasamuṭṭhānapathavīdhātuyā upādiṇṇaghaṭṭanassa paccayo ākāravikāro vacīviññatti, adhippāyappakāsanarasā,",
  "anya-e0102n2:75_1": "vacīghosahetubhāvapaccupaṭṭhānā,",
  "anya-e0102n2:75_2": "cittasamuṭṭhānapathavīdhātupadaṭṭhānā.",
  "anya-e0102n2:75_3": "Sā panesā vacīghosena adhippāyaviññāpanahetuttā,",
  "anya-e0102n2:75_4": "sayañca tāya vacīghosasaṅkhātāya vācāya viññeyyattā ‘‘vacīviññattī’’ti vuccati.",
  "anya-e0102n2:75_5": "Yathā hi araññe ussāpetvā bandhagosīsādiudakanimittaṁ disvā udakamettha atthīti viññāyati,",
  "anya-e0102n2:75_6": "evaṁ kāyavipphandanañceva vacīghosañca gahetvā kāyavacīviññattiyopi viññāyanti.",
  "anya-e0102n2:76_0": "442.",
  "anya-e0102n2:76_1": "Rūpaparicchedalakkhaṇā ākāsadhātu, rūpapariyantappakāsanarasā, rūpamariyādāpaccupaṭṭhānā,",
  "anya-e0102n2:76_2": "asamphuṭṭhabhāvacchiddavivarabhāvapaccupaṭṭhānā vā, paricchinnarūpapadaṭṭhānā.",
  "anya-e0102n2:76_3": "Yāya paricchinnesu rūpesu idamito uddhamadho tiriyanti ca hoti.",
  "anya-e0102n2:77_0": "443.",
  "anya-e0102n2:77_1": "Adandhatālakkhaṇā rūpassa lahutā,",
  "anya-e0102n2:77_2": "rūpānaṁ garubhāvavinodanarasā,",
  "anya-e0102n2:77_3": "lahuparivattitāpaccupaṭṭhānā, lahurūpapadaṭṭhānā.",
  "anya-e0102n2:77_4": "Athaddhatālakkhaṇā rūpassa mudutā,",
  "anya-e0102n2:77_5": "rūpānaṁ thaddhabhāvavinodanarasā,",
  "anya-e0102n2:77_6": "sabbakiriyāsu avirodhitāpaccupaṭṭhānā, mudurūpapadaṭṭhānā.",
  "anya-e0102n2:77_7": "Sarīrakiriyānukūlakammaññabhāvalakkhaṇā rūpassakammaññatā, akammaññatāvinodanarasā, adubbalabhāvapaccupaṭṭhānā, kammaññarūpapadaṭṭhānā.",
  "anya-e0102n2:78_0": "Etā pana tisso na aññamaññaṁ vijahanti,",
  "anya-e0102n2:78_1": "evaṁ santepi yo arogino viya rūpānaṁ lahubhāvo adandhatā lahuparivattippakāro rūpadandhattakaradhātukkhobhapaṭipakkhapaccayasamuṭṭhāno, so rūpavikāro rūpassa lahutā.",
  "anya-e0102n2:78_2": "Yo pana suparimadditacammasseva rūpānaṁ mudubhāvo sabbakiriyāvisesesu vasavattanabhāvamaddavappakāro rūpatthaddhattakaradhātukkhobhapaṭipakkhapaccayasamuṭṭhāno, so rūpavikāro rūpassa mudutā.",
  "anya-e0102n2:78_3": "Yo pana sudantasuvaṇṇasseva rūpānaṁ kammaññabhāvo sarīrakiriyānukūlabhāvappakāro sarīrakiriyānaṁ ananukūlakaradhātukkhobhapaṭipakkhapaccayasamuṭṭhāno,",
  "anya-e0102n2:78_4": "so rūpavikāro rūpassa kammaññatāti evametāsaṁ viseso veditabbo.",
  "anya-e0102n2:79_0": "444.",
  "anya-e0102n2:79_1": "Ācayalakkhaṇo rūpassa upacayo,",
  "anya-e0102n2:79_2": "pubbantato rūpānaṁ ummujjāpanaraso, niyyātanapaccupaṭṭhāno,",
  "anya-e0102n2:79_3": "paripuṇṇabhāvapaccupaṭṭhāno vā, upacitarūpapadaṭṭhāno.",
  "anya-e0102n2:79_4": "Pavattilakkhaṇā rūpassa santati, anuppabandhanarasā, anupacchedapaccupaṭṭhānā, anuppabandhakarūpapadaṭṭhānā.",
  "anya-e0102n2:79_5": "Ubhayampetaṁ jātirūpassevādhivacanaṁ,",
  "anya-e0102n2:79_6": "ākāranānattato pana veneyyavasena ca ‘‘upacayo santatī’’ti uddesadesanā katā.",
  "anya-e0102n2:79_7": "Yasmā panettha atthato nānattaṁ natthi,",
  "anya-e0102n2:79_8": "tasmā imesaṁ padānaṁ niddese ‘‘yo āyatanānaṁ ācayo, so rūpassa upacayo. Yo rūpassa upacayo, sā rūpassa santatī’’ti (dha. sa. 641-642) vuttaṁ.",
  "anya-e0102n2:79_9": "Aṭṭhakathāyampi ‘‘ācayo nāma nibbatti, upacayo nāma vaḍḍhi,",
  "anya-e0102n2:79_10": "santati nāma pavattī’’ti (dha. sa. aṭṭha.",
  "anya-e0102n2:79_11": "641) vatvā ‘‘nadītīre khatakūpakamhi udakuggamanakālo viya ācayo nibbatti,",
  "anya-e0102n2:79_12": "paripuṇṇakālo viya upacayo vaḍḍhi,",
  "anya-e0102n2:79_13": "ajjhottharitvā gamanakālo viya santati pavattī’’ti (dha. sa. aṭṭha. 641) upamā katā.",
  "anya-e0102n2:80_0": "Upamāvasāne ca ‘‘evaṁ kiṁ kathitaṁ hoti? Āyatanena ācayo kathito,",
  "anya-e0102n2:80_1": "ācayena āyatanaṁ kathita’’nti vuttaṁ.",
  "anya-e0102n2:80_2": "Tasmā yā rūpānaṁ paṭhamābhinibbatti, sā ācayo.",
  "anya-e0102n2:80_3": "Yā tesaṁ upari aññesampi nibbattamānānaṁ nibbatti,",
  "anya-e0102n2:80_4": "sā vaḍḍhiākārena upaṭṭhānato upacayo.",
  "anya-e0102n2:80_5": "Yā tesampi upari punappunaṁ aññesaṁ nibbattamānānaṁ nibbatti,",
  "anya-e0102n2:80_6": "sā anupabandhākārena upaṭṭhānato santatīti ca pavuccatīti veditabbā.",
  "anya-e0102n2:81_0": "Rūpaparipākalakkhaṇā jaratā, upanayanarasā,",
  "anya-e0102n2:81_1": "sabhāvānapagamepi navabhāvāpagamapaccupaṭṭhānā vīhipurāṇabhāvo viya, paripaccamānarūpapadaṭṭhānā.",
  "anya-e0102n2:81_2": "Khaṇḍiccādibhāvena dantādīsu vikāradassanato idaṁ pākaṭajaraṁ sandhāya vuttaṁ.",
  "anya-e0102n2:81_3": "Arūpadhammānaṁ pana paṭicchannajarā nāma hoti, tassā esa vikāro natthi,",
  "anya-e0102n2:81_4": "yā ca pathavī udakapabbatacandimasūriyādīsu avīcijarā nāma.",
  "anya-e0102n2:82_0": "Paribhedalakkhaṇā rūpassa aniccatā, saṁsīdanarasā, khayavayapaccupaṭṭhānā, paribhijjamānarūpapadaṭṭhānā.",
  "anya-e0102n2:83_0": "445.",
  "anya-e0102n2:83_1": "Ojālakkhaṇo kabaḷīkāro āhāro, rūpāharaṇaraso, upatthambhanapaccupaṭṭhāno,",
  "anya-e0102n2:83_2": "kabaḷaṁ katvā āharitabbavatthupadaṭṭhāno. Yāya ojāya sattā yāpenti, tassā etaṁ adhivacanaṁ.",
  "anya-e0102n2:84_0": "446.",
  "anya-e0102n2:84_1": "Imāni tāva pāḷiyaṁ āgatarūpāneva.",
  "anya-e0102n2:84_2": "Aṭṭhakathāyaṁ pana balarūpaṁ sambhavarūpaṁ jātirūpaṁ rogarūpaṁ ekaccānaṁ matena middharūpanti evaṁ aññānipi rūpāni āharitvā ‘‘addhā munīsi sambuddho,",
  "anya-e0102n2:84_3": "natthi nīvaraṇā tavā’’tiādīni (su. ni.",
  "anya-e0102n2:84_4": "546) vatvā middharūpaṁ tāva natthiyevāti paṭikkhittaṁ.",
  "anya-e0102n2:84_5": "Itaresu rogarūpaṁ jaratāaniccatāggahaṇena gahitameva,",
  "anya-e0102n2:84_6": "jātirūpaṁ upacayasantatiggahaṇena,",
  "anya-e0102n2:84_7": "sambhavarūpaṁ āpodhātuggahaṇena,",
  "anya-e0102n2:84_8": "balarūpaṁ vāyodhātuggahaṇena gahitameva.",
  "anya-e0102n2:84_9": "Tasmā tesu ekampi visuṁ natthīti sanniṭṭhānaṁ kataṁ.",
  "anya-e0102n2:85_0": "Iti idaṁ catuvīsatividhaṁ upādārūpaṁ pubbe vuttaṁ catubbidhaṁ bhūtarūpañcāti aṭṭhavīsatividhaṁ rūpaṁ hoti anūnamanadhikaṁ.",
  "anya-e0102n2:86_0": "447.",
  "anya-e0102n2:86_1": "Taṁ sabbampi na hetu ahetukaṁ hetuvippayuttaṁ sappaccayaṁ lokiyaṁ sāsavamevātiādinā nayena ekavidhaṁ.",
  "anya-e0102n2:87_0": "Ajjhattikaṁ bāhiraṁ, oḷārikaṁ sukhumaṁ, dūre santike, nipphannaṁ anipphannaṁ, pasādarūpaṁ napasādarūpaṁ, indriyaṁ anindriyaṁ,",
  "anya-e0102n2:87_1": "upādiṇṇaṁ anupādiṇṇantiādivasena duvidhaṁ.",
  "anya-e0102n2:88_0": "Tattha cakkhādipañcavidhaṁ attabhāvaṁ adhikicca pavattattā ajjhattikaṁ, sesaṁ tato bāhirattā bāhiraṁ.",
  "anya-e0102n2:88_1": "Cakkhādīni nava āpodhātuvajjitā tisso dhātuyo cāti dvādasavidhaṁ ghaṭṭanavasena gahetabbato oḷārikaṁ,",
  "anya-e0102n2:88_2": "sesaṁ tato viparītattā sukhumaṁ.",
  "anya-e0102n2:88_3": "Yaṁ sukhumaṁ tadeva duppaṭivijjhasabhāvattā dūre,",
  "anya-e0102n2:88_4": "itaraṁ suppaṭivijjhasabhāvattā santike. Catasso dhātuyo, cakkhādīni terasa,",
  "anya-e0102n2:88_5": "kabaḷīkārāhāro cāti aṭṭhārasavidhaṁ rūpaṁ paricchedavikāralakkhaṇabhāvaṁ atikkamitvā sabhāveneva pariggahetabbato nipphannaṁ,",
  "anya-e0102n2:88_6": "sesaṁ tabbiparītatāya anipphannaṁ.",
  "anya-e0102n2:88_7": "Cakkhādipañcavidhaṁ rūpādīnaṁ gahaṇapaccayabhāvena ādāsatalaṁ viya vippasannattā pasādarūpaṁ,",
  "anya-e0102n2:88_8": "itaraṁ tato viparītattā napasādarūpaṁ.",
  "anya-e0102n2:88_9": "Pasādarūpameva itthindriyādittayena saddhiṁ adhipatiyaṭṭhena indriyaṁ,",
  "anya-e0102n2:88_10": "sesaṁ tato viparītattā anindriyaṁ.",
  "anya-e0102n2:88_11": "Yaṁ kammajanti parato vakkhāma,",
  "anya-e0102n2:88_12": "taṁ kammena upādiṇṇattā upādiṇṇaṁ,",
  "anya-e0102n2:88_13": "sesaṁ tato viparītattā anupādiṇṇaṁ.",
  "anya-e0102n2:89_0": "448.",
  "anya-e0102n2:89_1": "Puna sabbameva rūpaṁ sanidassanakammajādīnaṁ tikānaṁ vasena tividhaṁ hoti.",
  "anya-e0102n2:89_2": "Tattha oḷārike rūpaṁ sanidassanasappaṭighaṁ, sesaṁ anidassanasappaṭighaṁ.",
  "anya-e0102n2:89_3": "Sabbampi sukhumaṁ anidassanaappaṭighaṁ.",
  "anya-e0102n2:89_4": "Evaṁ tāva sanidassanattikavasena tividhaṁ.",
  "anya-e0102n2:89_5": "Kammajādittikavasena pana kammato jātaṁ kammajaṁ,",
  "anya-e0102n2:89_6": "tadaññapaccayajātaṁ akammajaṁ,",
  "anya-e0102n2:89_7": "nakutocijātaṁ neva kammajaṁ nākammajaṁ. Cittato jātaṁ cittajaṁ,",
  "anya-e0102n2:89_8": "tadaññapaccayajātaṁ acittajaṁ,",
  "anya-e0102n2:89_9": "nakutocijātaṁ neva cittajaṁ nācittajaṁ, āhārato jātaṁ āhārajaṁ,",
  "anya-e0102n2:89_10": "tadaññapaccayajātaṁ anāhārajaṁ,",
  "anya-e0102n2:89_11": "nakutocijātaṁ neva āhārajaṁ naanāhārajaṁ. Ututo jātaṁ utujaṁ,",
  "anya-e0102n2:89_12": "tadaññapaccayajātaṁ anutujaṁ,",
  "anya-e0102n2:89_13": "nakutocijātaṁ neva utujaṁ naanutujanti evaṁ kammajādittikavasena tividhaṁ.",
  "anya-e0102n2:90_0": "449.",
  "anya-e0102n2:90_1": "Puna diṭṭhādirūparūpādivatthādicatukkavasena catubbidhaṁ.",
  "anya-e0102n2:90_2": "Tattha rūpāyatanaṁ diṭṭhaṁ nāma dassanavisayattā,",
  "anya-e0102n2:90_3": "saddāyatanaṁ sutaṁ nāma savanavisayattā,",
  "anya-e0102n2:90_4": "gandharasaphoṭṭhabbattayaṁ mutaṁ nāma sampattagāhakaindriyavisayattā,",
  "anya-e0102n2:90_5": "sesaṁ viññātaṁ nāma viññāṇasseva visayattāti evaṁ tāva diṭṭhādicatukkavasena catubbidhaṁ.",
  "anya-e0102n2:91_0": "Nipphannarūpaṁ panettha rūparūpaṁ nāma,",
  "anya-e0102n2:91_1": "ākāsadhātu paricchedarūpaṁ nāma,",
  "anya-e0102n2:91_2": "kāyaviññattiādi kammaññatāpariyantaṁ vikārarūpaṁ nāma,",
  "anya-e0102n2:91_3": "jātijarābhaṅgaṁ lakkhaṇarūpaṁ nāmāti evaṁ rūparūpādicatukkavasena catubbidhaṁ.",
  "anya-e0102n2:92_0": "Yaṁ panettha hadayarūpaṁ nāma, taṁ vatthu na dvāraṁ.",
  "anya-e0102n2:92_1": "Viññattidvayaṁ dvāraṁ na vatthu.",
  "anya-e0102n2:92_2": "Pasādarūpaṁ vatthu ceva dvārañca.",
  "anya-e0102n2:92_3": "Sesaṁ neva vatthu na dvāranti evaṁ vatthādicatukkavasena catubbidhaṁ.",
  "anya-e0102n2:93_0": "450. Puna ekajaṁ, dvijaṁ, tijaṁ, catujaṁ,",
  "anya-e0102n2:93_1": "nakutocijātanti imesaṁ vasena pañcavidhaṁ.",
  "anya-e0102n2:93_2": "Tattha kammajameva cittajameva ca ekajaṁ nāma.",
  "anya-e0102n2:93_3": "Tesu saddhiṁ hadayavatthunā indriyarūpaṁ kammajameva. Viññattidvayaṁ cittajameva.",
  "anya-e0102n2:93_4": "Yaṁ pana cittato ca ututo ca jātaṁ, taṁ dvijaṁ nāma, taṁ saddāyatanameva. Yaṁ utucittāhārehi jātaṁ, taṁ tijaṁ nāma, taṁ pana lahutādittayameva.",
  "anya-e0102n2:93_5": "Yaṁ catūhipi kammādīhi jātaṁ, taṁ catujaṁ nāma,",
  "anya-e0102n2:93_6": "taṁ lakkhaṇarūpavajjaṁ avasesaṁ hoti.",
  "anya-e0102n2:93_7": "Lakkhaṇarūpaṁ pana nakutocijātaṁ. Kasmā?",
  "anya-e0102n2:93_8": "Na hi uppādassa uppādo atthi,",
  "anya-e0102n2:93_9": "uppannassa ca paripākabhedamattaṁ itaradvayaṁ.",
  "anya-e0102n2:93_10": "Yampi ‘‘rūpāyatanaṁ saddāyatanaṁ gandhāyatanaṁ rasāyatanaṁ phoṭṭhabbāyatanaṁ ākāsadhātu āpodhātu rūpassa lahutā, rūpassa mudutā, rūpassa kammaññatā, rūpassa upacayo, rūpassa santati, kabaḷīkāro āhāro,",
  "anya-e0102n2:93_11": "ime dhammā cittasamuṭṭhānā’’tiādīsu (dha. sa.",
  "anya-e0102n2:93_12": "1201) jātiyā kutocijātattaṁ anuññātaṁ,",
  "anya-e0102n2:93_13": "taṁ pana rūpajanakapaccayānaṁ kiccānubhāvakkhaṇe diṭṭhattāti veditabbaṁ.",
  "anya-e0102n2:94_0": "Idaṁ tāva rūpakkhandhe vitthārakathāmukhaṁ.",
  "anya-e0102n2:95_0": "Viññāṇakkhandhakathā",
  "anya-e0102n2:96_0": "451.",
  "anya-e0102n2:96_1": "Itaresu pana yaṁkiñci vedayitalakkhaṇaṁ,",
  "anya-e0102n2:96_2": "sabbaṁ taṁ ekato katvā vedanākkhandho; yaṁkiñci sañjānanalakkhaṇaṁ,",
  "anya-e0102n2:96_3": "sabbaṁ taṁ ekato katvā saññākkhandho;",
  "anya-e0102n2:96_4": "yaṁkiñci abhisaṅkharaṇalakkhaṇaṁ,",
  "anya-e0102n2:96_5": "sabbaṁ taṁ ekato katvā saṅkhārakkhandho; yaṁkiñci vijānanalakkhaṇaṁ,",
  "anya-e0102n2:96_6": "sabbaṁ taṁ ekato katvā viññāṇakkhandho veditabbo.",
  "anya-e0102n2:96_7": "Tattha yasmā viññāṇakkhandhe viññāte itare suviññeyyā honti,",
  "anya-e0102n2:96_8": "tasmā viññāṇakkhandhaṁ ādiṁ katvā vaṇṇanaṁ karissāma.",
  "anya-e0102n2:97_0": "Yaṁkiñci vijānanalakkhaṇaṁ,",
  "anya-e0102n2:97_1": "sabbaṁ taṁ ekato katvā viññāṇakkhandho veditabboti hi vuttaṁ.",
  "anya-e0102n2:97_2": "Kiñca vijānanalakkhaṇaṁ viññāṇaṁ?",
  "anya-e0102n2:97_3": "Yathāha ‘‘vijānāti vijānātīti kho, āvuso,",
  "anya-e0102n2:97_4": "tasmā viññāṇanti vuccatī’’ti (ma. ni. 1.449).",
  "anya-e0102n2:97_5": "Viññāṇaṁ cittaṁ manoti atthato ekaṁ.",
  "anya-e0102n2:97_6": "Tadetaṁ vijānanalakkhaṇena sabhāvato ekavidhampi jātivasena tividhaṁ kusalaṁ, akusalaṁ, abyākatañca.",
  "anya-e0102n2:98_0": "452.",
  "anya-e0102n2:98_1": "Tattha kusalaṁ bhūmibhedato catubbidhaṁ kāmāvacaraṁ rūpāvacaraṁ arūpāvacaraṁ lokuttarañca.",
  "anya-e0102n2:98_2": "Tattha kāmāvacaraṁ somanassupekkhāñāṇasaṅkhārabhedato aṭṭhavidhaṁ.",
  "anya-e0102n2:98_3": "Seyyathidaṁ – somanassasahagataṁ ñāṇasampayuttaṁ asaṅkhāraṁ sasaṅkhārañca, tathā ñāṇavippayuttaṁ.",
  "anya-e0102n2:98_4": "Upekkhāsahagataṁ ñāṇasampayuttaṁ asaṅkhāraṁ sasaṅkhārañca, tathā ñāṇavippayuttaṁ.",
  "anya-e0102n2:99_0": "Yadā hi deyyadhammapaṭiggāhakādisampattiṁ aññaṁ vā somanassahetuṁ āgamma haṭṭhapahaṭṭho ‘‘atthi dinna’’ntiādinayappavattaṁ (ma. ni.",
  "anya-e0102n2:99_1": "1.441) sammādiṭṭhiṁ purakkhatvā asaṁsīdanto anussāhito parehi dānādīni puññāni karoti,",
  "anya-e0102n2:99_2": "tadāssa somanassasahagataṁ ñāṇasampayuttaṁ cittaṁ asaṅkhāraṁ hoti.",
  "anya-e0102n2:99_3": "Yadā pana vuttanayena haṭṭhatuṭṭho sammādiṭṭhiṁ purakkhatvā amuttacāgatādivasena saṁsīdamāno vā parehi vā ussāhito karoti,",
  "anya-e0102n2:99_4": "tadāssa tadeva cittaṁ sasaṅkhāraṁ hoti.",
  "anya-e0102n2:99_5": "Imasmiñhi atthe saṅkhāroti etaṁ attano vā paresaṁ vā vasena pavattassa pubbapayogassādhivacanaṁ.",
  "anya-e0102n2:99_6": "Yadā pana ñātijanassa paṭipattidassanena jātaparicayā bāladārakā bhikkhū disvā somanassajātā sahasā kiñcideva hatthagataṁ dadanti vā vandanti vā,",
  "anya-e0102n2:99_7": "tadā tatiyaṁ cittaṁ uppajjati.",
  "anya-e0102n2:99_8": "Yadā pana ‘‘detha vandathāti’’ ñātīhi ussāhitā evaṁ paṭipajjanti,",
  "anya-e0102n2:99_9": "tadā catutthaṁ cittaṁ uppajjati.",
  "anya-e0102n2:99_10": "Yadā pana deyyadhammapaṭiggāhakādīnaṁ asampattiṁ aññesaṁ vā somanassahetūnaṁ abhāvaṁ āgamma catūsupi vikappesu somanassarahitā honti,",
  "anya-e0102n2:99_11": "tadā sesāni cattāri upekkhāsahagatāni uppajjantīti.",
  "anya-e0102n2:99_12": "Evaṁ somanassupekkhāñāṇasaṅkhārabhedato aṭṭhavidhaṁ kāmāvacarakusalaṁ veditabbaṁ.",
  "anya-e0102n2:100_0": "Rūpāvacaraṁ pana jhānaṅgayogabhedato pañcavidhaṁ hoti. Seyyathidaṁ,",
  "anya-e0102n2:100_1": "vitakkavicārapītisukhasamādhiyuttaṁ paṭhamaṁ, atikkantavitakkaṁ dutiyaṁ,",
  "anya-e0102n2:100_2": "tato atikkantavicāraṁ tatiyaṁ,",
  "anya-e0102n2:100_3": "tato virattapītikaṁ catutthaṁ,",
  "anya-e0102n2:100_4": "atthaṅgatasukhaṁ upekkhāsamādhiyuttaṁ pañcamanti.",
  "anya-e0102n2:101_0": "Arūpāvacaraṁ catunnaṁ āruppānaṁ yogavasena catubbidhaṁ.",
  "anya-e0102n2:101_1": "Vuttappakārena hi ākāsānañcāyatanajjhānena sampayuttaṁ paṭhamaṁ,",
  "anya-e0102n2:101_2": "viññāṇañcāyatanādīhi dutiyatatiyacatutthāni .",
  "anya-e0102n2:101_3": "Lokuttaraṁ catumaggasampayogato catubbidhanti evaṁ tāva kusalaviññāṇameva ekavīsatividhaṁ hoti.",
  "anya-e0102n2:102_0": "453.Akusalaṁ pana bhūmito ekavidhaṁ kāmāvacarameva,",
  "anya-e0102n2:102_1": "mūlato tividhaṁ lobhamūlaṁ dosamūlaṁ mohamūlañca.",
  "anya-e0102n2:103_0": "Tattha lobhamūlaṁ somanassupekkhādiṭṭhigatasaṅkhārabhedato aṭṭhavidhaṁ. Seyyathidaṁ,",
  "anya-e0102n2:103_1": "somanassasahagataṁ diṭṭhigatasampayuttaṁ asaṅkhāraṁ sasaṅkhārañca, tathā diṭṭhigatavippayuttaṁ.",
  "anya-e0102n2:103_2": "Upekkhāsahagataṁ diṭṭhigatasampayuttaṁ asaṅkhāraṁ sasaṅkhārañca, tathā diṭṭhigatavippayuttaṁ.",
  "anya-e0102n2:104_0": "Yadā hi ‘‘natthi kāmesu ādīnavo’’ti (ma. ni.",
  "anya-e0102n2:104_1": "1.469) ādinā nayena micchādiṭṭhiṁ purakkhatvā haṭṭhatuṭṭho kāme vā paribhuñjati,",
  "anya-e0102n2:104_2": "diṭṭhamaṅgalādīni vā sārato pacceti sabhāvatikkheneva anussāhitena cittena,",
  "anya-e0102n2:104_3": "tadā paṭhamaṁ akusalacittaṁ uppajjati.",
  "anya-e0102n2:104_4": "Yadā mandena samussāhitena cittena, tadā dutiyaṁ.",
  "anya-e0102n2:104_5": "Yadā micchādiṭṭhiṁ apurakkhatvā kevalaṁ haṭṭhatuṭṭho methunaṁ vā sevati,",
  "anya-e0102n2:104_6": "parasampattiṁ vā abhijjhāyati,",
  "anya-e0102n2:104_7": "parabhaṇḍaṁ vā harati sabhāvatikkheneva anussāhitena cittena, tadā tatiyaṁ.",
  "anya-e0102n2:104_8": "Yadā mandena samussāhitena cittena, tadā catutthaṁ.",
  "anya-e0102n2:104_9": "Yadā pana kāmānaṁ vā asampattiṁ āgamma aññesaṁ vā somanassahetūnaṁ abhāvena catūsupi vikappesu somanassarahitā honti,",
  "anya-e0102n2:104_10": "tadā sesāni cattāri upekkhāsahagatāni uppajjantīti evaṁ somanassupekkhādiṭṭhigatasaṅkhārabhedato aṭṭhavidhaṁ lobhamūlaṁ veditabbaṁ.",
  "anya-e0102n2:105_0": "Dosamūlaṁ pana domanassasahagataṁ paṭighasampayuttaṁ asaṅkhāraṁ sasaṅkhāranti duvidhameva hoti,",
  "anya-e0102n2:105_1": "tassa pāṇātipātādīsu tikkhamandappavattikāle pavatti veditabbā.",
  "anya-e0102n2:106_0": "Mohamūlaṁ upekkhāsahagataṁ vicikicchāsampayuttaṁ uddhaccasampayuttañcāti duvidhaṁ.",
  "anya-e0102n2:106_1": "Tassa sanniṭṭhānavikkhepakāle pavatti veditabbāti evaṁ akusalaviññāṇaṁ dvādasavidhaṁ hoti.",
  "anya-e0102n2:107_0": "454.Abyākataṁ jātibhedato duvidhaṁ vipākaṁ kiriyañca.",
  "anya-e0102n2:107_1": "Tattha vipākaṁ bhūmito catubbidhaṁ kāmāvacaraṁ rūpāvacaraṁ arūpāvacaraṁ lokuttarañca.",
  "anya-e0102n2:107_2": "Tattha kāmāvacaraṁ duvidhaṁ kusalavipākaṁ akusalavipākañca.",
  "anya-e0102n2:107_3": "Kusalavipākampi duvidhaṁ ahetukaṁ sahetukañca.",
  "anya-e0102n2:108_0": "Tattha alobhādivipākahetuvirahitaṁ ahetukaṁ, taṁ cakkhuviññāṇaṁ, sotaghānajivhākāyaviññāṇaṁ ,",
  "anya-e0102n2:108_1": "sampaṭicchanakiccā manodhātu,",
  "anya-e0102n2:108_2": "santīraṇādikiccā dve manoviññāṇadhātuyo cāti aṭṭhavidhaṁ.",
  "anya-e0102n2:109_0": "Tattha cakkhusannissitarūpavijānanalakkhaṇaṁ cakkhuviññāṇaṁ, rūpamattārammaṇarasaṁ,",
  "anya-e0102n2:109_1": "rūpābhimukhabhāvapaccupaṭṭhānaṁ,",
  "anya-e0102n2:109_2": "rūpārammaṇāya kiriyamanodhātuyā apagamapadaṭṭhānaṁ.",
  "anya-e0102n2:109_3": "Sotādisannissitasaddādivijānanalakkhaṇāni sotaghānajivhākāyaviññāṇāni, saddādimattārammaṇarasāni,",
  "anya-e0102n2:109_4": "saddādiabhimukhabhāvapaccupaṭṭhānāni,",
  "anya-e0102n2:109_5": "saddārammaṇādīnaṁ kiriyamanodhātūnaṁ apagamapadaṭṭhānāni.",
  "anya-e0102n2:110_0": "Cakkhuviññāṇādīnaṁ anantaraṁ rūpādivijānanalakkhaṇā manodhātu, rūpādisampaṭicchanarasā, tathābhāvapaccupaṭṭhānā,",
  "anya-e0102n2:110_1": "cakkhuviññāṇādiapagamapadaṭṭhānā.",
  "anya-e0102n2:111_0": "Ahetukavipākā saḷārammaṇavijānanalakkhaṇā duvidhāpi santīraṇādikiccā manoviññāṇadhātu, santīraṇādirasā, tathābhāvapaccupaṭṭhānā, hadayavatthupadaṭṭhānā.",
  "anya-e0102n2:111_1": "Somanassupekkhāyogato pana dvipañcaṭṭhānabhedato ca tassā bhedo.",
  "anya-e0102n2:111_2": "Etāsu hi ekā ekantamiṭṭhārammaṇe pavattisabbhāvato somanassasampayuttā hutvā santīraṇatadārammaṇavasena pañcadvāre ceva javanāvasāne ca pavattanato dviṭṭhānā hoti.",
  "anya-e0102n2:111_3": "Ekā iṭṭhamajjhattārammaṇe pavattisabbhāvato upekkhāsampayuttā hutvā santīraṇatadārammaṇapaṭisandhibhavaṅgacutivasena pavattanato pañcaṭṭhānā hoti.",
  "anya-e0102n2:112_0": "Aṭṭhavidhampi cetaṁ ahetukavipākaviññāṇaṁ niyatāniyatārammaṇattā duvidhaṁ.",
  "anya-e0102n2:112_1": "Upekkhāsukhasomanassabhedato tividhaṁ.",
  "anya-e0102n2:112_2": "Viññāṇapañcakaṁ hettha niyatārammaṇaṁ yathākkamaṁ rūpādīsuyeva pavattito, sesaṁ aniyatārammaṇaṁ.",
  "anya-e0102n2:112_3": "Tatra hi manodhātu pañcasupi rūpādīsu pavattati,",
  "anya-e0102n2:112_4": "manoviññāṇadhātudvayaṁ chasūti.",
  "anya-e0102n2:112_5": "Kāyaviññāṇaṁ panettha sukhayuttaṁ,",
  "anya-e0102n2:112_6": "dviṭṭhānā manoviññāṇadhātu somanassayuttā, sesaṁ upekkhāyuttanti.",
  "anya-e0102n2:112_7": "Evaṁ tāva kusalavipākāhetukaṁ aṭṭhavidhaṁ veditabbaṁ.",
  "anya-e0102n2:113_0": "Alobhādivipākahetusampayuttaṁ pana sahetukaṁ,",
  "anya-e0102n2:113_1": "taṁ kāmāvacarakusalaṁ viya somanassādi bhedato aṭṭhavidhaṁ.",
  "anya-e0102n2:113_2": "Yathā pana kusalaṁ dānādivasena chasu ārammaṇesu pavattati, na idaṁ tathā.",
  "anya-e0102n2:113_3": "Idañhi paṭisandhibhavaṅgacutitadārammaṇavasena parittadhammapariyāpannesuyeva chasu ārammaṇesu pavattati .",
  "anya-e0102n2:113_4": "Saṅkhārāsaṅkhārabhāvo panettha āgamanādivasena veditabbo.",
  "anya-e0102n2:113_5": "Sampayuttadhammānañca visese asatipi ādāsatalādīsu mukhanimittaṁ viya nirussāhaṁ vipākaṁ,",
  "anya-e0102n2:113_6": "mukhaṁ viya saussāhaṁ kusalanti veditabbaṁ.",
  "anya-e0102n2:114_0": "Kevalaṁ hi akusalavipākaṁ ahetukameva, taṁ cakkhuviññāṇaṁ, sotaghānajivhākāyaviññāṇaṁ,",
  "anya-e0102n2:114_1": "sampaṭicchanakiccā manodhātu,",
  "anya-e0102n2:114_2": "santīraṇādikiccā pañcaṭṭhānā manoviññāṇadhātūti sattavidhaṁ.",
  "anya-e0102n2:114_3": "Taṁ lakkhaṇādito kusalāhetukavipāke vuttanayeneva veditabbaṁ.",
  "anya-e0102n2:115_0": "Kevalañhi kusalavipākāni iṭṭhaiṭṭhamajjhattārammaṇāni,",
  "anya-e0102n2:115_1": "imāni aniṭṭhaaniṭṭhamajjhattārammaṇāni.",
  "anya-e0102n2:115_2": "Tāni ca upekkhāsukhasomanassabhedato tividhāni,",
  "anya-e0102n2:115_3": "imāni dukkhaupekkhāvasena duvidhāni.",
  "anya-e0102n2:115_4": "Ettha hi kāyaviññāṇaṁ dukkhasahagatameva, sesāni upekkhāsahagatāni.",
  "anya-e0102n2:115_5": "Sā ca tesu upekkhā hīnā dukkhaṁ viya nātitikhiṇā,",
  "anya-e0102n2:115_6": "itaresu upekkhā paṇītā sukhaṁ viya nātitikhiṇā.",
  "anya-e0102n2:115_7": "Iti imesaṁ sattannaṁ akusalavipākānaṁ purimānañca soḷasannaṁ kusalavipākānaṁ vasena kāmāvacaraṁ vipākaviññāṇaṁ tevīsatividhaṁ.",
  "anya-e0102n2:116_0": "Rūpāvacaraṁ pana kusalaṁ viya pañcavidhaṁ.",
  "anya-e0102n2:116_1": "Kusalaṁ pana samāpattivasena javanavīthiyaṁ pavattati.",
  "anya-e0102n2:116_2": "Idaṁ upapattiyaṁ paṭisandhibhavaṅgacutivasena. Yathā ca rūpāvacaraṁ,",
  "anya-e0102n2:116_3": "evaṁ arūpāvacarampi kusalaṁ viya catubbidhaṁ.",
  "anya-e0102n2:116_4": "Pavattibhedopissa rūpāvacare vuttanayo eva.",
  "anya-e0102n2:116_5": "Lokuttaravipākaṁ catumaggayuttacittaphalattā catubbidhaṁ,",
  "anya-e0102n2:116_6": "taṁ maggavīthivasena ceva samāpattivasena ca dvidhā pavattati.",
  "anya-e0102n2:116_7": "Evaṁ sabbampi catūsu bhūmīsu chattiṁsavidhaṁ vipākaviññāṇaṁ hoti.",
  "anya-e0102n2:117_0": "Kiriyaṁ pana bhūmibhedato tividhaṁ kāmāvacaraṁ rūpāvacaraṁ arūpāvacarañca.",
  "anya-e0102n2:117_1": "Tattha kāmāvacaraṁ duvidhaṁ ahetukaṁ sahetukañca.",
  "anya-e0102n2:117_2": "Tattha alobhādikiriyahetuvirahitaṁ ahetukaṁ,",
  "anya-e0102n2:117_3": "taṁ manodhātumanoviññāṇadhātubhedato duvidhaṁ.",
  "anya-e0102n2:118_0": "Tattha cakkhuviññāṇādipurecararūpādivijānanalakkhaṇā manodhātu, āvajjanarasā,",
  "anya-e0102n2:118_1": "rūpādiabhimukhabhāvapaccupaṭṭhānā, bhavaṅgavicchedapadaṭṭhānā, sā upekkhāyuttāva hoti.",
  "anya-e0102n2:119_0": "Manoviññāṇadhātu pana duvidhā sādhāraṇā asādhāraṇā ca.",
  "anya-e0102n2:119_1": "Tattha sādhāraṇā upekkhāsahagatāhetukakiriyā saḷārammaṇavijānanalakkhaṇā,",
  "anya-e0102n2:119_2": "kiccavasena pañcadvāramanodvāresu voṭṭhabbanāvajjanarasā, tathābhāvapaccupaṭṭhānā,",
  "anya-e0102n2:119_3": "ahetukavipākamanoviññāṇadhātu bhavaṅgānaṁ aññatarāpagamapadaṭṭhānā.",
  "anya-e0102n2:120_0": "Asādhāraṇā somanassasahagatāhetukakiriyā saḷārammaṇavijānanalakkhaṇā,",
  "anya-e0102n2:120_1": "kiccavasena arahataṁ anuḷāresu vatthūsu hasituppādanarasā, tathābhāvapaccupaṭṭhānā,",
  "anya-e0102n2:120_2": "ekantato hadayavatthupadaṭṭhānāti.",
  "anya-e0102n2:120_3": "Iti kāmāvacarakiriyaṁ ahetukaṁ tividhaṁ.",
  "anya-e0102n2:121_0": "Sahetukaṁ pana somanassādibhedato kusalaṁ viya aṭṭhavidhaṁ.",
  "anya-e0102n2:121_1": "Kevalañhi kusalaṁ sekkhaputhujjanānaṁ uppajjati,",
  "anya-e0102n2:121_2": "idaṁ arahataṁyevāti ayamettha viseso.",
  "anya-e0102n2:121_3": "Evaṁ tāva kāmāvacaraṁ ekādasavidhaṁ.",
  "anya-e0102n2:122_0": "Rūpāvacaraṁ pana arūpāvacarañca kusalaṁ viya pañcavidhaṁ catubbidhañca hoti.",
  "anya-e0102n2:122_1": "Arahataṁ uppattivaseneva cassa kusalato viseso veditabboti.",
  "anya-e0102n2:122_2": "Evaṁ sabbampi tīsu bhūmīsu vīsatividhaṁ kiriyaviññāṇaṁ hoti.",
  "anya-e0102n2:123_0": "455.",
  "anya-e0102n2:123_1": "Iti ekavīsati kusalāni dvādasākusalāni chattiṁsa vipākāni vīsati kiriyānīti sabbānipi ekūnanavuti viññāṇāni honti.",
  "anya-e0102n2:123_2": "Yāni paṭisandhibhavaṅgāvajjanadassanasavanaghāyanasāyanaphusanasampaṭicchanasantīraṇavoṭṭhabbanajavanatadārammaṇacutivasena cuddasahi ākārehi pavattanti.",
  "anya-e0102n2:124_0": "Kathaṁ?",
  "anya-e0102n2:124_1": "Yadā hi aṭṭhannaṁ kāmāvacarakusalānaṁ ānubhāvena devamanussesu sattā nibbattanti,",
  "anya-e0102n2:124_2": "tadā nesaṁ maraṇakāle paccupaṭṭhitaṁ kammakammanimittagatinimittānaṁ aññataraṁ ārammaṇaṁ katvā aṭṭha sahetukakāmāvacaravipākāni,",
  "anya-e0102n2:124_3": "manussesu paṇḍakādibhāvaṁ āpajjamānānaṁ dubbaladvihetukakusalavipākaupekkhāsahagatāhetukavipākamanoviññāṇadhātu cāti paṭisandhivasena nava vipākacittāni pavattanti.",
  "anya-e0102n2:124_4": "Yadā rūpāvacarārūpāvacarakusalānubhāvena rūpārūpabhavesu nibbattanti ,",
  "anya-e0102n2:124_5": "tadā nesaṁ maraṇakāle paccupaṭṭhitaṁ kammanimittameva ārammaṇaṁ katvā nava rūpārūpāvacaravipākāni paṭisandhivasena pavattanti.",
  "anya-e0102n2:125_0": "Yadā pana akusalānubhāvena apāye nibbattanti,",
  "anya-e0102n2:125_1": "tadā nesaṁ maraṇakāle paccupaṭṭhitaṁ kammakammanimittagatinimittānaṁ aññataraṁ ārammaṇaṁ katvā ekā akusalavipākāhetukamanoviññāṇadhātu paṭisandhivasena pavattatīti evaṁ tāvettha ekūnavīsatiyā vipākaviññāṇānaṁ paṭisandhivasena pavatti veditabbā.",
  "anya-e0102n2:126_0": "Paṭisandhiviññāṇe pana niruddhe taṁ taṁ paṭisandhiviññāṇamanubandhamānaṁ tassa tasseva kammassa vipākabhūtaṁ tasmiññeva ārammaṇe tādisameva bhavaṅgaviññāṇaṁ nāma pavattati,",
  "anya-e0102n2:126_1": "punapi tādisanti evaṁ asati santānavinivattake aññasmiṁ cittuppāde nadīsotaṁ viya supinaṁ apassato niddokkamanakālādīsu aparimāṇasaṅkhyampi pavattatiyevāti evaṁ tesaññeva viññāṇānaṁ bhavaṅgavasenāpi pavatti veditabbā.",
  "anya-e0102n2:127_0": "Evaṁ pavatte pana bhavaṅgasantāne yadā sattānaṁ indriyāni ārammaṇagahaṇakkhamāni honti,",
  "anya-e0102n2:127_1": "tadā cakkhussāpāthagate rūpe rūpaṁ paṭicca cakkhupasādassa ghaṭṭanā hoti,",
  "anya-e0102n2:127_2": "tato ghaṭṭanānubhāvena bhavaṅgacalanaṁ hoti,",
  "anya-e0102n2:127_3": "atha niruddhe bhavaṅge tadeva rūpaṁ ārammaṇaṁ katvā bhavaṅgaṁ vicchindamānā viya āvajjanakiccaṁ sādhayamānā kiriyamanodhātu uppajjati. Sotadvārādīsupi eseva nayo.",
  "anya-e0102n2:127_4": "Manodvāre pana chabbidhepi ārammaṇe āpāthagate bhavaṅgacalanānantaraṁ bhavaṅgaṁ vicchindamānā viya āvajjanakiccaṁ sādhayamānā ahetukakiriyamanoviññāṇadhātu uppajjati upekkhāsahagatāti evaṁ dvinnaṁ kiriyaviññāṇānaṁ āvajjanavasena pavatti veditabbā.",
  "anya-e0102n2:128_0": "Āvajjanānantaraṁ pana cakkhudvāre tāva dassanakiccaṁ sādhayamānaṁ cakkhupasādavatthukaṁ cakkhuviññāṇaṁ,",
  "anya-e0102n2:128_1": "sotadvārādīsu savanādikiccaṁ sādhayamānāni sotaghānajivhākāyaviññāṇāni pavattanti.",
  "anya-e0102n2:128_2": "Tāni iṭṭhaiṭṭhamajjhattesu visayesu kusalavipākāni,",
  "anya-e0102n2:128_3": "aniṭṭhaaniṭṭhamajjhattesu visayesu akusalavipākānīti evaṁ dasannaṁ vipākaviññāṇānaṁ dassanasavanaghāyanasāyanaphusanavasena pavatti veditabbā.",
  "anya-e0102n2:129_0": "‘‘Cakkhuviññāṇadhātuyā uppajjitvā niruddhasamanantarā uppajjati cittaṁ mano mānasaṁ tajjā manodhātū’’tiādivacanato (vibha.",
  "anya-e0102n2:129_1": "184) pana cakkhuviññāṇādīnaṁ anantarā tesaññeva visayaṁ sampaṭicchamānā kusalavipākānantaraṁ kusalavipākā,",
  "anya-e0102n2:129_2": "akusalavipākānantaraṁ akusalavipākā manodhātu uppajjati.",
  "anya-e0102n2:129_3": "Evaṁ dvinnaṁ vipākaviññāṇānaṁ sampaṭicchanavasena pavatti veditabbā.",
  "anya-e0102n2:130_0": "‘‘Manodhātuyāpi uppajjitvā niruddhasamanantarā uppajjati cittaṁ mano mānasaṁ tajjāmanoviññāṇadhātū’’ti (vibha.",
  "anya-e0102n2:130_1": "184) vacanato pana manodhātuyā sampaṭicchitameva visayaṁ santīrayamānā akusalavipākamanodhātuyā anantarā akusalavipākā,",
  "anya-e0102n2:130_2": "kusalavipākāya anantarā iṭṭhārammaṇe somanassasahagatā,",
  "anya-e0102n2:130_3": "iṭṭhamajjhatte upekkhāsahagatā uppajjati vipākāhetukamanoviññāṇadhātūti evaṁ tiṇṇaṁ vipākaviññāṇānaṁ santīraṇavasena pavatti veditabbā.",
  "anya-e0102n2:131_0": "Santīraṇānantaraṁ pana tameva visayaṁ vavatthāpayamānā uppajjati kiriyāhetukamanoviññāṇadhātu upekkhāsahagatāti evaṁ ekasseva kiriyaviññāṇassa voṭṭhabbanavasena pavatti veditabbā.",
  "anya-e0102n2:132_0": "Voṭṭhabbanānantaraṁ pana sace mahantaṁ hoti rūpādiārammaṇaṁ,",
  "anya-e0102n2:132_1": "atha yathāvavatthāpite visaye aṭṭhannaṁ vā kāmāvacarakusalānaṁ dvādasannaṁ vā akusalānaṁ navannaṁ vā avasesakāmāvacarakiriyānaṁ aññataravasena cha satta vā javanāni javanti, eso tāva pañcadvāre nayo.",
  "anya-e0102n2:133_0": "Manodvāre pana manodvārāvajjanānantaraṁ tāniyeva.",
  "anya-e0102n2:133_1": "Gotrabhuto uddhaṁ rūpāvacarato pañca kusalāni pañca kiriyāni,",
  "anya-e0102n2:133_2": "arūpāvacarato cattāri kusalāni cattāri kiriyāni,",
  "anya-e0102n2:133_3": "lokuttarato cattāri maggacittāni cattāri phalacittānīti imesu yaṁ yaṁ laddhapaccayaṁ hoti,",
  "anya-e0102n2:133_4": "taṁ taṁ javatīti evaṁ pañcapaññāsāya kusalākusalakiriyavipākaviññāṇānaṁ javanavasena pavatti veditabbā.",
  "anya-e0102n2:134_0": "Javanāvasāne pana sace pañcadvāre atimahantaṁ,",
  "anya-e0102n2:134_1": "manodvāre ca vibhūtamārammaṇaṁ hoti,",
  "anya-e0102n2:134_2": "atha kāmāvacarasattānaṁ kāmāvacarajavanāvasāne iṭṭhārammaṇādīnaṁ purimakammajavanacittādīnañca vasena yo yo paccayo laddho hoti,",
  "anya-e0102n2:134_3": "tassa tassa vasena aṭṭhasu sahetukakāmāvacaravipākesu tīsu vipākāhetukamanoviññāṇadhātūsu ca aññataraṁ paṭisotagataṁ nāvaṁ anubandhamānaṁ kiñci antaraṁ udakamiva bhavaṅgassārammaṇato aññasmiṁ ārammaṇe javitaṁ javanamanubandhaṁ dvikkhattuṁ sakiṁ vā vipākaviññāṇaṁ uppajjati.",
  "anya-e0102n2:134_4": "Tadetaṁ javanāvasāne bhavaṅgassa ārammaṇe pavattanārahaṁ samānaṁ tassa javanassa ārammaṇaṁ ārammaṇaṁ katvā pavattattā tadārammaṇanti vuccati.",
  "anya-e0102n2:134_5": "Evaṁ ekādasannaṁ vipākaviññāṇānaṁ tadārammaṇavasena pavatti veditabbā.",
  "anya-e0102n2:135_0": "Tadārammaṇāvasāne pana puna bhavaṅgameva pavattati,",
  "anya-e0102n2:135_1": "bhavaṅge vicchinne puna āvajjanādīnīti evaṁ laddhapaccayacittasantānaṁ bhavaṅgānantaraṁ āvajjanaṁ āvajjanānantaraṁ dassanādīnīti cittaniyamavaseneva punappunaṁ tāva pavattati,",
  "anya-e0102n2:135_2": "yāva ekasmiṁ bhave bhavaṅgassa parikkhayo.",
  "anya-e0102n2:135_3": "Ekasmiṁ hi bhave yaṁ sabbapacchimaṁ bhavaṅgacittaṁ,",
  "anya-e0102n2:135_4": "taṁ tato cavanattā cutīti vuccati.",
  "anya-e0102n2:135_5": "Tasmā tampi ekūnavīsatividhameva hoti.",
  "anya-e0102n2:135_6": "Evaṁ ekūnavīsatiyā vipākaviññāṇānaṁ cutivasena pavatti veditabbā.",
  "anya-e0102n2:136_0": "Cutito pana puna paṭisandhi,",
  "anya-e0102n2:136_1": "paṭisandhito puna bhavaṅganti evaṁ bhavagatiṭhitinivāsesu saṁsaramānānaṁ sattānaṁ avicchinnaṁ cittasantānaṁ pavattatiyeva.",
  "anya-e0102n2:136_2": "Yo panettha arahattaṁ pāpuṇāti,",
  "anya-e0102n2:136_3": "tassa cuticitte niruddhe niruddhameva hotīti.",
  "anya-e0102n2:137_0": "Idaṁ viññāṇakkhandhe vitthārakathāmukhaṁ.",
  "anya-e0102n2:138_0": "Vedanākkhandhakathā",
  "anya-e0102n2:139_0": "456.",
  "anya-e0102n2:139_1": "Idāni yaṁ vuttaṁ ‘‘yaṁkiñci vedayitalakkhaṇaṁ,",
  "anya-e0102n2:139_2": "sabbaṁ taṁ ekato katvā vedanākkhandho veditabbo’’ti,",
  "anya-e0102n2:139_3": "etthāpi vedayitalakkhaṇaṁ nāma vedanāva.",
  "anya-e0102n2:139_4": "Yathāha – ‘‘vedayati vedayatīti kho āvuso,",
  "anya-e0102n2:139_5": "tasmā vedanāti vuccatī’’ti (ma. ni. 1.450).",
  "anya-e0102n2:139_6": "Sā pana vedayitalakkhaṇena sabhāvato ekavidhāpi jātivasena tividhā hoti kusalā, akusalā, abyākatā cāti.",
  "anya-e0102n2:140_0": "Tattha kāmāvacaraṁ somanassupekkhāñāṇasaṅkhārabhedato aṭṭhavidhantiādinā nayena vuttena kusalaviññāṇena sampayuttā kusalā,",
  "anya-e0102n2:140_1": "akusalena sampayuttā akusalā,",
  "anya-e0102n2:140_2": "abyākatena sampayuttā abyākatāti veditabbā.",
  "anya-e0102n2:140_3": "Sā sabhāvabhedato pañcavidhā hoti – sukhaṁ dukkhaṁ somanassaṁ domanassaṁ upekkhāti.",
  "anya-e0102n2:141_0": "Tattha kusalavipākena kāyaviññāṇena sampayuttaṁ sukhaṁ. Akusalavipākena dukkhaṁ.",
  "anya-e0102n2:141_1": "Kāmāvacarato catūhi kusalehi, catūhi sahetukavipākehi, ekena ahetukavipākena, catūhi sahetukakiriyehi, ekena ahetukakiriyena, catūhi akusalehi,",
  "anya-e0102n2:141_2": "rūpāvacarato ṭhapetvā pañcamajjhānaviññāṇaṁ catūhi kusalehi, catūhi vipākehi, catūhi kiriyehi,",
  "anya-e0102n2:141_3": "lokuttaraṁ pana yasmā ajhānikaṁ nāma natthi,",
  "anya-e0102n2:141_4": "tasmā aṭṭha lokuttarāni pañcannaṁ jhānānaṁ vasena cattālīsaṁ honti.",
  "anya-e0102n2:141_5": "Tesu ṭhapetvā aṭṭha pañcamajjhānikāni sesehi dvattiṁsāya kusalavipākehīti evaṁ somanassaṁ dvāsaṭṭhiyā viññāṇehi sampayuttaṁ. Domanassaṁ dvīhi akusalehi.",
  "anya-e0102n2:141_6": "Upekkhā avasesapañcapaññāsāya viññāṇehi sampayuttā.",
  "anya-e0102n2:142_0": "Tattha iṭṭhaphoṭṭhabbānubhavanalakkhaṇaṁ sukhaṁ,",
  "anya-e0102n2:142_1": "sampayuttānaṁ upabrūhanarasaṁ, kāyikaassādapaccupaṭṭhānaṁ, kāyindriyapadaṭṭhānaṁ.",
  "anya-e0102n2:143_0": "Aniṭṭhaphoṭṭhabbānubhavanalakkhaṇaṁ dukkhaṁ, sampayuttānaṁ milāpanarasaṁ, kāyikābādhapaccupaṭṭhānaṁ, kāyindriyapadaṭṭhānaṁ.",
  "anya-e0102n2:144_0": "Iṭṭhārammaṇānubhavanalakkhaṇaṁ somanassaṁ,",
  "anya-e0102n2:144_1": "yathā tathā vā iṭṭhākārasambhogarasaṁ,",
  "anya-e0102n2:144_2": "cetasikaassādapaccupaṭṭhānaṁ, passaddhipadaṭṭhānaṁ.",
  "anya-e0102n2:145_0": "Aniṭṭhārammaṇānubhavanalakkhaṇaṁ domanassaṁ,",
  "anya-e0102n2:145_1": "yathā tathā vā aniṭṭhākārasambhogarasaṁ, cetasikābādhapaccupaṭṭhānaṁ,",
  "anya-e0102n2:145_2": "ekanteneva hadayavatthupadaṭṭhānaṁ.",
  "anya-e0102n2:146_0": "Majjhattavedayitalakkhaṇā upekkhā,",
  "anya-e0102n2:146_1": "sampayuttānaṁ nātiupabrūhanamilāpanarasā, santabhāvapaccupaṭṭhānā, nippītikacittapadaṭṭhānāti.",
  "anya-e0102n2:147_0": "Idaṁ vedanākkhandhe vitthārakathāmukhaṁ.",
  "anya-e0102n2:148_0": "Saññākkhandhakathā",
  "anya-e0102n2:149_0": "457.",
  "anya-e0102n2:149_1": "Idāni yaṁ vuttaṁ ‘‘yaṁkiñci sañjānanalakkhaṇaṁ,",
  "anya-e0102n2:149_2": "sabbaṁ taṁ ekato katvā saññākkhandho veditabbo’’ti,",
  "anya-e0102n2:149_3": "etthāpi sañjānanalakkhaṇaṁ nāma saññāva.",
  "anya-e0102n2:149_4": "Yathāha – ‘‘sañjānāti sañjānātīti kho, āvuso,",
  "anya-e0102n2:149_5": "tasmā saññāti vuccatī’’ti (ma. ni. 1.450).",
  "anya-e0102n2:149_6": "Sā panesā sañjānanalakkhaṇena sabhāvato ekavidhāpi jātivasena tividhā hoti kusalā, akusalā, abyākatā ca.",
  "anya-e0102n2:150_0": "Tattha kusalaviññāṇasampayuttā kusalā, akusalasampayuttā akusalā, abyākatasampayuttā abyākatā. Na hi taṁ viññāṇaṁ atthi, yaṁ saññāya vippayuttaṁ,",
  "anya-e0102n2:150_1": "tasmā yattako viññāṇassa bhedo, tattako saññāyāti.",
  "anya-e0102n2:151_0": "Sā panesā evaṁ viññāṇena samappabhedāpi lakkhaṇādito sabbāva sañjānanalakkhaṇā,",
  "anya-e0102n2:151_1": "tadevetanti puna sañjānanapaccayanimittakaraṇarasā dāruādīsu tacchakādayo viya,",
  "anya-e0102n2:151_2": "yathāgahitanimittavasena abhinivesakaraṇapaccupaṭṭhānā hatthidassakaandhā (udā. 54) viya,",
  "anya-e0102n2:151_3": "yathāupaṭṭhitavisayapadaṭṭhānā tiṇapurisakesu migapotakānaṁ purisāti uppannasaññā viyāti.",
  "anya-e0102n2:152_0": "Idaṁ saññākkhandhe vitthārakathāmukhaṁ.",
  "anya-e0102n2:153_0": "Saṅkhārakkhandhakathā",
  "anya-e0102n2:154_0": "458.",
  "anya-e0102n2:154_1": "Yaṁ pana vuttaṁ ‘‘yaṁkiñci abhisaṅkharaṇalakkhaṇaṁ,",
  "anya-e0102n2:154_2": "sabbaṁ taṁ ekato katvā saṅkhārakkhandho veditabbo’’ti,",
  "anya-e0102n2:154_3": "ettha abhisaṅkharaṇalakkhaṇaṁ nāma rāsikaraṇalakkhaṇaṁ. Kiṁ pana tanti, saṅkhārāyeva.",
  "anya-e0102n2:154_4": "Yathāha – ‘‘saṅkhatamabhisaṅkharontīti kho, bhikkhave,",
  "anya-e0102n2:154_5": "tasmā saṅkhārāti vuccantī’’ti (saṁ. ni. 3.79). Te abhisaṅkharaṇalakkhaṇā, āyūhanarasā, vipphārapaccupaṭṭhānā, sesakhandhattayapadaṭṭhānā.",
  "anya-e0102n2:155_0": "Evaṁ lakkhaṇādito ekavidhāpi ca jātivasena tividhā kusalā, akusalā, abyākatāti .",
  "anya-e0102n2:155_1": "Tesu kusalaviññāṇasampayuttā kusalā. Akusalasampayuttā akusalā. Abyākatasampayuttā abyākatā.",
  "anya-e0102n2:156_0": "Tattha kāmāvacarapaṭhamakusalaviññāṇasampayuttā tāva niyatā sarūpena āgatā sattavīsati, yevāpanakā cattāro, aniyatā pañcāti chattiṁsa. Tattha phasso, cetanā, vitakko, vicāro, pīti, vīriyaṁ, jīvitaṁ, samādhi, saddhā, sati, hirī, ottappaṁ, alobho, adoso, amoho, kāyapassaddhi, cittapassaddhi, kāyalahutā, cittalahutā, kāyamudutā, cittamudutā, kāyakammaññatā, cittakammaññatā, kāyapāguññatā, cittapāguññatā, kāyujukatā,",
  "anya-e0102n2:156_1": "cittujukatāti ime sarūpena āgatā sattavīsati (dha. sa. 1; dha. sa. aṭṭha. 1 yevāpanakavaṇṇanā). Chando, adhimokkho, manasikāro,",
  "anya-e0102n2:156_2": "tatramajjhattatāti ime yevāpanakā cattāro (dha. sa. aṭṭha. 1 yevāpanakavaṇṇanā). Karuṇā, muditā, kāyaduccaritavirati, vacīduccaritavirati,",
  "anya-e0102n2:156_3": "micchājīvaviratīti ime aniyatā pañca. Ete hi kadāci uppajjanti,",
  "anya-e0102n2:156_4": "uppajjamānāpi ca na ekato uppajjanti.",
  "anya-e0102n2:157_0": "459. Tattha phusatīti phasso. Svāyaṁ phusanalakkhaṇo. Saṅghaṭṭanaraso, sannipātapaccupaṭṭhāno, āpāthagatavisayapadaṭṭhāno.",
  "anya-e0102n2:157_1": "Ayañhi arūpadhammopi samāno ārammaṇe phusanākāreneva pavattati.",
  "anya-e0102n2:157_2": "Ekadesena ca analliyamānopi rūpaṁ viya cakkhu,",
  "anya-e0102n2:157_3": "saddo viya ca sotaṁ cittaṁ ārammaṇañca saṅghaṭṭeti,",
  "anya-e0102n2:157_4": "tikasannipātasaṅkhātassa attano kāraṇassa vasena paveditattā sannipātapaccupaṭṭhāno.",
  "anya-e0102n2:157_5": "Tajjāsamannāhārena ceva indriyena ca parikkhate visaye anantarāyeneva uppajjanato āpāthagatavisayapadaṭṭhānoti vuccati.",
  "anya-e0102n2:157_6": "Vedanādhiṭṭhānabhāvato pana niccammagāvī (saṁ. ni. 2.63) viya daṭṭhabbo.",
  "anya-e0102n2:158_0": "460. Cetayatīti cetanā. Abhisandahatīti attho. Sā cetanābhāvalakkhaṇā, āyūhanarasā,",
  "anya-e0102n2:158_1": "saṁvidahanapaccupaṭṭhānā sakiccaparakiccasādhikā jeṭṭhasissamahāvaḍḍhakīādayo viya.",
  "anya-e0102n2:158_2": "Accāyikakammānussaraṇādīsu ca panāyaṁ sampayuttānaṁ ussahanabhāvena pavattamānā pākaṭā hoti.",
  "anya-e0102n2:159_0": "Vitakkavicārapītīsu yaṁ vattabbaṁ siyā,",
  "anya-e0102n2:159_1": "taṁ sabbaṁ pathavīkasiṇaniddese paṭhamajjhānavaṇṇanāyaṁ (visuddhi. 1.71) vuttameva.",
  "anya-e0102n2:160_0": "461. Vīrabhāvo vīriyaṁ. Taṁ ussahanalakkhaṇaṁ,",
  "anya-e0102n2:160_1": "sahajātānaṁ upatthambhanarasaṁ,",
  "anya-e0102n2:160_2": "asaṁsīdanabhāvapaccupaṭṭhānaṁ.",
  "anya-e0102n2:160_3": "‘‘Saṁviggo yoniso padahatī’’ti (a. ni.",
  "anya-e0102n2:160_4": "4.113) vacanato saṁvegapadaṭṭhānaṁ,",
  "anya-e0102n2:160_5": "vīriyārambhavatthupadaṭṭhānaṁ vā,",
  "anya-e0102n2:160_6": "sammā āraddhaṁ sabbasampattīnaṁ mūlaṁ hotīti daṭṭhabbaṁ.",
  "anya-e0102n2:161_0": "462. Jīvanti tena, sayaṁ vā jīvati,",
  "anya-e0102n2:161_1": "jīvanamattameva vā tanti jīvitaṁ.",
  "anya-e0102n2:161_2": "Lakkhaṇādīni panassa rūpajīvite vuttanayeneva veditabbāni. Tañhi rūpadhammānaṁ jīvitaṁ,",
  "anya-e0102n2:161_3": "idaṁ arūpadhammānanti idamevettha nānākaraṇaṁ.",
  "anya-e0102n2:162_0": "463.",
  "anya-e0102n2:162_1": "Ārammaṇe cittaṁ samaṁ ādhiyati, sammā vā ādhiyati,",
  "anya-e0102n2:162_2": "samādhānamattameva vā etaṁ cittassāti samādhi. So avisāralakkhaṇo, avikkhepalakkhaṇo vā,",
  "anya-e0102n2:162_3": "sahajātānaṁ sampiṇḍanaraso nhāniyacuṇṇānaṁ udakaṁ viya, upasamapaccupaṭṭhāno, visesato sukhapadaṭṭhāno,",
  "anya-e0102n2:162_4": "nivāte dīpaccīnaṁ ṭhiti viya cetaso ṭhitīti daṭṭhabbo.",
  "anya-e0102n2:163_0": "464. Saddahanti etāya, sayaṁ vā saddahati,",
  "anya-e0102n2:163_1": "saddahanamattameva vā esāti saddhā. Sā saddahanalakkhaṇā, okappanalakkhaṇā vā,",
  "anya-e0102n2:163_2": "pasādanarasā udakappasādakamaṇi viya,",
  "anya-e0102n2:163_3": "pakkhandanarasā vā oghuttaraṇo viya. Akālussiyapaccupaṭṭhānā, adhimuttipaccupaṭṭhānā vā, saddheyyavatthupadaṭṭhānā,",
  "anya-e0102n2:163_4": "saddhammassavanādisotāpattiyaṅga(dī. ni. 3.311; saṁ. ni. 5.1001) padaṭṭhānā vā,",
  "anya-e0102n2:163_5": "hatthavittabījāni viya daṭṭhabbā.",
  "anya-e0102n2:164_0": "465. Saranti tāya,",
  "anya-e0102n2:164_1": "sayaṁ vā sarati saraṇamattameva vā esāti sati. Sā apilāpanalakkhaṇā, asammosarasā, ārakkhapaccupaṭṭhānā,",
  "anya-e0102n2:164_2": "visayābhimukhabhāvapaccupaṭṭhānā vā, thirasaññāpadaṭṭhānā,",
  "anya-e0102n2:164_3": "kāyādisatipaṭṭhānapadaṭṭhānā vā.",
  "anya-e0102n2:164_4": "Ārammaṇe daḷhapatiṭṭhitattā pana esikā viya,",
  "anya-e0102n2:164_5": "cakkhudvārādirakkhaṇato dovāriko viya ca daṭṭhabbā.",
  "anya-e0102n2:165_0": "466.",
  "anya-e0102n2:165_1": "Kāyaduccaritādīhi hiriyatīti hirī. Lajjāyetaṁ adhivacanaṁ.",
  "anya-e0102n2:165_2": "Tehiyeva ottappatīti ottappaṁ.",
  "anya-e0102n2:165_3": "Pāpato ubbegassetaṁ adhivacanaṁ.",
  "anya-e0102n2:165_4": "Tattha pāpato jigucchanalakkhaṇā hirī. Uttāsanalakkhaṇaṁ ottappaṁ.",
  "anya-e0102n2:165_5": "Lajjākārena pāpānaṁ akaraṇarasā hirī. Uttāsākārena ottappaṁ.",
  "anya-e0102n2:165_6": "Vuttappakāreneva ca pāpato saṅkocanapaccupaṭṭhānā etā,",
  "anya-e0102n2:165_7": "attagāravaparagāravapadaṭṭhānā.",
  "anya-e0102n2:165_8": "Attānaṁ garuṁ katvā hiriyā pāpaṁ jahāti kulavadhū viya.",
  "anya-e0102n2:165_9": "Paraṁ garuṁ katvā ottappena pāpaṁ jahāti vesiyā viya.",
  "anya-e0102n2:165_10": "Ime ca pana dve dhammā lokapālakāti (a. ni. 2.9) daṭṭhabbā.",
  "anya-e0102n2:166_0": "467. Na lubbhanti tena, sayaṁ vā na lubbhati,",
  "anya-e0102n2:166_1": "alubbhanamattameva vā tanti alobho. Adosāmohesupi eseva nayo.",
  "anya-e0102n2:166_2": "Tesu alobho ārammaṇe cittassa agedhalakkhaṇo,",
  "anya-e0102n2:166_3": "alaggabhāvalakkhaṇo vā kamaladale jalabindu viya.",
  "anya-e0102n2:166_4": "Apariggaharaso muttabhikkhu viya,",
  "anya-e0102n2:166_5": "anallīnabhāvapaccupaṭṭhāno asucimhi patitapuriso viya.",
  "anya-e0102n2:167_0": "468.Adoso acaṇḍikkalakkhaṇo,",
  "anya-e0102n2:167_1": "avirodhalakkhaṇo vā anukūlamitto viya, āghātavinayaraso,",
  "anya-e0102n2:167_2": "pariḷāhavinayaraso vā candanaṁ viya,",
  "anya-e0102n2:167_3": "sommabhāvapaccupaṭṭhāno puṇṇacando viya.",
  "anya-e0102n2:168_0": "469.Amoho yathāsabhāvapaṭivedhalakkhaṇo,",
  "anya-e0102n2:168_1": "akkhalitapaṭivedhalakkhaṇo vā kusalissāsakhittausupaṭivedho viya,",
  "anya-e0102n2:168_2": "visayobhāsanaraso padīpo viya.",
  "anya-e0102n2:168_3": "Asammohapaccupaṭṭhāno araññagatasudesako viya.",
  "anya-e0102n2:168_4": "Tayopi cete sabbakusalānaṁ mūlabhūtāti daṭṭhabbā.",
  "anya-e0102n2:169_0": "470.",
  "anya-e0102n2:169_1": "Kāyassa passambhanaṁ kāyapassaddhi.",
  "anya-e0102n2:169_2": "Cittassa passambhanaṁ cittapassaddhi.",
  "anya-e0102n2:169_3": "Kāyoti cettha vedanādayo tayo khandhā.",
  "anya-e0102n2:169_4": "Ubhopi panetā ekato katvā kāyacittadarathavūpasamalakkhaṇā kāyacittapassaddhiyo,",
  "anya-e0102n2:169_5": "kāyacittadarathanimaddanarasā,",
  "anya-e0102n2:169_6": "kāyacittānaṁ aparipphandanasītibhāvapaccupaṭṭhānā, kāyacittapadaṭṭhānā.",
  "anya-e0102n2:169_7": "Kāyacittānaṁ avūpasamakarauddhaccādikilesapaṭipakkhabhūtāti daṭṭhabbā.",
  "anya-e0102n2:170_0": "Kāyassa lahubhāvo kāyalahutā.",
  "anya-e0102n2:170_1": "Cittassa lahubhāvo cittalahutā.",
  "anya-e0102n2:170_2": "Tā kāyacittagarubhāvavūpasamalakkhaṇā,",
  "anya-e0102n2:170_3": "kāyacittagarubhāvanimaddanarasā,",
  "anya-e0102n2:170_4": "kāyacittānaṁ adandhatāpaccupaṭṭhānā, kāyacittapadaṭṭhānā.",
  "anya-e0102n2:170_5": "Kāyacittānaṁ garubhāvakarathinamiddhādikilesapaṭipakkhabhūtāti daṭṭhabbā.",
  "anya-e0102n2:171_0": "Kāyassa mudubhāvo kāyamudutā.",
  "anya-e0102n2:171_1": "Cittassa mudubhāvo cittamudutā.",
  "anya-e0102n2:171_2": "Tā kāyacittatthambhavūpasamalakkhaṇā ,",
  "anya-e0102n2:171_3": "kāyacittathaddhabhāvanimaddanarasā, appaṭighātapaccupaṭṭhānā, kāyacittapadaṭṭhānā.",
  "anya-e0102n2:171_4": "Kāyacittānaṁ thaddhabhāvakaradiṭṭhimānādikilesapaṭipakkhabhūtāti daṭṭhabbā.",
  "anya-e0102n2:172_0": "Kāyassa kammaññabhāvo kāyakammaññatā.",
  "anya-e0102n2:172_1": "Cittassa kammaññabhāvo cittakammaññatā.",
  "anya-e0102n2:172_2": "Tā kāyacittākammaññabhāvavūpasamalakkhaṇā,",
  "anya-e0102n2:172_3": "kāyacittākammaññabhāvanimaddanarasā,",
  "anya-e0102n2:172_4": "kāyacittānaṁ ārammaṇakaraṇasampattipaccupaṭṭhānā, kāyacittapadaṭṭhānā.",
  "anya-e0102n2:172_5": "Kāyacittānaṁ akammaññabhāvakarāvasesanīvaraṇādipaṭipakkhabhūtā,",
  "anya-e0102n2:172_6": "pasādanīyavatthūsu pasādāvahā,",
  "anya-e0102n2:172_7": "hitakiriyāsu viniyogakkhamabhāvāvahā suvaṇṇavisuddhi viyāti daṭṭhabbā.",
  "anya-e0102n2:173_0": "Kāyassa pāguññabhāvo kāyapāguññatā.",
  "anya-e0102n2:173_1": "Cittassa pāguññabhāvo cittapāguññatā.",
  "anya-e0102n2:173_2": "Tā kāyacittānaṁ agelaññabhāvalakkhaṇā,",
  "anya-e0102n2:173_3": "kāyacittagelaññanimaddanarasā, nirādīnavapaccupaṭṭhānā, kāyacittapadaṭṭhānā.",
  "anya-e0102n2:173_4": "Kāyacittānaṁ gelaññakaraasaddhiyādipaṭipakkhabhūtāti daṭṭhabbā.",
  "anya-e0102n2:174_0": "Kāyassa ujukabhāvo kāyujukatā.",
  "anya-e0102n2:174_1": "Cittassa ujukabhāvo cittujukatā. Tā kāyacittaajjavalakkhaṇā,",
  "anya-e0102n2:174_2": "kāyacittakuṭilabhāvanimaddanarasā, ajimhatāpaccupaṭṭhānā, kāyacittapadaṭṭhānā.",
  "anya-e0102n2:174_3": "Kāyacittānaṁ kuṭilabhāvakaramāyāsāṭheyyādipaṭipakkhabhūtāti daṭṭhabbā.",
  "anya-e0102n2:175_0": "471.Chandoti kattukāmatāyetaṁ adhivacanaṁ.",
  "anya-e0102n2:175_1": "Tasmā so kattukāmatālakkhaṇo chando, ārammaṇapariyesanaraso,",
  "anya-e0102n2:175_2": "ārammaṇena atthikatāpaccupaṭṭhāno, tadevassa padaṭṭhānaṁ.",
  "anya-e0102n2:175_3": "Ārammaṇaggahaṇe ayaṁ cetaso hatthappasāraṇaṁ viya daṭṭhabbo.",
  "anya-e0102n2:176_0": "472. Adhimuccanaṁ adhimokkho. So sanniṭṭhānalakkhaṇo, asaṁsappanaraso, nicchayapaccupaṭṭhāno,",
  "anya-e0102n2:176_1": "sanniṭṭheyyadhammapadaṭṭhāno,",
  "anya-e0102n2:176_2": "ārammaṇe niccalabhāvena indakhīlo viya daṭṭhabbo.",
  "anya-e0102n2:177_0": "473. Kiriyā kāro. Manamhi kāro manasikāro.",
  "anya-e0102n2:177_1": "Purimamanato visadisamanaṁ karotītipi manasikāro. Svāyaṁ ārammaṇapaṭipādako, vīthipaṭipādako, javanapaṭipādakoti tippakāro.",
  "anya-e0102n2:178_0": "Tattha ārammaṇapaṭipādako manamhi kāroti manasikāro. So sāraṇalakkhaṇo,",
  "anya-e0102n2:178_1": "sampayuttānaṁ ārammaṇe saṁyojanaraso,",
  "anya-e0102n2:178_2": "ārammaṇābhimukhabhāvapaccupaṭṭhāno, ārammaṇapadaṭṭhāno. Saṅkhārakkhandhapariyāpanno,",
  "anya-e0102n2:178_3": "ārammaṇapaṭipādakattena sampayuttānaṁ sārathi viya daṭṭhabbo.",
  "anya-e0102n2:178_4": "Vīthipaṭipādakoti pana pañcadvārāvajjanassetaṁ adhivacanaṁ.",
  "anya-e0102n2:178_5": "Javanapaṭipādakoti manodvārāvajjanassetaṁ adhivacanaṁ. Na te idha adhippetā.",
  "anya-e0102n2:179_0": "474.",
  "anya-e0102n2:179_1": "Tesu dhammesu majjhattatā tatramajjhattatā.",
  "anya-e0102n2:179_2": "Sā cittacetasikānaṁ samavāhitalakkhaṇā, ūnādhikatānivāraṇarasā, pakkhapātupacchedanarasā vā, majjhattabhāvapaccupaṭṭhānā,",
  "anya-e0102n2:179_3": "cittacetasikānaṁ ajjhupekkhanabhāvena samappavattānaṁ ājānīyānaṁ ajjhupekkhakasārathi viya daṭṭhabbā.",
  "anya-e0102n2:180_0": "Karuṇāmuditā ca brahmavihāraniddese (visuddhi.",
  "anya-e0102n2:180_1": "1.262) vuttanayeneva veditabbā.",
  "anya-e0102n2:180_2": "Kevalañhi tā appanāppattā rūpāvacarā,",
  "anya-e0102n2:180_3": "imā kāmāvacarāti ayameva viseso.",
  "anya-e0102n2:181_0": "Keci pana mettupekkhāyopi aniyatesu icchanti, taṁ na gahetabbaṁ. Atthato hi adosoyeva mettā,",
  "anya-e0102n2:181_1": "tatramajjhattupekkhāyeva upekkhāti.",
  "anya-e0102n2:182_0": "475.",
  "anya-e0102n2:182_1": "Kāyaduccaritato virati kāyaduccaritavirati. Esa nayo sesāsupi.",
  "anya-e0102n2:182_2": "Lakkhaṇādito panetā tissopi kāyaduccaritādivatthūnaṁ avītikkamalakkhaṇā,",
  "anya-e0102n2:182_3": "amaddanalakkhaṇāti vuttaṁ hoti.",
  "anya-e0102n2:182_4": "Kāyaduccaritādivatthuto saṅkocanarasā, akiriyapaccupaṭṭhānā,",
  "anya-e0102n2:182_5": "saddhāhirottappaappicchatādiguṇapadaṭṭhānā,",
  "anya-e0102n2:182_6": "pāpakiriyato cittassa vimukhabhāvabhūtāti daṭṭhabbā.",
  "anya-e0102n2:183_0": "476.",
  "anya-e0102n2:183_1": "Iti imeva chattiṁsa saṅkhārā paṭhamena kāmāvacarakusalaviññāṇena sampayogaṁ gacchantīti veditabbā. Yathā ca paṭhamena, evaṁ dutiyenāpi.",
  "anya-e0102n2:183_2": "Sasaṅkhārabhāvamattameva hettha viseso.",
  "anya-e0102n2:184_0": "Tatiyena pana ṭhapetvā amohaṁ avasesā veditabbā. Tathā catutthena.",
  "anya-e0102n2:184_1": "Sasaṅkhārabhāvamattameva hettha viseso.",
  "anya-e0102n2:185_0": "Paṭhame vuttesu pana ṭhapetvā pītiṁ avasesā pañcamena sampayogaṁ gacchanti. Yathā ca pañcamena, evaṁ chaṭṭhenāpi.",
  "anya-e0102n2:185_1": "Sasaṅkhārabhāvamattameva hettha viseso.",
  "anya-e0102n2:185_2": "Sattamena ca pana ṭhapetvā amohaṁ avasesā veditabbā. Tathā aṭṭhamena.",
  "anya-e0102n2:185_3": "Sasaṅkhārabhāvamattameva hettha viseso.",
  "anya-e0102n2:186_0": "Paṭhame vuttesu ṭhapetvā viratittayaṁ sesā rūpāvacarakusalesu paṭhamena sampayogaṁ gacchanti. Dutiyena tato vitakkavajjā. Tatiyena tato vicāravajjā. Catutthena tato pītivajjā.",
  "anya-e0102n2:186_1": "Pañcamena tato aniyatesu karuṇāmuditāvajjā. Teyeva catūsu āruppakusalesu.",
  "anya-e0102n2:186_2": "Arūpāvacarabhāvoyeva hi ettha viseso.",
  "anya-e0102n2:187_0": "Lokuttaresu paṭhamajjhānike tāva maggaviññāṇe paṭhamarūpāvacaraviññāṇe vuttanayena,",
  "anya-e0102n2:187_1": "dutiyajjhānikādibhede dutiyarūpāvacaraviññāṇādīsu vuttanayeneva veditabbā. Karuṇāmuditānaṁ pana abhāvo, niyataviratitā ,",
  "anya-e0102n2:187_2": "lokuttaratā cāti ayamettha viseso.",
  "anya-e0102n2:187_3": "Evaṁ tāva kusalāyeva saṅkhārā veditabbā.",
  "anya-e0102n2:188_0": "477.",
  "anya-e0102n2:188_1": "Akusalesu lobhamūle paṭhamākusalasampayuttā tāva niyatā sarūpena āgatā terasa,",
  "anya-e0102n2:188_2": "yevāpanakā cattāroti sattarasa. Tattha phasso, cetanā, vitakko, vicāro, pīti, vīriyaṁ, jīvitaṁ, samādhi, ahirikaṁ, anottappaṁ, lobho, moho,",
  "anya-e0102n2:188_3": "micchādiṭṭhīti ime sarūpena āgatā terasa (dha. sa. 365; dha. sa. aṭṭha. 365). Chando, adhimokkho, uddhaccaṁ,",
  "anya-e0102n2:188_4": "manasikāroti ime yevāpanakā cattāro (dha. sa. aṭṭha. 365).",
  "anya-e0102n2:189_0": "478. Tattha na hiriyatīti ahiriko. Ahirikassa bhāvo ahirikaṁ. Na otappatīti anottappaṁ.",
  "anya-e0102n2:189_1": "Tesu ahirikaṁ kāyaduccaritādīhi ajigucchanalakkhaṇaṁ, alajjālakkhaṇaṁ vā.",
  "anya-e0102n2:189_2": "Anottappaṁ teheva asārajjalakkhaṇaṁ, anuttāsalakkhaṇaṁ vā. Ayamettha saṅkhepo.",
  "anya-e0102n2:189_3": "Vitthāro pana hirottappānaṁ vuttapaṭipakkhavasena veditabbo.",
  "anya-e0102n2:190_0": "479. Lubbhanti tena, sayaṁ vā lubbhati,",
  "anya-e0102n2:190_1": "lubbhanamattameva vā tanti lobho. Muyhanti tena, sayaṁ vā muyhati,",
  "anya-e0102n2:190_2": "muyhanamattameva vā tanti moho.",
  "anya-e0102n2:190_3": "Tesu lobho ārammaṇaggahaṇalakkhaṇo makkaṭālepo viya,",
  "anya-e0102n2:190_4": "abhisaṅgaraso tattakapāle khittamaṁsapesi viya.",
  "anya-e0102n2:190_5": "Apariccāgapaccupaṭṭhāno telañjanarāgo viya.",
  "anya-e0102n2:190_6": "Saṁyojaniyadhammesu assādadassanapadaṭṭhāno.",
  "anya-e0102n2:190_7": "Taṇhānadībhāvena vaḍḍhamāno sīghasotā nadī iva mahāsamuddaṁ apāyameva gahetvā gacchatīti daṭṭhabbo.",
  "anya-e0102n2:191_0": "480.Moho cittassa andhabhāvalakkhaṇo, aññāṇalakkhaṇo vā, asampaṭivedharaso,",
  "anya-e0102n2:191_1": "ārammaṇasabhāvacchādanaraso vā,",
  "anya-e0102n2:191_2": "asammāpaṭipattipaccupaṭṭhāno, andhakārapaccupaṭṭhāno vā, ayonisomanasikārapadaṭṭhāno,",
  "anya-e0102n2:191_3": "sabbākusalānaṁ mūlanti daṭṭhabbo.",
  "anya-e0102n2:192_0": "481. Micchā passanti tāya, sayaṁ vā micchā passati,",
  "anya-e0102n2:192_1": "micchādassanamattaṁ vā esāti micchādiṭṭhi.",
  "anya-e0102n2:192_2": "Sā ayoniso abhinivesalakkhaṇā, parāmāsarasā,",
  "anya-e0102n2:192_3": "micchābhinivesapaccupaṭṭhānā,",
  "anya-e0102n2:192_4": "ariyānaṁ adassanakāmatādipadaṭṭhānā, paramaṁ vajjanti daṭṭhabbā.",
  "anya-e0102n2:193_0": "482. Uddhatabhāvo uddhaccaṁ.",
  "anya-e0102n2:193_1": "Taṁ avūpasamalakkhaṇaṁ vātābhighātacalajalaṁ viya,",
  "anya-e0102n2:193_2": "anavaṭṭhānarasaṁ vātābhighātacaladhajapaṭākā viya,",
  "anya-e0102n2:193_3": "bhantattapaccupaṭṭhānaṁ pāsāṇābhighātasamuddhatabhasmaṁ viya,",
  "anya-e0102n2:193_4": "cetaso avūpasame ayonisomanasikārapadaṭṭhānaṁ, cittavikkhepoti daṭṭhabbaṁ.",
  "anya-e0102n2:193_5": "Sesā kusale vuttanayeneva veditabbā.",
  "anya-e0102n2:193_6": "Akusalabhāvoyeva hi akusalabhāvena ca lāmakattaṁ etesaṁ tehi viseso.",
  "anya-e0102n2:194_0": "483.",
  "anya-e0102n2:194_1": "Iti ime sattarasa saṅkhārā paṭhamena akusalaviññāṇena sampayogaṁ gacchantīti veditabbā. Yathā ca paṭhamena, evaṁ dutiyenāpi.",
  "anya-e0102n2:194_2": "Sasaṅkhāratā panettha thinamiddhassa ca aniyatatā viseso.",
  "anya-e0102n2:195_0": "Tattha thinanatā thinaṁ. Middhanatā middhaṁ.",
  "anya-e0102n2:195_1": "Anussāhasaṁhananatā asattivighāto cāti attho.",
  "anya-e0102n2:195_2": "Thinañca middhañca thinamiddhaṁ.",
  "anya-e0102n2:195_3": "Tattha thinaṁ anussāhalakkhaṇaṁ, vīriyavinodanarasaṁ, saṁsīdanapaccupaṭṭhānaṁ.",
  "anya-e0102n2:195_4": "Middhaṁ akammaññatālakkhaṇaṁ, onahanarasaṁ, līnatāpaccupaṭṭhānaṁ,",
  "anya-e0102n2:195_5": "pacalāyikāniddāpaccupaṭṭhānaṁ vā.",
  "anya-e0102n2:195_6": "Ubhayampi arativijambhikādīsu ayonisomanasikārapadaṭṭhānaṁ.",
  "anya-e0102n2:196_0": "Tatiyena paṭhame vuttesu ṭhapetvā micchādiṭṭhiṁ avasesā veditabbā. Māno panettha aniyato hoti. Ayaṁ viseso, so uṇṇatilakkhaṇo, sampaggaharaso, ketukamyatāpaccupaṭṭhāno,",
  "anya-e0102n2:196_1": "diṭṭhivippayuttalobhapadaṭṭhāno, ummādo viya daṭṭhabbo.",
  "anya-e0102n2:197_0": "Catutthena dutiye vuttesu ṭhapetvā micchādiṭṭhiṁ avasesā veditabbā.",
  "anya-e0102n2:197_1": "Etthāpi ca māno aniyatesu hotiyeva.",
  "anya-e0102n2:197_2": "Paṭhame vuttesu pana ṭhapetvā pītiṁ avasesā pañcamena sampayogaṁ gacchanti. Yathā ca pañcamena, evaṁ chaṭṭhenāpi.",
  "anya-e0102n2:197_3": "Sasaṅkhāratā panettha thinamiddhassa ca aniyatabhāvo viseso.",
  "anya-e0102n2:197_4": "Sattamena pañcame vuttesu ṭhapetvā diṭṭhiṁ avasesā veditabbā. Māno panettha aniyato hoti.",
  "anya-e0102n2:197_5": "Aṭṭhamena chaṭṭhe vuttesu ṭhapetvā diṭṭhiṁ avasesā veditabbā.",
  "anya-e0102n2:197_6": "Etthāpi ca māno aniyatesu hotiyevāti.",
  "anya-e0102n2:198_0": "484.",
  "anya-e0102n2:198_1": "Dosamūlesu pana dvīsu paṭhamasampayuttā tāva niyatā sarūpena āgatā ekādasa, yevāpanakā cattāro, aniyatā tayoti aṭṭhārasa . Tattha phasso, cetanā, vitakko, vicāro, vīriyaṁ, jīvitaṁ, samādhi, ahirikaṁ, anoppattaṁ, doso,",
  "anya-e0102n2:198_2": "mohoti ime sarūpena āgatā ekādasa (dha. sa. 413; dha. sa. aṭṭha. 413). Chando, adhimokkho, uddhaccaṁ,",
  "anya-e0102n2:198_3": "manasikāroti ime yevāpanakā cattāro (dha. sa. aṭṭha. 413). Issā, macchariyaṁ,",
  "anya-e0102n2:198_4": "kukkuccanti ime aniyatā tayo (dha. sa. aṭṭha. 413).",
  "anya-e0102n2:199_0": "485. Tattha dussanti tena, sayaṁ vā dussati,",
  "anya-e0102n2:199_1": "dussanamattameva vā tanti doso.",
  "anya-e0102n2:199_2": "So caṇḍikkalakkhaṇo pahaṭāsīviso viya,",
  "anya-e0102n2:199_3": "visappanaraso visanipāto viya,",
  "anya-e0102n2:199_4": "attano nissayadahanaraso vā dāvaggi viya.",
  "anya-e0102n2:199_5": "Dūsanapaccupaṭṭhāno laddhokāso viya sapatto, āghātavatthupadaṭṭhāno,",
  "anya-e0102n2:199_6": "visasaṁsaṭṭhapūtimuttaṁ viya daṭṭhabbo.",
  "anya-e0102n2:200_0": "486. Issāyanā issā.",
  "anya-e0102n2:200_1": "Sā parasampattīnaṁ usūyanalakkhaṇā. Tattheva anabhiratirasā,",
  "anya-e0102n2:200_2": "tato vimukhabhāvapaccupaṭṭhānā, parasampattipadaṭṭhānā, saṁyojananti daṭṭhabbā.",
  "anya-e0102n2:201_0": "487. Maccharabhāvo macchariyaṁ.",
  "anya-e0102n2:201_1": "Taṁ laddhānaṁ vā labhitabbānaṁ vā attano sampattīnaṁ nigūhanalakkhaṇaṁ,",
  "anya-e0102n2:201_2": "tāsaṁyeva parehi sādhāraṇabhāvaakkhamanarasaṁ, saṅkocanapaccupaṭṭhānaṁ,",
  "anya-e0102n2:201_3": "kaṭukañcukatāpaccupaṭṭhānaṁ vā, attasampattipadaṭṭhānaṁ,",
  "anya-e0102n2:201_4": "cetaso virūpabhāvoti daṭṭhabbaṁ.",
  "anya-e0102n2:202_0": "488. Kucchitaṁ kataṁ kukataṁ. Tassa bhāvo kukkuccaṁ. Taṁ pacchānutāpalakkhaṇaṁ, katākatānusocanarasaṁ, vippaṭisārapaccupaṭṭhānaṁ, katākatapadaṭṭhānaṁ, dāsabyamiva daṭṭhabbaṁ. Sesā vuttappakārāyevāti.",
  "anya-e0102n2:203_0": "Iti ime aṭṭhārasa saṅkhārā paṭhamena dosamūlena sampayogaṁ gacchantīti veditabbā. Yathā ca paṭhamena, evaṁ dutiyenāpi.",
  "anya-e0102n2:203_1": "Sasaṅkhāratā pana aniyatesu ca thinamiddhasambhavova viseso.",
  "anya-e0102n2:204_0": "489.",
  "anya-e0102n2:204_1": "Mohamūlesu dvīsu vicikicchāsampayuttena tāva phasso, cetanā, vitakko, vicāro, vīriyaṁ, jīvitaṁ, cittaṭṭhiti, ahirikaṁ, anottappaṁ , moho,",
  "anya-e0102n2:204_2": "vicikicchāti sarūpena āgatā ekādasa (dha. sa. 422; dha. sa. aṭṭha. 422), uddhaccaṁ,",
  "anya-e0102n2:204_3": "manasikāroti yevāpanakā dve cāti terasa.",
  "anya-e0102n2:205_0": "490.",
  "anya-e0102n2:205_1": "Tattha cittaṭṭhitīti pavattiṭṭhitimatto dubbalo samādhi. Vigatā cikicchāti vicikicchā. Sā saṁsayalakkhaṇā, kampanarasā, anicchayapaccupaṭṭhānā,",
  "anya-e0102n2:205_2": "anekaṁsagāhapaccupaṭṭhānā vā,",
  "anya-e0102n2:205_3": "vicikicchāyaṁ ayonisomanasikārapadaṭṭhānā,",
  "anya-e0102n2:205_4": "paṭipattiantarāyakarāti daṭṭhabbā. Sesā vuttappakārāyeva.",
  "anya-e0102n2:206_0": "Uddhaccasampayuttena vicikicchāsampayutte vuttesu ṭhapetvā vicikicchaṁ sesā dvādasa.",
  "anya-e0102n2:206_1": "Vicikicchāya abhāvena panettha adhimokkho uppajjati. Tena saddhiṁ teraseva,",
  "anya-e0102n2:206_2": "adhimokkhasabbhāvato ca balavataro samādhi hoti. Yañcettha uddhaccaṁ, taṁ sarūpeneva āgataṁ.",
  "anya-e0102n2:206_3": "Adhimokkhamanasikārā yevāpanakavasenāti evaṁ akusalasaṅkhārā veditabbā.",
  "anya-e0102n2:207_0": "491.",
  "anya-e0102n2:207_1": "Abyākatesu vipākābyākatā tāva ahetukasahetukabhedato duvidhā.",
  "anya-e0102n2:207_2": "Tesu ahetukavipākaviññāṇasampayuttā ahetukā.",
  "anya-e0102n2:207_3": "Tattha kusalākusalavipākacakkhuviññāṇasampayuttā tāva phasso, cetanā, jīvitaṁ,",
  "anya-e0102n2:207_4": "cittaṭṭhitīti sarūpena āgatā cattāro (dha. sa. 431; dha. sa. aṭṭha. 431),",
  "anya-e0102n2:207_5": "yevāpanako manasikāroyevāti pañca.",
  "anya-e0102n2:207_6": "Sotaghānajivhākāyaviññāṇasampayuttāpi eteyeva.",
  "anya-e0102n2:207_7": "Ubhayavipākamanodhātuyā ete ceva vitakkavicārādhimokkhā cāti aṭṭha,",
  "anya-e0102n2:207_8": "tathā tividhāyapi ahetukamanoviññāṇadhātuyā.",
  "anya-e0102n2:207_9": "Yā panettha somanassasahagatā,",
  "anya-e0102n2:207_10": "tāya saddhiṁ pīti adhikā hotīti veditabbā.",
  "anya-e0102n2:208_0": "Sahetukavipākaviññāṇasampayuttā pana sahetukā.",
  "anya-e0102n2:208_1": "Tesu aṭṭhakāmāvacaravipākasampayuttā tāva aṭṭhahi kāmāvacarakusalehi sampayuttasaṅkhārasadisāyeva.",
  "anya-e0102n2:208_2": "Yā pana tā aniyatesu karuṇāmuditā,",
  "anya-e0102n2:208_3": "tā sattārammaṇattā vipākesu na santi.",
  "anya-e0102n2:208_4": "Ekantaparittārammaṇā hi kāmāvacaravipākā. Na kevalañca karuṇāmuditā, viratiyopi vipākesu na santi.",
  "anya-e0102n2:208_5": "‘‘Pañca sikkhāpadā kusalāyevā’’ti hi vuttaṁ.",
  "anya-e0102n2:209_0": "Rūpāvacarārūpāvacaralokuttaravipākaviññāṇasampayuttā pana tesaṁ kusalaviññāṇasampayuttasaṅkhārehi sadisā eva.",
  "anya-e0102n2:210_0": "492.",
  "anya-e0102n2:210_1": "Kiriyābyākatāpi ahetukasahetukabhedato duvidhā.",
  "anya-e0102n2:210_2": "Tesu ahetukakiriyaviññāṇasampayuttā ahetukā.",
  "anya-e0102n2:210_3": "Te ca kusalavipākamanodhātuahetukamanoviññāṇadhātudvayayuttehi samānā.",
  "anya-e0102n2:210_4": "Manoviññāṇadhātudvaye pana vīriyaṁ adhikaṁ.",
  "anya-e0102n2:210_5": "Vīriyasabbhāvato balappatto samādhi hoti. Ayamettha viseso.",
  "anya-e0102n2:211_0": "Sahetukakiriyaviññāṇasampayuttā pana sahetukā.",
  "anya-e0102n2:211_1": "Tesu aṭṭhakāmāvacarakiriyaviññāṇasampayuttā tāva ṭhapetvā viratiyo aṭṭhahi kāmāvacarakusalehi sampayuttasaṅkhārasadisā.",
  "anya-e0102n2:211_2": "Rūpāvacarārūpāvacarakiriyasampayuttā pana sabbākārenapi tesaṁ kusalaviññāṇasampayuttasadisāyevāti evaṁ abyākatāpi saṅkhārā veditabbāti.",
  "anya-e0102n2:212_0": "Idaṁ saṅkhārakkhandhe vitthārakathāmukhaṁ.",
  "anya-e0102n2:213_0": "Idaṁ tāva abhidhamme padabhājanīyanayena khandhesu vitthārakathāmukhaṁ.",
  "anya-e0102n2:214_0": "Atītādivibhāgakathā",
  "anya-e0102n2:215_0": "493. Bhagavatā pana –",
  "anya-e0102n2:216_0": "‘‘Yaṁkiñci rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā,",
  "anya-e0102n2:216_1": "tadekajjhaṁ abhisaṁyūhitvā abhisaṅkhipitvā ayaṁ vuccati rūpakkhandho.",
  "anya-e0102n2:216_2": "Yā kāci vedanā… yā kāci saññā… ye keci saṅkhārā… yaṁkiñci viññāṇaṁ atītānāgatapaccuppannaṁ…pe… abhisaṅkhipitvā ayaṁ vuccati viññāṇakkhandho’’ti (vibha. 2,26) –",
  "anya-e0102n2:217_0": "Evaṁ khandhā vitthāritā.",
  "anya-e0102n2:218_0": "Tattha yaṁkiñcīti anavasesapariyādānaṁ. Rūpanti atippasaṅganiyamanaṁ.",
  "anya-e0102n2:218_1": "Evaṁ padadvayenāpi rūpassa anavasesapariggaho kato hoti.",
  "anya-e0102n2:218_2": "Athassa atītādinā vibhāgaṁ ārabhati. Tañhi kiñci atītaṁ, kiñci anāgatādibhedanti. Esa nayo vedanādīsu.",
  "anya-e0102n2:219_0": "494.",
  "anya-e0102n2:219_1": "Tattha rūpaṁ tāva addhāsantatisamayakhaṇavasena catudhā atītaṁ nāma hoti. Tathā anāgatapaccuppannaṁ.",
  "anya-e0102n2:220_0": "Tattha addhāvasena tāva ekassa ekasmiṁ bhave paṭisandhito pubbe atītaṁ, cutito uddhaṁ anāgataṁ, ubhinnamantare paccuppannaṁ.",
  "anya-e0102n2:221_0": "Santativasena sabhāgaekautusamuṭṭhānaṁ ekāhārasamuṭṭhānañca pubbāpariyavasena vattamānampi paccuppannaṁ,",
  "anya-e0102n2:221_1": "tato pubbe visabhāgautuāhārasamuṭṭhānaṁ atītaṁ, pacchā anāgataṁ.",
  "anya-e0102n2:221_2": "Cittajaṁ ekavīthiekajavanaekasamāpattisamuṭṭhānaṁ paccuppannaṁ, tato pubbe atītaṁ, pacchā anāgataṁ.",
  "anya-e0102n2:221_3": "Kammasamuṭṭhānassa pāṭiyekkaṁ santativasena atītādibhedo natthi,",
  "anya-e0102n2:221_4": "tesaññeva pana utuāhāracittasamuṭṭhānānaṁ upatthambhakavasena tassa atītādibhāvo veditabbo.",
  "anya-e0102n2:222_0": "Samayavasena ekamuhuttapubbaṇhasāyanharattindivādīsu samayesu santānavasena pavattamānaṁ taṁ taṁ samayaṁ paccuppannaṁ nāma, tato pubbe atītaṁ, pacchā anāgataṁ.",
  "anya-e0102n2:223_0": "Khaṇavasena uppādādikhaṇattayapariyāpannaṁ paccuppannaṁ, tato pubbe anāgataṁ, pacchā atītaṁ.",
  "anya-e0102n2:223_1": "Apica atikkantahetupaccayakiccaṁ atītaṁ,",
  "anya-e0102n2:223_2": "niṭṭhitahetukiccaṁ aniṭṭhitapaccayakiccaṁ paccuppannaṁ,",
  "anya-e0102n2:223_3": "ubhayakiccaṁ asampattaṁ anāgataṁ.",
  "anya-e0102n2:223_4": "Sakiccakkhaṇe vā paccuppannaṁ, tato pubbe anāgataṁ, pacchā atītaṁ.",
  "anya-e0102n2:223_5": "Ettha ca khaṇādikathāva nippariyāyā. Sesā sapariyāyā.",
  "anya-e0102n2:224_0": "495.",
  "anya-e0102n2:224_1": "Ajjhattabahiddhābhedo vuttanayo eva.",
  "anya-e0102n2:224_2": "Apica idha niyakajjhattampi ajjhattaṁ parapuggalikampi ca bahiddhāti veditabbaṁ.",
  "anya-e0102n2:224_3": "Oḷārikasukhumabhedo vuttanayova.",
  "anya-e0102n2:225_0": "496.",
  "anya-e0102n2:225_1": "Hīnapaṇītabhedo duvidho pariyāyato nippariyāyato ca.",
  "anya-e0102n2:225_2": "Tattha akaniṭṭhānaṁ rūpato sudassīnaṁ rūpaṁ hīnaṁ.",
  "anya-e0102n2:225_3": "Tadeva sudassānaṁ rūpato paṇītaṁ.",
  "anya-e0102n2:225_4": "Evaṁ yāva narakasattānaṁ rūpaṁ,",
  "anya-e0102n2:225_5": "tāva pariyāyato hīnapaṇītatā veditabbā.",
  "anya-e0102n2:225_6": "Nippariyāyato pana yattha akusalavipākaṁ uppajjati, taṁ hīnaṁ. Yattha kusalavipākaṁ, taṁ paṇītaṁ.",
  "anya-e0102n2:226_0": "Dūre santiketi idampi vuttanayameva.",
  "anya-e0102n2:226_1": "Apica okāsatopettha upādāyupādāya dūrasantikatā veditabbā.",
  "anya-e0102n2:227_0": "497.Tadekajjhaṁ abhisaṁyūhitvā abhisaṅkhipitvāti taṁ atītādīhi padehi visuṁ visuṁ niddiṭṭhaṁ rūpaṁ sabbaṁ ruppanalakkhaṇasaṅkhāte ekavidhabhāve paññāya rāsiṁ katvā rūpakkhandhoti vuccatīti ayamettha attho.",
  "anya-e0102n2:227_1": "Etena sabbampi rūpaṁ ruppanalakkhaṇe rāsibhāvūpagamanena rūpakkhandhoti dassitaṁ hoti.",
  "anya-e0102n2:227_2": "Na hi rūpato añño rūpakkhandho nāma atthi.",
  "anya-e0102n2:228_0": "498. Yathā ca rūpaṁ,",
  "anya-e0102n2:228_1": "evaṁ vedanādayopi vedayitalakkhaṇādīsu rāsibhāvūpagamanena.",
  "anya-e0102n2:228_2": "Na hi vedanādīhi aññe vedanākkhandhādayo nāma atthi.",
  "anya-e0102n2:229_0": "Atītādivibhāge panettha santativasena khaṇādivasena ca vedanāya atītānāgatapaccuppannabhāvo veditabbo.",
  "anya-e0102n2:229_1": "Tattha santativasena ekavīthiekajavanaekasamāpattipariyāpannā ekavīthivisayasamāyogappavattā ca paccuppannā, tato pubbe atītā, pacchā anāgatā.",
  "anya-e0102n2:229_2": "Khaṇādivasena khaṇattayapariyāpannā pubbantāparantamajjhattagatā sakiccañca kurumānā vedanā paccuppannā, tato pubbe atītā, pacchā anāgatā.",
  "anya-e0102n2:229_3": "Ajjhattabahiddhābhedo niyakajjhattavasena veditabbo.",
  "anya-e0102n2:230_0": "499.",
  "anya-e0102n2:230_1": "Oḷārikasukhumabhedo ‘‘akusalā vedanā oḷārikā,",
  "anya-e0102n2:230_2": "kusalābyākatā vedanā sukhumā’’tiādinā (vibha.",
  "anya-e0102n2:230_3": "11) nayena vibhaṅge vuttena jātisabhāvapuggalalokiyalokuttaravasena veditabbo.",
  "anya-e0102n2:230_4": "Jātivasena tāva akusalā vedanā sāvajjakiriyahetuto,",
  "anya-e0102n2:230_5": "kilesasantāpabhāvato ca avūpasantavuttīti kusalavedanāya oḷārikā, sabyāpārato, saussāhato, savipākato, kilesasantāpabhāvato,",
  "anya-e0102n2:230_6": "sāvajjato ca vipākābyākatāya oḷārikā, savipākato, kilesasantāpabhāvato, sabyābajjhato,",
  "anya-e0102n2:230_7": "sāvajjato ca kiriyābyākatāya oḷārikā.",
  "anya-e0102n2:230_8": "Kusalābyākatā pana vuttavipariyāyato akusalāya sukhumā.",
  "anya-e0102n2:230_9": "Dvepi kusalākusalavedanā sabyāpārato, saussāhato,",
  "anya-e0102n2:230_10": "savipākato ca yathāyogaṁ duvidhāyapi abyākatāya oḷārikā ,",
  "anya-e0102n2:230_11": "vuttavipariyāyena duvidhāpi abyākatā tāhi sukhumā.",
  "anya-e0102n2:230_12": "Evaṁ tāva jātivasena oḷārikasukhumatā veditabbā.",
  "anya-e0102n2:231_0": "500.Sabhāvavasena pana dukkhā vedanā nirassādato, savipphārato, khobhakaraṇato, ubbejanīyato,",
  "anya-e0102n2:231_1": "abhibhavanato ca itarāhi dvīhi oḷārikā, itarā pana dve sātato, santato, paṇītato, manāpato,",
  "anya-e0102n2:231_2": "majjhattato ca yathāyogaṁ dukkhāya sukhumā.",
  "anya-e0102n2:231_3": "Ubho pana sukhadukkhā savipphārato, khobhakaraṇato,",
  "anya-e0102n2:231_4": "pākaṭato ca adukkhamasukhāya oḷārikā,",
  "anya-e0102n2:231_5": "sā vuttavipariyāyena tadubhayato sukhumā.",
  "anya-e0102n2:231_6": "Evaṁ sabhāvavasena oḷārikasukhumatā veditabbā.",
  "anya-e0102n2:232_0": "501.Puggalavasena pana asamāpannassa vedanā nānārammaṇe vikkhittabhāvato samāpannassa vedanāya oḷārikā, vipariyāyena itarā sukhumā.",
  "anya-e0102n2:232_1": "Evaṁ puggalavasena oḷārikasukhumatā veditabbā.",
  "anya-e0102n2:233_0": "Lokiyalokuttaravasena pana sāsavā vedanā lokiyā, sā āsavuppattihetuto, oghaniyato, yoganiyato, ganthaniyato, nīvaraṇiyato, upādāniyato, saṁkilesikato,",
  "anya-e0102n2:233_1": "puthujjanasādhāraṇato ca anāsavāya oḷārikā.",
  "anya-e0102n2:233_2": "Sā vipariyāyena sāsavāya sukhumā.",
  "anya-e0102n2:233_3": "Evaṁ lokiyalokuttaravasena oḷārikasukhumatā veditabbā.",
  "anya-e0102n2:234_0": "502.",
  "anya-e0102n2:234_1": "Tattha jātiādivasena sambhedo pariharitabbo.",
  "anya-e0102n2:234_2": "Akusalavipākakaāyaviññāṇasampayuttā hi vedanā jātivasena abyākatattā sukhumāpi samānā sabhāvādivasena oḷārikā hoti.",
  "anya-e0102n2:234_3": "Vuttañhetaṁ ‘‘abyākatā vedanā sukhumā. Dukkhā vedanā oḷārikā. Samāpannassa vedanā sukhumā. Asamāpannassa vedanā oḷārikā. Sāsavā vedanā oḷārikā.",
  "anya-e0102n2:234_4": "Anāsavā vedanā sukhumā’’ti (vibha. 11). Yathā ca dukkhā vedanā,",
  "anya-e0102n2:234_5": "evaṁ sukhādayopi jātivasena oḷārikā sabhāvādivasena sukhumā honti.",
  "anya-e0102n2:234_6": "Tasmā yathā jātiādivasena sambhedo na hoti,",
  "anya-e0102n2:234_7": "tathā vedanānaṁ oḷārikasukhumatā veditabbā.",
  "anya-e0102n2:234_8": "Seyyathidaṁ – abyākatā jātivasena kusalākusalāhi sukhumā. Tattha katamā abyākatā? Kiṁ dukkhā? Kiṁ sukhā? Kiṁ samāpannassa? Kiṁ asamāpannassa? Kiṁ sāsavā ? Kiṁ anāsavāti?",
  "anya-e0102n2:234_9": "Evaṁ sabhāvādibhedo na parāmasitabbo. Esa nayo sabbattha.",
  "anya-e0102n2:235_0": "Apica taṁ taṁ vā pana vedanaṁ upādāyupādāya vedanā oḷārikasukhumā daṭṭhabbāti vacanato akusalādīsupi lobhasahagatāya dosasahagatā vedanā aggi viya attano nissayadahanato oḷārikā, lobhasahagatā sukhumā.",
  "anya-e0102n2:235_1": "Dosasahagatāpi niyatā oḷārikā, aniyatā sukhumā.",
  "anya-e0102n2:235_2": "Niyatāpi kappaṭṭhitikā oḷārikā, itarā sukhumā.",
  "anya-e0102n2:235_3": "Kappaṭṭhitikāsupi asaṅkhārikā oḷārikā, itarā sukhumā.",
  "anya-e0102n2:235_4": "Lobhasahagatā pana diṭṭhisampayuttā oḷārikā, itarā sukhumā.",
  "anya-e0102n2:235_5": "Sāpi niyatā kappaṭṭhitikā asaṅkhārikā oḷārikā, itarā sukhumā.",
  "anya-e0102n2:235_6": "Avisesena ca akusalā bahuvipākā oḷārikā, appavipākā sukhumā.",
  "anya-e0102n2:235_7": "Kusalā pana appavipākā oḷārikā, bahuvipākā sukhumā.",
  "anya-e0102n2:236_0": "Apica kāmāvacarakusalā oḷārikā. Rūpāvacarā sukhumā. Tato arūpāvacarā. Tato lokuttarā. Kāmāvacarā dānamayā oḷārikā. Sīlamayā sukhumā. Tato bhāvanāmayā.",
  "anya-e0102n2:236_1": "Bhāvanāmayāpi duhetukā oḷārikā. Tihetukā sukhumā.",
  "anya-e0102n2:236_2": "Tihetukāpi sasaṅkhārikā oḷārikā. Asaṅkhārikā sukhumā.",
  "anya-e0102n2:236_3": "Rūpāvacarā ca paṭhamajjhānikā oḷārikā…pe… pañcamajjhānikā sukhumā.",
  "anya-e0102n2:236_4": "Arūpāvacarā ca ākāsānañcāyatanasampayuttā oḷārikā…pe… nevasaññānāsaññāyatanasampayuttā sukhumāva.",
  "anya-e0102n2:236_5": "Lokuttarā ca sotāpattimaggasampayuttā oḷārikā…pe… arahattamaggasampayuttā sukhumāva.",
  "anya-e0102n2:236_6": "Esa nayo taṁ taṁ bhūmivipākakiriyavedanāsu ca dukkhādiasamāpannādisāsavādivasena vuttavedanāsu ca.",
  "anya-e0102n2:237_0": "Okāsavasena cāpi niraye dukkhā oḷārikā.",
  "anya-e0102n2:237_1": "Tiracchānayoniyaṁ sukhumā…pe… paranimmitavasavattīsu sukhumāva. Yathā ca dukkhā,",
  "anya-e0102n2:237_2": "evaṁ sukhāpi sabbattha yathānurūpaṁ yojetabbā.",
  "anya-e0102n2:237_3": "Vatthuvasena cāpi hīnavatthukā yā kāci vedanā oḷārikā, paṇītavatthukā sukhumā.",
  "anya-e0102n2:238_0": "Hīnapaṇītabhede yā oḷārikā, sā hīnā. Yā ca sukhumā, sā paṇītāti daṭṭhabbā.",
  "anya-e0102n2:239_0": "503.",
  "anya-e0102n2:239_1": "Dūrapadaṁ pana ‘‘akusalā vedanā kusalābyākatāhi vedanāhi dūre’’.",
  "anya-e0102n2:239_2": "Santikepadaṁ ‘‘akusalā vedanā akusalāya vedanāya santike’’tiādinā nayena vibhaṅge vibhattaṁ.",
  "anya-e0102n2:239_3": "Tasmā akusalā vedanā visabhāgato, asaṁsaṭṭhato,",
  "anya-e0102n2:239_4": "asarikkhato ca kusalābyākatāhi dūre,",
  "anya-e0102n2:239_5": "tathā kusalābyākatā akusalāya. Esa nayo sabbavāresu.",
  "anya-e0102n2:239_6": "Akusalā pana vedanā sabhāgato,",
  "anya-e0102n2:239_7": "sarikkhato ca akusalāya santiketi.",
  "anya-e0102n2:239_8": "Idaṁ vedanākkhandhassa atītādivibhāge vitthārakathāmukhaṁ.",
  "anya-e0102n2:239_9": "Taṁtaṁvedanāsampayuttānaṁ pana saññādīnampi evameva veditabbaṁ.",
  "anya-e0102n2:240_0": "Kamādivinicchayakathā",
  "anya-e0102n2:241_0": "504. Evaṁ viditvā ca puna etesveva –",
  "anya-e0102n2:242_0": "Khandhesu ñāṇabhedatthaṁ, kamatotha visesato;",
  "anya-e0102n2:243_0": "Anūnādhikato ceva, upamāto tatheva ca.",
  "anya-e0102n2:244_0": "Daṭṭhabbato dvidhā evaṁ, passantassatthasiddhito;",
  "anya-e0102n2:245_0": "Vinicchayanayo sammā, viññātabbo vibhāvinā.",
  "anya-e0102n2:246_0": "Tattha kamatoti idha uppattikkamo, pahānakkamo, paṭipattikkamo, bhūmikkamo, desanākkamoti bahuvidho kamo.",
  "anya-e0102n2:247_0": "Tattha ‘‘paṭhamaṁ kalalaṁ hoti, kalalā hoti abbuda’’nti (saṁ. ni. 1.235) evamādi uppattikkamo.",
  "anya-e0102n2:247_1": "‘‘Dassanena pahātabbā dhammā,",
  "anya-e0102n2:247_2": "bhāvanāya pahātabbā dhammā’’ti (dha. sa.",
  "anya-e0102n2:247_3": "tikamātikā 8) evamādi pahānakkamo. ‘‘Sīlavisuddhi, cittavisuddhī’’ti (ma. ni. 1.259; paṭi. ma. 3.41) evamādi paṭipattikkamo. ‘‘Kāmāvacarā, rūpāvacarā’’ti (dha. sa. 987) evamādi bhūmikkamo. ‘‘Cattāro satipaṭṭhānā,",
  "anya-e0102n2:247_4": "cattāro sammappadhānā’’ti (dī. ni. 3.145) vā, ‘‘dānakathaṁ, sīlakatha’’nti (dī. ni.",
  "anya-e0102n2:247_5": "1.298) vā evamādi desanākkamo.",
  "anya-e0102n2:247_6": "Tesu idha uppattikkamo tāva na yujjati,",
  "anya-e0102n2:247_7": "kalalādīnaṁ viya khandhānaṁ pubbāpariyavavatthānena anuppattito. Na pahānakkamo,",
  "anya-e0102n2:247_8": "kusalābyākatānaṁ appahātabbato. Napaṭipattikkamo, akusalānaṁ appaṭipajjanīyato. Na bhūmikkamo,",
  "anya-e0102n2:247_9": "vedanādīnaṁ catubhūmipariyāpannattā. Desanākkamo pana yujjati.",
  "anya-e0102n2:248_0": "Abhedena hi pañcasu khandhesu attagāhapatitaṁ veneyyajanaṁ samūhaghanavinibbhogadassanena attagāhato mocetukāmo bhagavā hitakāmo tassa tassa janassa sukhagahaṇatthaṁ cakkhuādīnampi visayabhūtaṁ oḷārikaṁ paṭhamaṁ rūpakkhandhaṁ desesi.",
  "anya-e0102n2:248_1": "Tato iṭṭhāniṭṭharūpasaṁvedanikaṁ vedanaṁ. ‘‘Yaṁ vedayati,",
  "anya-e0102n2:248_2": "taṁ sañjānātī’’ti evaṁ vedanāvisayassa ākāragāhikaṁ saññaṁ.",
  "anya-e0102n2:248_3": "Saññāvasena abhisaṅkhārake saṅkhāre.",
  "anya-e0102n2:248_4": "Tesaṁ vedanādīnaṁ nissayaṁ adhipatibhūtañca nesaṁ viññāṇanti evaṁ tāva kamato vinicchayanayo viññātabbo.",
  "anya-e0102n2:249_0": "505.Visesatoti khandhānañca upādānakkhandhānañca visesato. Ko pana nesaṁ viseso, khandhā tāva avisesato vuttā.",
  "anya-e0102n2:249_1": "Upādānakkhandhā sāsavaupādāniyabhāvena visesetvā. Yathāha –",
  "anya-e0102n2:250_0": "‘‘Pañca ceva vo, bhikkhave,",
  "anya-e0102n2:250_1": "khandhe desessāmi pañcupādānakkhandhe ca, taṁ suṇātha. Katame ca, bhikkhave, pañcakkhandhā, yaṁkiñci, bhikkhave,",
  "anya-e0102n2:250_2": "rūpaṁ atītānāgatapaccuppannaṁ…pe… santike vā, ayaṁ vuccati, bhikkhave, rūpakkhandho.",
  "anya-e0102n2:250_3": "Yā kāci vedanā…pe… yaṁkiñci viññāṇaṁ…pe… santike vā, ayaṁ vuccati, bhikkhave, viññāṇakkhandho. Ime vuccanti, bhikkhave, pañcakkhandhā. Katame ca, bhikkhave, pañcupādānakkhandhā. Yaṁkiñci, bhikkhave,",
  "anya-e0102n2:250_4": "rūpaṁ…pe… santike vā sāsavaṁ upādāniyaṁ, ayaṁ vuccati, bhikkhave, rūpupādānakkhandho.",
  "anya-e0102n2:250_5": "Yā kāci vedanā…pe… yaṁkiñci viññāṇaṁ…pe… santike vā sāsavaṁ upādāniyaṁ, ayaṁ vuccati, bhikkhave, viññāṇupādānakkhandho. Ime vuccanti, bhikkhave, pañcupādānakkhandhā’’ti (saṁ. ni. 3.48).",
  "anya-e0102n2:251_0": "Ettha ca yathā vedanādayo anāsavāpi atthi, na evaṁ rūpaṁ.",
  "anya-e0102n2:251_1": "Yasmā panassa rāsaṭṭhena khandhabhāvo yujjati, tasmā khandhesu vuttaṁ.",
  "anya-e0102n2:251_2": "Yasmā rāsaṭṭhena ca sāsavaṭṭhena ca upādānakkhandhabhāvo yujjati,",
  "anya-e0102n2:251_3": "tasmā upādānakkhandhesu vuttaṁ.",
  "anya-e0102n2:251_4": "Vedanādayo pana anāsavāva khandhesu vuttā. Sāsavā upādānakkhandhesu.",
  "anya-e0102n2:251_5": "Upādānakkhandhāti cettha upādānagocarā khandhā upādānakkhandhāti evamattho daṭṭhabbo.",
  "anya-e0102n2:251_6": "Idha pana sabbepete ekajjhaṁ katvā khandhāti adhippetā.",
  "anya-e0102n2:252_0": "506.Anūnādhikatoti kasmā pana bhagavatā pañceva khandhā vuttā anūnā anadhikāti.",
  "anya-e0102n2:252_1": "Sabbasaṅkhatasabhāgekasaṅgahato attattaniyagāhavatthussa etaparamato aññesañca tadavarodhato.",
  "anya-e0102n2:252_2": "Anekappabhedesu hi saṅkhatadhammesu sabhāgavasena saṅgayhamānesu rūpampi rūpasabhāgekasaṅgahavasena eko khandho hoti.",
  "anya-e0102n2:252_3": "Vedanā vedanāsabhāgekasaṅgahavasena eko khandho hoti. Esa nayo saññādīsu.",
  "anya-e0102n2:252_4": "Tasmā sabbasaṅkhatasabhāgekasaṅgahato pañceva vuttā.",
  "anya-e0102n2:252_5": "Etaparamañcetaṁ attattaniyagāhavatthu yadidaṁ rūpādayo pañca. Vuttañhetaṁ ‘‘rūpe kho, bhikkhave,",
  "anya-e0102n2:252_6": "sati rūpaṁ upādāya rūpaṁ abhinivissa evaṁ diṭṭhi uppajjati ‘etaṁ mama, esohamasmi, eso me attā’ti. Vedanāya, saññāya, saṅkhāresu,",
  "anya-e0102n2:252_7": "viññāṇe sati viññāṇaṁ upādāya viññāṇaṁ abhinivissa evaṁ diṭṭhi uppajjati ‘etaṁ mama, esohamasmi, eso me attā’’ti (saṁ. ni. 3.207).",
  "anya-e0102n2:252_8": "Tasmā attattaniyagāhavatthussa etaparamatopi pañceva vuttā.",
  "anya-e0102n2:252_9": "Yepi caññe sīlādayo pañca dhammakkhandhā vuttā,",
  "anya-e0102n2:252_10": "tepi saṅkhārakkhandhe pariyāpannattā ettheva avarodhaṁ gacchanti.",
  "anya-e0102n2:252_11": "Tasmā aññesaṁ tadavarodhatopi pañceva vuttāti evaṁ anūnādhikato vinicchayanayo viññātabbo.",
  "anya-e0102n2:253_0": "507.Upamātoti ettha hi gilānasālupamo rūpupādānakkhandho,",
  "anya-e0102n2:253_1": "gilānupamassa viññāṇupādānakkhandhassa vatthudvārārammaṇavasena nivāsaṭṭhānato.",
  "anya-e0102n2:253_2": "Gelaññupamo vedanupādānakkhandho, ābādhakattā.",
  "anya-e0102n2:253_3": "Gelaññasamuṭṭhānupamo saññupādānakkhandho,",
  "anya-e0102n2:253_4": "kāmasaññādivasena rāgādisampayuttavedanāsabbhāvā.",
  "anya-e0102n2:253_5": "Asappāyasevanupamo saṅkhārupādānakkhandho, vedanāgelaññassa nidānattā.",
  "anya-e0102n2:253_6": "‘‘Vedanaṁ vedanatthāya abhisaṅkharontī’’ti (saṁ. ni. 3.79) hi vuttaṁ.",
  "anya-e0102n2:253_7": "Tathā ‘‘akusalassa kammassa katattā upacitattā vipākaṁ kāyaviññāṇaṁ uppannaṁ hoti dukkhasahagata’’nti (dha. sa. 556).",
  "anya-e0102n2:253_8": "Gilānupamo viññāṇupādānakkhandho,",
  "anya-e0102n2:253_9": "vedanāgelaññena aparimuttattā.",
  "anya-e0102n2:253_10": "Apica cārakakāraṇaaparādhakāraṇakārakaaparādhikupamā ete bhājanabhojanabyañjanaparivesakabhuñjakūpamā cāti evaṁ upamāto vinicchayanayo viññātabbo.",
  "anya-e0102n2:254_0": "508.Daṭṭhabbato dvidhāti saṅkhepato vitthārato cāti evaṁ dvidhā daṭṭhabbatopettha vinicchayanayo viññātabbo.",
  "anya-e0102n2:254_1": "Saṅkhepato hi pañcupādānakkhandhā āsīvisūpame (saṁ. ni.",
  "anya-e0102n2:254_2": "4.238) vuttanayena ukkhittāsikapaccatthikato, bhārasuttavasena (saṁ. ni. 3.22) bhārato,",
  "anya-e0102n2:254_3": "khajjanīyapariyāyavasena (saṁ. ni. 3.79) khādakato, yamakasuttavasena (saṁ. ni.",
  "anya-e0102n2:254_4": "3.85) aniccadukkhānattasaṅkhatavadhakato daṭṭhabbā.",
  "anya-e0102n2:254_5": "Vitthārato panettha pheṇapiṇḍo viya rūpaṁ daṭṭhabbaṁ, parimaddanāsahanato. Udakapubbuḷaṁ viya vedanā, muhuttaramaṇīyato. Marīcikā viya saññā, vippalambhanato.",
  "anya-e0102n2:254_6": "Kadalikkhandho viya saṅkhārā, asārakato. Māyā viya viññāṇaṁ, vañcakato.",
  "anya-e0102n2:254_7": "Visesato ca suḷārampi ajjhattikaṁ rūpaṁ asubhanti daṭṭhabbaṁ.",
  "anya-e0102n2:254_8": "Vedanā tīhi dukkhatāhi avinimuttato dukkhāti.",
  "anya-e0102n2:254_9": "Saññāsaṅkhārā avidheyyato anattāti.",
  "anya-e0102n2:254_10": "Viññāṇaṁ udayabbayadhammato aniccanti daṭṭhabbaṁ.",
  "anya-e0102n2:255_0": "509.Evaṁ passantassatthasiddhitoti evañca saṅkhepavitthāravasena dvidhā passato yā atthasiddhi hoti,",
  "anya-e0102n2:255_1": "tatopi vinicchayanayo viññātabbo.",
  "anya-e0102n2:255_2": "Seyyathidaṁ – saṅkhepato tāva pañcupādānakkhandhe ukkhittāsikapaccatthikādibhāvena passanto khandhehi na vihaññati.",
  "anya-e0102n2:255_3": "Vitthārato pana rūpādīni pheṇapiṇḍādisadisabhāvena passanto na asāresu sāradassī hoti.",
  "anya-e0102n2:256_0": "Visesato ca ajjhattikarūpaṁ asubhato passanto kabaḷīkārāhāraṁ parijānāti,",
  "anya-e0102n2:256_1": "asubhe subhanti vipallāsaṁ pajahati. Kāmoghaṁ uttarati, kāmayogena visaṁyujjati, kāmāsavena anāsavo hoti,",
  "anya-e0102n2:256_2": "abhijjhākāyaganthaṁ bhindati, kāmupādānaṁ na upādiyati.",
  "anya-e0102n2:257_0": "Vedanaṁdukkhato passanto phassāhāraṁ parijānāti,",
  "anya-e0102n2:257_1": "dukkhe sukhanti vipallāsaṁ pajahati, bhavoghaṁ uttarati, bhavayogena visaṁyujjati, bhavāsavena anāsavo hoti, byāpādakāyaganthaṁ bhindati,",
  "anya-e0102n2:257_2": "sīlabbatupādānaṁ na upādiyati.",
  "anya-e0102n2:258_0": "Saññaṁ saṅkhāre ca anattato passanto manosañcetanāhāraṁ parijānāti,",
  "anya-e0102n2:258_1": "anattani attāti vipallāsaṁ pajahati, diṭṭhoghaṁ uttarati, diṭṭhiyogena visaṁyujjati, diṭṭhāsavena anāsavo hoti.",
  "anya-e0102n2:258_2": "Idaṁsaccābhinivesakāyaganthaṁ bhindati, attavādupādānaṁ na upādiyati.",
  "anya-e0102n2:259_0": "Viññāṇaṁ aniccato passanto viññāṇāhāraṁ parijānāti,",
  "anya-e0102n2:259_1": "anicce niccanti vipallāsaṁ pajahati, avijjoghaṁ uttarati, avijjāyogena visaṁyujjati, avijjāsavena anāsavo hoti,",
  "anya-e0102n2:259_2": "sīlabbataparāmāsakāyaganthaṁ bhindati, diṭṭhupādānaṁ na upādiyati.",
  "anya-e0102n2:260_0": "Evaṁ mahānisaṁsaṁ, vadhakādivasena dassanaṁ yasmā;",
  "anya-e0102n2:261_0": "Tasmā khandhe dhīro, vadhakādivasena passeyyāti.",
  "anya-e0102n2:262_0": "Iti sādhujanapāmojjatthāya kate visuddhimagge",
  "anya-e0102n2:263_0": "Paññābhāvanādhikāre",
  "anya-e0102n2:264_0": "Khandhaniddeso nāma",
  "anya-e0102n2:265_0": "Cuddasamo paricchedo."
}