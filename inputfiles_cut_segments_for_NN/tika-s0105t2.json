{
  "tika-s0105t2:0_0": "4. Soṇadaṇḍasuttavaṇṇanā",
  "tika-s0105t2:1_0": "300.",
  "tika-s0105t2:1_1": "Evaṁ ambaṭṭhasuttaṁ saṁvaṇṇetvā idāni soṇadaṇḍasuttaṁ saṁvaṇṇento yathānupubbaṁ saṁvaṇṇanokāsassa pattabhāvaṁ vibhāvetuṁ,",
  "tika-s0105t2:1_2": "ambaṭṭhasuttassānantaraṁ saṅgītassa suttassa soṇadaṇḍasuttabhāvaṁ vā pakāsetuṁ “evaṁ me sutaṁ…pe…",
  "tika-s0105t2:1_3": "aṅgesūti soṇadaṇḍasutta”nti āha.",
  "tika-s0105t2:1_4": "Sundarabhāvena sātisayāni aṅgāni etesamatthīti aṅgā.",
  "tika-s0105t2:1_5": "Taddhitapaccayassa atisayavisiṭṭhe atthitāatthe pavattito,",
  "tika-s0105t2:1_6": "padhānato rājakumārā,",
  "tika-s0105t2:1_7": "ruḷhivasena pana janapadoti vuttaṁ “aṅgā nāmā”tiādi.",
  "tika-s0105t2:1_8": "Idhāpi adhippetā,",
  "tika-s0105t2:1_9": "na ambaṭṭhasutte eva.",
  "tika-s0105t2:1_10": "“Tadā kirā”tiādi tassā cārikāya kāraṇavacanaṁ.",
  "tika-s0105t2:1_11": "Āgamane ādīnavaṁ dassetvā paṭikkhipanavasena āgantuṁ na dassanti,",
  "tika-s0105t2:1_12": "nānujānissantīti adhippāyo.",
  "tika-s0105t2:2_0": "Nīlāsokakaṇikārakoviḷārakundarājarukkhādisammissatāya taṁ campakavanaṁ nīlādipañcavaṇṇakusumapaṭimaṇḍitaṁ,",
  "tika-s0105t2:2_1": "na campakarukkhānaññeva nīlādipañcavaṇṇakusumatāyāti vadanti,",
  "tika-s0105t2:2_2": "tathārūpāya pana dhātuyā campakarukkhāva nīlādipañcavaṇṇampi kusumaṁ pupphanti.",
  "tika-s0105t2:2_3": "Idānipi hi katthaci dese dissanti,",
  "tika-s0105t2:2_4": "evañca yathārutampi aṭṭhakathāvacanaṁ upapannaṁ hoti.",
  "tika-s0105t2:2_5": "Kusumagandhasugandheti vuttanayena sammissakānaṁ,",
  "tika-s0105t2:2_6": "suddhacampakānaṁ vā kusumānaṁ gandhehi sugandhe.",
  "tika-s0105t2:2_7": "Evaṁ pana vadanto na māpanakāleyeva tasmiṁ nagare campakarukkhā ussannā,",
  "tika-s0105t2:2_8": "atha kho aparabhāgepīti dasseti.",
  "tika-s0105t2:2_9": "Māpanakāle hi campakarukkhānamussannatāya taṁ nagaraṁ “campā”ti nāmaṁ labhi.",
  "tika-s0105t2:2_10": "Issarattāti adhipatibhāvato.",
  "tika-s0105t2:2_11": "Senā etassa atthīti seniko,",
  "tika-s0105t2:2_12": "sveva seniyo.",
  "tika-s0105t2:2_13": "Bahubhāvavisiṭṭhā cettha atthitā taddhitapaccayena jotitāti vuttaṁ “mahatiyā senāya samannāgatattā”ti.",
  "tika-s0105t2:2_14": "Sārasuvaṇṇasadisatāyāti uttamajātisuvaṇṇasadisatāya.",
  "tika-s0105t2:2_15": "Cūḷadukkhakkhandhasuttaṭṭhakathāyaṁ pana evaṁ vuttaṁ “seniyo”ti tassa nāmaṁ,",
  "tika-s0105t2:2_16": "bimbīti attabhāvassa nāmaṁ vuccati,",
  "tika-s0105t2:2_17": "so tassa sārabhūto dassanīyo pāsādiko attabhāvasamiddhiyā bimbisāroti vuccatī”ti.",
  "tika-s0105t2:3_0": "301-2.Saṁhatāti sannipatanavasena saṅghaṭitā,",
  "tika-s0105t2:3_1": "sannipatitāti vuttaṁ hoti.",
  "tika-s0105t2:3_2": "Ekekissāya disāyāti ekekāya padesabhūtāya disāya.",
  "tika-s0105t2:3_3": "Pāḷiyaṁ brāhmaṇagahapatikānamadhippetattā “saṅghino”ti vattabbe “saṅghī”ti puthutte ekavacanaṁ vuttanti dasseti “etesa”nti iminā.",
  "tika-s0105t2:3_4": "Evaṁ ācariyena vuttaṁ,",
  "tika-s0105t2:3_5": "saṅghīti pana dīghavasena bahuvacanampi dissati.",
  "tika-s0105t2:3_6": "Agaṇāti asamūhabhūtā agaṇabandhā,",
  "tika-s0105t2:3_7": "“agaṇanā”tipi pāṭho,",
  "tika-s0105t2:3_8": "ayamevattho,",
  "tika-s0105t2:3_9": "saṅkhyātthassa ayuttattā.",
  "tika-s0105t2:3_10": "Na hi tesaṁ saṅkhyā atthīti.",
  "tika-s0105t2:3_11": "Idaṁ vuttaṁ hoti –",
  "tika-s0105t2:3_12": "pubbe antonagare agaṇāpi pacchā bahinagare gaṇaṁ bhūtā pattāti gaṇībhūtāti.",
  "tika-s0105t2:3_13": "Abhūtatabbhāve hi karāsabhūyoge a-kārassa ī-kārādeso,",
  "tika-s0105t2:3_14": "īpaccayo vā.",
  "tika-s0105t2:3_15": "Rājarājaññādīnaṁ daṇḍadharo purisova tato tato khattiyānaṁ tāyanato rakkhaṇato khattā niruttinayena.",
  "tika-s0105t2:3_16": "So hi yattha tehi pesito,",
  "tika-s0105t2:3_17": "tattha tesaṁ dosaṁ pariharanto yuttapattavasena pucchitamatthaṁ katheti.",
  "tika-s0105t2:3_18": "Tenāha “pucchitapañhe byākaraṇasamattho”ti.",
  "tika-s0105t2:3_19": "Kulāpadesādinā mahatī mattā pamāṇametassāti mahāmatto.",
  "tika-s0105t2:4_0": "Soṇadaṇḍaguṇakathāvaṇṇanā",
  "tika-s0105t2:5_0": "303.",
  "tika-s0105t2:5_1": "Ekassa rañño āṇāpavattiṭṭhānāni rajjāni nāma,",
  "tika-s0105t2:5_2": "visiṭṭhāni rajjāni virajjāni,",
  "tika-s0105t2:5_3": "tāneva verajjāni,",
  "tika-s0105t2:5_4": "nānāvidhāni verajjāni tathā,",
  "tika-s0105t2:5_5": "tesu jātātiādinā tidhā taddhitanibbacanaṁ.",
  "tika-s0105t2:5_6": "Vicitrā hi taddhitavuttīti.",
  "tika-s0105t2:5_7": "Yaññānubhavanatthanti yassa kassaci yaññassa anubhavanatthaṁ.",
  "tika-s0105t2:5_8": "Teti nānāverajjakā brāhmaṇā.",
  "tika-s0105t2:5_9": "Tassāti soṇadaṇḍabrāhmaṇassa.",
  "tika-s0105t2:5_10": "Uttamabrāhmaṇoti abhijanasampattiyā,",
  "tika-s0105t2:5_11": "vittasampattiyā,",
  "tika-s0105t2:5_12": "vijjāsampattiyā ca uggatataro,",
  "tika-s0105t2:5_13": "uḷāro vā brāhmaṇo.",
  "tika-s0105t2:5_14": "Āvaṭṭanīmāyā vuttāva.",
  "tika-s0105t2:5_15": "Lābhamaccherena nippīḷitatāya asannipāto bhavissati.",
  "tika-s0105t2:6_0": "Aṅgeti gameti attano phalaṁ ñāpeti,",
  "tika-s0105t2:6_1": "sayaṁ vā aṅgīyati gamīyati ñāyatīti aṅgaṁ, hetu.",
  "tika-s0105t2:6_2": "Tenāha “kāraṇenā”ti.",
  "tika-s0105t2:6_3": "Lokadhammatānussaraṇena aparānipi kāraṇāni āhaṁsūti dassento “eva”ntiādimāha.",
  "tika-s0105t2:7_0": "Dvīhi pakkhehīti mātupakkhena,",
  "tika-s0105t2:7_1": "pitupakkhena cāti dvīhi ñātipakkhehi.",
  "tika-s0105t2:7_2": "“Ubhato sujāto”ti hi etthakeyeva vutte yehi kehici dvīhi bhāgehi sujātattaṁ vijāneyya,",
  "tika-s0105t2:7_3": "sujātasaddo ca “sujāto cārudassano”tiādīsu ārohasampattipariyāyopi hotīti jātivaseneva sujātattaṁ vibhāvetuṁ “mātito ca pitito cā”ti vuttaṁ.",
  "tika-s0105t2:7_4": "Tenāha “bhoto mātā brāhmaṇī”tiādi.",
  "tika-s0105t2:7_5": "Evanti vuttappakārena,",
  "tika-s0105t2:7_6": "mātupakkhato ca pitupakkhato ca paccekaṁ tividhena ñātiparivaṭṭenāti vuttaṁ hoti.",
  "tika-s0105t2:7_7": "“Saṁsuddhagahaṇiko”ti imināpi “mātito ca pitito cā”ti vuttamevatthaṁ samatthetīti āha “saṁsuddhā te mātugahaṇī”ti,",
  "tika-s0105t2:7_8": "saṁsuddhāva anaññapurisasādhāraṇāti attho.",
  "tika-s0105t2:7_9": "Anorasaputtavasenāpi hi loke mātāpitusamaññā dissati,",
  "tika-s0105t2:7_10": "idha panassa orasaputtavaseneva icchitāti dassetuṁ “saṁsuddhagahaṇiko”ti vuttaṁ.",
  "tika-s0105t2:7_11": "Gabbhaṁ gaṇhāti dhāretīti gahaṇī,",
  "tika-s0105t2:7_12": "tatiyāvaṭṭasaṅkhāto gabbhāsayasaññito mātukucchipadeso samavepākiniyāti samavipācaniyā.",
  "tika-s0105t2:7_13": "Etthāti mahāsudassanasutte.",
  "tika-s0105t2:7_14": "Yathābhuttamāhāraṁ vipācanavasena gaṇhāti na chaḍḍetīti gahaṇī,",
  "tika-s0105t2:7_15": "kammajatejodhātu,",
  "tika-s0105t2:7_16": "yā “udaraggī”ti loke paññāyati.",
  "tika-s0105t2:8_0": "Pitupitāti pituno pitā.",
  "tika-s0105t2:8_1": "Pitāmahoti āmaha-paccayena taddhitasiddhi.",
  "tika-s0105t2:8_2": "“Catuyuga”ntiādīsu viya taṁ tadatthe yujjitabbato kālaviseso yugaṁ nāma.",
  "tika-s0105t2:8_3": "Etaṁ yugasaddena āyuppamāṇavacanaṁ abhilāpamattaṁ lokavohāravacanamattameva,",
  "tika-s0105t2:8_4": "adhippetatthato pana pitāmahoyeva pitāmahayugasaddena vutto tasseva padhānabhāvena adhippetattāti adhippāyo.",
  "tika-s0105t2:8_5": "Tato uddhanti pitāmahato upari.",
  "tika-s0105t2:8_6": "Tenāha “pubbapurisā”ti,",
  "tika-s0105t2:8_7": "tadavasesā pubbakā cha purisāti attho.",
  "tika-s0105t2:8_8": "Purisaggahaṇañcettha ukkaṭṭhaniddesena katanti daṭṭhabbaṁ.",
  "tika-s0105t2:8_9": "Evañhi “mātito”ti pāḷivacanaṁ samatthitaṁ hoti.",
  "tika-s0105t2:9_0": "Tatrāyamaṭṭhakathāmuttakanayo –",
  "tika-s0105t2:9_1": "mātā ca pitā ca pitaro,",
  "tika-s0105t2:9_2": "pitūnaṁ pitaro pitāmahā,",
  "tika-s0105t2:9_3": "tesaṁ yugo dvando pitāmahayugo, tasmā,",
  "tika-s0105t2:9_4": "yāva sattamā pitāmahayugā pitāmahadvandāti attho veditabbo,",
  "tika-s0105t2:9_5": "evañca pitāmahaggahaṇeneva mātāmahopi gahito.",
  "tika-s0105t2:9_6": "Yugasaddo cettha ekaseso “yugo ca yugo ca yugo”ti,",
  "tika-s0105t2:9_7": "ato tattha tattha ñātiparivaṭṭe pitāmahadvandaṁ gahitaṁ hotīti.",
  "tika-s0105t2:10_0": "“Yāva sattamā pitāmahayugā”ti idaṁ kākāpekkhanamiva ubhayattha sambandhagatanti āha “eva”ntiādi.",
  "tika-s0105t2:10_1": "Yāva sattamo puriso,",
  "tika-s0105t2:10_2": "tāva akkhitto anupakuṭṭho jātivādenāti sambandho.",
  "tika-s0105t2:10_3": "Akkhittoti appattakhepo.",
  "tika-s0105t2:10_4": "Anavakkhittoti saddhathālipākādīsu na chaḍḍito.",
  "tika-s0105t2:10_5": "Na upakuṭṭhoti na upakkosito.",
  "tika-s0105t2:10_6": "“Jātivādenā”ti idaṁ hetumhi karaṇavacananti dassetuṁ “kena kāraṇenā”tiādi vuttaṁ.",
  "tika-s0105t2:10_7": "Itipīti imināpi kāraṇena.",
  "tika-s0105t2:10_8": "Ettha ca “ubhato…pe…",
  "tika-s0105t2:10_9": "yugā”ti etena brāhmaṇassa yonidosābhāvo dassito saṁsuddhagahaṇikabhāvakittanato,",
  "tika-s0105t2:10_10": "“akkhitto”ti etena kiriyāparādhābhāvo.",
  "tika-s0105t2:10_11": "Kiriyāparādhena hi sattā khepaṁ pāpuṇanti.",
  "tika-s0105t2:10_12": "“Anupakuṭṭho”ti etena ayuttasaṁsaggābhāvo.",
  "tika-s0105t2:10_13": "Ayuttasaṁsaggañhi paṭicca sattā akkosaṁ labhantīti.",
  "tika-s0105t2:11_0": "Issaroti ādhipateyyasaṁvattaniyakammabalena īsanasīlo,",
  "tika-s0105t2:11_1": "sā panassa issaratā vibhavasampattipaccayā pākaṭā jātā,",
  "tika-s0105t2:11_2": "tasmā aḍḍhabhāvapariyāyena dassento “aḍḍhoti issaro”ti āha.",
  "tika-s0105t2:11_3": "Mahantaṁ dhanamassa bhūmigataṁ,",
  "tika-s0105t2:11_4": "vehāsagatañcāti mahaddhano.",
  "tika-s0105t2:11_5": "Tassāti tassa tassa guṇassa,",
  "tika-s0105t2:11_6": "ayameva ca pāṭho adhunā dissati.",
  "tika-s0105t2:11_7": "Aguṇaṁyeva dassemāti anvayato tassa guṇaṁ vatvā byatirekato bhagavato anupasaṅkamanakāraṇaṁ aguṇameva dassema.",
  "tika-s0105t2:12_0": "Adhikarūpoti visiṭṭharūpo uttamasarīro.",
  "tika-s0105t2:12_1": "Dassanaṁ arahatīti dassanīyoti āha “dassanayoggo”ti.",
  "tika-s0105t2:12_2": "Pasādaṁ āvahatīti pāsādiko.",
  "tika-s0105t2:12_3": "Tenāha “pasādajananato”ti.",
  "tika-s0105t2:12_4": "Pokkharasaddo idha sundaratthe,",
  "tika-s0105t2:12_5": "sarīratthe ca niruḷho.",
  "tika-s0105t2:12_6": "Vaṇṇassāti vaṇṇadhātuyā.",
  "tika-s0105t2:12_7": "Pakāsaniyena parisuddhanimittena vaṇṇasaddassa vaṇṇadhātuyaṁ pavattanato tannimittameva vaṇṇatā,",
  "tika-s0105t2:12_8": "sā ca vaṇṇanissitāti abhedavasena vuttaṁ “uttamena parisuddhena vaṇṇenā”ti.",
  "tika-s0105t2:12_9": "Sarīraṁ pana sannivesavisiṭṭhaṁ karacaraṇagīvāsīsādisamudāyaṁ,",
  "tika-s0105t2:12_10": "tañca avayavabhūtena saṇṭhānanimittena gayhati,",
  "tika-s0105t2:12_11": "tasmā tannimittameva pokkharatāti vuttaṁ “sarīrasaṇṭhānasampattiyā”ti,",
  "tika-s0105t2:12_12": "uttamāya sarīrasaṇṭhānasampattiyātipi yojetabbaṁ.",
  "tika-s0105t2:12_13": "Atthavasā hi liṅgavibhattivipariṇāmo.",
  "tika-s0105t2:12_14": "Sabbesu vaṇṇesu suvaṇṇavaṇṇova uttamoti āha “parisuddhavaṇṇesupi seṭṭhena suvaṇṇavaṇṇena samannāgato”ti.",
  "tika-s0105t2:12_15": "Tathā hi buddhā,",
  "tika-s0105t2:12_16": "cakkavattino ca suvaṇṇavaṇṇāva honti.",
  "tika-s0105t2:12_17": "Yasmā pana vacchasasaddo sarīrābhe pavattati,",
  "tika-s0105t2:12_18": "tasmā brahmavacchasīti uttamasarīrābho,",
  "tika-s0105t2:12_19": "suvaṇṇābho icceva attho.",
  "tika-s0105t2:12_20": "Imameva hi atthaṁ sandhāya “mahābrahmuno sarīrasadiseneva sarīrena samannāgato”ti vuttaṁ,",
  "tika-s0105t2:12_21": "na brahmujugattataṁ.",
  "tika-s0105t2:12_22": "Okāsoti sabbaṅgapaccaṅgaṭṭhānaṁ.",
  "tika-s0105t2:12_23": "Ārohapariṇāhasampattiyā,",
  "tika-s0105t2:12_24": "avayavapāripūriyā ca dassanassa okāso na khuddakoti attho.",
  "tika-s0105t2:12_25": "Tenāha “sabbānevā”tiādi.",
  "tika-s0105t2:13_0": "Sīlanti yamaniyamalakkhaṇaṁ sīlaṁ,",
  "tika-s0105t2:13_1": "taṁ panassa rattaññutāya vuddhaṁ vaddhitanti visesato “vuddhasīlī”ti vuttaṁ.",
  "tika-s0105t2:13_2": "Vuddhasīlenāti sabbadā sammāyogato vuddhena dhuvasīlena.",
  "tika-s0105t2:13_3": "Evañca katvā padattayampetaṁ adhippetatthato visiṭṭhaṁ hoti,",
  "tika-s0105t2:13_4": "saddatthamattaṁ pana sandhāya “idaṁ vuddhasīlīpadasseva vevacana”nti vuttaṁ.",
  "tika-s0105t2:13_5": "Pañcasīlato paraṁ tattha sīlassa abhāvato,",
  "tika-s0105t2:13_6": "tesamajānanato ca “pañcasīlamattamevā”ti āha.",
  "tika-s0105t2:14_0": "Vācāya parimaṇḍalapadabyañjanatā eva sundarabhāvoti vuttaṁ “sundarā parimaṇḍalapadabyañjanā”ti.",
  "tika-s0105t2:14_1": "Ṭhānakaraṇasampattiyā,",
  "tika-s0105t2:14_2": "sikkhāsampattiyā ca kassacipi anūnatāya parimaṇḍalapadāni byañjanāni akkharāni etissāti parimaṇḍalapadabyañjanā.",
  "tika-s0105t2:14_3": "Akkharameva hi taṁtadatthavācakabhāvena paricchinnaṁ padaṁ.",
  "tika-s0105t2:14_4": "Atha vā padameva atthassa byañjakattā byañjanaṁ,",
  "tika-s0105t2:14_5": "sithiladhanitādiakkharapāripūriyā ca padabyañjanassa parimaṇḍalatā,",
  "tika-s0105t2:14_6": "parimaṇḍalaṁ padabyañjanametissāti tathā.",
  "tika-s0105t2:14_7": "Apica pajjati attho etenāti padaṁ, nāmādi,",
  "tika-s0105t2:14_8": "yathādhippetamatthaṁ byañjetīti byañjanaṁ, vākyaṁ,",
  "tika-s0105t2:14_9": "tesaṁ paripuṇṇatāya parimaṇḍalapadabyañjanā.",
  "tika-s0105t2:14_10": "Atthaviññāpane sādhanatāya vācāva karaṇaṁ vākkaraṇanti tulyādhikaraṇataṁ dassetuṁ “udāharaṇaghoso”ti vuttaṁ,",
  "tika-s0105t2:14_11": "vacībhedasaddoti attho.",
  "tika-s0105t2:14_12": "Tassa brāhmaṇassa,",
  "tika-s0105t2:14_13": "tena vā bhāsitabbassa atthassa guṇaparipuṇṇabhāvena pūre guṇehi paripuṇṇabhāve bhavāti porī.",
  "tika-s0105t2:14_14": "Puna pureti rājadhānīmahānagare.",
  "tika-s0105t2:14_15": "Bhavattāti saṁvaḍḍhattā.",
  "tika-s0105t2:14_16": "Sukhumālattanenāti sukhumālabhāvena,",
  "tika-s0105t2:14_17": "iminā tassā vācāya mudusaṇhattamāha.",
  "tika-s0105t2:14_18": "Apalibuddhāyāti pittasemhādīhi apariyonaddhāya,",
  "tika-s0105t2:14_19": "hetugabbhapadametaṁ.",
  "tika-s0105t2:14_20": "Tato eva hi yathāvuttadosābhāvoti.",
  "tika-s0105t2:14_21": "Ḍaṁsetvā viya ekadesakathanaṁ sandiṭṭhaṁ,",
  "tika-s0105t2:14_22": "saṇikaṁ cirāyitvā kathanaṁ vilambitaṁ,",
  "tika-s0105t2:14_23": "“sanniddhavilambitādī”tipi pāṭho.",
  "tika-s0105t2:14_24": "Saddena ajanakaṁ vacinaṁ,",
  "tika-s0105t2:14_25": "mammakasaṅkhātaṁ vā ekakkharameva dvattikkhattumuccāraṇaṁ sanniddhaṁ.",
  "tika-s0105t2:14_26": "Ādisaddena dukkhalitānukaḍḍhitādīni saṅgaṇhāti.",
  "tika-s0105t2:14_27": "Eḷāgaḷenāti eḷāpaggharaṇena.",
  "tika-s0105t2:14_28": "“Eḷā gaḷantī”ti vuttasseva dvidhā atthaṁ dassetuṁ “lālā vā paggharantī”tiādi vuttaṁ.",
  "tika-s0105t2:14_29": "“Passe’ḷamūgaṁ uragaṁ dujivha”ntiādīsu viya hi eḷāsaddo lālāya,",
  "tika-s0105t2:14_30": "kheḷe ca pavattati.",
  "tika-s0105t2:14_31": "Kheḷaphusitānīti kheḷabindūni.",
  "tika-s0105t2:15_0": "Tatrāyamaṭṭhakathāmuttakanayo –",
  "tika-s0105t2:15_1": "elanti doso vuccati “yā sā vācā nelā kaṇṇasukhā”tiādīsu viya.",
  "tika-s0105t2:15_2": "Duppaññā ca sadosameva kathaṁ kathentā elaṁ paggharāpenti,",
  "tika-s0105t2:15_3": "tasmā tesaṁ vācā elagaḷā nāma hoti,",
  "tika-s0105t2:15_4": "tabbiparītāyāti attho.",
  "tika-s0105t2:15_5": "“Ādimajjhapariyosānaṁ pākaṭaṁ katvā”ti iminā tassā vācāya atthapāripūriṁ vadati.",
  "tika-s0105t2:15_6": "Viññāpanasaddena etassa sambandho.",
  "tika-s0105t2:16_0": "Jarājiṇṇatāya jiṇṇoti khaṇḍiccapāliccādibhāvamāpādito.",
  "tika-s0105t2:16_1": "Vuddhimariyādappattoti vuddhiyā paricchedaṁ pariyantaṁ patto.",
  "tika-s0105t2:16_2": "Jātimahallakatāyāti upapattiyā mahallakabhāvena.",
  "tika-s0105t2:16_3": "Tenāha “cirakālappasuto”ti.",
  "tika-s0105t2:16_4": "Addhasaddo addhānapariyāyo dīghakālavācako.",
  "tika-s0105t2:16_5": "Kittako pana soti āha “dve tayo rājaparivaṭṭe”ti,",
  "tika-s0105t2:16_6": "dvinnaṁ tiṇṇaṁ rājūnaṁ rajjapasāsanapaṭipāṭiyoti attho.",
  "tika-s0105t2:16_7": "“Addhagato”ti vatvāpi kataṁ vayogahaṇaṁ osānavayāpekkhanti vuttaṁ “pacchimavayaṁ sampatto”ti.",
  "tika-s0105t2:16_8": "Pacchimo tatiyabhāgoti vassasatassa tidhā katesu bhāgesu tatiyo osānabhāgo.",
  "tika-s0105t2:16_9": "Paccekaṁ tettiṁsavassato ca adhikamāsapakkhādipi vibhajīyati,",
  "tika-s0105t2:16_10": "tasmā sattasaṭṭhime vasse yathārahaṁ labbhamānamāsapakkhadivasato paṭṭhāya pacchimavayo veditabbo.",
  "tika-s0105t2:16_11": "Ācariyasāriputtattherenapi hi imamevatthaṁ sandhāya “sattasaṭṭhivassato paṭṭhāya pacchimavayo koṭṭhāso”ti vuttaṁ.",
  "tika-s0105t2:16_12": "Itarathā hi “pacchimavayo nāma vassasatassa pacchimo tatiyabhāgo”ti aṭṭhakathāvacanena virodho bhaveyyāti.",
  "tika-s0105t2:17_0": "Evaṁ kevalajātivasena paṭhamavikappaṁ vatvā guṇamissakavasenapi dutiyavikappaṁ vadantena “apicā”tiādi āraddhaṁ.",
  "tika-s0105t2:17_1": "Tattha nāyaṁ jiṇṇatā vayomattena,",
  "tika-s0105t2:17_2": "atha kho kulaparivaṭṭena purāṇatāti āha “jiṇṇoti porāṇo”tiādi.",
  "tika-s0105t2:17_3": "Cirakālappavattakulanvayoti cirakālaṁ pavattakulaparivaṭṭo,",
  "tika-s0105t2:17_4": "tenāssa kulavasena uditoditabhāvamāha.",
  "tika-s0105t2:17_5": "“Vayoanuppatto”ti iminā jātivuddhiyā vakkhamānattā,",
  "tika-s0105t2:17_6": "guṇavuddhiyā ca tato sātisayattā “vuddhoti sīlācārādiguṇavuddhiyā yutto”ti vuttaṁ.",
  "tika-s0105t2:17_7": "Vakkhamānaṁ pati pārisesaggahaṇañhetaṁ.",
  "tika-s0105t2:17_8": "Tathā jātimahallakatāyapi teneva padena vakkhamānattā,",
  "tika-s0105t2:17_9": "vibhavamahattatāya ca anavasesitattā “mahallakoti vibhavamahantatāya samannāgato”ti āha.",
  "tika-s0105t2:17_10": "Maggapaṭipannoti brāhmaṇānaṁ yuttapaṭipattivīthiṁ avokkamma caraṇavasena upagatoti atthaṁ dasseti “brāhmaṇāna”ntiādinā.",
  "tika-s0105t2:17_11": "Jātivuddhabhāvamanuppatto,",
  "tika-s0105t2:17_12": "tampi antimavayaṁ pacchimavayameva anuppattoti sādhippāyayojanā.",
  "tika-s0105t2:17_13": "Iminā hi pacchimavayavasena jātivuddhabhāvaṁ dassetīti.",
  "tika-s0105t2:18_0": "Buddhaguṇakathāvaṇṇanā",
  "tika-s0105t2:19_0": "304.",
  "tika-s0105t2:19_1": "Tādisehi mahānubhāvehi saddhiṁ yugaggāhavasena ṭhapanampi na mādisānaṁ paṇḍitajātīnamanucchavikaṁ,",
  "tika-s0105t2:19_2": "kuto pana ukkaṁsavasena ṭhapananti idaṁ brāhmaṇassa na yuttarūpanti dassento “na kho pana meta”ntiādimāha.",
  "tika-s0105t2:19_3": "Tattha yepi guṇā attano guṇehi sadisā,",
  "tika-s0105t2:19_4": "tepi guṇe uttaritareyeva maññamāno pakāsetīti sambandho.",
  "tika-s0105t2:19_5": "Sadisāti ca ekadesena sadisā.",
  "tika-s0105t2:19_6": "Na hi buddhānaṁ guṇehi sabbathā sadisā kecipi guṇā aññesu labbhanti.",
  "tika-s0105t2:19_7": "“Ko cāha”ntiādi uttaritarākāradassanaṁ.",
  "tika-s0105t2:19_8": "Ahañca kīdiso nāma hutvā sadiso bhavissāmi,",
  "tika-s0105t2:19_9": "samaṇassa…pe…",
  "tika-s0105t2:19_10": "guṇā ca kīdisā nāma hutvā sadisā bhavissantīti sādhippāyayojanā.",
  "tika-s0105t2:19_11": "Keci navaṁ pāṭhaṁ karonti,",
  "tika-s0105t2:19_12": "ayameva mūlapāṭho yathā taṁ ambaṭṭhasutte “ko cāhaṁ bho gotama sācariyako,",
  "tika-s0105t2:19_13": "kā ca anuttarā vijjācaraṇasampadā”ti.",
  "tika-s0105t2:19_14": "Itareti attano guṇehi asadise guṇe,",
  "tika-s0105t2:19_15": "“pakāsetī”ti imināva sambandho.",
  "tika-s0105t2:19_16": "Ekantenevāti sadisaguṇānaṁ viya pasaṅgābhāvena.",
  "tika-s0105t2:20_0": "Evaṁ niyāmento soṇadaṇḍo idaṁ atthajātaṁ dīpeti.",
  "tika-s0105t2:20_1": "Yathā hīti ettha hi-saddo kāraṇe.",
  "tika-s0105t2:20_2": "Tenāha “tasmā mayameva arahāmā”ti.",
  "tika-s0105t2:20_3": "Gopadakanti gāviyā khuraṭṭhāne ṭhitaudakaṁ.",
  "tika-s0105t2:20_4": "Guṇeti sadisaguṇepi,",
  "tika-s0105t2:20_5": "pageva asadisaguṇe.",
  "tika-s0105t2:21_0": "Saṭṭhikulasatasahassanti saṭṭhisahassādhikaṁ kulasatasahassaṁ.",
  "tika-s0105t2:21_1": "Dhammapadaṭṭhakathādīsu pana katthaci bhagavato asītikulasahassatāvacanaṁ ekekapakkhameva sandhāyāti veditabbaṁ.",
  "tika-s0105t2:22_0": "Sudhāmaṭṭhapokkharaṇiyoti sudhāya parikammakatā pokkharaṇiyo.",
  "tika-s0105t2:22_1": "Sattaratanānanti sattahi ratanehi.",
  "tika-s0105t2:22_2": "Pūrayoge hi karaṇatthe bahulaṁ chaṭṭhīvacanaṁ.",
  "tika-s0105t2:22_3": "Pāsādaniyūhādayoti uparipāsāde ṭhitatulāsīsādayo.",
  "tika-s0105t2:22_4": "“Sattaratanāna”nti adhikāro,",
  "tika-s0105t2:22_5": "abhedepi bhedavohāro esa.",
  "tika-s0105t2:22_6": "Kulapariyāyenāti suddhodanamahārājassa asambhinnakhattiyakulānukkamena.",
  "tika-s0105t2:22_7": "Tesupīti catūsu nidhīsupi.",
  "tika-s0105t2:22_8": "Gahitaṁ gahitaṁ ṭhānaṁ pūratiyeva dhanena pākatikameva hoti, na ūnaṁ.",
  "tika-s0105t2:23_0": "Bhaddakenāti sundarena.",
  "tika-s0105t2:23_1": "Pacchimavaye vuttanayena paṭhamavayo veditabbo.",
  "tika-s0105t2:23_2": "Mātāpitūnaṁ anicchāya pabbajjāva anādaro tena yutte atthe sāmivacananti vuttaṁ hoti.",
  "tika-s0105t2:23_3": "Etesanti mātāpitūnaṁ.",
  "tika-s0105t2:23_4": "Kanditvāti “kahaṁ piyaputtakā”tiādinā paridevitvā.",
  "tika-s0105t2:24_0": "Aparimāṇoyevāti “ettako eso”ti kenaci paricchinditumasakkuṇeyyatāya aparicchinnoyeva.",
  "tika-s0105t2:24_1": "Dve veḷū adhokaṭimattakameva hontīti āha “dvinnaṁ veḷūnaṁ upari kaṭimattamevā”ti.",
  "tika-s0105t2:24_2": "Pāramitānubhāvena brāhmaṇassa eva paññāyati,",
  "tika-s0105t2:24_3": "bhagavā pana tadā pakatippamāṇovāti dassetuṁ “paññāyamāno”ti vuttamiva dissati,",
  "tika-s0105t2:24_4": "vīmaṁsitvā gahetabbaṁ.",
  "tika-s0105t2:24_5": "“Na hī”tiādinā pāramitābaleneva evaṁ aparimāṇatā,",
  "tika-s0105t2:24_6": "na iddhibalenāti dassetī”ti vadanti.",
  "tika-s0105t2:24_7": "Atuloti asadiso.",
  "tika-s0105t2:24_8": "“Dhammapade gāthamāhā”ti katthaci pāṭho ayuttova.",
  "tika-s0105t2:24_9": "Na hi dhammapade ayaṁ gāthā dissati.",
  "tika-s0105t2:24_10": "Sudhāpiṇḍiyattherāpadānādīsu panāyaṁ gāthā āgatā,",
  "tika-s0105t2:24_11": "sā ca kho aññavatthusmiṁ eva,",
  "tika-s0105t2:24_12": "na imasmiṁ vatthumhi,",
  "tika-s0105t2:24_13": "tasmā pāḷivasena saṅgītimanāruḷhā pakiṇṇakadesanāyevāyaṁ gāthāti daṭṭhabbaṁ.",
  "tika-s0105t2:25_0": "Tattha te tādiseti pariyāyavacanametaṁ “appaṁ vassasataṁ āyu,",
  "tika-s0105t2:25_1": "idānetarahi vijjatī”tiādīsu viya,",
  "tika-s0105t2:25_2": "“etādise”tipi paṭhanti,",
  "tika-s0105t2:25_3": "tadasundaraṁ apadānādīsu tathā adissanato.",
  "tika-s0105t2:25_4": "Kilesaparinibbānena parinibbute kutocipi abhaye te tādise pūjayato ettha idaṁ puññaṁ kenaci mahānubhāvena api saṅkhātuṁ na sakkāti attho.",
  "tika-s0105t2:26_0": "Bāhantaranti dvinnaṁ bāhūnamantaraṁ.",
  "tika-s0105t2:26_1": "Dvādasa yojanasatānīti dvādasādhikāni yojanasatāni.",
  "tika-s0105t2:26_2": "Bahalantarenāti samantā sarīrapariṇāhappamāṇena.",
  "tika-s0105t2:26_3": "Puthulatoti vitthārato.",
  "tika-s0105t2:26_4": "Aṅgulipabbānīti ekekāni aṅgulipabbāni.",
  "tika-s0105t2:26_5": "Bhamukantaranti dvinnaṁ bhamukānamantaraṁ.",
  "tika-s0105t2:26_6": "Mukhaṁ vitthārato dviyojanasataṁ parimaṇḍalato visuṁ vuttattā.",
  "tika-s0105t2:26_7": "“Ediso bhagavā”ti yā parehi vuttā kathā,",
  "tika-s0105t2:26_8": "tassā anurūpanti yathākathaṁ,",
  "tika-s0105t2:26_9": "iminā aññehi vuttaṁ bhagavato vaṇṇakathaṁ sutvā oloketukāmatāya āgatoti dasseti,",
  "tika-s0105t2:26_10": "yathākathanti vā kīdisaṁ.",
  "tika-s0105t2:26_11": "“Yathākathaṁ pana tumhe bhikkhave samaggā sammodamānā avivadamānā phāsukaṁ vassaṁ vasitthā”tiādīsu viya hi pucchāyaṁ esa nipātasamudāyo,",
  "tika-s0105t2:26_12": "eko vā nipāto.",
  "tika-s0105t2:27_0": "Gandhakuṭipariveṇeti gandhakuṭiyā pariveṇe,",
  "tika-s0105t2:27_1": "gandhakuṭito bahi pariveṇabbhantareti attho.",
  "tika-s0105t2:27_2": "Tatthāti mañcake.",
  "tika-s0105t2:27_3": "“Sīhaseyyaṁ kappesī”ti yathā rāhu asurindo āyāmato,",
  "tika-s0105t2:27_4": "vitthārato,",
  "tika-s0105t2:27_5": "ubbedhato ca bhagavato rūpakāyassa paricchedaṁ gahetuṁ na sakkoti,",
  "tika-s0105t2:27_6": "tathā rūpaṁ iddhābhisaṅkhāraṁ abhisaṅkharonto sīhaseyyaṁ kappesī”ti evaṁ ācariyena vuttaṁ,",
  "tika-s0105t2:27_7": "“tadetaṁ ‘na mayā asurinda adhomukhena pāramiyo pūritā,",
  "tika-s0105t2:27_8": "uddhaggameva katvā dānaṁ dinna”nti aṭṭhakathāvacanena accantameva viruddhaṁ hoti.",
  "tika-s0105t2:27_9": "Etañhi gandhakuṭidvāravivaraṇādīsu viya pāramitānubhāvasiddhidassanaṁ,",
  "tika-s0105t2:27_10": "aññathā tadeva vacanaṁ vattabbaṁ bhaveyyā”ti vadanti,",
  "tika-s0105t2:27_11": "vīmaṁsitvā sampaṭicchitabbaṁ.",
  "tika-s0105t2:27_12": "Adhomukhenāti osakkitavīriyataṁ sandhāya vuttaṁ,",
  "tika-s0105t2:27_13": "uddhaggamevāti anosakkitavīriyataṁ,",
  "tika-s0105t2:27_14": "ubbhakoṭikaṁ katvāti attho.",
  "tika-s0105t2:27_15": "Tadā rāhu upāsakabhāvaṁ paṭivedesīti āha “taṁ divasa”ntiādi.",
  "tika-s0105t2:28_0": "Kilesehi ārakattā ariyaṁ niruttinayena,",
  "tika-s0105t2:28_1": "atoyeva uttamatā parisuddhatāti vuttaṁ “uttamaṁ parisuddha”nti.",
  "tika-s0105t2:28_2": "Anavajjaṭṭhena kusalaṁ,",
  "tika-s0105t2:28_3": "na sukhavipākaṭṭhena tassa arahatamasambhavato.",
  "tika-s0105t2:28_4": "Kusalasīlenāti anavajjeneva viddhastasavāsanakilesena sīlena.",
  "tika-s0105t2:28_5": "Evañca katvā padacatukkampetaṁ adhippetatthato visiṭṭhaṁ hoti,",
  "tika-s0105t2:28_6": "saddatthamattaṁ pana sandhāya “idamassa vevacana”nti vuttaṁ.",
  "tika-s0105t2:29_0": "Katthaci caturāsītipāṇasahassāni,",
  "tika-s0105t2:29_1": "katthaci aparimāṇāpi devamanussāti atthaṁ sandhāya “bhagavatoekekāya dhammadesanāyā”tiādimāha.",
  "tika-s0105t2:29_2": "Mahāsamayasutta maṅgalasutta- desanādīsu hi catuvīsatiyā ṭhānesu asaṅkhyeyyā aparimeyyā devamanussā maggaphalāmataṁ piviṁsu.",
  "tika-s0105t2:29_3": "Koṭisatasahassādiparimāṇenapi bahū eva,",
  "tika-s0105t2:29_4": "nidassanavasena panevaṁ vuttaṁ.",
  "tika-s0105t2:29_5": "Tasmā anuttarasikkhāpakabhāvena bhagavā bahūnaṁ ācariyo,",
  "tika-s0105t2:29_6": "tesaṁ ācariyabhūtānaṁ sāvakānamācariyabhāvena sāvakaveneyyānaṁ pācariyo.",
  "tika-s0105t2:29_7": "Bhagavatā hi dinnanaye ṭhatvā sāvakā veneyyaṁ vinenti,",
  "tika-s0105t2:29_8": "tasmā bhagavāva tesaṁ padhāno ācariyoti.",
  "tika-s0105t2:30_0": "Vadantassādhippetova attho pamāṇaṁ,",
  "tika-s0105t2:30_1": "na lakkhaṇahārādivisayoti āha “brāhmaṇo panā”tiādi.",
  "tika-s0105t2:30_2": "“Imassa vā pūtikāyassā”ti pāṭhāvasāne peyyālaṁ katvā “kelanā paṭikelanā”ti vuttaṁ.",
  "tika-s0105t2:30_3": "Ayañhi khuddakavatthuvibhaṅgapāḷi “bāhirānaṁ vā parikkhārānaṁ maṇḍanā”tiādi peyyālavasena gayhati.",
  "tika-s0105t2:30_4": "Tattha imassa vā pūtikāyassāti imassa vā manussasarīrassa.",
  "tika-s0105t2:30_5": "Yathā hi tadahujātopi siṅgālo “jarasiṅgālo” tveva,",
  "tika-s0105t2:30_6": "ūruppamāṇāpi ca galocilatā “pūtilatā” tveva saṅkhyaṁ gacchati,",
  "tika-s0105t2:30_7": "evaṁ suvaṇṇavaṇṇopi manussasarīro “pūtikāyo” tveva,",
  "tika-s0105t2:30_8": "tassa maṇḍanāti attho.",
  "tika-s0105t2:30_9": "Kelanāti kīḷanā.",
  "tika-s0105t2:30_10": "“Kelāyanā”tipi paṭhanti.",
  "tika-s0105t2:30_11": "Paṭikelanāti paṭikīḷanā.",
  "tika-s0105t2:30_12": "Capalassa bhāvo cāpalyaṁ,",
  "tika-s0105t2:30_13": "cāpallaṁ vā,",
  "tika-s0105t2:30_14": "yena samannāgato puggalo vassasatikopi samāno tadahujātadārako viya hoti,",
  "tika-s0105t2:30_15": "tassedamadhivacananti veditabbaṁ.",
  "tika-s0105t2:31_0": "Apāpe pure karoti,",
  "tika-s0105t2:31_1": "na vā pāpaṁ pure karotīti apāpapurekkhāroti yuttāyuttasamāsena duvidhamatthaṁ dassetuṁ “apāpe navalokuttaradhamme”tiādi vuttaṁ.",
  "tika-s0105t2:31_2": "Apāpeti ca pāpapaṭipakkhe,",
  "tika-s0105t2:31_3": "pāpavirahite vā.",
  "tika-s0105t2:31_4": "Brahmani seṭṭhe bhagavati bhavā tassa dhammadesanāvasena ariyāya jātiyā jātattā,",
  "tika-s0105t2:31_5": "brahmuno vā bhagavato apaccaṁ garukaraṇādinā,",
  "tika-s0105t2:31_6": "yathānusiṭṭhaṁ paṭipattiyā ca,",
  "tika-s0105t2:31_7": "brahmaṁ vā seṭṭhaṁ ariyamaggaṁ jānātīti brahmaññā,",
  "tika-s0105t2:31_8": "ariyasāvakasaṅkhātā pajā.",
  "tika-s0105t2:31_9": "Tenāha “sāriputtamoggallānā”tiādi.",
  "tika-s0105t2:31_10": "Brāhmaṇapajāyāti bahitapāpapajāya.",
  "tika-s0105t2:31_11": "“Apāpapurekkhāro”ti ettha “purekkhāro”ti padamadhikāroti dasseti “etissāyaca pajāya purekkhāro”ti iminā.",
  "tika-s0105t2:31_12": "Ca-saddo samuccayattho “na kevalaṁ apāpapurekkhāro eva,",
  "tika-s0105t2:31_13": "atha kho brahmaññāya ca pajāya sambandhabhūtāya purekkhāro”ti.",
  "tika-s0105t2:31_14": "“Ayañhī”tiādi adhippāyamattadassanaṁ.",
  "tika-s0105t2:31_15": "“Apāpapurekkhāro”ti idaṁ “brahmaññāya pajāyā”ti imināva sambandhitabbaṁ,",
  "tika-s0105t2:31_16": "na ca paccekamatthadīpakaṁ,",
  "tika-s0105t2:31_17": "pakatibrāhmaṇajātivasenapi cetassa attho veditabboti dassento “apicā”tiādimāha.",
  "tika-s0105t2:31_18": "Ayuttasamāso cāyaṁ.",
  "tika-s0105t2:31_19": "Pāpanti pāpakammaṁ,",
  "tika-s0105t2:31_20": "ahitaṁ dukkhanti attho.",
  "tika-s0105t2:31_21": "Tassa sambandhipekkhattā kassā apāpapurekkhāroti pucchāya evamāhāti dassetuṁ “kassā”tiādi vuttaṁ.",
  "tika-s0105t2:31_22": "“Attanā”tiādi tadatthavivaraṇaṁ.",
  "tika-s0105t2:31_23": "Brāhmaṇapajāyāti brāhmaṇajātipajāya.",
  "tika-s0105t2:32_0": "Rañjanti aṭṭaṁ bhajanti rājāno etenāti raṭṭhaṁ,",
  "tika-s0105t2:32_1": "ekassa rañño rajjabhūtakāsikosalādimahājanapadā.",
  "tika-s0105t2:32_2": "Janā pajjanti sukhajīvikaṁ pāpuṇanti etthāti janapado,",
  "tika-s0105t2:32_3": "ekassa rañño rajje ekekakoṭṭhāsabhūtā uttarapathadakkhiṇapathādikhuddakajanapadā.",
  "tika-s0105t2:32_4": "Tatthāti tathā āgatesu.",
  "tika-s0105t2:32_5": "Pucchāyāti attanā abhisaṅkhatāya pucchāya.",
  "tika-s0105t2:32_6": "Vissajjanāsampaṭicchaneti vissajjanāya attano ñāṇena sampaṭiggahaṇe.",
  "tika-s0105t2:32_7": "Kesañci upanissayasampattiṁ,",
  "tika-s0105t2:32_8": "ñāṇaparipākaṁ,",
  "tika-s0105t2:32_9": "cittācārañca ñatvā bhagavāva pucchāya ussāhaṁ janetvā vissajjetīti adhippāyo.",
  "tika-s0105t2:33_0": "“Tattha katamaṁ sākhalya”ntiādi nikkhepakaṇḍapāḷi.",
  "tika-s0105t2:33_1": "Addhānadarathanti dīghamaggāgamanaparissamaṁ.",
  "tika-s0105t2:33_2": "Assāti bhagavato,",
  "tika-s0105t2:33_3": "mukhapadumanti sambandho.",
  "tika-s0105t2:33_4": "Bālātapasamphassanenevāti abhinavuggatasūriyaraṁsisamphassanena iva.",
  "tika-s0105t2:33_5": "Tathā hi sūriyo “padmabandhū”ti loke pākaṭo,",
  "tika-s0105t2:33_6": "cando pana “kumudabandhū”ti.",
  "tika-s0105t2:33_7": "Puṇṇacandassa siriyā samānā sirī etassāti puṇṇacandasassirikaṁ.",
  "tika-s0105t2:33_8": "Kathaṁ nikkujjitasadisatāti āha “sampattāyā”tiādi.",
  "tika-s0105t2:33_9": "Ettha pana “ehi svāgatavādī”ti iminā sukhasambhāsapubbakaṁ piyavāditaṁ dasseti,",
  "tika-s0105t2:33_10": "“sakhilo”ti iminā saṇhavācataṁ,",
  "tika-s0105t2:33_11": "“sammodako”ti iminā paṭisandhārakusalataṁ,",
  "tika-s0105t2:33_12": "“abbhākuṭiko”ti iminā sabbattheva vippasannamukhataṁ,",
  "tika-s0105t2:33_13": "“uttānamukho”ti iminā sukhasallāpataṁ,",
  "tika-s0105t2:33_14": "“pubbabhāsī”ti iminā dhammānuggahassa okāsakaraṇena hitajjhāsayataṁ dassetīti veditabbaṁ.",
  "tika-s0105t2:34_0": "Yatthakirāti ettha kira-saddo arucisūcane –",
  "tika-s0105t2:35_0": "“Khaṇavatthuparittattā, āpāthaṁ na vajanti ye;",
  "tika-s0105t2:36_0": "Te dhammārammaṇā nāma, ye’saṁ rūpādayo kirā”ti. –",
  "tika-s0105t2:37_0": "Ādīsu (abhidhammāvatāra-aṭṭhakathāyaṁ ārammaṇavibhāge chaṭṭhaanucchede – 77) viya,",
  "tika-s0105t2:37_1": "tena bhagavatā adhivutthapadese na devatānubhāvena manussānaṁ anupaddavatā,",
  "tika-s0105t2:37_2": "atha kho buddhānubhāvenāti dasseti.",
  "tika-s0105t2:37_3": "Buddhānubhāveneva hi tā ārakkhaṁ gaṇhanti.",
  "tika-s0105t2:37_4": "Paṁsupisācakādayoti paṁsunissitapisācakādayo.",
  "tika-s0105t2:37_5": "Ādisaddena bhūtarakkhasādīnaṁ gahaṇaṁ.",
  "tika-s0105t2:37_6": "Idāni buddhānubhāvameva pākaṭaṁ katvā dassetuṁ “apicā”tiādi vuttaṁ.",
  "tika-s0105t2:38_0": "Anusāsitabbo saṅgho nāma sabbopi veneyyajanasamūho.",
  "tika-s0105t2:38_1": "Sayaṁ uppādito saṅgho nāma nibbattitaariyapuggalasamūho.",
  "tika-s0105t2:38_2": "“Tādiso”ti iminā “sayaṁ vā uppādito”ti vuttavikappo eva paccāmaṭṭho anantarassa vidhi paṭisedhovāti katvā,",
  "tika-s0105t2:38_3": "tasmā “purimapadasseva vā”ti vikappantaragahaṇanti ācariyena vuttaṁ.",
  "tika-s0105t2:38_4": "Tatrāyamadhippāyo –",
  "tika-s0105t2:38_5": "kāmaṁ “gaṇī”ti idaṁ “saṅghī”ti padasseva vevacanaṁ,",
  "tika-s0105t2:38_6": "atthamattaṁ pana dassetuṁ yathāvuttavikappadvaye dutiyavikappameva paccāmasitvā “tādisovassa gaṇo atthī”ti",
  "tika-s0105t2:38_7": "vuttattā avasiṭṭhassapi paṭhamavikappassa saṅgahaṇatthaṁ “purimapadasseva vā vevacanameta”nti vuttanti.",
  "tika-s0105t2:38_8": "Evampi vadanti –",
  "tika-s0105t2:38_9": "dhammasenāpatittherādīnaṁ paccekagaṇīnaṁ gaṇaṁ,",
  "tika-s0105t2:38_10": "suttantikādigaṇaṁ vā sandhāya “tādiso”tiādi vuttaṁ.",
  "tika-s0105t2:38_11": "Tatthāpi hi sabbova bhikkhugaṇo anusāsitabbo nāma,",
  "tika-s0105t2:38_12": "nibbattitaariyagaṇo pana sayaṁ uppādito nāma,",
  "tika-s0105t2:38_13": "tasmā “tādiso”ti iminā vikappadvayassāpi paccāmasanaṁ upapannaṁ hoti.",
  "tika-s0105t2:38_14": "Evaṁ padadvayassa visesatthataṁ dassetvā sabbathā samānatthataṁ dassetuṁ “purimapadassevā”tiādi vuttanti.",
  "tika-s0105t2:38_15": "Pūraṇamakkhaliādīnaṁ bahūnaṁ titthakarānaṁ,",
  "tika-s0105t2:38_16": "niddhāraṇe cetaṁ sāmivacanaṁ.",
  "tika-s0105t2:38_17": "Acelakādimattakenapi kāraṇenāti niccoḷatādimattakenapi appicchasantuṭṭhatādisamāropanalakkhaṇena kāraṇena.",
  "tika-s0105t2:39_0": "Navakāti abhinavā.",
  "tika-s0105t2:39_1": "Pāhunakāti paheṇakaṁ paṭiggaṇhitumanucchavikā,",
  "tika-s0105t2:39_2": "etena duvidhesu āgantukesu puretaramāgatavasena idha atithino,",
  "tika-s0105t2:39_3": "na bhojanavelāyamāgatavasena abbhāgatāti dasseti.",
  "tika-s0105t2:39_4": "Pariyāpuṇāmīti paricchindituṁ jānāmi,",
  "tika-s0105t2:39_5": "dhātvatthamattaṁ pana dassetuṁ “jānāmī”ti vuttaṁ.",
  "tika-s0105t2:40_0": "Kappampīti āyukappampi,",
  "tika-s0105t2:40_1": "bhaṇeyya ceti sambandho.",
  "tika-s0105t2:40_2": "Ciraṁ cirakāle kappo khīyetha,",
  "tika-s0105t2:40_3": "dīghamantare dīghakālantarepi tathāgatassa vaṇṇo na khīyethāti yojanā.",
  "tika-s0105t2:40_4": "“Cira”nti cettha vattabbepi chandahānibhayā rassatthaṁ niggahitalopo,",
  "tika-s0105t2:40_5": "atidīghakālaṁ vā sandhāya “ciradīghamantare”ti vuttaṁ,",
  "tika-s0105t2:40_6": "ubhayattha sambandhitabbametaṁ,",
  "tika-s0105t2:40_7": "kiriyārahādiyoge viya ca antarayoge adhikakkharapādo anupavajjo,",
  "tika-s0105t2:40_8": "ayañca gāthā abhūtaparikappanāvasena aṭṭhakathāsu vuttā tathā bhāsamānassa abhāvato.",
  "tika-s0105t2:41_0": "305.Nanti ācariyaṁ.",
  "tika-s0105t2:41_1": "Alaṁ-saddo idha arahattho “alameva nibbinditu”ntiādīsu viyāti āha “yuttamevā”ti.",
  "tika-s0105t2:41_2": "Puṭena netvā asitabbato paribhuñjitabbato puṭosaṁ vuccati pātheyyaṁ.",
  "tika-s0105t2:41_3": "Itthambhūtalakkhaṇe karaṇavacanaṁ dasseti “taṁ gahetvā”ti iminā.",
  "tika-s0105t2:41_4": "Pāḷiyaṁ puṭaṁsenapi kulaputtenāti sambandhaṁ dassetuṁ “tena puṭaṁsenā”ti vuttaṁ.",
  "tika-s0105t2:41_5": "“Aṁsenā”tiādi adhippāyamattadassanaṁ,",
  "tika-s0105t2:41_6": "vahantena kulaputtena upasaṅkamituṁ alamevāti attho.",
  "tika-s0105t2:42_0": "Soṇadaṇḍaparivitakkavaṇṇanā",
  "tika-s0105t2:43_0": "306-7.",
  "tika-s0105t2:43_1": "Na idha tiro-saddo “tirokuḍḍe vā tiropākāre vā chaḍḍeyya vā chaḍḍāpeyya vā”tiādīsu viya bahiatthoti āha “antovanasaṇḍe gatassā”ti.",
  "tika-s0105t2:43_2": "Tattha vihāropi vanasaṇḍapariyāpannoti dasseti “vihārabbhantaraṁ paviṭṭhassā”ti iminā.",
  "tika-s0105t2:43_3": "Ete añjaliṁ paṇāmetvā nisinnā micchādiṭṭhivasena ubhatopakkhikā,",
  "tika-s0105t2:43_4": "“itare pana sammādiṭṭhivasena ekatopakkhikā”ti atthato āpanno hoti.",
  "tika-s0105t2:43_5": "Daliddattā,",
  "tika-s0105t2:43_6": "ñātipārijuññādinā jiṇṇattā ca nāmagottavasena apākaṭā hutvā pākaṭā bhavitukāmā evamakaṁsūti adhippāyo.",
  "tika-s0105t2:43_7": "Kerāṭikāti saṭhā.",
  "tika-s0105t2:43_8": "Tatthāti dvīsu janesu.",
  "tika-s0105t2:43_9": "Tatoti vissāsato,",
  "tika-s0105t2:43_10": "dānato vā.",
  "tika-s0105t2:44_0": "Brāhmaṇapaññattivaṇṇanā",
  "tika-s0105t2:45_0": "309.",
  "tika-s0105t2:45_1": "Anonatakāyavasena thaddhagatto,",
  "tika-s0105t2:45_2": "na mānavasena.",
  "tika-s0105t2:45_3": "Tena pāḷiyaṁ vakkhati “abbhunnāmetvā”ti.",
  "tika-s0105t2:45_4": "Cetovitakkaṁ sandhāya cittasīsena “cittaṁ aññāsī”ti vuttaṁ.",
  "tika-s0105t2:45_5": "Vighātanti cittadukkhaṁ.",
  "tika-s0105t2:46_0": "311.Sakasamayeti brāhmaṇaladdhiyaṁ.",
  "tika-s0105t2:46_1": "Mīyamānoti mariyamāno.",
  "tika-s0105t2:46_2": "Diṭṭhisañjānanenevāti attano laddhisañjānaneneva.",
  "tika-s0105t2:46_3": "Sujanti homadabbiṁ,",
  "tika-s0105t2:46_4": "nibbacanaṁ vuttameva.",
  "tika-s0105t2:46_5": "Gaṇhantesūti juhanatthaṁ gaṇhanakesu,",
  "tika-s0105t2:46_6": "iruvijjesūti attho.",
  "tika-s0105t2:46_7": "Iruvedavasena homakaraṇato hi yaññayajakā “iruvijjā”ti vuccanti.",
  "tika-s0105t2:46_8": "Paṭhamo vāti tattha sannipatitesu sujākiriyāyaṁ sabbapadhāno vā.",
  "tika-s0105t2:46_9": "Dutiyovāti tadanantariko vā.",
  "tika-s0105t2:46_10": "“Suja”nti idaṁ karaṇatthe upayogavacananti āha “sujāyā”ti.",
  "tika-s0105t2:46_11": "Aggihuttamukhatāya yaññassa yaññe diyyamānaṁ sujāmukhena diyyati.",
  "tika-s0105t2:46_12": "Vuttañca “aggihuttamukhā yaññā,",
  "tika-s0105t2:46_13": "sāvittī chandaso mukha”nti.",
  "tika-s0105t2:46_14": "Tasmā “diyyamāna”nti ayaṁ pāṭhaseso viññāyatīti ācariyena vuttaṁ.",
  "tika-s0105t2:46_15": "Apica sujāya diyyamānaṁ sujanti taddhitavasena atthaṁ dassetuṁ evamāha.",
  "tika-s0105t2:46_16": "Porāṇāti aṭṭhakathācariyā.",
  "tika-s0105t2:46_17": "Purimavāde cettha dānavasena paṭhamo vā dutiyo vā,",
  "tika-s0105t2:46_18": "pacchimavāde ādānavasenāti ayametesaṁ viseso.",
  "tika-s0105t2:46_19": "Visesatoti vijjācaraṇavisesato,",
  "tika-s0105t2:46_20": "na brāhmaṇehi icchitavijjācaraṇamattato.",
  "tika-s0105t2:46_21": "Uttamabrāhmaṇassāti anuttaradakkhiṇeyyatāya ukkaṭṭhabrāhmaṇassa.",
  "tika-s0105t2:46_22": "Yathādhippetassa hi vijjācaraṇavisesadīpakassa “katamaṁ pana taṁ brāhmaṇasīlaṁ,",
  "tika-s0105t2:46_23": "katamā sā paññā”tiādivacanassa okāsakaraṇatthameva “imesaṁ pana brāhmaṇa pañcannaṁ aṅgāna”ntiādivacanaṁ bhagavā avoca,",
  "tika-s0105t2:46_24": "tasmā padhānavacanānurūpamanusandhiṁ dassetuṁ “bhagavā panā”tiādi vuttanti daṭṭhabbaṁ.",
  "tika-s0105t2:47_0": "313.Apavadatīti vaṇṇādīni apanetvā vadati,",
  "tika-s0105t2:47_1": "atthamattaṁ pana dassetuṁ “paṭikkhipatī”ti vuttaṁ.",
  "tika-s0105t2:47_2": "Idanti “mā bhavaṁ soṇadaṇḍo evaṁ avacā”tiādivacanaṁ.",
  "tika-s0105t2:47_3": "Brāhmaṇasamayanti brāhmaṇasiddhantaṁ.",
  "tika-s0105t2:47_4": "Mā bhindīti mā vināsesi.",
  "tika-s0105t2:48_0": "316.",
  "tika-s0105t2:48_1": "Samoyeva hutvā samoti samasamo,",
  "tika-s0105t2:48_2": "sabbathā samoti attho.",
  "tika-s0105t2:48_3": "Pariyāyadvayañhi atisayatthadīpakaṁ yathā “dukkhadukkhaṁ,",
  "tika-s0105t2:48_4": "rūparūpa”nti.",
  "tika-s0105t2:48_5": "Ekadesamattato pana aṅgakena māṇavena tesaṁ samabhāvato taṁ nivattento “ṭhapetvā ekadesamatta”ntiādimāha.",
  "tika-s0105t2:48_6": "Kulakoṭiparidīpananti kulassa ādiparidīpanaṁ.",
  "tika-s0105t2:48_7": "Yasmā attano bhaginiyā…pe…",
  "tika-s0105t2:48_8": "na jānissati,",
  "tika-s0105t2:48_9": "tasmā na tassa mātāpitumattaṁ sandhāya vadati,",
  "tika-s0105t2:48_10": "kulakoṭiparidīpanaṁ pana sandhāya vadatīti adhippāyo.",
  "tika-s0105t2:48_11": "“Atthabhañjanaka”nti iminā kammapathapattaṁ vadati.",
  "tika-s0105t2:48_12": "Guṇeti yathāvutte pañcasīle.",
  "tika-s0105t2:48_13": "Athāpi siyāti yadipi tumhākaṁ evaṁ parivitakko siyā,",
  "tika-s0105t2:48_14": "bhinnasīlassāpi puna pakatisīle ṭhitassa brāhmaṇabhāvaṁ vaṇṇādayo sādhentīti evaṁ siyāti attho.",
  "tika-s0105t2:48_15": "“Sādhetī”ti pāṭhe “vaṇṇo”ti kattā ācariyena ajjhāhaṭo,",
  "tika-s0105t2:48_16": "nidassanañcetaṁ.",
  "tika-s0105t2:48_17": "Mantajātīsupi hi eseva nayo.",
  "tika-s0105t2:48_18": "Sīlamevāti puna pakatibhūtaṁ sīlameva brāhmaṇabhāvaṁ sādhessati,",
  "tika-s0105t2:48_19": "kasmāti ce “tasmiṁ hi…pe…",
  "tika-s0105t2:48_20": "vaṇṇādayo”ti.",
  "tika-s0105t2:48_21": "Tattha sammohamattaṁ vaṇṇādayoti vaṇṇamantajātiyo brāhmaṇabhāvassa aṅganti sammohamattametaṁ,",
  "tika-s0105t2:48_22": "asamavekkhitvā kathitamidaṁ.",
  "tika-s0105t2:49_0": "Sīlapaññākathāvaṇṇanā",
  "tika-s0105t2:50_0": "317.Kathitobrāhmaṇena pañhoti “sīlavā ca hotī”tiādinā dvinnameva aṅgānaṁ vasena yathāpucchito pañho yāthāvato vissajjito.",
  "tika-s0105t2:50_1": "Etthāti yathāvissajjite atthe,",
  "tika-s0105t2:50_2": "aṅgadvaye vā.",
  "tika-s0105t2:50_3": "Tassāti soṇadaṇḍassa.",
  "tika-s0105t2:50_4": "Yadi ekamaṅgaṁ ṭhapeyya,",
  "tika-s0105t2:50_5": "atha patiṭṭhātuṁ na sakkuṇeyya.",
  "tika-s0105t2:50_6": "Yadi pana na ṭhapeyya,",
  "tika-s0105t2:50_7": "atha sakkuṇeyya,",
  "tika-s0105t2:50_8": "kiṁ panesa tathā sakkhissati nu kho,",
  "tika-s0105t2:50_9": "noti vīmaṁsanatthameva evamāha,",
  "tika-s0105t2:50_10": "na tu ekassa aṅgassa ṭhapanīyattāti vuttaṁ hoti.",
  "tika-s0105t2:50_11": "Tathā cāha “evametaṁ brāhmaṇā”tiādi.",
  "tika-s0105t2:50_12": "Dhovitattāva parisujjhananti āha “sīlaparisuddhā”ti,",
  "tika-s0105t2:50_13": "sīlasampattiyā sabbaso suddhā anupakkiliṭṭhāti attho.",
  "tika-s0105t2:50_14": "Kuto dussīle paññā asamāhitattā tassa.",
  "tika-s0105t2:50_15": "Kuto vā paññārahite jaḷe eḷamūge sīlaṁ sīlavibhāgassa,",
  "tika-s0105t2:50_16": "sīlaparisodhanūpāyassa ca ajānanato.",
  "tika-s0105t2:50_17": "Eḷā mukhe gaḷati yassāti eḷamūgo kha-kārassa ga-kāraṁ katvā, elamukho,",
  "tika-s0105t2:50_18": "elamūko vā.",
  "tika-s0105t2:50_19": "Iti bahudhā pāṭhoti bhayabheravasuttaṭṭhakathāyaṁ vutto.",
  "tika-s0105t2:50_20": "Pakaṭṭhaṁ ukkaṭṭhaṁ ñāṇaṁ paññāṇanti katvā pākatikaṁ ñāṇaṁ nivattetuṁ “paññāṇa”nti vuttaṁ.",
  "tika-s0105t2:50_21": "Vipassanādiñāṇañhi idhādhippetaṁ,",
  "tika-s0105t2:50_22": "tadetaṁ pakārehi jānanato paññāvāti āha “paññāyevā”ti.",
  "tika-s0105t2:51_0": "Catupārisuddhisīlenadhotāti samādhipadaṭṭhānena catupārisuddhisīlena sakalasaṁkilesamalavisuddhiyā dhovitā visuddhā.",
  "tika-s0105t2:51_1": "Tenāha “kathaṁ panā”tiādi.",
  "tika-s0105t2:51_2": "Tattha dhovatīti sujjhati.",
  "tika-s0105t2:51_3": "Saṭṭhiasītivassānīti saṭṭhivassāni vā asītivassāni vā.",
  "tika-s0105t2:51_4": "Maraṇakālepi,",
  "tika-s0105t2:51_5": "pageva aññasmiṁ kāle.",
  "tika-s0105t2:51_6": "Mahāsaṭṭhivassatthero viyāti saṭṭhivassamahāthero viya.",
  "tika-s0105t2:51_7": "Vedanāpariggahamattampīti ettha vedanāpariggaho nāma yathāuppannaṁ vedanaṁ sabhāvasarasato upadhāretvā",
  "tika-s0105t2:51_8": "puna padaṭṭhānato “ayaṁ vedanā phassaṁ paṭicca uppajjati,",
  "tika-s0105t2:51_9": "so ca phasso anicco dukkho vipariṇāmadhammo”ti lakkhaṇattayaṁ āropetvā pavattitavipassanā.",
  "tika-s0105t2:51_10": "Evaṁ passantena hi sukhena sakkā sā vedanā adhivāsetuṁ “vedanā eva vedayatī”ti.",
  "tika-s0105t2:51_11": "Vedanaṁ vikkhambhetvāti yathāuppannaṁ dukkhavedanaṁ anuvattitvā vipassanaṁ ārabhitvā vīthipaṭipannāya vipassanāya taṁ vinodetvā.",
  "tika-s0105t2:51_12": "Saṁsumārapatitenāti kumbhīlena viya bhūmiyaṁ urena nipajjamānena.",
  "tika-s0105t2:51_13": "“Nāha”ntiādiṁ tathā sīlarakkhaṇameva dukkaranti katvā vadati.",
  "tika-s0105t2:51_14": "Sīle patiṭṭhitassa hi arahattaṁ hatthagataṁyeva.",
  "tika-s0105t2:51_15": "Yathāha “sīle patiṭṭhāya…pe…",
  "tika-s0105t2:51_16": "vijaṭaye jaṭa”nti catūsu puggalesu ugghāṭitaññuno evāyaṁ visayoti āha “ugghāṭitaññutāyā”ti.",
  "tika-s0105t2:51_17": "Paññāya sīlaṁ dhovitvāti sīlaṁ ādimajjhapariyosānesu akhaṇḍādibhāvāpādanena paññāya suvisodhitaṁ katvā.",
  "tika-s0105t2:51_18": "Santatimahāmattavatthu dhammapade.",
  "tika-s0105t2:52_0": "318.“Kasmā āhā”ti uparidesanāya kāraṇaṁ pucchati.",
  "tika-s0105t2:52_1": "Lajjā nāma “sīlassa ca jātiyā ca guṇadosappakāsanena samaṇena gotamena pucchitapañhaṁ vissajjesī”ti parisāya paññātatā,",
  "tika-s0105t2:52_2": "sā tathā vissajjitumasamatthatāya bhijjissatīti attho,",
  "tika-s0105t2:52_3": "paṭhamaṁ alajjamānopi idāni lajjissāmīti vuttaṁ hoti.",
  "tika-s0105t2:52_4": "Paramanti pamāṇaṁ.",
  "tika-s0105t2:52_5": "“Ettakaparamā maya”nti padānaṁ tulyādhikaraṇataṁ dassetuṁ “te maya”nti vuttaṁ.",
  "tika-s0105t2:52_6": "Idaṁ vuttaṁ hoti –",
  "tika-s0105t2:52_7": "“sīlapaññāṇa”nti vacanameva amhākaṁ paramaṁ,",
  "tika-s0105t2:52_8": "tadatthabhūtāni pañcasīlāni,",
  "tika-s0105t2:52_9": "vedattayavibhāvanaṁ paññañca lakkhaṇādito niddhāretvā jānanaṁ natthi,",
  "tika-s0105t2:52_10": "kevalaṁ tattha vacīparamāva mayanti.",
  "tika-s0105t2:52_11": "Ayaṁ panettha aṭṭhakathāmuttakanayo –",
  "tika-s0105t2:52_12": "ettakaparamāti ettakaukkaṁsakoṭikā,",
  "tika-s0105t2:52_13": "paṭhamaṁ pañhāvissajjanāva amhākaṁ ukkaṁsakoṭīti attho.",
  "tika-s0105t2:52_14": "Tenāha “mayā sakasamayavasena pañho vissajjito”ti.",
  "tika-s0105t2:52_15": "Paranti atirekaṁ.",
  "tika-s0105t2:52_16": "Bhāsitassāti vacanassa saddassa.",
  "tika-s0105t2:53_0": "Ayaṁ pana visesoti sīlaniddese niyyātanamattaṁ apekkhitvā vuttaṁ.",
  "tika-s0105t2:53_1": "Tenāha “sīlamicceva niyyātita”nti.",
  "tika-s0105t2:53_2": "Sāmaññaphalasutte hi sīlaṁ niyyātetvāpi puna sāmaññaphalamicceva niyyātitaṁ.",
  "tika-s0105t2:53_3": "Sabbesampi mahaggatacittānaṁ ñāṇasampayuttattā,",
  "tika-s0105t2:53_4": "jhānānañca taṁ sampayogato “atthato paññāsampadā”ti vuttaṁ.",
  "tika-s0105t2:53_5": "Paññāniddese hi jhānapaññaṁ adhiṭṭhānaṁ katvā paṭhamaṁ vipassanāpaññā niyyātitā.",
  "tika-s0105t2:53_6": "Tenāha “vipassanāpaññāyā”tiādi.",
  "tika-s0105t2:54_0": "Soṇadaṇḍaupāsakattapaṭivedanākathāvaṇṇanā",
  "tika-s0105t2:55_0": "321.Daharo yuvāti ettha daharavacanena paṭhamayobbanabhāvaṁ dasseti.",
  "tika-s0105t2:55_1": "Paṭhamayobbanakālagato hi “daharo”ti vuccati.",
  "tika-s0105t2:55_2": "Puttassa putto nattā nāma.",
  "tika-s0105t2:55_3": "Nappahotīti na sampajjati,",
  "tika-s0105t2:55_4": "puttanattappamāṇopi na hotīti attho.",
  "tika-s0105t2:55_5": "“Āsanā me taṁ vuṭṭhāna”nti etassa atthāpattiṁ dassetuṁ “mama agāravenā”tiādi vuttaṁ.",
  "tika-s0105t2:55_6": "Etanti añjalipaggahaṇaṁ.",
  "tika-s0105t2:55_7": "Ayañhi yathā tathā attano mahājanassa sambhāvanaṁ uppādetvā kohaññena pare vimhāpetvā lābhuppādanaṁ nijigīsanto vicarati,",
  "tika-s0105t2:55_8": "tasmāssa ativiya kuhakabhāvaṁ dassento “iminā kirā”tiādiṁ vadati.",
  "tika-s0105t2:55_9": "Agāravaṁ nāma natthīti agāravavacanaṁ nāma natthi,",
  "tika-s0105t2:55_10": "nāyaṁ bhagavati agāravena “ahañceva kho panā”tiādimāha,",
  "tika-s0105t2:55_11": "atha kho attano lābhaparihānibhayenevāti vuttaṁ hoti.",
  "tika-s0105t2:56_0": "322.Taṅkhaṇānurūpāyāti yādisī tadā tassa ajjhāsayappavatti,",
  "tika-s0105t2:56_1": "tadanurūpāyāti majjhepadalopena attho.",
  "tika-s0105t2:56_2": "Tadā tassa vivaṭṭasannissitassa tādisassa ñāṇaparipākassa abhāvato kevalaṁ abbhudayasannissito eva attho",
  "tika-s0105t2:56_3": "dassitoti āha “diṭṭhadhammikasamparāyikaṁ atthaṁ sandassetvā”ti,",
  "tika-s0105t2:56_4": "paccakkhato vibhāvetvāti attho.",
  "tika-s0105t2:56_5": "Kusale dhammeti tebhūmake kusaladhamme,",
  "tika-s0105t2:56_6": "ayamettha nippariyāyato attho.",
  "tika-s0105t2:56_7": "Pariyāyato pana “catubhūmake”tipi vattuṁ vaṭṭati lokuttarakusalassapi āyatiṁ labbhamānattā.",
  "tika-s0105t2:56_8": "Tathā hi vakkhati “āyatiṁ nibbānatthāya,",
  "tika-s0105t2:56_9": "vāsanābhāgiyāya vā”ti.",
  "tika-s0105t2:56_10": "Tatthāti kusale dhamme yathāsamādapite.",
  "tika-s0105t2:56_11": "Nanti soṇadaṇḍabrāhmaṇaṁ.",
  "tika-s0105t2:56_12": "Samuttejetvāti sammadeva uparūpari nisānetvā puññakiriyāya tikkhavisadabhāvamāpādetvā.",
  "tika-s0105t2:56_13": "Taṁ pana atthato tattha ussāhajananameva hotīti āha “saussāhaṁ katvā”ti.",
  "tika-s0105t2:56_14": "Tāya ca saussāhatāyāti evaṁ puññakiriyāya saussāhatā niyamato diṭṭhadhammikādiatthasampādanīti yathāvuttāya saussāhatāya ca sampahaṁsetvāti sambandho.",
  "tika-s0105t2:56_15": "Aññehi ca vijjamānaguṇehīti evarūpā te guṇasamaṅgitā ca ekantena diṭṭhadhammikādiatthanipphādanīti tasmiṁ vijjamānehi,",
  "tika-s0105t2:56_16": "aññehi ca guṇehi sampahaṁsetvā sammadeva haṭṭhatuṭṭhabhāvamāpādetvāti attho.",
  "tika-s0105t2:57_0": "Yadi bhagavā dhammaratanavassaṁ vassi,",
  "tika-s0105t2:57_1": "atha kasmā so visesaṁ nādhigacchīti codanaṁ sodhetuṁ “brāhmaṇo panā”tiādi vuttaṁ.",
  "tika-s0105t2:57_2": "Kuhakatāyāti vuttanayena kohaññakattā,",
  "tika-s0105t2:57_3": "iminā payogasampattiabhāvaṁ dasseti.",
  "tika-s0105t2:57_4": "Yajjevaṁ kasmā bhagavā tassa tathā dhammaratanavassaṁ vassīti paṭicodanampi sodhento “kevalamassā”tiādimāha.",
  "tika-s0105t2:57_5": "Tattha kevalanti nibbedhāsekkhabhāgiyena asammissaṁ.",
  "tika-s0105t2:57_6": "Nibbānatthāyāti nibbānādhigamatthāya,",
  "tika-s0105t2:57_7": "parinibbānatthāya vā.",
  "tika-s0105t2:57_8": "Āyatiṁ visesādhigamanūpāyabhūtā puññakiriyāsu paricayasaṅkhātā vāsanā eva bhāgo,",
  "tika-s0105t2:57_9": "tasmiṁ upāyabhāvena pavattāti vāsanābhāgiyā.",
  "tika-s0105t2:57_10": "Na hi bhagavato niratthakā catuppadikagāthāmattāpi dhammadesanā atthi.",
  "tika-s0105t2:57_11": "Tenāha “sabbā purimapacchimakathā”ti.",
  "tika-s0105t2:57_12": "Ādito cettha pabhuti yāva brāhmaṇassa vissajjanāpariyosānaṁ,",
  "tika-s0105t2:57_13": "tāva purimakathā,",
  "tika-s0105t2:57_14": "bhagavato pana sīlapaññāvissajjanā pacchimakathā.",
  "tika-s0105t2:57_15": "Brāhmaṇena vuttāpi hi buddhaguṇādipaṭisaññuttā kathā āyatiṁ nibbānatthāya vāsanābhāgiyā evāti.",
  "tika-s0105t2:57_16": "Sesaṁ suviññeyyameva.",
  "tika-s0105t2:58_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya",
  "tika-s0105t2:58_1": "sādhuvilāsiniyā nāma līnatthapakāsaniyā soṇadaṇḍasuttavaṇṇanāya līnatthapakāsanā.",
  "tika-s0105t2:59_0": "Soṇadaṇḍasuttavaṇṇanā niṭṭhitā."
}