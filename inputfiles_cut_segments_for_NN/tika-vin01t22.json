{
  "tika-vin01t22:0_0": "3. Aniyatakaṇḍaṁ",
  "tika-vin01t22:1_0": "1. Paṭhamaaniyatasikkhāpadavaṇṇanā",
  "tika-vin01t22:2_0": "443.",
  "tika-vin01t22:2_1": "Puttasaddena sāmaññaniddesato ekasesanayena vā puttīpi gahitāti āha “bahū dhītaro cā”ti.",
  "tika-vin01t22:2_2": "Dānappadānesūti khuddakesu ceva mahantesu ca dānesu.",
  "tika-vin01t22:2_3": "Chaṇaṁ nāma attano gehe kattabbamaṅgalanti āha “āvāhavivāhamaṅgalādīsū”ti.",
  "tika-vin01t22:2_4": "Ettha ādi-saddena phagguṇamāsādīsu uttaraphagguṇādiabhilakkhitadivasesu saparijanānaṁ manussānaṁ maṅgalakaraṇampi saṅgaṇhāti.",
  "tika-vin01t22:2_5": "Antarussavesūti mahussavassa antarantarā pavattitaussavesu.",
  "tika-vin01t22:2_6": "Āsāḷhīpavāraṇanakkhattādīsūti ettha nakkhattasaddo paccekaṁ yojetabbo.",
  "tika-vin01t22:2_7": "Tattha āsāḷhīnakkhattanti vassūpagamanapūjādivasaṁ sandhāya vuttaṁ,",
  "tika-vin01t22:2_8": "pavāraṇanakkhattanti pavāraṇapūjādivasaṁ sandhāya.",
  "tika-vin01t22:2_9": "Ādi-saddena yasmiṁ nakkhatte gāmanigamavāsino tayo satta vā divase nakkhattaghosanaṁ katvā yathāvibhavaṁ",
  "tika-vin01t22:2_10": "alaṅkatapaṭiyattā bhoge paribhuñjantā nakkhattakīḷaṁ kīḷanti,",
  "tika-vin01t22:2_11": "tampi saṅgaṇhāti.",
  "tika-vin01t22:2_12": "Imepi dārakāti attano dārake sandhāya vadanti.",
  "tika-vin01t22:2_13": "Tadanantaranti bhikkhūnaṁ bhojanānantaraṁ.",
  "tika-vin01t22:3_0": "444-445.Taṁ kammanti taṁ ajjhācārakammaṁ.",
  "tika-vin01t22:3_1": "Bhikkhu nisinneti ettha bhikkhūti bhummatthe paccattavacanaṁ,",
  "tika-vin01t22:3_2": "bhummavacanassa vā lopaṁ katvā niddesoti āha “bhikkhumhi nisinne”ti.",
  "tika-vin01t22:3_3": "Pāḷiyaṁ “sotassa raho”ti idaṁ atthuddhāravasena vuttaṁ,",
  "tika-vin01t22:3_4": "“paṭicchanne āsane”ti pana vacanato “sakkā hoti methunaṁ dhammaṁ paṭisevitu”nti ca vuttattā cakkhussa",
  "tika-vin01t22:3_5": "raho idhādhippetoti dassetuṁ “kiñcāpī”tiādi vuttaṁ.",
  "tika-vin01t22:3_6": "Paricchedo veditabboti raho nisajjāpattiyā paricchedo vavatthānaṁ veditabbaṁ.",
  "tika-vin01t22:3_7": "Idāni cakkhussa raheneva āpattiṁ paricchinditvā dassento “sacepi hī”tiādimāha.",
  "tika-vin01t22:3_8": "Pihitakavāṭassāti iminā paṭicchannabhāvato cakkhussa rahosabbhāvaṁ dasseti.",
  "tika-vin01t22:3_9": "Apihitakavāṭassāti iminā appaṭicchannabhāvaṁ dasseti.",
  "tika-vin01t22:3_10": "Appaṭicchanne ca dutiyasikkhāpade āgatanayena sotassa rahavasenapi paricchedo veditabboti āha “antodvādasahatthepi okāse”ti.",
  "tika-vin01t22:3_11": "“Antodvādasahatthe”ti hi idaṁ sotassa rahābhāvaṁ sandhāya vuttaṁ.",
  "tika-vin01t22:3_12": "Yadi hi cakkhusseva rahābhāvaṁ sandhāya vadeyya,",
  "tika-vin01t22:3_13": "“antodvādasahatthe”ti na vadeyya appaṭicchanne tato dūratare nisinnepi cakkhussa rahāsambhavato.",
  "tika-vin01t22:3_14": "Yasmā nisīditvā niddāyanto kapimiddhapareto kañci kālaṁ cakkhūni ummīleti,",
  "tika-vin01t22:3_15": "kañci kālaṁ nimīleti,",
  "tika-vin01t22:3_16": "na ca mahāniddaṁ okkamati,",
  "tika-vin01t22:3_17": "tasmā “niddāyantopi anāpattiṁ karotī”ti vuttaṁ.",
  "tika-vin01t22:3_18": "Nipajjitvā niddāyanto pana tādiso na hotīti āha “nipajjitvā niddāyanto na karotī”ti,",
  "tika-vin01t22:3_19": "anāpattiṁ na karotīti attho.",
  "tika-vin01t22:4_0": "Paṭiladdhasotāpattiphalāti antimaparicchedato ariyasāvikaṁ dasseti.",
  "tika-vin01t22:4_1": "Paṭividdhacatusaccāti sotāpattimaggena paṭividdhacatusaccā.",
  "tika-vin01t22:4_2": "Tiṇṇaṁ dhammānaṁ aññatarena kāretabboti nisajjaṁ paṭijānamānassa tiṇṇaṁ dhammānaṁ aññatarasamāyogo hotiyevāti vuttaṁ.",
  "tika-vin01t22:4_3": "Pārājikena pana saṅghādisesena ca pācittiyena ca tenākārena nisajjaṁ paṭijānamānova kāretabbo.",
  "tika-vin01t22:4_4": "Na appaṭijānamānoti alajjīpi appaṭijānamāno āpattiyā na kāretabboti avisesena vuttaṁ.",
  "tika-vin01t22:4_5": "So hi yāva na paṭijānāti,",
  "tika-vin01t22:4_6": "tāva neva suddho,",
  "tika-vin01t22:4_7": "na asuddhoti vā vattabbo,",
  "tika-vin01t22:4_8": "vattānusandhinā pana kāretabbo.",
  "tika-vin01t22:4_9": "Vuttañhetaṁ –",
  "tika-vin01t22:5_0": "“Paṭiññā lajjīsu katā, alajjīsu evaṁ na vijjati;",
  "tika-vin01t22:6_0": "Bahumpi alajjī bhāseyya, vattānusandhitena kāraye”ti. ;",
  "tika-vin01t22:7_0": "Yena vā sā saddheyyavacasā upāsikā vadeyya,",
  "tika-vin01t22:7_1": "tena so bhikkhu kāretabboti ettha “paṭijānamāno”ti avuttepi adhikārattā “paṭijānamānova tena so bhikkhu kāretabbo”ti vuttaṁ.",
  "tika-vin01t22:7_2": "Tathārūpāya upāsikāya vacanena aññathattābhāvato diṭṭhaṁ nāma tathāpi hoti,",
  "tika-vin01t22:7_3": "aññathāpi hotīti dassanena aññathattasambhavaṁ dasseti.",
  "tika-vin01t22:7_4": "Evaṁ mahiddhikā nāma…pe…",
  "tika-vin01t22:7_5": "vadāpethāti idaṁ “evaṁ mahiddhikāpi tumhe evarūpe āsaṅkanīye ṭhāne kasmā anupaparikkhitvā nisinnattha,",
  "tika-vin01t22:7_6": "tumhādisehi nāma antaraghare nisīdantehi upaparikkhitvā patirūpe ṭhāne nisīditabba”nti theraṁ ovadanto āha,",
  "tika-vin01t22:7_7": "na pana asaddahanto.",
  "tika-vin01t22:7_8": "Thero attano anupaparikkhitvā anisinnabhāvaṁ dassento “antaragharasseveso āvuso doso”ti āha.",
  "tika-vin01t22:7_9": "Evamakāsinti attano nigūhitabbampi guṇaṁ pakāsento evaṁ viya iddhipāṭihāriyaṁ akāsiṁ.",
  "tika-vin01t22:7_10": "Rakkheyyāsi manti “mā maṁ aññepi evaṁ jānantū”ti attano guṇaṁ ajānāpetukāmo vadati.",
  "tika-vin01t22:8_0": "446-451.Mātugāmassa methunaṁ dhammaṁ paṭisevantoti ettha “magge”ti pāṭhaseso daṭṭhabboti āha “mātugāmassa magge”ti.",
  "tika-vin01t22:8_1": "Raho nisajjassādassa asatipi methunarāgabhāve tappaṭibaddhakilesattā vuttaṁ “methunadhammasannissitakileso vuccatī”ti,",
  "tika-vin01t22:8_2": "teneva sannissitaggahaṇaṁ kataṁ.",
  "tika-vin01t22:8_3": "Taṁ sandhāya agatepi asuddhacittena gatattā “assāde uppanne pācittiya”nti vuttaṁ.",
  "tika-vin01t22:8_4": "Rahassādo uppajjati anāpattīti suddhacittena gantvā nisinnattā cittuppādamattenettha āpatti na hotīti vuttaṁ.",
  "tika-vin01t22:8_5": "Ayaṁ dhammo aniyatoti ettha tiṇṇaṁ āpattīnaṁ yaṁ āpattiṁ vā vatthuṁ vā paṭijānāti,",
  "tika-vin01t22:8_6": "tassa vasena kāretabbatāya aniyatoti ayamattho pākaṭoyevāti na vutto.",
  "tika-vin01t22:8_7": "Yaṁ āpattiṁ paṭijānāti,",
  "tika-vin01t22:8_8": "tassā vasenettha aṅgabhedo veditabbo.",
  "tika-vin01t22:9_0": "Paṭhamaaniyatasikkhāpadavaṇṇanā niṭṭhitā.",
  "tika-vin01t22:10_0": "2. Dutiyaaniyatasikkhāpadavaṇṇanā",
  "tika-vin01t22:11_0": "452.",
  "tika-vin01t22:11_1": "“Eko”ti vuttattā “nisajjaṁ kappetuṁ paṭikkhitta”nti iminā sambandho na ghaṭatīti āha “yaṁ eko…pe…",
  "tika-vin01t22:11_2": "sambandho veditabbo”ti.",
  "tika-vin01t22:11_3": "Etaṁ paccattavacananti “eko”ti idaṁ paccattavacanaṁ.",
  "tika-vin01t22:12_0": "453.Bahi parikkhittanti bahi pākārādinā parikkhittaṁ.",
  "tika-vin01t22:12_1": "Pariveṇaṅgaṇanti pariveṇamāḷakaṁ sandhāya vuttaṁ.",
  "tika-vin01t22:12_2": "Itthīpi purisopīti ettha paṭhame kasmā itthisatampi anāpattiṁ na karoti,",
  "tika-vin01t22:12_3": "idha ekāpi kasmā anāpattiṁ karotīti? Vuccate –",
  "tika-vin01t22:12_4": "paṭhamasikkhāpadaṁ “sakkā hoti methunaṁ dhammaṁ paṭisevitu”nti vuttattā methunadhammavasena āgataṁ,",
  "tika-vin01t22:12_5": "na ca methunassa mātugāmo dutiyo hoti.",
  "tika-vin01t22:12_6": "Itthiyo hi aññamaññissā vajjaṁ paṭicchādenti,",
  "tika-vin01t22:12_7": "teneva vesāliyaṁ mahāvane dvāraṁ vivaritvā nipanne bhikkhumhi sambahulā itthiyo yāvadatthaṁ katvā pakkamiṁsu,",
  "tika-vin01t22:12_8": "tasmā tattha “itthisatampi anāpattiṁ na karotī”ti vuttaṁ.",
  "tika-vin01t22:12_9": "Idaṁ pana sikkhāpadaṁ duṭṭhullavācāvasena āgataṁ “alañca kho hoti mātugāmaṁ duṭṭhullāhi vācāhi obhāsitu”nti vuttattā.",
  "tika-vin01t22:12_10": "Duṭṭhullavācañca sutvā mātugāmopi na paṭicchādeti.",
  "tika-vin01t22:12_11": "Teneva duṭṭhullavācāsikkhāpade yā tā itthiyo hirimanā,",
  "tika-vin01t22:12_12": "tā nikkhamitvā bhikkhū ujjhāpesuṁ,",
  "tika-vin01t22:12_13": "tasmā idha “itthīpi anāpattiṁ karotī”ti vuttaṁ.",
  "tika-vin01t22:12_14": "Idha appaṭicchannattā itthīpi anāpattiṁ karoti,",
  "tika-vin01t22:12_15": "tattha paṭicchannattā itthisatampi anāpattiṁ na karotīti ca vadanti.",
  "tika-vin01t22:13_0": "Kāyasaṁsaggavasena anandho vutto,",
  "tika-vin01t22:13_1": "duṭṭhullavācāvasena abadhiro.",
  "tika-vin01t22:13_2": "Antodvādasahatthe okāseti sotassa rahābhāvo vutto,",
  "tika-vin01t22:13_3": "etena “sotassa raho dvādasahatthena paricchinditabbo”ti dasseti.",
  "tika-vin01t22:13_4": "Tasmā dvādasahatthato bahi nisinno anāpattiṁ na karoti satipi cakkhussa rahābhāve sotassa rahasabbhāvato.",
  "tika-vin01t22:13_5": "Imasmiñhi sikkhāpade appaṭicchannattā sotassa rahoyeva adhippeto.",
  "tika-vin01t22:13_6": "Pāḷiyaṁ pana “cakkhussa raho”ti atthuddhāravasena vuttaṁ.",
  "tika-vin01t22:13_7": "Kenaci pana “dvepi rahā idha adhippetā”ti vuttaṁ,",
  "tika-vin01t22:13_8": "taṁ na gahetabbaṁ.",
  "tika-vin01t22:13_9": "Na hi appaṭicchanne okāse cakkhussa raho sambhavati dvādasahatthato bahi dassanavisaye dūratare nisinnassapi daṭṭhuṁ sakkuṇeyyabhāvato.",
  "tika-vin01t22:13_10": "Niddāyantopīti iminā “nipajjitvā niddāyantopi gahitoyevā”ti tīsupi gaṇṭhipadesu vuttaṁ.",
  "tika-vin01t22:13_11": "“Nipajjitvā niddāyantepi satipi cakkhussa rahe abadhirattā sotassa raho natthī”ti gaṇṭhipadakārānaṁ adhippāyo.",
  "tika-vin01t22:13_12": "Yathā pana nipajjitvā niddāyanto andho viya kiñci na passatīti cakkhussa raho sambhavati,",
  "tika-vin01t22:13_13": "tathā badhiro viya kiñci saddaṁ na suṇātīti sotassa rahopi sambhavatīti sakkā vattuṁ.",
  "tika-vin01t22:13_14": "Aṭṭhakathāyañca ṭhito vā nisinno vāti ettakameva vuttaṁ,",
  "tika-vin01t22:13_15": "paṭhamasikkhāpade viya “nipajjitvā niddāyantopi anāpattiṁ na karotī”ti idaṁ pana na vuttaṁ,",
  "tika-vin01t22:13_16": "tasmā vīmaṁsitvā yathā na virujjhati,",
  "tika-vin01t22:13_17": "tathā gahetabbaṁ.",
  "tika-vin01t22:14_0": "Sotassa rahasseva idhādhippetattā “badhiro pana cakkhumāpī”ti vuttaṁ.",
  "tika-vin01t22:14_1": "Andhassa appaṭicchannampi paṭicchannapakkhaṁ bhajatīti paṭhamasikkhāpadassa visayattā vuttaṁ “andho vā abadhiropi na karotī”ti.",
  "tika-vin01t22:14_2": "Yatheva hi tattha apihitakavāṭassa gabbhassa anto samīpepi ṭhito andho anāpattiṁ na karoti,",
  "tika-vin01t22:14_3": "evamayampīti daṭṭhabbaṁ.",
  "tika-vin01t22:14_4": "Ubhayatthāpīti dvīsupi aniyatesu.",
  "tika-vin01t22:14_5": "Yasmā dvīhi sikkhāpadehi udāyittheraṁ ārabbha visuṁ paññattā kāci āpatti nāma natthi,",
  "tika-vin01t22:14_6": "tasmā tassa tassa sikkhāpadassa ādikammike sandhāya ādikammikānaṁ anāpatti vuttā.",
  "tika-vin01t22:14_7": "Upanandattherādayo hi raho nisajjādīnaṁ ādikammikā.",
  "tika-vin01t22:14_8": "Bhagavatā pana paṭhamaṁ paññattasikkhāpadāniyeva gahetvā upanandavatthusmiṁ aniyatakkamo dassito.",
  "tika-vin01t22:14_9": "Yadi imehi sikkhāpadehi visuṁ paññattā āpatti nāma natthi,",
  "tika-vin01t22:14_10": "atha kasmā bhagavatā aniyatadvayaṁ paññattanti?",
  "tika-vin01t22:14_11": "Evarūpāyapi upāsikāya vuccamāno paṭijānamānoyeva āpattiyā kāretabbo,",
  "tika-vin01t22:14_12": "na appaṭijānamānoti dassentena bhagavatā yāya kāyaci āpattiyā yena kenaci codite paṭiññātakaraṇaṁyeva daḷhaṁ katvā vinayavinicchayalakkhaṇaṁ ṭhapitaṁ.",
  "tika-vin01t22:14_13": "Atha bhikkhunīnaṁ aniyataṁ kasmā na vuttanti?",
  "tika-vin01t22:14_14": "Idameva lakkhaṇaṁ sabbattha anugatanti na vuttaṁ.",
  "tika-vin01t22:15_0": "Dutiyaaniyatasikkhāpadavaṇṇanā niṭṭhitā.",
  "tika-vin01t22:16_0": "Iti samantapāsādikāya vinayaṭṭhakathāya sāratthadīpaniyaṁ",
  "tika-vin01t22:17_0": "Aniyatavaṇṇanā niṭṭhitā."
}