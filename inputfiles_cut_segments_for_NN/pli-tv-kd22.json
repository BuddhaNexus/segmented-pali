{
  "pli-tv-kd22:0.1_0": "Theravāda Vinayapiṭaka",
  "pli-tv-kd22:0.2_0": "Cūḷavagga",
  "pli-tv-kd22:0.3_0": "Sattasatikakkhandhaka",
  "pli-tv-kd22:1.1.1_0": "Tena kho pana samayena vassasataparinibbute bhagavati vesālikā vajjiputtakā bhikkhū vesāliyaṁ dasa vatthūni dīpenti—",
  "pli-tv-kd22:1.1.2_0": "kappati siṅgiloṇakappo, kappati dvaṅgulakappo, kappati gāmantarakappo, kappati āvāsakappo, kappati anumatikappo, kappati āciṇṇakappo, kappati amathitakappo, kappati jaḷogiṁ pātuṁ, kappati adasakaṁ nisīdanaṁ, kappati jātarūparajatanti.",
  "pli-tv-kd22:1.1.3_0": "Tena kho pana samayena āyasmā yaso kākaṇḍakaputto vajjīsu cārikaṁ caramāno yena vesālī tadavasari.",
  "pli-tv-kd22:1.1.4_0": "Tatra sudaṁ āyasmā yaso kākaṇḍakaputto vesāliyaṁ viharati mahāvane kūṭāgārasālāyaṁ.",
  "pli-tv-kd22:1.1.5_0": "Tena kho pana samayena vesālikā vajjiputtakā bhikkhū tadahuposathe kaṁsapātiṁ udakena pūretvā majjhe bhikkhusaṅghassa ṭhapetvā āgatāgate vesālike upāsake evaṁ vadanti—",
  "pli-tv-kd22:1.1.6_0": "“dethāvuso,",
  "pli-tv-kd22:1.1.6_1": "saṅghassa kahāpaṇampi aḍḍhampi pādampi māsakarūpampi.",
  "pli-tv-kd22:1.1.7_0": "Bhavissati saṅghassa parikkhārena karaṇīyan”ti.",
  "pli-tv-kd22:1.1.8_0": "Evaṁ vutte,",
  "pli-tv-kd22:1.1.8_1": "āyasmā yaso kākaṇḍakaputto vesālike upāsake etadavoca—",
  "pli-tv-kd22:1.1.9_0": "“māvuso,",
  "pli-tv-kd22:1.1.9_1": "adattha saṅghassa kahāpaṇampi aḍḍhampi pādampi māsakarūpampi.",
  "pli-tv-kd22:1.1.10_0": "Na kappati samaṇānaṁ sakyaputtiyānaṁ jātarūparajataṁ;",
  "pli-tv-kd22:1.1.11_0": "na sādiyanti samaṇā sakyaputtiyā jātarūparajataṁ;",
  "pli-tv-kd22:1.1.12_0": "na paṭiggaṇhanti samaṇā sakyaputtiyā jātarūparajataṁ;",
  "pli-tv-kd22:1.1.13_0": "nikkhittamaṇisuvaṇṇā samaṇā sakyaputtiyā apetajātarūparajatā”ti.",
  "pli-tv-kd22:1.1.14_0": "Evampi kho vesālikā upāsakā āyasmatā yasena kākaṇḍakaputtena vuccamānā adaṁsuyeva saṅghassa kahāpaṇampi aḍḍhampi pādampi māsakarūpampi.",
  "pli-tv-kd22:1.1.15_0": "Atha kho vesālikā vajjiputtakā bhikkhū tassā rattiyā accayena taṁ hiraññaṁ bhikkhaggena paṭivīsaṁ ṭhapetvā bhājesuṁ.",
  "pli-tv-kd22:1.1.16_0": "Atha kho vesālikā vajjiputtakā bhikkhū āyasmantaṁ yasaṁ kākaṇḍakaputtaṁ etadavocuṁ—",
  "pli-tv-kd22:1.1.17_0": "“eso te, āvuso yasa, hiraññassa paṭivīso”ti.",
  "pli-tv-kd22:1.1.18_0": "“Natthi me, āvuso, hiraññassa paṭivīso, nāhaṁ hiraññaṁ sādiyāmī”ti.",
  "pli-tv-kd22:1.2.1_0": "Atha kho vesālikā vajjiputtakā bhikkhū—",
  "pli-tv-kd22:1.2.2_0": "“ayaṁ, āvuso,",
  "pli-tv-kd22:1.2.2_1": "yaso kākaṇḍakaputto upāsake saddhe pasanne akkosati, paribhāsati, appasādaṁ karoti;",
  "pli-tv-kd22:1.2.3_0": "handassa mayaṁ paṭisāraṇīyakammaṁ karomā”ti te tassa paṭisāraṇīyakammaṁ akaṁsu.",
  "pli-tv-kd22:1.2.4_0": "Atha kho āyasmā yaso kākaṇḍakaputto vesālike vajjiputtake bhikkhū etadavoca—",
  "pli-tv-kd22:1.2.5_0": "“bhagavatā, āvuso, paññattaṁ—",
  "pli-tv-kd22:1.2.6_0": "‘paṭisāraṇīyakammakatassa bhikkhuno anudūto dātabbo’ti.",
  "pli-tv-kd22:1.2.7_0": "Detha me, āvuso, anudūtaṁ bhikkhun”ti.",
  "pli-tv-kd22:1.2.8_0": "Atha kho vesālikā vajjiputtakā bhikkhū ekaṁ bhikkhuṁ sammannitvā āyasmato yasassa kākaṇḍakaputtassa anudūtaṁ adaṁsu.",
  "pli-tv-kd22:1.2.9_0": "Atha kho āyasmā yaso kākaṇḍakaputto anudūtena bhikkhunā saddhiṁ vesāliṁ pavisitvā vesālike upāsake etadavoca—",
  "pli-tv-kd22:1.2.10_0": "“ahaṁ kirāyasmante upāsake saddhe pasanne akkosāmi, paribhāsāmi, appasādaṁ karomi;",
  "pli-tv-kd22:1.2.11_0": "yohaṁ adhammaṁ adhammoti vadāmi, dhammaṁ dhammoti vadāmi, avinayaṁ avinayoti vadāmi, vinayaṁ vinayoti vadāmi.",
  "pli-tv-kd22:1.3.1_0": "Ekamidaṁ, āvuso,",
  "pli-tv-kd22:1.3.1_1": "samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-kd22:1.3.2_0": "Tatra kho, āvuso, bhagavā bhikkhū āmantesi—",
  "pli-tv-kd22:1.3.3_0": "‘cattārome, bhikkhave, candimasūriyānaṁ upakkilesā,",
  "pli-tv-kd22:1.3.3_1": "yehi upakkilesehi upakkiliṭṭhā candimasūriyā na tapanti, na bhāsanti, na virocanti.",
  "pli-tv-kd22:1.3.4_0": "Katame cattāro? Abbhaṁ, bhikkhave, candimasūriyānaṁ upakkileso,",
  "pli-tv-kd22:1.3.4_1": "yena upakkilesena upakkiliṭṭhā candimasūriyā na tapanti, na bhāsanti na virocanti.",
  "pli-tv-kd22:1.3.5_0": "Mahikā, bhikkhave, candimasūriyānaṁ upakkileso,",
  "pli-tv-kd22:1.3.5_1": "yena upakkilesena upakkiliṭṭhā candimasūriyā na tapanti, na bhāsanti, na virocanti.",
  "pli-tv-kd22:1.3.6_0": "Dhūmarajo, bhikkhave, candimasūriyānaṁ upakkileso,",
  "pli-tv-kd22:1.3.6_1": "yena upakkilesena upakkiliṭṭhā candimasūriyā na tapanti, na bhāsanti, na virocanti.",
  "pli-tv-kd22:1.3.7_0": "Rāhu, bhikkhave,",
  "pli-tv-kd22:1.3.7_1": "asurindo candimasūriyānaṁ upakkileso,",
  "pli-tv-kd22:1.3.7_2": "yena upakkilesena upakkiliṭṭhā candimasūriyā na tapanti, na bhāsanti, na virocanti.",
  "pli-tv-kd22:1.3.8_0": "Ime kho, bhikkhave,",
  "pli-tv-kd22:1.3.8_1": "cattāro candimasūriyānaṁ upakkilesā,",
  "pli-tv-kd22:1.3.8_2": "yehi upakkilesehi upakkiliṭṭhā candimasūriyā na tapanti, na bhāsanti, na virocanti.",
  "pli-tv-kd22:1.3.9_0": "Evameva kho, bhikkhave,",
  "pli-tv-kd22:1.3.9_1": "cattārome samaṇabrāhmaṇānaṁ upakkilesā,",
  "pli-tv-kd22:1.3.9_2": "yehi upakkilesehi upakkiliṭṭhā eke samaṇabrāhmaṇā na tapanti, na bhāsanti, na virocanti.",
  "pli-tv-kd22:1.3.10_0": "Katame cattāro?",
  "pli-tv-kd22:1.3.11_0": "Santi, bhikkhave,",
  "pli-tv-kd22:1.3.11_1": "eke samaṇabrāhmaṇā suraṁ pivanti, merayaṁ pivanti, surāmerayapānā appaṭiviratā—",
  "pli-tv-kd22:1.3.12_0": "ayaṁ, bhikkhave,",
  "pli-tv-kd22:1.3.12_1": "paṭhamo samaṇabrāhmaṇānaṁ upakkileso,",
  "pli-tv-kd22:1.3.12_2": "yena upakkilesena upakkiliṭṭhā eke samaṇabrāhmaṇā na tapanti, na bhāsanti, na virocanti.",
  "pli-tv-kd22:1.3.13_0": "Puna caparaṁ, bhikkhave,",
  "pli-tv-kd22:1.3.13_1": "eke samaṇabrāhmaṇā methunaṁ dhammaṁ paṭisevanti, methunadhammā appaṭiviratā—",
  "pli-tv-kd22:1.3.14_0": "ayaṁ, bhikkhave,",
  "pli-tv-kd22:1.3.14_1": "dutiyo samaṇabrāhmaṇānaṁ upakkileso,",
  "pli-tv-kd22:1.3.14_2": "yena upakkilesena upakkiliṭṭhā eke samaṇabrāhmaṇā na tapanti, na bhāsanti, na virocanti.",
  "pli-tv-kd22:1.3.15_0": "Puna caparaṁ, bhikkhave,",
  "pli-tv-kd22:1.3.15_1": "eke samaṇabrāhmaṇā jātarūparajataṁ sādiyanti,",
  "pli-tv-kd22:1.3.15_2": "jātarūparajatappaṭiggahaṇā appaṭiviratā—",
  "pli-tv-kd22:1.3.16_0": "ayaṁ, bhikkhave,",
  "pli-tv-kd22:1.3.16_1": "tatiyo samaṇabrāhmaṇānaṁ upakkileso,",
  "pli-tv-kd22:1.3.16_2": "yena upakkilesena upakkiliṭṭhā eke samaṇabrāhmaṇā na tapanti, na bhāsanti, na virocanti.",
  "pli-tv-kd22:1.3.17_0": "Puna caparaṁ, bhikkhave,",
  "pli-tv-kd22:1.3.17_1": "eke samaṇabrāhmaṇā micchājīvena jīvitaṁ kappenti;",
  "pli-tv-kd22:1.3.18_0": "micchājīvā appaṭiviratā—",
  "pli-tv-kd22:1.3.19_0": "ayaṁ, bhikkhave,",
  "pli-tv-kd22:1.3.19_1": "catuttho samaṇabrāhmaṇānaṁ upakkileso,",
  "pli-tv-kd22:1.3.19_2": "yena upakkilesena upakkiliṭṭhā eke samaṇabrāhmaṇā na tapanti, na bhāsanti, na virocanti.",
  "pli-tv-kd22:1.3.20_0": "Ime kho, bhikkhave,",
  "pli-tv-kd22:1.3.20_1": "cattāro samaṇabrāhmaṇānaṁ upakkilesā,",
  "pli-tv-kd22:1.3.20_2": "yehi upakkilesehi upakkiliṭṭhā eke samaṇabrāhmaṇā na tapanti, na bhāsanti, na virocanti’.",
  "pli-tv-kd22:1.3.21_0": "Idamavocāvuso, bhagavā.",
  "pli-tv-kd22:1.3.22_0": "Idaṁ vatvāna sugato athāparaṁ etadavoca satthā—",
  "pli-tv-kd22:1.3.23_0": "‘Rāgadosaparikliṭṭhā,",
  "pli-tv-kd22:1.3.24_0": "eke samaṇabrāhmaṇā;",
  "pli-tv-kd22:1.3.25_0": "Avijjānivuṭā posā,",
  "pli-tv-kd22:1.3.26_0": "piyarūpābhinandino.",
  "pli-tv-kd22:1.3.27_0": "Suraṁ pivanti merayaṁ,",
  "pli-tv-kd22:1.3.28_0": "paṭisevanti methunaṁ;",
  "pli-tv-kd22:1.3.29_0": "Rajataṁ jātarūpañca,",
  "pli-tv-kd22:1.3.30_0": "sādiyanti aviddasū.",
  "pli-tv-kd22:1.3.31_0": "Micchājīvena jīvanti,",
  "pli-tv-kd22:1.3.32_0": "eke samaṇabrāhmaṇā;",
  "pli-tv-kd22:1.3.33_0": "Ete upakkilesā vuttā,",
  "pli-tv-kd22:1.3.34_0": "buddhenādiccabandhunā.",
  "pli-tv-kd22:1.3.35_0": "Yehi upakkilesehi upakkiliṭṭhā,",
  "pli-tv-kd22:1.3.36_0": "Eke samaṇabrāhmaṇā;",
  "pli-tv-kd22:1.3.37_0": "Na tapanti na bhāsanti,",
  "pli-tv-kd22:1.3.38_0": "Asuddhā sarajā magā.",
  "pli-tv-kd22:1.3.39_0": "Andhakārena onaddhā,",
  "pli-tv-kd22:1.3.40_0": "taṇhādāsā sanettikā;",
  "pli-tv-kd22:1.3.41_0": "Vaḍḍhenti kaṭasiṁ ghoraṁ,",
  "pli-tv-kd22:1.3.42_0": "ādiyanti punabbhavan’ti.",
  "pli-tv-kd22:1.3.43_0": "Evaṁvādī kirāhaṁ āyasmante upāsake saddhe pasanne akkosāmi, paribhāsāmi, appasādaṁ karomi;",
  "pli-tv-kd22:1.3.44_0": "yohaṁ adhammaṁ adhammoti vadāmi, dhammaṁ dhammoti vadāmi, avinayaṁ avinayoti vadāmi, vinayaṁ vinayoti vadāmi.",
  "pli-tv-kd22:1.4.1_0": "Ekamidaṁ, āvuso,",
  "pli-tv-kd22:1.4.1_1": "samayaṁ bhagavā rājagahe viharati veḷuvane kalandakanivāpe.",
  "pli-tv-kd22:1.4.2_0": "Tena kho pana samayena rājantepure rājaparisāyaṁ sannisinnānaṁ sannipatitānaṁ ayamantarakathā udapādi—",
  "pli-tv-kd22:1.4.3_0": "‘kappati samaṇānaṁ sakyaputtiyānaṁ jātarūparajataṁ;",
  "pli-tv-kd22:1.4.4_0": "sādiyanti samaṇā sakyaputtiyā jātarūparajataṁ;",
  "pli-tv-kd22:1.4.5_0": "paṭiggaṇhanti samaṇā sakyaputtiyā jātarūparajatan’ti.",
  "pli-tv-kd22:1.4.6_0": "Tena kho panāvuso,",
  "pli-tv-kd22:1.4.6_1": "samayena maṇicūḷako gāmaṇī tassaṁ parisāyaṁ nisinno hoti.",
  "pli-tv-kd22:1.4.7_0": "Atha kho, āvuso,",
  "pli-tv-kd22:1.4.7_1": "maṇicūḷako gāmaṇī taṁ parisaṁ etadavoca—",
  "pli-tv-kd22:1.4.8_0": "‘mā, ayyā, evaṁ avacuttha.",
  "pli-tv-kd22:1.4.9_0": "Na kappati samaṇānaṁ sakyaputtiyānaṁ jātarūparajataṁ;",
  "pli-tv-kd22:1.4.10_0": "na sādiyanti samaṇā sakyaputtiyā jātarūparajataṁ;",
  "pli-tv-kd22:1.4.11_0": "na paṭiggaṇhanti samaṇā sakyaputtiyā jātarūparajataṁ;",
  "pli-tv-kd22:1.4.12_0": "nikkhittamaṇisuvaṇṇā samaṇā sakyaputtiyā apetajātarūparajatā’ti.",
  "pli-tv-kd22:1.4.13_0": "Asakkhi kho, āvuso,",
  "pli-tv-kd22:1.4.13_1": "maṇicūḷako gāmaṇī taṁ parisaṁ saññāpetuṁ.",
  "pli-tv-kd22:1.4.14_0": "Atha kho, āvuso,",
  "pli-tv-kd22:1.4.14_1": "maṇicūḷako gāmaṇī taṁ parisaṁ saññāpetvā yena bhagavā tenupasaṅkami,",
  "pli-tv-kd22:1.4.14_2": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd22:1.4.15_0": "Ekamantaṁ nisinno kho, āvuso,",
  "pli-tv-kd22:1.4.15_1": "maṇicūḷako gāmaṇī bhagavantaṁ etadavoca—",
  "pli-tv-kd22:1.4.16_0": "‘idha, bhante,",
  "pli-tv-kd22:1.4.16_1": "rājantepure rājaparisāyaṁ sannisinnānaṁ sannipatitānaṁ ayamantarakathā udapādi—",
  "pli-tv-kd22:1.4.17_0": "kappati samaṇānaṁ sakyaputtiyānaṁ jātarūparajataṁ;",
  "pli-tv-kd22:1.4.18_0": "sādiyanti samaṇā sakyaputtiyā jātarūparajataṁ;",
  "pli-tv-kd22:1.4.19_0": "paṭiggaṇhanti samaṇā sakyaputtiyā jātarūparajatanti.",
  "pli-tv-kd22:1.4.20_0": "Evaṁ vutte, ahaṁ, bhante, taṁ parisaṁ etadavocaṁ—",
  "pli-tv-kd22:1.4.21_0": "mā, ayyā, evaṁ avacuttha.",
  "pli-tv-kd22:1.4.22_0": "Na kappati samaṇānaṁ sakyaputtiyānaṁ jātarūparajataṁ;",
  "pli-tv-kd22:1.4.23_0": "na sādiyanti samaṇā sakyaputtiyā jātarūparajataṁ;",
  "pli-tv-kd22:1.4.24_0": "na paṭiggaṇhanti samaṇā sakyaputtiyā jātarūparajataṁ;",
  "pli-tv-kd22:1.4.25_0": "nikkhittamaṇisuvaṇṇā samaṇā sakyaputtiyā apetajātarūparajatāti.",
  "pli-tv-kd22:1.4.26_0": "Asakkhiṁ kho ahaṁ, bhante, taṁ parisaṁ saññāpetuṁ.",
  "pli-tv-kd22:1.4.27_0": "Kaccāhaṁ, bhante,",
  "pli-tv-kd22:1.4.27_1": "evaṁ byākaramāno vuttavādī ceva bhagavato homi,",
  "pli-tv-kd22:1.4.27_2": "na ca bhagavantaṁ abhūtena abbhācikkhāmi,",
  "pli-tv-kd22:1.4.27_3": "dhammassa cānudhammaṁ byākaromi,",
  "pli-tv-kd22:1.4.27_4": "na ca koci sahadhammiko vādānuvādo gārayhaṁ ṭhānaṁ āgacchatī’ti?",
  "pli-tv-kd22:1.4.28_0": "‘Taggha tvaṁ, gāmaṇi,",
  "pli-tv-kd22:1.4.28_1": "evaṁ byākaramāno vuttavādī ceva me hosi;",
  "pli-tv-kd22:1.4.29_0": "na ca maṁ abhūtena abbhācikkhasi,",
  "pli-tv-kd22:1.4.29_1": "dhammassa cānudhammaṁ byākarosi,",
  "pli-tv-kd22:1.4.29_2": "na ca koci sahadhammiko vādānuvādo gārayhaṁ ṭhānaṁ āgacchati.",
  "pli-tv-kd22:1.4.30_0": "Na hi, gāmaṇi,",
  "pli-tv-kd22:1.4.30_1": "kappati samaṇānaṁ sakyaputtiyānaṁ jātarūparajataṁ;",
  "pli-tv-kd22:1.4.31_0": "na sādiyanti samaṇā sakyaputtiyā jātarūparajataṁ;",
  "pli-tv-kd22:1.4.32_0": "na paṭiggaṇhanti samaṇā sakyaputtiyā jātarūparajataṁ;",
  "pli-tv-kd22:1.4.33_0": "nikkhittamaṇisuvaṇṇā samaṇā sakyaputtiyā apetajātarūparajatā.",
  "pli-tv-kd22:1.4.34_0": "Yassa kho, gāmaṇi, jātarūparajataṁ kappati,",
  "pli-tv-kd22:1.4.34_1": "pañcapi tassa kāmaguṇā kappanti.",
  "pli-tv-kd22:1.4.35_0": "Yassa pañca kāmaguṇā kappanti ekaṁsenetaṁ, gāmaṇi, dhāreyyāsi—",
  "pli-tv-kd22:1.4.36_0": "assamaṇadhammo asakyaputtiyadhammoti.",
  "pli-tv-kd22:1.4.37_0": "Api cāhaṁ, gāmaṇi,",
  "pli-tv-kd22:1.4.37_1": "evaṁ vadāmi tiṇaṁ tiṇatthikena pariyesitabbaṁ;",
  "pli-tv-kd22:1.4.38_0": "dāru dārutthikena pariyesitabbaṁ;",
  "pli-tv-kd22:1.4.39_0": "sakaṭaṁ sakaṭatthikena pariyesitabbaṁ;",
  "pli-tv-kd22:1.4.40_0": "puriso purisatthikena pariyesitabbo.",
  "pli-tv-kd22:1.4.41_0": "Na tvevāhaṁ, gāmaṇi,",
  "pli-tv-kd22:1.4.41_1": "kenaci pariyāyena jātarūparajataṁ sāditabbaṁ pariyesitabbanti vadāmī’ti.",
  "pli-tv-kd22:1.4.42_0": "Evaṁvādī kirāhaṁ āyasmante upāsake saddhe pasanne akkosāmi, paribhāsāmi, appasādaṁ karomi;",
  "pli-tv-kd22:1.4.43_0": "yohaṁ adhammaṁ adhammoti vadāmi, dhammaṁ dhammoti vadāmi, avinayaṁ avinayoti vadāmi, vinayaṁ vinayoti vadāmi.",
  "pli-tv-kd22:1.5.1_0": "Ekamidaṁ, āvuso,",
  "pli-tv-kd22:1.5.1_1": "samayaṁ bhagavā rājagahe āyasmantaṁ upanandaṁ sakyaputtaṁ ārabbha jātarūparajataṁ paṭikkhipi, sikkhāpadañca paññapesi.",
  "pli-tv-kd22:1.5.2_0": "Evaṁvādī kirāhaṁ āyasmante upāsake saddhe pasanne akkosāmi, paribhāsāmi, appasādaṁ karomi;",
  "pli-tv-kd22:1.5.3_0": "yohaṁ adhammaṁ adhammoti vadāmi, dhammaṁ dhammoti vadāmi, avinayaṁ avinayoti vadāmi, vinayaṁ vinayoti vadāmī”ti.",
  "pli-tv-kd22:1.6.1_0": "Evaṁ vutte,",
  "pli-tv-kd22:1.6.1_1": "vesālikā upāsakā āyasmantaṁ yasaṁ kākaṇḍakaputtaṁ etadavocuṁ—",
  "pli-tv-kd22:1.6.2_0": "“ekova, bhante,",
  "pli-tv-kd22:1.6.2_1": "ayyo yaso kākaṇḍakaputto samaṇo sakyaputtiyo.",
  "pli-tv-kd22:1.6.3_0": "Sabbevime assamaṇā asakyaputtiyā.",
  "pli-tv-kd22:1.6.4_0": "Vasatu, bhante,",
  "pli-tv-kd22:1.6.4_1": "ayyo yaso kākaṇḍakaputto vesāliyaṁ.",
  "pli-tv-kd22:1.6.5_0": "Mayaṁ ayyassa yasassa kākaṇḍakaputtassa ussukkaṁ karissāma cīvarapiṇḍapātasenāsanagilānappaccayabhesajjaparikkhārānan”ti.",
  "pli-tv-kd22:1.6.6_0": "Atha kho āyasmā yaso kākaṇḍakaputto vesālike upāsake saññāpetvā anudūtena bhikkhunā saddhiṁ ārāmaṁ agamāsi.",
  "pli-tv-kd22:1.7.1_0": "Atha kho vesālikā vajjiputtakā bhikkhū anudūtaṁ bhikkhuṁ pucchiṁsu—",
  "pli-tv-kd22:1.7.2_0": "“khamāpitāvuso,",
  "pli-tv-kd22:1.7.2_1": "yasena kākaṇḍakaputtena vesālikā upāsakā”ti?",
  "pli-tv-kd22:1.7.3_0": "“Upāsakehi pāpikaṁ no, āvuso, kataṁ.",
  "pli-tv-kd22:1.7.4_0": "Ekova yaso kākaṇḍakaputto samaṇo sakyaputtiyo kato.",
  "pli-tv-kd22:1.7.5_0": "Sabbeva mayaṁ assamaṇā asakyaputtiyā katā”ti.",
  "pli-tv-kd22:1.7.6_0": "Atha kho vesālikā vajjiputtakā bhikkhū—",
  "pli-tv-kd22:1.7.7_0": "“ayaṁ, āvuso,",
  "pli-tv-kd22:1.7.7_1": "yaso kākaṇḍakaputto amhehi asammato gihīnaṁ pakāsesi;",
  "pli-tv-kd22:1.7.8_0": "handassa mayaṁ ukkhepanīyakammaṁ karomā”ti.",
  "pli-tv-kd22:1.7.9_0": "Te tassa ukkhepanīyakammaṁ kattukāmā sannipatiṁsu.",
  "pli-tv-kd22:1.7.10_0": "Atha kho āyasmā yaso kākaṇḍakaputto vehāsaṁ abbhuggantvā kosambiyaṁ paccuṭṭhāsi.",
  "pli-tv-kd22:1.7.11_0": "Atha kho āyasmā yaso kākaṇḍakaputto pāveyyakānañca avantidakkhiṇāpathakānañca bhikkhūnaṁ santike dūtaṁ pāhesi—",
  "pli-tv-kd22:1.7.12_0": "“āgacchantu āyasmantā;",
  "pli-tv-kd22:1.7.13_0": "imaṁ adhikaraṇaṁ ādiyissāma.",
  "pli-tv-kd22:1.7.14_0": "Pure adhammo dippati, dhammo paṭibāhiyyati;",
  "pli-tv-kd22:1.7.15_0": "avinayo dippati, vinayo paṭibāhiyyati;",
  "pli-tv-kd22:1.7.16_0": "pure adhammavādino balavanto honti, dhammavādino dubbalā honti;",
  "pli-tv-kd22:1.7.17_0": "avinayavādino balavanto honti,",
  "pli-tv-kd22:1.7.17_1": "vinayavādino dubbalā hontī”ti.",
  "pli-tv-kd22:1.8.1_0": "Tena kho pana samayena āyasmā sambhūto sāṇavāsī ahogaṅge pabbate paṭivasati.",
  "pli-tv-kd22:1.8.2_0": "Atha kho āyasmā yaso kākaṇḍakaputto yena ahogaṅgo pabbato,",
  "pli-tv-kd22:1.8.2_1": "yenāyasmā sambhūto sāṇavāsī tenupasaṅkami,",
  "pli-tv-kd22:1.8.2_2": "upasaṅkamitvā āyasmantaṁ sambhūtaṁ sāṇavāsiṁ abhivādetvā ekamantaṁ nisīdi.",
  "pli-tv-kd22:1.8.3_0": "Ekamantaṁ nisinno kho āyasmā yaso kākaṇḍakaputto āyasmantaṁ sambhūtaṁ sāṇavāsiṁ etadavoca—",
  "pli-tv-kd22:1.8.4_0": "“ime, bhante,",
  "pli-tv-kd22:1.8.4_1": "vesālikā vajjiputtakā bhikkhū vesāliyaṁ dasa vatthūni dīpenti—",
  "pli-tv-kd22:1.8.5_0": "kappati siṅgiloṇakappo, kappati dvaṅgulakappo, kappati gāmantarakappo, kappati āvāsakappo, kappati anumatikappo, kappati āciṇṇakappo, kappati amathitakappo, kappati jaḷogiṁ pātuṁ, kappati adasakaṁ nisīdanaṁ, kappati jātarūparajatanti.",
  "pli-tv-kd22:1.8.6_0": "Handa mayaṁ, bhante, imaṁ adhikaraṇaṁ ādiyissāma.",
  "pli-tv-kd22:1.8.7_0": "Pure adhammo dippati, dhammo paṭibāhiyyati;",
  "pli-tv-kd22:1.8.8_0": "avinayo dippati, vinayo paṭibāhiyyati;",
  "pli-tv-kd22:1.8.9_0": "pure adhammavādino balavanto honti, dhammavādino dubbalā honti;",
  "pli-tv-kd22:1.8.10_0": "avinayavādino balavanto honti,",
  "pli-tv-kd22:1.8.10_1": "vinayavādino dubbalā hontī”ti.",
  "pli-tv-kd22:1.8.11_0": "“Evamāvuso”ti kho āyasmā sambhūto sāṇavāsī āyasmato yasassa kākaṇḍakaputtassa paccassosi.",
  "pli-tv-kd22:1.8.12_0": "Atha kho saṭṭhimattā pāveyyakā bhikkhū—",
  "pli-tv-kd22:1.8.13_0": "sabbe āraññikā, sabbe piṇḍapātikā, sabbe paṁsukūlikā, sabbe tecīvarikā, sabbeva arahanto—",
  "pli-tv-kd22:1.8.14_0": "ahogaṅge pabbate sannipatiṁsu.",
  "pli-tv-kd22:1.8.15_0": "Aṭṭhāsītimattā avantidakkhiṇāpathakā bhikkhū—",
  "pli-tv-kd22:1.8.16_0": "appekacce āraññikā, appekacce piṇḍapātikā, appekacce paṁsukūlikā, appekacce tecīvarikā, sabbeva arahanto—",
  "pli-tv-kd22:1.8.17_0": "ahogaṅge pabbate sannipatiṁsu.",
  "pli-tv-kd22:1.9.1_0": "Atha kho therānaṁ bhikkhūnaṁ mantayamānānaṁ etadahosi—",
  "pli-tv-kd22:1.9.2_0": "“idaṁ kho adhikaraṇaṁ kakkhaḷañca, vāḷañca;",
  "pli-tv-kd22:1.9.3_0": "kaṁ nu kho mayaṁ pakkhaṁ labheyyāma,",
  "pli-tv-kd22:1.9.3_1": "yena mayaṁ imasmiṁ adhikaraṇe balavantatarā assāmā”ti.",
  "pli-tv-kd22:1.9.4_0": "Tena kho pana samayena āyasmā revato soreyye paṭivasati—",
  "pli-tv-kd22:1.9.5_0": "bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo.",
  "pli-tv-kd22:1.9.6_0": "Atha kho therānaṁ bhikkhūnaṁ etadahosi—",
  "pli-tv-kd22:1.9.7_0": "“ayaṁ kho āyasmā revato soreyye paṭivasati—",
  "pli-tv-kd22:1.9.8_0": "bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo.",
  "pli-tv-kd22:1.9.9_0": "Sace mayaṁ āyasmantaṁ revataṁ pakkhaṁ labhissāma,",
  "pli-tv-kd22:1.9.9_1": "evaṁ mayaṁ imasmiṁ adhikaraṇe balavantatarā assāmā”ti.",
  "pli-tv-kd22:1.9.10_0": "Assosi kho āyasmā revato—",
  "pli-tv-kd22:1.9.11_0": "dibbāya sotadhātuyā visuddhāya atikkantamānusikāya—",
  "pli-tv-kd22:1.9.12_0": "therānaṁ bhikkhūnaṁ mantayamānānaṁ.",
  "pli-tv-kd22:1.9.13_0": "Sutvānassa etadahosi—",
  "pli-tv-kd22:1.9.14_0": "“idaṁ kho adhikaraṇaṁ kakkhaḷañca vāḷañca.",
  "pli-tv-kd22:1.9.15_0": "Na kho metaṁ patirūpaṁ yohaṁ evarūpe adhikaraṇe osakkeyyaṁ.",
  "pli-tv-kd22:1.9.16_0": "Idāni ca pana te bhikkhū āgacchissanti.",
  "pli-tv-kd22:1.9.17_0": "Sohaṁ tehi ākiṇṇo na phāsu gamissāmi.",
  "pli-tv-kd22:1.9.18_0": "Yannūnāhaṁ paṭikacceva gaccheyyan”ti.",
  "pli-tv-kd22:1.9.19_0": "Atha kho āyasmā revato soreyyā saṅkassaṁ agamāsi.",
  "pli-tv-kd22:1.9.20_0": "Atha kho therā bhikkhū soreyyaṁ gantvā pucchiṁsu—",
  "pli-tv-kd22:1.9.21_0": "“kahaṁ āyasmā revato”ti?",
  "pli-tv-kd22:1.9.22_0": "Te evamāhaṁsu—",
  "pli-tv-kd22:1.9.23_0": "“esāyasmā revato saṅkassaṁ gato”ti.",
  "pli-tv-kd22:1.9.24_0": "Atha kho āyasmā revato saṅkassā kaṇṇakujjaṁ agamāsi.",
  "pli-tv-kd22:1.9.25_0": "Atha kho therā bhikkhū saṅkassaṁ gantvā pucchiṁsu—",
  "pli-tv-kd22:1.9.26_0": "“kahaṁ āyasmā revato”ti?",
  "pli-tv-kd22:1.9.27_0": "Te evamāhaṁsu—",
  "pli-tv-kd22:1.9.28_0": "“esāyasmā revato kaṇṇakujjaṁ gato”ti.",
  "pli-tv-kd22:1.9.29_0": "Atha kho āyasmā revato kaṇṇakujjā udumbaraṁ agamāsi.",
  "pli-tv-kd22:1.9.30_0": "Atha kho therā bhikkhū kaṇṇakujjaṁ gantvā pucchiṁsu—",
  "pli-tv-kd22:1.9.31_0": "“kahaṁ āyasmā revato”ti?",
  "pli-tv-kd22:1.9.32_0": "Te evamāhaṁsu—",
  "pli-tv-kd22:1.9.33_0": "“esāyasmā revato udumbaraṁ gato”ti.",
  "pli-tv-kd22:1.9.34_0": "Atha kho āyasmā revato udumbarā aggaḷapuraṁ agamāsi.",
  "pli-tv-kd22:1.9.35_0": "Atha kho therā bhikkhū udumbaraṁ gantvā pucchiṁsu—",
  "pli-tv-kd22:1.9.36_0": "“kahaṁ āyasmā revato”ti?",
  "pli-tv-kd22:1.9.37_0": "Te evamāhaṁsu—",
  "pli-tv-kd22:1.9.38_0": "“esāyasmā revato aggaḷapuraṁ gato”ti.",
  "pli-tv-kd22:1.9.39_0": "Atha kho āyasmā revato aggaḷapurā sahajātiṁ agamāsi.",
  "pli-tv-kd22:1.9.40_0": "Atha kho therā bhikkhū aggaḷapuraṁ gantvā pucchiṁsu—",
  "pli-tv-kd22:1.9.41_0": "“kahaṁ āyasmā revato”ti?",
  "pli-tv-kd22:1.9.42_0": "Te evamāhaṁsu—",
  "pli-tv-kd22:1.9.43_0": "“esāyasmā revato sahajātiṁ gato”ti.",
  "pli-tv-kd22:1.9.44_0": "Atha kho therā bhikkhū āyasmantaṁ revataṁ sahajātiyaṁ sambhāvesuṁ.",
  "pli-tv-kd22:1.10.1_0": "Atha kho āyasmā sambhūto sāṇavāsī āyasmantaṁ yasaṁ kākaṇḍakaputtaṁ etadavoca—",
  "pli-tv-kd22:1.10.2_0": "“ayaṁ, āvuso,",
  "pli-tv-kd22:1.10.2_1": "āyasmā revato bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo.",
  "pli-tv-kd22:1.10.3_0": "Sace mayaṁ āyasmantaṁ revataṁ pañhaṁ pucchissāma,",
  "pli-tv-kd22:1.10.3_1": "paṭibalo āyasmā revato ekeneva pañhena sakalampi rattiṁ vītināmetuṁ.",
  "pli-tv-kd22:1.10.4_0": "Idāni ca panāyasmā revato antevāsikaṁ sarabhāṇakaṁ bhikkhuṁ ajjhesissati.",
  "pli-tv-kd22:1.10.5_0": "So tvaṁ tassa bhikkhuno sarabhaññapariyosāne āyasmantaṁ revataṁ upasaṅkamitvā imāni dasa vatthūni puccheyyāsī”ti.",
  "pli-tv-kd22:1.10.6_0": "“Evaṁ,",
  "pli-tv-kd22:1.10.6_1": "bhante”ti kho āyasmā yaso kākaṇḍakaputto āyasmato sambhūtassa sāṇavāsissa paccassosi.",
  "pli-tv-kd22:1.10.7_0": "Atha kho āyasmā revato antevāsikaṁ sarabhāṇakaṁ bhikkhuṁ ajjhesi.",
  "pli-tv-kd22:1.10.8_0": "Atha kho āyasmā yaso kākaṇḍakaputto tassa bhikkhuno sarabhaññapariyosāne yenāyasmā revato tenupasaṅkami,",
  "pli-tv-kd22:1.10.8_1": "upasaṅkamitvā āyasmantaṁ revataṁ abhivādetvā ekamantaṁ nisīdi.",
  "pli-tv-kd22:1.10.9_0": "Ekamantaṁ nisinno kho āyasmā yaso kākaṇḍakaputto āyasmantaṁ revataṁ etadavoca—",
  "pli-tv-kd22:1.10.10_0": "“kappati, bhante, siṅgiloṇakappo”ti?",
  "pli-tv-kd22:1.10.11_0": "“Ko so, āvuso, siṅgiloṇakappo”ti?",
  "pli-tv-kd22:1.10.12_0": "“Kappati, bhante, siṅginā loṇaṁ pariharituṁ—",
  "pli-tv-kd22:1.10.13_0": "yattha aloṇakaṁ bhavissati tattha paribhuñjissāmī”ti?",
  "pli-tv-kd22:1.10.14_0": "“Nāvuso, kappatī”ti.",
  "pli-tv-kd22:1.10.15_0": "“Kappati, bhante, dvaṅgulakappo”ti?",
  "pli-tv-kd22:1.10.16_0": "“Ko so, āvuso, dvaṅgulakappo”ti?",
  "pli-tv-kd22:1.10.17_0": "“Kappati, bhante,",
  "pli-tv-kd22:1.10.17_1": "dvaṅgulāya chāyāya vītivattāya, vikāle bhojanaṁ bhuñjitun”ti?",
  "pli-tv-kd22:1.10.18_0": "“Nāvuso, kappatī”ti.",
  "pli-tv-kd22:1.10.19_0": "“Kappati, bhante, gāmantarakappo”ti?",
  "pli-tv-kd22:1.10.20_0": "“Ko so, āvuso, gāmantarakappo”ti?",
  "pli-tv-kd22:1.10.21_0": "“Kappati,",
  "pli-tv-kd22:1.10.21_1": "bhante—idāni gāmantaraṁ gamissāmīti—bhuttāvinā pavāritena anatirittaṁ bhojanaṁ bhuñjitun”ti?",
  "pli-tv-kd22:1.10.22_0": "“Nāvuso, kappatī”ti.",
  "pli-tv-kd22:1.10.23_0": "“Kappati, bhante, āvāsakappo”ti?",
  "pli-tv-kd22:1.10.24_0": "“Ko so, āvuso, āvāsakappo”ti?",
  "pli-tv-kd22:1.10.25_0": "“Kappati, bhante,",
  "pli-tv-kd22:1.10.25_1": "sambahulā āvāsā samānasīmā nānuposathaṁ kātun”ti?",
  "pli-tv-kd22:1.10.26_0": "“Nāvuso, kappatī”ti.",
  "pli-tv-kd22:1.10.27_0": "“Kappati, bhante, anumatikappo”ti?",
  "pli-tv-kd22:1.10.28_0": "“Ko so, āvuso, anumatikappo”ti?",
  "pli-tv-kd22:1.10.29_0": "“Kappati, bhante, vaggena saṅghena kammaṁ kātuṁ—",
  "pli-tv-kd22:1.10.30_0": "āgate bhikkhū anumānessāmā”ti?",
  "pli-tv-kd22:1.10.31_0": "“Nāvuso, kappatī”ti.",
  "pli-tv-kd22:1.10.32_0": "“Kappati, bhante, āciṇṇakappo”ti?",
  "pli-tv-kd22:1.10.33_0": "“Ko so, āvuso, āciṇṇakappo”ti?",
  "pli-tv-kd22:1.10.34_0": "“Kappati, bhante,",
  "pli-tv-kd22:1.10.34_1": "idaṁ me upajjhāyena ajjhāciṇṇaṁ,",
  "pli-tv-kd22:1.10.34_2": "idaṁ me ācariyena ajjhāciṇṇaṁ, taṁ ajjhācaritun”ti?",
  "pli-tv-kd22:1.10.35_0": "“Āciṇṇakappo kho, āvuso, ekacco kappati, ekacco na kappatī”ti.",
  "pli-tv-kd22:1.10.36_0": "“Kappati, bhante, amathitakappo”ti?",
  "pli-tv-kd22:1.10.37_0": "“Ko so, āvuso, amathitakappo”ti?",
  "pli-tv-kd22:1.10.38_0": "“Kappati, bhante,",
  "pli-tv-kd22:1.10.38_1": "yaṁ taṁ khīraṁ khīrabhāvaṁ vijahitaṁ, asampattaṁ dadhibhāvaṁ,",
  "pli-tv-kd22:1.10.38_2": "taṁ bhuttāvinā pavāritena anatirittaṁ pātun”ti?",
  "pli-tv-kd22:1.10.39_0": "“Nāvuso, kappatī”ti?",
  "pli-tv-kd22:1.10.40_0": "“Kappati, bhante, jaḷogiṁ pātun”ti?",
  "pli-tv-kd22:1.10.41_0": "“Kā sā, āvuso, jaḷogī”ti?",
  "pli-tv-kd22:1.10.42_0": "“Kappati, bhante, yā sā surā āsutā, asampattā majjabhāvaṁ, sā pātun”ti?",
  "pli-tv-kd22:1.10.43_0": "“Nāvuso, kappatī”ti.",
  "pli-tv-kd22:1.10.44_0": "“Kappati, bhante, adasakaṁ nisīdanan”ti?",
  "pli-tv-kd22:1.10.45_0": "“Nāvuso, kappatī”ti.",
  "pli-tv-kd22:1.10.46_0": "“Kappati, bhante, jātarūparajatan”ti?",
  "pli-tv-kd22:1.10.47_0": "“Nāvuso, kappatī”ti.",
  "pli-tv-kd22:1.10.48_0": "“Ime, bhante,",
  "pli-tv-kd22:1.10.48_1": "vesālikā vajjiputtakā bhikkhū vesāliyaṁ imāni dasa vatthūni dīpenti.",
  "pli-tv-kd22:1.10.49_0": "Handa mayaṁ, bhante, imaṁ adhikaraṇaṁ ādiyissāma.",
  "pli-tv-kd22:1.10.50_0": "Pure adhammo dippati, dhammo paṭibāhiyyati;",
  "pli-tv-kd22:1.10.51_0": "avinayo dippati, vinayo paṭibāhiyyati;",
  "pli-tv-kd22:1.10.52_0": "pure adhammavādino balavanto honti, dhammavādino dubbalā honti;",
  "pli-tv-kd22:1.10.53_0": "avinayavādino balavanto honti,",
  "pli-tv-kd22:1.10.53_1": "vinayavādino dubbalā hontī”ti.",
  "pli-tv-kd22:1.10.54_0": "“Evamāvuso”ti kho āyasmā revato āyasmato yasassa kākaṇḍakaputtassa paccassosi.",
  "pli-tv-kd22:1.10.55_0": "Paṭhamabhāṇavāro niṭṭhito.",
  "pli-tv-kd22:2.1.1_0": "Assosuṁ kho vesālikā vajjiputtakā bhikkhū—",
  "pli-tv-kd22:2.1.2_0": "“yaso kira kākaṇḍakaputto idaṁ adhikaraṇaṁ ādiyitukāmo pakkhaṁ pariyesati, labhati ca kira pakkhan”ti.",
  "pli-tv-kd22:2.1.3_0": "Atha kho vesālikānaṁ vajjiputtakānaṁ bhikkhūnaṁ etadahosi—",
  "pli-tv-kd22:2.1.4_0": "“idaṁ kho adhikaraṇaṁ kakkhaḷañca vāḷañca.",
  "pli-tv-kd22:2.1.5_0": "Kaṁ nu kho mayaṁ pakkhaṁ labheyyāma,",
  "pli-tv-kd22:2.1.5_1": "yena mayaṁ imasmiṁ adhikaraṇe balavantatarā assāmā”ti.",
  "pli-tv-kd22:2.1.6_0": "Atha kho vesālikānaṁ vajjiputtakānaṁ bhikkhūnaṁ etadahosi—",
  "pli-tv-kd22:2.1.7_0": "“ayaṁ kho āyasmā revato bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo.",
  "pli-tv-kd22:2.1.8_0": "Sace mayaṁ āyasmantaṁ revataṁ pakkhaṁ labheyyāma,",
  "pli-tv-kd22:2.1.8_1": "evaṁ mayaṁ imasmiṁ adhikaraṇe balavantatarā assāmā”ti.",
  "pli-tv-kd22:2.1.9_0": "Atha kho vesālikā vajjiputtakā bhikkhū pahūtaṁ sāmaṇakaṁ parikkhāraṁ paṭiyādesuṁ—",
  "pli-tv-kd22:2.1.10_0": "pattampi, cīvarampi, nisīdanampi, sūcigharampi, kāyabandhanampi, parissāvanampi, dhammakaraṇampi.",
  "pli-tv-kd22:2.1.11_0": "Atha kho vesālikā vajjiputtakā bhikkhū taṁ sāmaṇakaṁ parikkhāraṁ ādāya nāvāya sahajātiṁ ujjaviṁsu;",
  "pli-tv-kd22:2.1.12_0": "nāvāya paccorohitvā aññatarasmiṁ rukkhamūle bhattavissaggaṁ karonti.",
  "pli-tv-kd22:2.2.1_0": "Atha kho āyasmato sāḷhassa rahogatassa paṭisallīnassa evaṁ cetaso parivitakko udapādi—",
  "pli-tv-kd22:2.2.2_0": "“ke nu kho dhammavādino—",
  "pli-tv-kd22:2.2.3_0": "pācīnakā vā bhikkhū, pāveyyakā vā”ti?",
  "pli-tv-kd22:2.2.4_0": "Atha kho āyasmato sāḷhassa,",
  "pli-tv-kd22:2.2.4_1": "dhammañca vinayañca cetasā paccavekkhantassa, etadahosi—",
  "pli-tv-kd22:2.2.5_0": "“adhammavādino pācīnakā bhikkhū,",
  "pli-tv-kd22:2.2.5_1": "dhammavādino pāveyyakā bhikkhū”ti.",
  "pli-tv-kd22:2.2.6_0": "Atha kho aññatarā suddhāvāsakāyikā devatā āyasmato sāḷhassa cetasā cetoparivitakkamaññāya—",
  "pli-tv-kd22:2.2.7_0": "seyyathāpi nāma balavā puriso samiñjitaṁ vā bāhaṁ pasāreyya,",
  "pli-tv-kd22:2.2.7_1": "pasāritaṁ vā bāhaṁ samiñjeyya;",
  "pli-tv-kd22:2.2.7_2": "evameva—suddhāvāsesu devesu antarahitā āyasmato sāḷhassa sammukhe pāturahosi.",
  "pli-tv-kd22:2.2.8_0": "Atha kho sā devatā āyasmantaṁ sāḷhaṁ etadavoca—",
  "pli-tv-kd22:2.2.9_0": "“sādhu, bhante sāḷha,",
  "pli-tv-kd22:2.2.9_1": "adhammavādī pācīnakā bhikkhū, dhammavādī pāveyyakā bhikkhū.",
  "pli-tv-kd22:2.2.10_0": "Tena hi, bhante sāḷha,",
  "pli-tv-kd22:2.2.10_1": "yathādhammo tathā tiṭṭhāhī”ti.",
  "pli-tv-kd22:2.2.11_0": "“Pubbepi cāhaṁ, devate,",
  "pli-tv-kd22:2.2.11_1": "etarahi ca yathādhammo tathā ṭhito;",
  "pli-tv-kd22:2.2.12_0": "api cāhaṁ na tāva diṭṭhiṁ āvi karomi,",
  "pli-tv-kd22:2.2.12_1": "appeva nāma maṁ imasmiṁ adhikaraṇe sammanneyyā”ti.",
  "pli-tv-kd22:2.3.1_0": "Atha kho vesālikā vajjiputtakā bhikkhū taṁ sāmaṇakaṁ parikkhāraṁ ādāya yenāyasmā revato tenupasaṅkamiṁsu,",
  "pli-tv-kd22:2.3.1_1": "upasaṅkamitvā āyasmantaṁ revataṁ etadavocuṁ—",
  "pli-tv-kd22:2.3.2_0": "“paṭiggaṇhātu, bhante, thero sāmaṇakaṁ parikkhāraṁ—",
  "pli-tv-kd22:2.3.3_0": "pattampi, cīvarampi, nisīdanampi, sūcigharampi, kāyabandhanampi, parissāvanampi, dhammakaraṇampī”ti.",
  "pli-tv-kd22:2.3.4_0": "“Alaṁ, āvuso,",
  "pli-tv-kd22:2.3.4_1": "paripuṇṇaṁ me pattacīvaran”ti na icchi paṭiggahetuṁ.",
  "pli-tv-kd22:2.3.5_0": "Tena kho pana samayena uttaro nāma bhikkhu vīsativasso āyasmato revatassa upaṭṭhāko hoti.",
  "pli-tv-kd22:2.3.6_0": "Atha kho vesālikā vajjiputtakā bhikkhū yenāyasmā uttaro tenupasaṅkamiṁsu,",
  "pli-tv-kd22:2.3.6_1": "upasaṅkamitvā āyasmantaṁ uttaraṁ etadavocuṁ—",
  "pli-tv-kd22:2.3.7_0": "“paṭiggaṇhātu āyasmā uttaro sāmaṇakaṁ parikkhāraṁ—",
  "pli-tv-kd22:2.3.8_0": "pattampi, cīvarampi, nisīdanampi, sūcigharampi, kāyabandhanampi, parissāvanampi, dhammakaraṇampī”ti.",
  "pli-tv-kd22:2.3.9_0": "“Alaṁ, āvuso,",
  "pli-tv-kd22:2.3.9_1": "paripuṇṇaṁ me pattacīvaran”ti na icchi paṭiggahetuṁ.",
  "pli-tv-kd22:2.3.10_0": "“Manussā kho, āvuso uttara,",
  "pli-tv-kd22:2.3.10_1": "bhagavato sāmaṇakaṁ parikkhāraṁ upanāmenti.",
  "pli-tv-kd22:2.3.11_0": "Sace bhagavā paṭiggaṇhāti, teneva te attamanā honti.",
  "pli-tv-kd22:2.3.12_0": "No ce bhagavā paṭiggaṇhāti,",
  "pli-tv-kd22:2.3.12_1": "āyasmato ānandassa upanāmenti—",
  "pli-tv-kd22:2.3.13_0": "paṭiggaṇhātu, bhante, thero sāmaṇakaṁ parikkhāraṁ.",
  "pli-tv-kd22:2.3.14_0": "Yathā bhagavatā paṭiggahito, evameva so bhavissatīti.",
  "pli-tv-kd22:2.3.15_0": "Paṭiggaṇhātu āyasmā uttaro sāmaṇakaṁ parikkhāraṁ.",
  "pli-tv-kd22:2.3.16_0": "Yathā therena paṭiggahito, evameva so bhavissatī”ti.",
  "pli-tv-kd22:2.3.17_0": "Atha kho āyasmā uttaro vesālikehi vajjiputtehi bhikkhūhi nippīḷiyamāno ekaṁ cīvaraṁ aggahesi.",
  "pli-tv-kd22:2.3.18_0": "“Vadeyyātha, āvuso, yena attho”ti.",
  "pli-tv-kd22:2.3.19_0": "“Ettakaṁ āyasmā uttaro theraṁ vadetu;",
  "pli-tv-kd22:2.3.20_0": "ettakañca, bhante, thero saṅghamajjhe vadetu—",
  "pli-tv-kd22:2.3.21_0": "‘puratthimesu janapadesu buddhā bhagavanto uppajjanti.",
  "pli-tv-kd22:2.3.22_0": "Dhammavādī pācīnakā bhikkhū,",
  "pli-tv-kd22:2.3.22_1": "adhammavādī pāveyyakā bhikkhū’”ti.",
  "pli-tv-kd22:2.3.23_0": "“Evamāvuso”ti",
  "pli-tv-kd22:2.3.24_0": "kho āyasmā uttaro vesālikānaṁ vajjiputtakānaṁ bhikkhūnaṁ paṭissutvā yenāyasmā revato tenupasaṅkami,",
  "pli-tv-kd22:2.3.24_1": "upasaṅkamitvā āyasmantaṁ revataṁ etadavoca—",
  "pli-tv-kd22:2.3.25_0": "“ettakaṁ, bhante, thero saṅghamajjhe vadetu—",
  "pli-tv-kd22:2.3.26_0": "‘puratthimesu janapadesu buddhā bhagavanto uppajjanti.",
  "pli-tv-kd22:2.3.27_0": "Dhammavādī pācīnakā bhikkhū,",
  "pli-tv-kd22:2.3.27_1": "adhammavādī pāveyyakā bhikkhū’”ti.",
  "pli-tv-kd22:2.3.28_0": "“Adhamme maṁ tvaṁ, bhikkhu,",
  "pli-tv-kd22:2.3.28_1": "niyojesī”ti thero āyasmantaṁ uttaraṁ paṇāmesi.",
  "pli-tv-kd22:2.3.29_0": "Atha kho vesālikā vajjiputtakā bhikkhū āyasmantaṁ uttaraṁ etadavocuṁ—",
  "pli-tv-kd22:2.3.30_0": "“kiṁ, āvuso uttara, thero āhā”ti?",
  "pli-tv-kd22:2.3.31_0": "“Pāpikaṁ no, āvuso, kataṁ.",
  "pli-tv-kd22:2.3.32_0": "‘Adhamme maṁ tvaṁ, bhikkhu,",
  "pli-tv-kd22:2.3.32_1": "niyojesī’ti thero maṁ paṇāmesī”ti.",
  "pli-tv-kd22:2.3.33_0": "“Nanu tvaṁ, āvuso, vuḍḍho vīsativassosī”ti?",
  "pli-tv-kd22:2.3.34_0": "“Āmāvuso, api ca mayaṁ garunissayaṁ gaṇhāmā”ti.",
  "pli-tv-kd22:2.4.1_0": "Atha kho saṅgho taṁ adhikaraṇaṁ vinicchinitukāmo sannipati.",
  "pli-tv-kd22:2.4.2_0": "Atha kho āyasmā revato saṅghaṁ ñāpesi—",
  "pli-tv-kd22:2.4.3_0": "“Suṇātu me, āvuso, saṅgho.",
  "pli-tv-kd22:2.4.4_0": "Sace mayaṁ imaṁ adhikaraṇaṁ idha vūpasamessāma,",
  "pli-tv-kd22:2.4.4_1": "siyāpi mūlādāyakā bhikkhū punakammāya ukkoṭeyyuṁ.",
  "pli-tv-kd22:2.4.5_0": "Yadi saṅghassa pattakallaṁ,",
  "pli-tv-kd22:2.4.5_1": "yatthevimaṁ adhikaraṇaṁ samuppannaṁ,",
  "pli-tv-kd22:2.4.5_2": "saṅgho tatthevimaṁ adhikaraṇaṁ vūpasameyyā”ti.",
  "pli-tv-kd22:2.4.6_0": "Atha kho therā bhikkhū vesāliṁ agamaṁsu—",
  "pli-tv-kd22:2.4.7_0": "taṁ adhikaraṇaṁ vinicchinitukāmā.",
  "pli-tv-kd22:2.4.8_0": "Tena kho pana samayena sabbakāmī nāma pathabyā saṅghatthero vīsavassasatiko upasampadāya,",
  "pli-tv-kd22:2.4.8_1": "āyasmato ānandassa saddhivihāriko, vesāliyaṁ paṭivasati.",
  "pli-tv-kd22:2.4.9_0": "Atha kho āyasmā revato āyasmantaṁ sambhūtaṁ sāṇavāsiṁ etadavoca—",
  "pli-tv-kd22:2.4.10_0": "“ahaṁ, āvuso,",
  "pli-tv-kd22:2.4.10_1": "yasmiṁ vihāre sabbakāmī thero viharati, taṁ vihāraṁ upagacchāmi.",
  "pli-tv-kd22:2.4.11_0": "So tvaṁ kālasseva āyasmantaṁ sabbakāmiṁ upasaṅkamitvā imāni dasa vatthūni puccheyyāsī”ti.",
  "pli-tv-kd22:2.4.12_0": "“Evaṁ,",
  "pli-tv-kd22:2.4.12_1": "bhante”ti kho āyasmā sambhūto sāṇavāsī āyasmato revatassa paccassosi.",
  "pli-tv-kd22:2.4.13_0": "Atha kho āyasmā revato,",
  "pli-tv-kd22:2.4.13_1": "yasmiṁ vihāre sabbakāmī thero viharati, taṁ vihāraṁ upagacchi.",
  "pli-tv-kd22:2.4.14_0": "Gabbhe āyasmato sabbakāmissa senāsanaṁ paññattaṁ hoti,",
  "pli-tv-kd22:2.4.14_1": "gabbhappamukhe āyasmato revatassa.",
  "pli-tv-kd22:2.4.15_0": "Atha kho āyasmā revato—",
  "pli-tv-kd22:2.4.16_0": "“ayaṁ thero mahallako na nipajjatī”ti—",
  "pli-tv-kd22:2.4.17_0": "na seyyaṁ kappesi.",
  "pli-tv-kd22:2.4.18_0": "Āyasmā sabbakāmī—",
  "pli-tv-kd22:2.4.19_0": "“ayaṁ bhikkhu āgantuko kilanto na nipajjatī”ti—",
  "pli-tv-kd22:2.4.20_0": "na seyyaṁ kappesi.",
  "pli-tv-kd22:2.5.1_0": "Atha kho āyasmā sabbakāmī rattiyā paccūsasamayaṁ paccuṭṭhāya āyasmantaṁ revataṁ etadavoca—",
  "pli-tv-kd22:2.5.2_0": "“katamena tvaṁ bhūmi vihārena etarahi bahulaṁ viharasī”ti?",
  "pli-tv-kd22:2.5.3_0": "“Mettāvihārena kho ahaṁ, bhante, etarahi bahulaṁ viharāmī”ti.",
  "pli-tv-kd22:2.5.4_0": "“Kullakavihārena kira tvaṁ bhūmi etarahi bahulaṁ viharasi.",
  "pli-tv-kd22:2.5.5_0": "Kullakavihāro eso bhūmi yadidaṁ mettā”ti.",
  "pli-tv-kd22:2.5.6_0": "“Pubbepi me, bhante, gihibhūtassa āciṇṇā mettā.",
  "pli-tv-kd22:2.5.7_0": "Tenāhaṁ etarahipi mettāvihārena bahulaṁ viharāmi,",
  "pli-tv-kd22:2.5.7_1": "api ca mayā cirappattaṁ arahattanti.",
  "pli-tv-kd22:2.5.8_0": "Thero pana, bhante,",
  "pli-tv-kd22:2.5.8_1": "katamena vihārena etarahi bahulaṁ viharatī”ti?",
  "pli-tv-kd22:2.5.9_0": "“Suññatāvihārena kho ahaṁ bhūmi etarahi bahulaṁ viharāmī”ti.",
  "pli-tv-kd22:2.5.10_0": "“Mahāpurisavihārena kira, bhante,",
  "pli-tv-kd22:2.5.10_1": "thero etarahi bahulaṁ viharati.",
  "pli-tv-kd22:2.5.11_0": "Mahāpurisavihāro eso, bhante, yadidaṁ suññatā”ti.",
  "pli-tv-kd22:2.5.12_0": "“Pubbepi me bhūmi gihibhūtassa āciṇṇā suññatā.",
  "pli-tv-kd22:2.5.13_0": "Tenāhaṁ etarahipi suññatāvihārena bahulaṁ viharāmi,",
  "pli-tv-kd22:2.5.13_1": "api ca mayā cirappattaṁ arahattan”ti.",
  "pli-tv-kd22:2.6.1_0": "Ayañcarahi therānaṁ bhikkhūnaṁ antarākathā vippakatā,",
  "pli-tv-kd22:2.6.1_1": "athāyasmā sambhūto sāṇavāsī tasmiṁ anuppatto hoti.",
  "pli-tv-kd22:2.6.2_0": "Atha kho āyasmā sambhūto sāṇavāsī yenāyasmā sabbakāmī tenupasaṅkami,",
  "pli-tv-kd22:2.6.2_1": "upasaṅkamitvā āyasmantaṁ sabbakāmiṁ abhivādetvā ekamantaṁ nisīdi.",
  "pli-tv-kd22:2.6.3_0": "Ekamantaṁ nisinno kho āyasmā sambhūto sāṇavāsī āyasmantaṁ sabbakāmiṁ etadavoca—",
  "pli-tv-kd22:2.6.4_0": "“ime, bhante,",
  "pli-tv-kd22:2.6.4_1": "vesālikā vajjiputtakā bhikkhū vesāliyaṁ dasa vatthūni dīpenti—",
  "pli-tv-kd22:2.6.5_0": "kappati siṅgiloṇakappo, kappati dvaṅgulakappo, kappati gāmantarakappo, kappati āvāsakappo, kappati anumatikappo, kappati āciṇṇakappo, kappati amathitakappo, kappati jaḷogiṁ,",
  "pli-tv-kd22:2.6.5_1": "pātuṁ kappati adasakaṁ nisīdanaṁ, kappati jātarūparajatanti.",
  "pli-tv-kd22:2.6.6_0": "Therena, bhante,",
  "pli-tv-kd22:2.6.6_1": "upajjhāyassa mūle bahudhammo ca vinayo ca pariyatto.",
  "pli-tv-kd22:2.6.7_0": "Therassa, bhante,",
  "pli-tv-kd22:2.6.7_1": "dhammañca vinayañca paccavekkhantassa kathaṁ hoti?",
  "pli-tv-kd22:2.6.8_0": "Ke nu kho dhammavādino—",
  "pli-tv-kd22:2.6.9_0": "pācīnakā vā bhikkhū, pāveyyakā vā”ti?",
  "pli-tv-kd22:2.6.10_0": "“Tayāpi kho, āvuso,",
  "pli-tv-kd22:2.6.10_1": "upajjhāyassa mūle bahu dhammo ca vinayo ca pariyatto.",
  "pli-tv-kd22:2.6.11_0": "Tuyhaṁ pana, āvuso,",
  "pli-tv-kd22:2.6.11_1": "dhammañca vinayañca paccavekkhantassa kathaṁ hoti?",
  "pli-tv-kd22:2.6.12_0": "Ke nu kho dhammavādino—",
  "pli-tv-kd22:2.6.13_0": "pācīnakā vā bhikkhū, pāveyyakā vā”ti?",
  "pli-tv-kd22:2.6.14_0": "“Mayhaṁ kho, bhante,",
  "pli-tv-kd22:2.6.14_1": "dhammañca vinayañca paccavekkhantassa evaṁ hoti—",
  "pli-tv-kd22:2.6.15_0": "adhammavādī pācīnakā bhikkhū,",
  "pli-tv-kd22:2.6.15_1": "dhammavādī pāveyyakā bhikkhūti;",
  "pli-tv-kd22:2.6.16_0": "api cāhaṁ na tāva diṭṭhiṁ āvi karomi,",
  "pli-tv-kd22:2.6.16_1": "appeva nāma maṁ imasmiṁ adhikaraṇe sammanneyyā”ti.",
  "pli-tv-kd22:2.6.17_0": "“Mayhampi kho, āvuso,",
  "pli-tv-kd22:2.6.17_1": "dhammañca vinayañca paccavekkhantassa evaṁ hoti—",
  "pli-tv-kd22:2.6.18_0": "adhammavādī pācīnakā bhikkhū,",
  "pli-tv-kd22:2.6.18_1": "dhammavādī pāveyyakā bhikkhūti;",
  "pli-tv-kd22:2.6.19_0": "api cāhaṁ na tāva diṭṭhiṁ āvi karomi,",
  "pli-tv-kd22:2.6.19_1": "appeva nāma maṁ imasmiṁ adhikaraṇe sammanneyyā”ti.",
  "pli-tv-kd22:2.7.1_0": "Atha kho saṅgho taṁ adhikaraṇaṁ vinicchinitukāmo sannipati.",
  "pli-tv-kd22:2.7.2_0": "Tasmiṁ kho pana adhikaraṇe vinicchiyamāne anaggāni ceva bhassāni jāyanti,",
  "pli-tv-kd22:2.7.2_1": "na cekassa bhāsitassa attho viññāyati.",
  "pli-tv-kd22:2.7.3_0": "Atha kho āyasmā revato saṅghaṁ ñāpesi—",
  "pli-tv-kd22:2.7.4_0": "“Suṇātu me, bhante, saṅgho.",
  "pli-tv-kd22:2.7.5_0": "Amhākaṁ imasmiṁ adhikaraṇe vinicchiyamāne anaggāni ceva bhassāni jāyanti,",
  "pli-tv-kd22:2.7.5_1": "na cekassa bhāsitassa attho viññāyati.",
  "pli-tv-kd22:2.7.6_0": "Yadi saṅghassa pattakallaṁ,",
  "pli-tv-kd22:2.7.6_1": "saṅgho imaṁ adhikaraṇaṁ ubbāhikāya vūpasameyyā”ti.",
  "pli-tv-kd22:2.7.7_0": "Saṅgho cattāro pācīnake bhikkhū,",
  "pli-tv-kd22:2.7.7_1": "cattāro pāveyyake bhikkhū uccini.",
  "pli-tv-kd22:2.7.8_0": "Pācīnakānaṁ bhikkhūnaṁ—",
  "pli-tv-kd22:2.7.9_0": "āyasmantañca sabbakāmiṁ, āyasmantañca sāḷhaṁ, āyasmantañca khujjasobhitaṁ, āyasmantañca vāsabhagāmikaṁ;",
  "pli-tv-kd22:2.7.10_0": "pāveyyakānaṁ bhikkhūnaṁ—",
  "pli-tv-kd22:2.7.11_0": "āyasmantañca revataṁ,",
  "pli-tv-kd22:2.7.11_1": "āyasmantañca sambhūtaṁ sāṇavāsiṁ,",
  "pli-tv-kd22:2.7.11_2": "āyasmantañca yasaṁ kākaṇḍakaputtaṁ, āyasmantañca sumananti.",
  "pli-tv-kd22:2.7.12_0": "Atha kho āyasmā revato saṅghaṁ ñāpesi—",
  "pli-tv-kd22:2.7.13_0": "“Suṇātu me, bhante, saṅgho.",
  "pli-tv-kd22:2.7.14_0": "Amhākaṁ imasmiṁ adhikaraṇe vinicchiyamāne anaggāni ceva bhassāni jāyanti,",
  "pli-tv-kd22:2.7.14_1": "na cekassa bhāsitassa attho viññāyati.",
  "pli-tv-kd22:2.7.15_0": "Yadi saṅghassa pattakallaṁ,",
  "pli-tv-kd22:2.7.15_1": "saṅgho cattāro pācīnake bhikkhū,",
  "pli-tv-kd22:2.7.15_2": "cattāro pāveyyake bhikkhū sammanneyya ubbāhikāya imaṁ adhikaraṇaṁ vūpasametuṁ.",
  "pli-tv-kd22:2.7.16_0": "Esā ñatti.",
  "pli-tv-kd22:2.7.17_0": "Suṇātu me, bhante, saṅgho.",
  "pli-tv-kd22:2.7.18_0": "Amhākaṁ imasmiṁ adhikaraṇe vinicchiyamāne anaggāni ceva bhassāni jāyanti,",
  "pli-tv-kd22:2.7.18_1": "na cekassa bhāsitassa attho viññāyati.",
  "pli-tv-kd22:2.7.19_0": "Saṅgho cattāro pācīnake bhikkhū,",
  "pli-tv-kd22:2.7.19_1": "cattāro pāveyyake bhikkhū sammannati ubbāhikāya imaṁ adhikaraṇaṁ vūpasametuṁ.",
  "pli-tv-kd22:2.7.20_0": "Yassāyasmato khamati catunnaṁ pācīnakānaṁ bhikkhūnaṁ,",
  "pli-tv-kd22:2.7.20_1": "catunnaṁ pāveyyakānaṁ bhikkhūnaṁ sammuti,",
  "pli-tv-kd22:2.7.20_2": "ubbāhikāya imaṁ adhikaraṇaṁ vūpasametuṁ, so tuṇhassa;",
  "pli-tv-kd22:2.7.21_0": "yassa nakkhamati, so bhāseyya.",
  "pli-tv-kd22:2.7.22_0": "Sammatā saṅghena cattāro pācīnakā bhikkhū, cattāro pāveyyakā bhikkhū,",
  "pli-tv-kd22:2.7.22_1": "ubbāhikāya imaṁ adhikaraṇaṁ vūpasametuṁ.",
  "pli-tv-kd22:2.7.23_0": "Khamati saṅghassa, tasmā tuṇhī, evametaṁ dhārayāmī”ti.",
  "pli-tv-kd22:2.7.24_0": "Tena kho pana samayena ajito nāma bhikkhu dasavasso saṅghassa pātimokkhuddesako hoti.",
  "pli-tv-kd22:2.7.25_0": "Atha kho saṅgho āyasmantampi ajitaṁ sammannati—",
  "pli-tv-kd22:2.7.26_0": "therānaṁ bhikkhūnaṁ āsanapaññāpakaṁ.",
  "pli-tv-kd22:2.7.27_0": "Atha kho therānaṁ bhikkhūnaṁ etadahosi—",
  "pli-tv-kd22:2.7.28_0": "“kattha nu kho mayaṁ imaṁ adhikaraṇaṁ vūpasameyyāmā”ti?",
  "pli-tv-kd22:2.7.29_0": "Atha kho therānaṁ bhikkhūnaṁ etadahosi—",
  "pli-tv-kd22:2.7.30_0": "“ayaṁ kho vālikārāmo ramaṇīyo appasaddo appanigghoso.",
  "pli-tv-kd22:2.7.31_0": "Yannūna mayaṁ vālikārāme imaṁ adhikaraṇaṁ vūpasameyyāmā”ti.",
  "pli-tv-kd22:2.7.32_0": "Atha kho therā bhikkhū vālikārāmaṁ agamaṁsu—",
  "pli-tv-kd22:2.7.33_0": "taṁ adhikaraṇaṁ vinicchinitukāmā.",
  "pli-tv-kd22:2.8.1_0": "Atha kho āyasmā revato saṅghaṁ ñāpesi—",
  "pli-tv-kd22:2.8.2_0": "“Suṇātu me, bhante, saṅgho.",
  "pli-tv-kd22:2.8.3_0": "Yadi saṅghassa pattakallaṁ,",
  "pli-tv-kd22:2.8.3_1": "ahaṁ āyasmantaṁ sabbakāmiṁ vinayaṁ puccheyyan”ti.",
  "pli-tv-kd22:2.8.4_0": "Āyasmā sabbakāmī saṅghaṁ ñāpesi—",
  "pli-tv-kd22:2.8.5_0": "“Suṇātu me, āvuso, saṅgho.",
  "pli-tv-kd22:2.8.6_0": "Yadi saṅghassa pattakallaṁ,",
  "pli-tv-kd22:2.8.6_1": "ahaṁ revatena vinayaṁ puṭṭho vissajjeyyan”ti.",
  "pli-tv-kd22:2.8.7_0": "Atha kho āyasmā revato āyasmantaṁ sabbakāmiṁ etadavoca—",
  "pli-tv-kd22:2.8.8_0": "“kappati, bhante, siṅgiloṇakappo”ti?",
  "pli-tv-kd22:2.8.9_0": "“Ko so, āvuso, siṅgiloṇakappo”ti?",
  "pli-tv-kd22:2.8.10_0": "“Kappati, bhante, siṅginā loṇaṁ pariharituṁ—",
  "pli-tv-kd22:2.8.11_0": "yattha aloṇakaṁ bhavissati tattha paribhuñjissāmā”ti?",
  "pli-tv-kd22:2.8.12_0": "“Nāvuso, kappatī”ti.",
  "pli-tv-kd22:2.8.13_0": "“ Kattha paṭikkhittan”ti?",
  "pli-tv-kd22:2.8.14_0": "“Sāvatthiyaṁ, suttavibhaṅge”ti.",
  "pli-tv-kd22:2.8.15_0": "“Kiṁ āpajjatī”ti?",
  "pli-tv-kd22:2.8.16_0": "“Sannidhikārakabhojane pācittiyan”ti.",
  "pli-tv-kd22:2.8.17_0": "“Suṇātu me, bhante, saṅgho.",
  "pli-tv-kd22:2.8.18_0": "Idaṁ paṭhamaṁ vatthu saṅghena vinicchitaṁ.",
  "pli-tv-kd22:2.8.19_0": "Itipidaṁ vatthu uddhammaṁ, ubbinayaṁ, apagatasatthusāsanaṁ.",
  "pli-tv-kd22:2.8.20_0": "Idaṁ paṭhamaṁ salākaṁ nikkhipāmi”. ",
  "pli-tv-kd22:2.8.21_0": "“Kappati, bhante, dvaṅgulakappo”ti?",
  "pli-tv-kd22:2.8.22_0": "“Ko so, āvuso, dvaṅgulakappo”ti?",
  "pli-tv-kd22:2.8.23_0": "“Kappati, bhante,",
  "pli-tv-kd22:2.8.23_1": "dvaṅgulāya chāyāya vītivattāya vikāle bhojanaṁ bhuñjitun”ti?",
  "pli-tv-kd22:2.8.24_0": "“Nāvuso, kappatī”ti.",
  "pli-tv-kd22:2.8.25_0": "“ Kattha paṭikkhittan”ti?",
  "pli-tv-kd22:2.8.26_0": "“Rājagahe, suttavibhaṅge”ti.",
  "pli-tv-kd22:2.8.27_0": "“Kiṁ āpajjatī”ti?",
  "pli-tv-kd22:2.8.28_0": "“Vikālabhojane pācittiyan”ti.",
  "pli-tv-kd22:2.8.29_0": "“Suṇātu me, bhante, saṅgho.",
  "pli-tv-kd22:2.8.30_0": "Idaṁ dutiyaṁ vatthu saṅghena vinicchitaṁ.",
  "pli-tv-kd22:2.8.31_0": "Itipidaṁ vatthu uddhammaṁ, ubbinayaṁ, apagatasatthusāsanaṁ.",
  "pli-tv-kd22:2.8.32_0": "Idaṁ dutiyaṁ salākaṁ nikkhipāmi”. ",
  "pli-tv-kd22:2.8.33_0": "“Kappati, bhante, gāmantarakappo”ti?",
  "pli-tv-kd22:2.8.34_0": "“Ko so, āvuso, gāmantarakappo”ti?",
  "pli-tv-kd22:2.8.35_0": "“Kappati,",
  "pli-tv-kd22:2.8.35_1": "bhante—idāni gāmantaraṁ gamissāmīti—bhuttāvinā pavāritena anatirittaṁ bhojanaṁ bhuñjitun”ti?",
  "pli-tv-kd22:2.8.36_0": "“Nāvuso, kappatī”ti.",
  "pli-tv-kd22:2.8.37_0": "“Kattha paṭikkhittan”ti?",
  "pli-tv-kd22:2.8.38_0": "“Sāvatthiyaṁ, suttavibhaṅge”ti.",
  "pli-tv-kd22:2.8.39_0": "“Kiṁ āpajjatī”ti?",
  "pli-tv-kd22:2.8.40_0": "“Anatirittabhojane pācittiyan”ti.",
  "pli-tv-kd22:2.8.41_0": "“Suṇātu me, bhante, saṅgho.",
  "pli-tv-kd22:2.8.42_0": "Idaṁ tatiyaṁ vatthu saṅghena vinicchitaṁ.",
  "pli-tv-kd22:2.8.43_0": "Itipidaṁ vatthu uddhammaṁ, ubbinayaṁ, apagatasatthusāsanaṁ.",
  "pli-tv-kd22:2.8.44_0": "Idaṁ tatiyaṁ salākaṁ nikkhipāmi”. ",
  "pli-tv-kd22:2.8.45_0": "“Kappati, bhante, āvāsakappo”ti?",
  "pli-tv-kd22:2.8.46_0": "“Ko so, āvuso, āvāsakappo”ti?",
  "pli-tv-kd22:2.8.47_0": "“Kappati, bhante,",
  "pli-tv-kd22:2.8.47_1": "sambahulā āvāsā samānasīmā nānuposathaṁ kātun”ti.",
  "pli-tv-kd22:2.8.48_0": "“Nāvuso, kappatī”ti.",
  "pli-tv-kd22:2.8.49_0": "“ Kattha paṭikkhittan”ti?",
  "pli-tv-kd22:2.8.50_0": "“Rājagahe, uposathasaṁyutte”ti.",
  "pli-tv-kd22:2.8.51_0": "“Kiṁ āpajjatī”ti?",
  "pli-tv-kd22:2.8.52_0": "“Vinayātisāre dukkaṭan”ti.",
  "pli-tv-kd22:2.8.53_0": "“Suṇātu me, bhante, saṅgho.",
  "pli-tv-kd22:2.8.54_0": "Idaṁ catutthaṁ vatthu saṅghena vinicchitaṁ.",
  "pli-tv-kd22:2.8.55_0": "Itipidaṁ vatthu uddhammaṁ, ubbinayaṁ, apagatasatthusāsanaṁ.",
  "pli-tv-kd22:2.8.56_0": "Idaṁ catutthaṁ salākaṁ nikkhipāmi”. ",
  "pli-tv-kd22:2.8.57_0": "“Kappati, bhante, anumatikappo”ti?",
  "pli-tv-kd22:2.8.58_0": "“Ko so, āvuso, anumatikappo”ti?",
  "pli-tv-kd22:2.8.59_0": "“Kappati, bhante, vaggena saṅghena kammaṁ kātuṁ—",
  "pli-tv-kd22:2.8.60_0": "āgate bhikkhū anumānessāmā”ti?",
  "pli-tv-kd22:2.8.61_0": "“Nāvuso, kappatī”ti.",
  "pli-tv-kd22:2.8.62_0": "“ Kattha paṭikkhittan”ti?",
  "pli-tv-kd22:2.8.63_0": "“Campeyyake, vinayavatthusmin”ti.",
  "pli-tv-kd22:2.8.64_0": "“Kiṁ āpajjatī”ti?",
  "pli-tv-kd22:2.8.65_0": "“Vinayātisāre dukkaṭan”ti.",
  "pli-tv-kd22:2.8.66_0": "“Suṇātu me, bhante, saṅgho.",
  "pli-tv-kd22:2.8.67_0": "Idaṁ pañcamaṁ vatthu saṅghena vinicchitaṁ.",
  "pli-tv-kd22:2.8.68_0": "Itipidaṁ vatthu uddhammaṁ, ubbinayaṁ, apagatasatthusāsanaṁ.",
  "pli-tv-kd22:2.8.69_0": "Idaṁ pañcamaṁ salākaṁ nikkhipāmi”. ",
  "pli-tv-kd22:2.8.70_0": "“Kappati, bhante, āciṇṇakappo”ti?",
  "pli-tv-kd22:2.8.71_0": "“Ko so, āvuso, āciṇṇakappo”ti?",
  "pli-tv-kd22:2.8.72_0": "“Kappati, bhante—",
  "pli-tv-kd22:2.8.73_0": "idaṁ me upajjhāyena ajjhāciṇṇaṁ,",
  "pli-tv-kd22:2.8.73_1": "idaṁ me ācariyena ajjhāciṇṇaṁ—",
  "pli-tv-kd22:2.8.74_0": "taṁ ajjhācaritun”ti?",
  "pli-tv-kd22:2.8.75_0": "“Āciṇṇakappo kho, āvuso, ekacco kappati, ekacco na kappatī”ti.",
  "pli-tv-kd22:2.8.76_0": "“Suṇātu me, bhante, saṅgho.",
  "pli-tv-kd22:2.8.77_0": "Idaṁ chaṭṭhaṁ vatthu saṅghena vinicchitaṁ.",
  "pli-tv-kd22:2.8.78_0": "Itipidaṁ vatthu uddhammaṁ, ubbinayaṁ, apagatasatthusāsanaṁ.",
  "pli-tv-kd22:2.8.79_0": "Idaṁ chaṭṭhaṁ salākaṁ nikkhipāmi”. ",
  "pli-tv-kd22:2.8.80_0": "“Kappati, bhante, amathitakappo”ti?",
  "pli-tv-kd22:2.8.81_0": "“Ko so, āvuso, amathitakappo”ti?",
  "pli-tv-kd22:2.8.82_0": "“Kappati, bhante,",
  "pli-tv-kd22:2.8.82_1": "yaṁ taṁ khīraṁ khīrabhāvaṁ vijahitaṁ, asampattaṁ dadhibhāvaṁ,",
  "pli-tv-kd22:2.8.82_2": "taṁ bhuttāvinā pavāritena anatirittaṁ pātun”ti?",
  "pli-tv-kd22:2.8.83_0": "“Nāvuso, kappatī”ti.",
  "pli-tv-kd22:2.8.84_0": "“ Kattha paṭikkhittan”ti?",
  "pli-tv-kd22:2.8.85_0": "“Sāvatthiyaṁ, suttavibhaṅge”ti.",
  "pli-tv-kd22:2.8.86_0": "“Kiṁ āpajjatī”ti?",
  "pli-tv-kd22:2.8.87_0": "“Anatirittabhojane pācittiyan”ti.",
  "pli-tv-kd22:2.8.88_0": "“Suṇātu me, bhante, saṅgho.",
  "pli-tv-kd22:2.8.89_0": "Idaṁ sattamaṁ vatthu saṅghena vinicchitaṁ.",
  "pli-tv-kd22:2.8.90_0": "Itipidaṁ vatthu uddhammaṁ, ubbinayaṁ, apagatasatthusāsanaṁ.",
  "pli-tv-kd22:2.8.91_0": "Idaṁ sattamaṁ salākaṁ nikkhipāmi”. ",
  "pli-tv-kd22:2.8.92_0": "“Kappati, bhante, jaḷogiṁ pātun”ti?",
  "pli-tv-kd22:2.8.93_0": "“Kā sā, āvuso, jaḷogī”ti?",
  "pli-tv-kd22:2.8.94_0": "“Kappati, bhante,",
  "pli-tv-kd22:2.8.94_1": "yā sā surā āsutā asampattā majjabhāvaṁ, sā pātun”ti?",
  "pli-tv-kd22:2.8.95_0": "“Nāvuso, kappatī”ti.",
  "pli-tv-kd22:2.8.96_0": "“ Kattha paṭikkhittan”ti?",
  "pli-tv-kd22:2.8.97_0": "“Kosambiyaṁ, suttavibhaṅge”ti.",
  "pli-tv-kd22:2.8.98_0": "“Kiṁ āpajjatī”ti.",
  "pli-tv-kd22:2.8.99_0": "“Surāmerayapāne pācittiyan”ti.",
  "pli-tv-kd22:2.8.100_0": "“Suṇātu me, bhante, saṅgho.",
  "pli-tv-kd22:2.8.101_0": "Idaṁ aṭṭhamaṁ vatthu saṅghena vinicchitaṁ.",
  "pli-tv-kd22:2.8.102_0": "Itipidaṁ vatthu uddhammaṁ, ubbinayaṁ, apagatasatthusāsanaṁ.",
  "pli-tv-kd22:2.8.103_0": "Idaṁ aṭṭhamaṁ salākaṁ nikkhipāmi”. ",
  "pli-tv-kd22:2.8.104_0": "“Kappati, bhante, adasakaṁ nisīdanan”ti?",
  "pli-tv-kd22:2.8.105_0": "“Nāvuso, kappatī”ti.",
  "pli-tv-kd22:2.8.106_0": "“ Kattha paṭikkhittan”ti?",
  "pli-tv-kd22:2.8.107_0": "“Sāvatthiyaṁ, suttavibhaṅge”ti.",
  "pli-tv-kd22:2.8.108_0": "“Kiṁ āpajjatī”ti?",
  "pli-tv-kd22:2.8.109_0": "“Chedanake pācittiyan”ti.",
  "pli-tv-kd22:2.8.110_0": "“Suṇātu me, bhante, saṅgho.",
  "pli-tv-kd22:2.8.111_0": "Idaṁ navamaṁ vatthu saṅghena vinicchitaṁ.",
  "pli-tv-kd22:2.8.112_0": "Itipidaṁ vatthu uddhammaṁ, ubbinayaṁ, apagatasatthusāsanaṁ.",
  "pli-tv-kd22:2.8.113_0": "Idaṁ navamaṁ salākaṁ nikkhipāmi”. ",
  "pli-tv-kd22:2.8.114_0": "“Kappati, bhante, jātarūparajatan”ti?",
  "pli-tv-kd22:2.8.115_0": "“Nāvuso, kappatī”ti.",
  "pli-tv-kd22:2.8.116_0": "“ Kattha paṭikkhittan”ti.",
  "pli-tv-kd22:2.8.117_0": "“Rājagahe, suttavibhaṅge”ti.",
  "pli-tv-kd22:2.8.118_0": "“Kiṁ āpajjatī”ti?",
  "pli-tv-kd22:2.8.119_0": "“Jātarūparajatapaṭiggahaṇe pācittiyan”ti.",
  "pli-tv-kd22:2.8.120_0": "“Suṇātu me, bhante, saṅgho.",
  "pli-tv-kd22:2.8.121_0": "Idaṁ dasamaṁ vatthu saṅghena vinicchitaṁ.",
  "pli-tv-kd22:2.8.122_0": "Itipidaṁ vatthu uddhammaṁ, ubbinayaṁ, apagatasatthusāsanaṁ.",
  "pli-tv-kd22:2.8.123_0": "Idaṁ dasamaṁ salākaṁ nikkhipāmi. ",
  "pli-tv-kd22:2.8.124_0": "Suṇātu me, bhante, saṅgho.",
  "pli-tv-kd22:2.8.125_0": "Imāni dasa vatthūni saṅghena vinicchitāni.",
  "pli-tv-kd22:2.8.126_0": "Itipimāni dasavatthūni uddhammāni, ubbinayāni, apagatasatthusāsanānī”ti.",
  "pli-tv-kd22:2.8.127_0": "“Nihatametaṁ, āvuso, adhikaraṇaṁ,",
  "pli-tv-kd22:2.8.127_1": "santaṁ vūpasantaṁ suvūpasantaṁ.",
  "pli-tv-kd22:2.8.128_0": "Api ca maṁ tvaṁ, āvuso,",
  "pli-tv-kd22:2.8.128_1": "saṅghamajjhepi imāni dasa vatthūni puccheyyāsi—tesaṁ bhikkhūnaṁ saññattiyā”ti.",
  "pli-tv-kd22:2.8.129_0": "Atha kho āyasmā revato āyasmantaṁ sabbakāmiṁ saṅghamajjhepi imāni dasa vatthūni pucchi.",
  "pli-tv-kd22:2.8.130_0": "Puṭṭho puṭṭho āyasmā sabbakāmī vissajjesi.",
  "pli-tv-kd22:2.9.1_0": "Imāya kho pana vinayasaṅgītiyā satta bhikkhusatāni anūnāni anadhikāni ahesuṁ,",
  "pli-tv-kd22:2.9.1_1": "tasmāyaṁ vinayasaṅgīti “sattasatikā”ti vuccatīti.",
  "pli-tv-kd22:2.9.2_0": "Sattasatikakkhandhako dvādasamo.",
  "pli-tv-kd22:2.9.2_1": "Imamhi khandhake vatthū pañcavīsati.",
  "pli-tv-kd22:2.9.3_0": "Tassuddānaṁ",
  "pli-tv-kd22:2.9.4_0": "Dasa vatthūni pūretvā,",
  "pli-tv-kd22:2.9.5_0": "kammaṁ dūtena pāvisi;",
  "pli-tv-kd22:2.9.6_0": "Cattāro puna rūpañca,",
  "pli-tv-kd22:2.9.7_0": "kosambi ca pāveyyako.",
  "pli-tv-kd22:2.9.8_0": "Maggo soreyyaṁ saṅkassaṁ,",
  "pli-tv-kd22:2.9.9_0": "kaṇṇakujjaṁ udumbaraṁ;",
  "pli-tv-kd22:2.9.10_0": "Sahajāti ca majjhesi,",
  "pli-tv-kd22:2.9.11_0": "assosi kaṁ nu kho mayaṁ.",
  "pli-tv-kd22:2.9.12_0": "Pattanāvāya ujjavi,",
  "pli-tv-kd22:2.9.13_0": "rahosi upanāmayaṁ;",
  "pli-tv-kd22:2.9.14_0": "Garu saṅgho ca vesāliṁ,",
  "pli-tv-kd22:2.9.15_0": "mettā saṅgho ubbāhikāti.",
  "pli-tv-kd22:2.9.16_0": "Sattasatikakkhandhako niṭṭhito.",
  "pli-tv-kd22:2.9.17_0": "Cūḷavaggo niṭṭhito.",
  "pli-tv-kd22:2.9.18_0": "Cūḷavaggapāḷi niṭṭhitā."
}