{
  "atk-s0503a0:0_0": " Namo tassa bhagavato arahato sammāsambuddhassa",
  "atk-s0503a0:1_0": "Khuddakanikāye",
  "atk-s0503a0:2_0": "Udāna-aṭṭhakathā",
  "atk-s0503a0:3_0": "Ganthārambhakathā",
  "atk-s0503a0:4_0": "Mahākāruṇikaṁ nāthaṁ, ñeyyasāgarapāraguṁ;",
  "atk-s0503a0:5_0": "Vande nipuṇagambhīra-vicitranayadesanaṁ.",
  "atk-s0503a0:6_0": "Vijjācaraṇasampannā, yena nīyanti lokato;",
  "atk-s0503a0:7_0": "Vande tamuttamaṁ dhammaṁ, sammāsambuddhapūjitaṁ.",
  "atk-s0503a0:8_0": "Sīlādiguṇasampanno, ṭhito maggaphalesu yo;",
  "atk-s0503a0:9_0": "Vande ariyasaṅghaṁ taṁ, puññakkhettaṁ anuttaraṁ.",
  "atk-s0503a0:10_0": "Vandanājanitaṁ puññaṁ, iti yaṁ ratanattaye;",
  "atk-s0503a0:11_0": "Hatantarāyo sabbattha, hutvāhaṁ tassa tejasā.",
  "atk-s0503a0:12_0": "Tena tena nidānena, desitāni hitesinā;",
  "atk-s0503a0:13_0": "Yāni suddhāpadānena, udānāni mahesinā.",
  "atk-s0503a0:14_0": "Tāni sabbāni ekajjhaṁ, āropentehi saṅgahaṁ;",
  "atk-s0503a0:15_0": "Udānaṁ nāma saṅgītaṁ, dhammasaṅgāhakehi yaṁ.",
  "atk-s0503a0:16_0": "Jinassa dhammasaṁvega-pāmojjaparidīpanaṁ;",
  "atk-s0503a0:17_0": "Somanassasamuṭṭhāna-gāthāhi paṭimaṇḍitaṁ.",
  "atk-s0503a0:18_0": "Tassa gambhīrañāṇehi, ogāhetabbabhāvato;",
  "atk-s0503a0:19_0": "Kiñcāpi dukkarā kātuṁ, atthasaṁvaṇṇanā mayā.",
  "atk-s0503a0:20_0": "Sahasaṁvaṇṇanaṁ yasmā, dharate satthusāsanaṁ;",
  "atk-s0503a0:21_0": "Pubbācariyasīhānaṁ, tiṭṭhateva vinicchayo.",
  "atk-s0503a0:22_0": "Tasmā taṁ avalambitvā, ogāhetvāna pañcapi;",
  "atk-s0503a0:23_0": "Nikāye upanissāya, porāṇaṭṭhakathānayaṁ.",
  "atk-s0503a0:24_0": "Suvisuddhaṁ asaṁkiṇṇaṁ, nipuṇatthavinicchayaṁ;",
  "atk-s0503a0:25_0": "Mahāvihāravāsīnaṁ, samayaṁ avilomayaṁ.",
  "atk-s0503a0:26_0": "Punappunāgataṁ atthaṁ, vajjayitvāna sādhukaṁ;",
  "atk-s0503a0:27_0": "Yathābalaṁ karissāmi, udānassatthavaṇṇanaṁ.",
  "atk-s0503a0:28_0": "Iti ākaṅkhamānassa, saddhammassa ciraṭṭhitiṁ;",
  "atk-s0503a0:29_0": "Vibhajantassa tassatthaṁ, sādhu gaṇhantu sādhavoti.",
  "atk-s0503a0:30_0": "Tattha udānanti kenaṭṭhena udānaṁ?",
  "atk-s0503a0:30_1": "Udānanaṭṭhena.",
  "atk-s0503a0:30_2": "Kimidaṁ udānaṁ nāma?",
  "atk-s0503a0:30_3": "Pītivegasamuṭṭhāpito udāhāro.",
  "atk-s0503a0:30_4": "Yathā hi yaṁ telādi minitabbavatthu mānaṁ gahetuṁ na sakkoti,",
  "atk-s0503a0:30_5": "vissanditvā gacchati,",
  "atk-s0503a0:30_6": "taṁ ‘‘avaseko’’ti vuccati.",
  "atk-s0503a0:30_7": "Yañca jalaṁ taḷākaṁ gahetuṁ na sakkoti,",
  "atk-s0503a0:30_8": "ajjhottharitvā gacchati,",
  "atk-s0503a0:30_9": "taṁ ‘‘ogho’’ti vuccati.",
  "atk-s0503a0:30_10": "Evameva yaṁ pītivegasamuṭṭhāpitaṁ vitakkavipphāraṁ antohadayaṁ sandhāretuṁ na sakkoti,",
  "atk-s0503a0:30_11": "so adhiko hutvā anto asaṇṭhahitvā bahi vacīdvārena nikkhanto paṭiggāhakanirapekkho udāhāraviseso ‘‘udāna’’nti vuccati.",
  "atk-s0503a0:30_12": "Dhammasaṁvegavasenapi ayamākāro labbhateva.",
  "atk-s0503a0:31_0": "Tayidaṁ katthaci gāthābandhavasena katthaci vākyavasena pavattaṁ.",
  "atk-s0503a0:31_1": "Yaṁ pana aṭṭhakathāsu ‘‘somanassañāṇamayikagāthāpaṭisaṁyuttā’’ti udānalakkhaṇaṁ vuttaṁ,",
  "atk-s0503a0:31_2": "taṁ yebhuyyavasena vuttaṁ.",
  "atk-s0503a0:31_3": "Yebhuyyena hi udānaṁ gāthābandhavasena bhāsitaṁ pītisomanassasamuṭṭhāpitañca.",
  "atk-s0503a0:31_4": "Itarampi pana ‘‘atthi,",
  "atk-s0503a0:31_5": "bhikkhave,",
  "atk-s0503a0:31_6": "tadāyatanaṁ,",
  "atk-s0503a0:31_7": "yattha neva pathavī na āpo’’tiādīsu (udā.",
  "atk-s0503a0:31_8": "71) ‘‘sukhakāmāni bhūtāni,",
  "atk-s0503a0:31_9": "yo daṇḍena vihiṁsatī’’ti (dha. pa. 131),",
  "atk-s0503a0:31_10": "‘‘sace bhāyatha dukkhassa,",
  "atk-s0503a0:31_11": "sace vo dukkhamappiya’’nti evamādīsu (udā. 44; netti.",
  "atk-s0503a0:31_12": "91) ca labbhati.",
  "atk-s0503a0:32_0": "Evaṁ tayidaṁ sabbaññubuddhabhāsitaṁ,",
  "atk-s0503a0:32_1": "paccekabuddhabhāsitaṁ,",
  "atk-s0503a0:32_2": "sāvakabhāsitanti tividhaṁ hoti.",
  "atk-s0503a0:32_3": "Tattha paccekabuddhabhāsitaṁ –",
  "atk-s0503a0:32_4": "‘‘sabbesu bhūtesu nidhāya daṇḍaṁ,",
  "atk-s0503a0:32_5": "aviheṭhayaṁ aññatarampi tesa’’ntiādinā (su. ni. 35; cūḷani.",
  "atk-s0503a0:32_6": "khaggavisāṇasuttaniddesa 121) khaggavisāṇasutte āgatameva.",
  "atk-s0503a0:32_7": "Sāvakabhāsitānipi –",
  "atk-s0503a0:33_0": "‘‘Sabbo rāgo pahīno me, sabbo doso samūhato;",
  "atk-s0503a0:34_0": "Sabbo me vihato moho, sītibhūtosmi nibbuto’’ti. (theragā. 79) –",
  "atk-s0503a0:35_0": "Ādinā theragāthāsu –",
  "atk-s0503a0:36_0": "‘‘Kāyena saṁvutā āsiṁ, vācāya uda cetasā;",
  "atk-s0503a0:37_0": "Samūlaṁ taṇhamabbuyha, sītibhūtāsmi nibbutā’’ti. (therīgā. 15) –",
  "atk-s0503a0:38_0": "Ādinā therīgāthāsu ca āgatāni.",
  "atk-s0503a0:38_1": "Tāni pana tesaṁ therānaṁ therīnañca na kevalaṁ udānāni eva,",
  "atk-s0503a0:38_2": "atha kho sīhanādāpi honti.",
  "atk-s0503a0:38_3": "Sakkādīhi devehi bhāsitāni ‘‘aho dānaṁ paramadānaṁ,",
  "atk-s0503a0:38_4": "kassape suppatiṭṭhita’’ntiādīni (udā. 27),",
  "atk-s0503a0:38_5": "ārāmadaṇḍabrāhmaṇādīhi manussehi ca bhāsitāni ‘‘namo tassa bhagavato’’tiādīni (a. ni.",
  "atk-s0503a0:38_6": "2.38) tisso saṅgītiyo ārūḷhāni udānāni santi eva,",
  "atk-s0503a0:38_7": "na tāni idha adhippetāni.",
  "atk-s0503a0:38_8": "Yāni pana sammāsambuddhena sāmaṁ āhacca bhāsitāni jinavacanabhūtāni,",
  "atk-s0503a0:38_9": "yāni sandhāya bhagavatā pariyattidhammaṁ navadhā vibhajitvā uddisantena udānanti vuttāni,",
  "atk-s0503a0:38_10": "tāneva dhammasaṅgāhakehi ‘‘udāna’’nti saṅgītanti tadevettha saṁvaṇṇetabbabhāvena gahitaṁ.",
  "atk-s0503a0:39_0": "Yā pana ‘‘anekajātisaṁsāra’’ntiādigāthāya dīpitā bhagavatā bodhimūle udānavasena pavattitā anekasatasahassānaṁ",
  "atk-s0503a0:39_1": "sammāsambuddhānaṁ avijahitaudānagāthā ca,",
  "atk-s0503a0:39_2": "etā aparabhāge pana dhammabhaṇḍāgārikassa bhagavatā desitattā dhammasaṅgāhakehi udānapāḷiyaṁ saṅgahaṁ anāropetvā dhammapade saṅgītā.",
  "atk-s0503a0:39_3": "Yañca ‘‘aññāsi vata,",
  "atk-s0503a0:39_4": "bho koṇḍañño,",
  "atk-s0503a0:39_5": "aññāsi vata,",
  "atk-s0503a0:39_6": "bho koṇḍañño’’ti (mahāva. 17; saṁ. ni. 5.1081; paṭi. ma.",
  "atk-s0503a0:39_7": "2.30) udānavacanaṁ dasasahassilokadhātuyā devamanussānaṁ pavedanasamatthanigghosavipphāraṁ bhagavatā bhāsitaṁ,",
  "atk-s0503a0:39_8": "tadapi dhammacakkappavattanasuttantadesanāpariyosāne attanā adhigatadhammekadesassa yathādesitassa ariyamaggassa",
  "atk-s0503a0:39_9": "sāvakesu sabbapaṭhamaṁ therena adhigatattā attano parissamassa saphalabhāvapaccavekkhaṇahetukaṁ paṭhamabodhiyaṁ",
  "atk-s0503a0:39_10": "sabbesaṁ eva bhikkhūnaṁ sammāpaṭipattipaccavekkhaṇahetukaṁ ‘‘ārādhayiṁsu vata maṁ bhikkhū ekaṁ samaya’’ntiādivacanaṁ (ma. ni.",
  "atk-s0503a0:39_11": "1.225) viya pītisomanassajanitaṁ udāhāramattaṁ,",
  "atk-s0503a0:39_12": "‘‘yadā have pātubhavanti dhammā’’tiādivacanaṁ (mahāva. 1-3; udā.",
  "atk-s0503a0:39_13": "1-3) viya pavattiyā nivattiyā vā na pakāsananti,",
  "atk-s0503a0:39_14": "na dhammasaṅgāhakehi udānapāḷiyaṁ saṅgītanti daṭṭhabbaṁ.",
  "atk-s0503a0:40_0": "Taṁ panetaṁ udānaṁ vinayapiṭakaṁ,",
  "atk-s0503a0:40_1": "suttantapiṭakaṁ,",
  "atk-s0503a0:40_2": "abhidhammapiṭakanti tīsu piṭakesu suttantapiṭakapariyāpannaṁ,",
  "atk-s0503a0:40_3": "dīghanikāyo,",
  "atk-s0503a0:40_4": "majjhimanikāyo,",
  "atk-s0503a0:40_5": "saṁyuttanikāyo,",
  "atk-s0503a0:40_6": "aṅguttaranikāyo,",
  "atk-s0503a0:40_7": "khuddakanikāyoti pañcasu nikāyesu khuddakanikāyapariyāpannaṁ, suttaṁ, geyyaṁ,",
  "atk-s0503a0:40_8": "veyyākaraṇaṁ, gāthā, udānaṁ,",
  "atk-s0503a0:40_9": "itivuttakaṁ, jātakaṁ,",
  "atk-s0503a0:40_10": "abbhutadhammaṁ,",
  "atk-s0503a0:40_11": "vedallanti navasu sāsanaṅgesu udānasaṅgahaṁ.",
  "atk-s0503a0:41_0": "‘‘Dvāsīti buddhato gaṇhiṁ, dve sahassāni bhikkhuto;",
  "atk-s0503a0:42_0": "Caturāsīti sahassāni, ye me dhammā pavattino’’ti. (theragā. 1027) –",
  "atk-s0503a0:43_0": "Evaṁ dhammabhaṇḍāgārikena paṭiññātesu caturāsītiyā dhammakkhandhasahassesu katipayadhammakkhandhasaṅgahaṁ.",
  "atk-s0503a0:43_1": "Bodhivaggo,",
  "atk-s0503a0:43_2": "mucalindavaggo,",
  "atk-s0503a0:43_3": "nandavaggo,",
  "atk-s0503a0:43_4": "meghiyavaggo,",
  "atk-s0503a0:43_5": "soṇavaggo,",
  "atk-s0503a0:43_6": "jaccandhavaggo,",
  "atk-s0503a0:43_7": "cūḷavaggo,",
  "atk-s0503a0:43_8": "pāṭaligāmiyavaggoti vaggato aṭṭhavaggaṁ;",
  "atk-s0503a0:43_9": "suttato asītisuttasaṅgahaṁ,",
  "atk-s0503a0:43_10": "gāthāto pañcanavutiudānagāthāsaṅgahaṁ.",
  "atk-s0503a0:43_11": "Bhāṇavārato aḍḍhūnanavamattā bhāṇavārā.",
  "atk-s0503a0:43_12": "Anusandhito bodhisutte pucchānusandhivasena ekānusandhi,",
  "atk-s0503a0:43_13": "suppavāsāsutte pucchānusandhiyathānusandhivasena dve anusandhī,",
  "atk-s0503a0:43_14": "sesesu yathānusandhivasena ekekova anusandhi,",
  "atk-s0503a0:43_15": "ajjhāsayānusandhi panettha natthi.",
  "atk-s0503a0:43_16": "Evaṁ sabbathāpi ekāsītianusandhisaṅgahaṁ.",
  "atk-s0503a0:43_17": "Padato satādhikāni ekavīsa padasahassāni,",
  "atk-s0503a0:43_18": "gāthāpādato tevīsati catussatādhikāni aṭṭha sahassāni ,",
  "atk-s0503a0:43_19": "akkharato sattasahassādhikāni saṭṭhi sahassāni tīṇi ca satāni dvāsīti ca akkharāni.",
  "atk-s0503a0:43_20": "Tenetaṁ vuccati –",
  "atk-s0503a0:44_0": "‘‘Asīti eva suttantā, vaggā aṭṭha samāsato;",
  "atk-s0503a0:45_0": "Gāthā ca pañcanavuti, udānassa pakāsitā.",
  "atk-s0503a0:46_0": "‘‘Aḍḍhūnanavamattā ca, bhāṇavārā pamāṇato;",
  "atk-s0503a0:47_0": "Ekādhikā tathāsīti, udānassānusandhiyo.",
  "atk-s0503a0:48_0": "‘‘Ekavīsasahassāni, satañceva vicakkhaṇo;",
  "atk-s0503a0:49_0": "Padānetānudānassa, gaṇitāni viniddise’’.",
  "atk-s0503a0:50_0": "Gāthāpādato pana –",
  "atk-s0503a0:51_0": "‘‘Aṭṭhasahassamattāni, cattāreva satāni ca;",
  "atk-s0503a0:52_0": "Pādānetānudānassa, tevīsati ca niddise.",
  "atk-s0503a0:53_0": "‘‘Akkharānaṁ sahassāni, saṭṭhi satta satāni ca;",
  "atk-s0503a0:54_0": "Tīṇi dvāsīti ca tathā, udānassa paveditā’’ti.",
  "atk-s0503a0:55_0": "Tassa aṭṭhasu vaggesu bodhivaggo ādi,",
  "atk-s0503a0:55_1": "suttesu paṭhamaṁ bodhisuttaṁ,",
  "atk-s0503a0:55_2": "tassāpi evaṁ me sutantiādikaṁ āyasmatā ānandena paṭhamamahāsaṅgītikāle vuttanidānamādi.",
  "atk-s0503a0:55_3": "Sā panāyaṁ paṭhamamahāsaṅgīti vinayapiṭake (cūḷava.",
  "atk-s0503a0:55_4": "437) tantimārūḷhā eva.",
  "atk-s0503a0:55_5": "Yo panettha nidānakosallatthaṁ vattabbo kathāmaggo sopi sumaṅgalavilāsiniyaṁ dīghanikāyaṭṭhakathāyaṁ (dī. ni. aṭṭha.",
  "atk-s0503a0:55_6": "1.nidānakathā) vutto evāti tattha vuttanayeneva veditabbo."
}