{
  "anya-e0105n29:0_0": "Vinayaṭṭhakathākaraṇaṁ",
  "anya-e0105n29:1_0": "Ācariyo pana imaṁ visuddhimaggapakaraṇaṁ yathāvuttappakārena katvā aññāpi tipiṭakaṭṭhakathāyo anukkamena akāsi. Kathaṁ?",
  "anya-e0105n29:1_1": "Samantapāsādikaṁ nāma vinayaṭṭhakathaṁ buddhasirittherena ajjhesito mahāvihārassa dakkhiṇabhāge padhānagharapariveṇe",
  "anya-e0105n29:1_2": "mahānigamassāmino pāsāde vasanto akāsi.",
  "anya-e0105n29:1_3": "Sā panesā siripāloti nāmantarassa mahānāmarañño vīsatimavasse (973-bu-va) āraddhā ekavīsatimavasse (974-bu-va) niṭṭhānappattā ahosi.",
  "anya-e0105n29:1_4": "Tañca pana karonto mahāmahindattherenābhataṁ sīhaḷabhāsāya saṅkhataṁ mahāaṭṭhakathaṁ tassā sarīraṁ katvā",
  "anya-e0105n29:1_5": "mahāpaccarīkurundīsaṅkhepaandhakaṭṭhakathāhi ca gahetabbaṁ gahetvā sīhaḷadīpe yāva vasabharājakālā pākaṭānaṁ",
  "anya-e0105n29:1_6": "porāṇa vinayadharamahātherānaṁ vinicchayabhūtaṁ theravādampi pakkhipitvā akāsi.",
  "anya-e0105n29:1_7": "Vuttañhetaṁ samantapāsādikāyaṁ –",
  "anya-e0105n29:2_0": "“Saṁvaṇṇanaṁ tañca samārabhanto, tassā mahāaṭṭhakathaṁ sarīraṁ;",
  "anya-e0105n29:3_0": "Katvā mahāpaccariyaṁ tatheva, kurundināmādisu vissutāsu.",
  "anya-e0105n29:4_0": "Vinicchayo aṭṭhakathāsu vutto, yo yuttamatthaṁ apariccajanto;",
  "anya-e0105n29:5_0": "Tatopi antogadhatheravādaṁ, saṁvaṇṇanaṁ samma samārabhissa”nti ca.",
  "anya-e0105n29:6_0": "“Mahāmeghavanuyyāne, bhūmibhāge patiṭṭhito;",
  "anya-e0105n29:7_0": "Mahāvihāro yo satthu, mahābodhivibhūsito.",
  "anya-e0105n29:8_0": "Yaṁ tassa dakkhiṇe bhāge, padhānagharamuttamaṁ;",
  "anya-e0105n29:9_0": "Sucicārittasīlena, bhikkhusaṅghena sevitaṁ.",
  "anya-e0105n29:10_0": "Uḷārakulasambhūto, saṅghupaṭṭhāyako sadā;",
  "anya-e0105n29:11_0": "Anākulāya saddhāya, pasanno ratanattaye.",
  "anya-e0105n29:12_0": "Mahānigamasāmīti, vissuto tattha kārayi;",
  "anya-e0105n29:13_0": "Cārupākārasañcitaṁ, yaṁ pāsādaṁ manoramaṁ.",
  "anya-e0105n29:14_0": "Sandacchāyatarūpetaṁ, sampannasalilāsayaṁ;",
  "anya-e0105n29:15_0": "Vasatā tatra pāsāde, mahānigamasāmino.",
  "anya-e0105n29:16_0": "Sucisīlasamācāraṁ, theraṁ buddhasirivhayaṁ;",
  "anya-e0105n29:17_0": "Yā uddisitvā āraddhā, iddhā vinayavaṇṇanā.",
  "anya-e0105n29:18_0": "Pālayantassa sakalaṁ, laṅkādīpaṁ nirabbudaṁ;",
  "anya-e0105n29:19_0": "Rañño sirinivāsassasiriyā nivāsaṭṭhonabhūtassa siripālanāmakassa rañño (vimati,",
  "anya-e0105n29:19_1": "antimaviṭṭhe),",
  "anya-e0105n29:19_2": "siripālayasassino.",
  "anya-e0105n29:20_0": "Samavīsatime vasse, jayasaṁvacchare ayaṁ;",
  "anya-e0105n29:21_0": "Āraddhā ekavīsamhi, sampatte pariniṭṭhitā.",
  "anya-e0105n29:22_0": "Upaddavākule loke, nirupaddavato ayaṁ;",
  "anya-e0105n29:23_0": "Ekasaṁvacchareneva, yathā niṭṭhaṁ upāgatā”ti pari. aṭṭha. nigamanakathā ca.",
  "anya-e0105n29:24_0": "Ayañca samantapāsādikā vinayaṭṭhakathā adhunā mudditachaṭṭhasaṅgītipotthakavasena sahassato upari aṭṭhapaṇṇāsādhikatisatamattapiṭṭhaparimāṇā",
  "anya-e0105n29:24_1": "(1358) hoti,",
  "anya-e0105n29:24_2": "tassā ca ekasaṁvaccharena niṭṭhāpitattaṁ upanidhāya catuvīsādhikasattasatamattapiṭṭhaparimāṇo (724) visuddhimaggopi",
  "anya-e0105n29:24_3": "antamaso chappañcamāsehi niṭṭhāpito bhaveyyāti sakkā ñātuṁ.",
  "anya-e0105n29:24_4": "Tasmā yaṁ buddhaghosuppattiyaṁ mahāvaṁsavacanaṁ nissāya “visuddhimaggo ācariyabuddhaghosena ekaratteneva",
  "anya-e0105n29:24_5": "tikkhattuṁ likhitvā niṭṭhāpito”ti abhitthutivacanaṁ vuttaṁ,",
  "anya-e0105n29:24_6": "taṁ takkārakassa abhitthutimattamevāti veditabbaṁ.",
  "anya-e0105n29:25_0": "Nanu ca imissaṁ aṭṭhakathāyaṁ “sumaṅgalavilāsiniya”ntiādinā visesanāmavasena āgamaṭṭhakathānaṁ atideso dissati pārā. aṭṭha. 1.15,",
  "anya-e0105n29:25_1": "kathamimissā tāhi paṭhamataraṁ katabhāvo veditabboti?",
  "anya-e0105n29:25_2": "Ācariyassa aṭṭhakathāsu aññamaññātidesato,",
  "anya-e0105n29:25_3": "vinayapiṭakassa garukātabbatarabhāvato,",
  "anya-e0105n29:25_4": "mahāvihāravāsīhi visesena garukatabhāvato,",
  "anya-e0105n29:25_5": "saṅgītikkamānurūpabhāvato,",
  "anya-e0105n29:25_6": "idheva paripuṇṇanidānakathāpakāsanato,",
  "anya-e0105n29:25_7": "nigamane ca paṭhamaṁ sīhaḷaṭṭhakathāyo sutvā karaṇappakāsanato ṭhapetvā visuddhimaggaṁ ayameva paṭhamaṁ katāti veditabbā.",
  "anya-e0105n29:25_8": "Visuddhimagge pana vinayaṭṭhakathāyanti vā vinayaṭṭhakathāsūti vā majjhimaṭṭhakathāsūti vā evaṁ sāmaññanāmavaseneva atideso dissati,",
  "anya-e0105n29:25_9": "na samantapāsādikādivisesanāmavasena.",
  "anya-e0105n29:25_10": "Tasmāssa sabbapaṭhamaṁ katabhāvo pākaṭoyeva.",
  "anya-e0105n29:25_11": "Āgamaṭṭhakathānaṁ idhātideso pārā. aṭṭha.",
  "anya-e0105n29:25_12": "1.15 imissāpi tatthāti dī. ni. aṭṭha.",
  "anya-e0105n29:25_13": "1.8 evaṁ aññamaññātideso pana ācariyassa manasā suvavatthitavasena vā sakkā bhavituṁ,",
  "anya-e0105n29:25_14": "apubbācarimapariniṭṭhāpanena vā. Kathaṁ?",
  "anya-e0105n29:25_15": "Ācariyena hi visuddhimaggaṁ sabbaso niṭṭhāpetvā samantapāsādikādiṁ ekekamaṭṭhakathaṁ karonteneva yattha",
  "anya-e0105n29:25_16": "yattha atthavaṇṇanā vitthārato aññaṭṭhakathāsu pakāsetabbā hoti,",
  "anya-e0105n29:25_17": "tattha tattha “imasmiṁ nāma ṭhāne kathessāmī”ti manasā suvavatthitaṁ vavatthapetvā tañca atidisitvā yathāvavatthitaṭhānappattakāle",
  "anya-e0105n29:25_18": "taṁ vitthārato kathentena tā katā vā bhaveyyuṁ.",
  "anya-e0105n29:25_19": "Ekekissāya vā niṭṭhānāsannappattakāle taṁ ṭhapetvā aññañca aññañca tathā katvā sabbāpi apubbācarimaṁ",
  "anya-e0105n29:25_20": "pariniṭṭhāpitā bhaveyyunti evaṁ dvinnaṁ pakārānamaññataravasena ācariyassāṭṭhakathāsu aññamaññātideso",
  "anya-e0105n29:25_21": "hotīti veditabbanti."
}