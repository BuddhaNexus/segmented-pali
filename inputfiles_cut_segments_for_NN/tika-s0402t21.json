{
  "tika-s0402t21:0_0": "4. Devadūtavaggo",
  "tika-s0402t21:1_0": "1. Sabrahmakasuttavaṇṇanā",
  "tika-s0402t21:2_0": "31.",
  "tika-s0402t21:2_1": "Catutthassa paṭhame sabrahmakānīti saseṭṭhakāni.",
  "tika-s0402t21:2_2": "Yesanti yesaṁ kulānaṁ.",
  "tika-s0402t21:2_3": "Puttānanti puttehi.",
  "tika-s0402t21:2_4": "Pūjitasaddayogena hi idaṁ karaṇatthe sāmivacanaṁ.",
  "tika-s0402t21:2_5": "Tenāti āhārādinā.",
  "tika-s0402t21:2_6": "Paṭijaggitā gopitāti yathākālaṁ tassa tassa dātabbassa dānena veyyāvaccassa ca karaṇena paṭijaggitā ceva uppannānatthappaharaṇena gopitā ca honti.",
  "tika-s0402t21:2_7": "Tesanti mātāpitūnaṁ.",
  "tika-s0402t21:2_8": "Brahmādibhāvasādhanatthanti tesaṁ guṇānaṁ atthitāya loke brahmā nāma vuccati,",
  "tika-s0402t21:2_9": "ācariyo nāma vuccati,",
  "tika-s0402t21:2_10": "āhuneyyo nāma vuccati,",
  "tika-s0402t21:2_11": "te mātāpitūnaṁ puttakaṁ paṭilabhantīti dassanavasena nesaṁ brahmādibhāvasādhanatthaṁ ‘‘bahukārā’’ti,",
  "tika-s0402t21:2_12": "vatvā taṁ tesaṁ bahukārataṁ nānākārato dassetuṁ ‘‘āpādakā’’tiādi vuttaṁ.",
  "tika-s0402t21:2_13": "Mātāpitaro hi puttānaṁ jīvitassa āpādakā,",
  "tika-s0402t21:2_14": "sarīrassa posakā,",
  "tika-s0402t21:2_15": "ācārasamācārānaṁ sikkhāpakā sakalassapi imassa lokassa dassetāro.",
  "tika-s0402t21:2_16": "Tenāha ‘‘puttānaṁ hī’’tiādi.",
  "tika-s0402t21:2_17": "Iṭṭhārammaṇaṁ tāva te dassentu,",
  "tika-s0402t21:2_18": "aniṭṭhārammaṇaṁ kathanti?",
  "tika-s0402t21:2_19": "Tampi dassetabbameva vajjanīyabhāvajānāpanatthaṁ.",
  "tika-s0402t21:3_0": "Avijahitā hontīti tāsaṁ bhāvanāya brahmānaṁ brahmaloke uppannattā avijahitā honti bhāvanā.",
  "tika-s0402t21:3_1": "Lobhanīyavayasmiṁ paṭhamayobbane ativiya mudubhāvappattadassanatthaṁ satavihataggahaṇaṁ.",
  "tika-s0402t21:3_2": "Pāṭiyekkanti visuṁ.",
  "tika-s0402t21:3_3": "Iminā kāraṇenāti iminā yathāvuttena puttesu pavattitehi atikkamena mettādisamuppattisaṅkhātena kāraṇena.",
  "tika-s0402t21:4_0": "Tharusippanti asisattikuntakalāpādiāyudhasippaṁ.",
  "tika-s0402t21:4_1": "Muddāgaṇanāti aṅgulisaṁkocanādinā hatthamuddāya gaṇanā.",
  "tika-s0402t21:4_2": "Ādisaddena pāṇādīnaṁ saṅgaho.",
  "tika-s0402t21:4_3": "Pacchācariyā nāma mātāpitūnaṁ santike uggahitagahaṭṭhavattasseva puggalassa yathāsakaṁ hatthācariyādīnaṁ",
  "tika-s0402t21:4_4": "sippaggāhāpananti katvā sabbapaṭhamaṁ ācariyā nāmāti yojetabbaṁ.",
  "tika-s0402t21:4_5": "Ānīya hutaṁ āhutaṁ.",
  "tika-s0402t21:4_6": "Pakārehi hutaṁ pāhutaṁ.",
  "tika-s0402t21:4_7": "Abhisaṅkhatanti tasseva vevacanaṁ.",
  "tika-s0402t21:5_0": "Namo kareyyāti sāyaṁ pātaṁ upaṭṭhānaṁ gantvā ‘‘idaṁ mayhaṁ uttamapuññakkhetta’’nti namakkāraṁ kareyya.",
  "tika-s0402t21:5_1": "Tāya naṁ pāricariyāyāti ettha nanti nipātamattaṁ,",
  "tika-s0402t21:5_2": "yathāvuttaparicaraṇenāti attho .",
  "tika-s0402t21:5_3": "Atha vā pāricariyāyāti bharaṇakiccakaraṇakulavaṁsappatiṭṭhānāpanādinā pañcavidhaupaṭṭhānena.",
  "tika-s0402t21:5_4": "Vuttañhetaṁ –",
  "tika-s0402t21:6_0": "‘‘Pañcahi kho,",
  "tika-s0402t21:6_1": "gahapatiputta,",
  "tika-s0402t21:6_2": "ṭhānehi puttena puratthimā disā mātāpitaro paccupaṭṭhātabbā –",
  "tika-s0402t21:6_3": "‘bhato nesaṁ bharissāmi,",
  "tika-s0402t21:6_4": "kiccaṁ nesaṁ karissāmi,",
  "tika-s0402t21:6_5": "kulavaṁsaṁ ṭhapessāmi,",
  "tika-s0402t21:6_6": "dāyajjaṁ paṭipajjāmi,",
  "tika-s0402t21:6_7": "atha vā pana petānaṁ kālakatānaṁ dakkhiṇaṁ anuppadassāmī’ti.",
  "tika-s0402t21:6_8": "Imehi kho,",
  "tika-s0402t21:6_9": "gahapatiputta,",
  "tika-s0402t21:6_10": "pañcahi ṭhānehi puttena puratthimā disā mātāpitaro paccupaṭṭhitā pañcahi ṭhānehi puttaṁ anukampanti,",
  "tika-s0402t21:6_11": "pāpā nivārenti,",
  "tika-s0402t21:6_12": "kalyāṇe nivesenti,",
  "tika-s0402t21:6_13": "sippaṁ sikkhāpenti,",
  "tika-s0402t21:6_14": "patirūpena dārena saṁyojenti,",
  "tika-s0402t21:6_15": "samaye dāyajjaṁ niyyādentī’’ti (dī. ni. 3.267).",
  "tika-s0402t21:7_0": "Apica yo mātāpitaro tīsu vatthūsu abhippasanne katvā sīlesu vā patiṭṭhāpetvā pabbajjāya vā niyojetvā upaṭṭhahati,",
  "tika-s0402t21:7_1": "ayaṁ mātāpitūpaṭṭhākānaṁ aggoti veditabbo.",
  "tika-s0402t21:7_2": "Sā panāyaṁ pāricariyā puttassa ubhayalokahitasukhāvahāti taṁ dassetuṁ ‘‘idheva naṁ pasaṁsanti,",
  "tika-s0402t21:7_3": "pecca sagge pamodatī’’ti vuttaṁ.",
  "tika-s0402t21:7_4": "Pasaṁsantīti ‘‘ayaṁ puggalo matteyyo petteyyo saggasaṁvattaniyaṁ paṭipadaṁ pūretī’’ti idheva naṁ pasaṁsanti.",
  "tika-s0402t21:7_5": "Āmodati ādito paṭṭhāya modappattiyā.",
  "tika-s0402t21:7_6": "Pamodati nānappakāramodasampavattiyā.",
  "tika-s0402t21:8_0": "Sabrahmakasuttavaṇṇanā niṭṭhitā.",
  "tika-s0402t21:9_0": "2. Ānandasuttavaṇṇanā",
  "tika-s0402t21:10_0": "32.",
  "tika-s0402t21:10_1": "Dutiye tathājātikoti tathāsabhāvo.",
  "tika-s0402t21:10_2": "Cittekaggatālābhoti cittekaggatāya adhigamo.",
  "tika-s0402t21:10_3": "Rūpameva kilesuppattiyā kāraṇabhāvato rūpanimittaṁ.",
  "tika-s0402t21:10_4": "Esa nayo sesesupi.",
  "tika-s0402t21:10_5": "Sassatādinimittanti sassatucchedabhāvanimittaṁ.",
  "tika-s0402t21:10_6": "Puggalanimittanti puggalābhinivesananimittaṁ.",
  "tika-s0402t21:10_7": "Dhammanimittanti dhammārammaṇasaṅkhātaṁ nimittaṁ.",
  "tika-s0402t21:10_8": "‘‘Siyā nu kho,",
  "tika-s0402t21:10_9": "bhante’’ti therena puṭṭho bhagavā ‘‘siyā’’ti avoca lokuttarasamādhippaṭilābhaṁ sandhāya.",
  "tika-s0402t21:10_10": "So hi nibbānaṁ santaṁ paṇītanti ca passati.",
  "tika-s0402t21:10_11": "Tenāha ‘‘idhānandā’’tiādi.",
  "tika-s0402t21:11_0": "Nibbānaṁsantanti samāpattiṁ appetvāti nibbānaṁ santanti ābhujitvā phalasamāpattiṁ appetvā .",
  "tika-s0402t21:11_1": "Divasampītiādinā asaṅkhatāya dhātuyā accantasantapaṇītādibhāvaṁ dasseti.",
  "tika-s0402t21:11_2": "Aṭṭhavidheti ‘‘santaṁ paṇītaṁ sabbasaṅkhārasamatho sabbūpadhipaṭinissaggo taṇhākkhayo virāgo nirodho",
  "tika-s0402t21:11_3": "nibbāna’’nti evaṁ aṭṭhavidhe ābhogasaññite samannāhāre.",
  "tika-s0402t21:11_4": "Niddhāraṇe cetaṁ bhummaṁ.",
  "tika-s0402t21:11_5": "Imasmiṁ ṭhāne…pe…",
  "tika-s0402t21:11_6": "labbhantevāti ‘‘idhānanda,",
  "tika-s0402t21:11_7": "bhikkhuno evaṁ hotī’’ti āgate imasmiṁ suttappadese ekopi ābhogasamannāhāro cepi sabbe aṭṭhapi ābhogasamannāhārā",
  "tika-s0402t21:11_8": "labbhanteva samannāharataṁ atthāvahattā.",
  "tika-s0402t21:12_0": "Ñāṇena jānitvāti vipassanāñāṇasahitena maggañāṇena jānitvā.",
  "tika-s0402t21:12_1": "Parāni ca oparāni ca cakkhādīni āyatanāni.",
  "tika-s0402t21:12_2": "Santatāyāti paṭippassaddhitāya.",
  "tika-s0402t21:12_3": "Kāyaduccaritādidhūmavirahitoti kāyaduccaritādi eva santāpanaṭṭhena dhūmo,",
  "tika-s0402t21:12_4": "tena virahito.",
  "tika-s0402t21:12_5": "Anīghoti apāpo.",
  "tika-s0402t21:12_6": "Jātijarāgahaṇeneva byādhimaraṇampi gahitamevāti tabbhāvabhāvatoti vuttaṁ.",
  "tika-s0402t21:13_0": "Ānandasuttavaṇṇanā niṭṭhitā.",
  "tika-s0402t21:14_0": "3. Sāriputtasuttavaṇṇanā",
  "tika-s0402t21:15_0": "33. Tatiye,",
  "tika-s0402t21:15_1": "‘‘sāriputta,",
  "tika-s0402t21:15_2": "mayā saṁkhittena desitaṁ dhammaṁ tādisenapi na sukaraṁ viññātu’’nti iminā adhippāyeneva vadanto therassa ñāṇaṁ sabbamatikkamaṁ.",
  "tika-s0402t21:15_3": "Aññātāro ca dullabhāti hi iminā sāmaññavacanena sāriputtattherampi antogadhaṁ katvā dassento tenapi attano desanāya duppaṭividdhabhāvaṁ dasseti.",
  "tika-s0402t21:16_0": "Sammāti hetunā kāraṇena.",
  "tika-s0402t21:16_1": "Tenāha ‘‘upāyenā’’tiādi.",
  "tika-s0402t21:16_2": "Mānābhisamayāti mānassa dassanābhisamayā.",
  "tika-s0402t21:16_3": "Pahānābhisamayoti ca dassanābhisamayoti ca pariññābhisamayo vutto.",
  "tika-s0402t21:16_4": "Arahattamaggo hi pariññākiccasiddhiyā kiccavasena mānaṁ passati,",
  "tika-s0402t21:16_5": "asammohappaṭivedhavasenāti vuttaṁ hoti,",
  "tika-s0402t21:16_6": "ayamassa dassanābhisamayo.",
  "tika-s0402t21:16_7": "Tena diṭṭho pana pahānābhisamayo ca.",
  "tika-s0402t21:16_8": "Dassanābhisamayena hi pariññābhisamayameva pahīyati.",
  "tika-s0402t21:16_9": "Diṭṭhavisena diṭṭhasattānaṁ jīvitaṁ viya ayamassa pahānābhisamayo .",
  "tika-s0402t21:16_10": "Aṭṭhakathāyaṁ pana pahānābhisamayassa dassanābhisamayanānantariyakattā ‘‘pahānābhisamayena’’icceva vuttaṁ.",
  "tika-s0402t21:16_11": "Pahānābhisamaye hi gahite dassanābhisamayo gahitova hoti.",
  "tika-s0402t21:17_0": "Antamakāsidukkhassāti arahattamaggena mānassa pahīnattā ye ime ‘‘kāyabandhanassa anto jīrati (cūḷava. 278),",
  "tika-s0402t21:17_1": "haritantaṁ vā’’ti (ma. ni.",
  "tika-s0402t21:17_2": "1.304) evaṁ vuttaantimamariyādanto ca ‘‘antamidaṁ,",
  "tika-s0402t21:17_3": "bhikkhave,",
  "tika-s0402t21:17_4": "jīvikāna’’nti (saṁ. ni. 3.80; itivu.",
  "tika-s0402t21:17_5": "91) evaṁ vuttalāmakanto ca ‘‘sakkāyo eko anto’’ti (saṁ. ni.",
  "tika-s0402t21:17_6": "3.103) evaṁ vuttakoṭṭhāsanto ca ‘‘esevanto dukkhassa sapaccayasaṅkhayā’’ti evaṁ vuttakoṭṭhāsanto cāti cattāro antā,",
  "tika-s0402t21:17_7": "tesu sabbasseva vaṭṭadukkhassa aduṁ catutthakoṭisaṅkhātaṁ antamakāsi,",
  "tika-s0402t21:17_8": "paricchedaṁ parivaṭumaṁ akāsi,",
  "tika-s0402t21:17_9": "antimasamudayamattāvasesaṁ dukkhamakāsīti vuttaṁ hoti.",
  "tika-s0402t21:17_10": "Tenāha ‘‘vaṭṭadukkhassa antamakāsī’’ti.",
  "tika-s0402t21:18_0": "Nanu ca ‘‘pahāna’’nti imassa niddese nibbānaṁ āgataṁ?",
  "tika-s0402t21:18_1": "Idha paṭippassaddhippahānasaṅkhātaṁ arahattaphalaṁ vuttaṁ,",
  "tika-s0402t21:18_2": "tasmā niddesenāyaṁ vaṇṇanā virujjhatīti āha ‘‘niddese panā’’tiādi.",
  "tika-s0402t21:18_3": "Tattha tāni padāni āgatānīti tasmiṁ niddese ‘‘pahānaṁ vūpasamaṁ paṭinissagga’’ntiādīni (cūḷani.",
  "tika-s0402t21:18_4": "75 udayamāṇavapucchāniddeso) padāni āgatāni.",
  "tika-s0402t21:19_0": "Dhammatakkapurejavanti iminā tasmiṁ catutthajjhānavimokkhe ṭhatvā jhānaṅgāni vipassitvā adhigataṁ arahattavimokkhaṁ vadati.",
  "tika-s0402t21:19_1": "Arahattavimokkhassa hi maggasampayuttasammāsaṅkappasaṅkhāto dhammatakko purejavo hoti.",
  "tika-s0402t21:20_0": "Sāriputtasuttavaṇṇanā niṭṭhitā.",
  "tika-s0402t21:21_0": "4. Nidānasuttavaṇṇanā",
  "tika-s0402t21:22_0": "34.",
  "tika-s0402t21:22_1": "Catutthe piṇḍakaraṇatthāyāti āyūhanavasena rāsikaraṇatthāya.",
  "tika-s0402t21:22_2": "Abhinnānīti ekadesenapi akhaṇḍitāni.",
  "tika-s0402t21:22_3": "Bhinnakālato paṭṭhāya hi bījaṁ bījakiccāya na upakappati.",
  "tika-s0402t21:22_4": "Apūtīnīti udakatemanena pūtibhāvaṁ na upagatāni.",
  "tika-s0402t21:22_5": "Pūtibījañhi bījatthāya na upakappati.",
  "tika-s0402t21:22_6": "Tenāha ‘‘pūtibhāvena abījattaṁ appattānī’’ti.",
  "tika-s0402t21:22_7": "Na vātena na ca ātapena hatānīti vātena ca ātapena ca na hatāni,",
  "tika-s0402t21:22_8": "nirojataṁ na pāpitāni.",
  "tika-s0402t21:22_9": "Nirojañhi kasaṭabījaṁ bījatthāya na upakappati.",
  "tika-s0402t21:22_10": "Sārādānīti taṇḍulasārassa ādānato sārādāni.",
  "tika-s0402t21:22_11": "Nissārañhi bījaṁ bījatthāya na upakappati.",
  "tika-s0402t21:22_12": "Tenāha ‘‘gahitasārānī’’ti,",
  "tika-s0402t21:22_13": "patiṭṭhitasārānīti attho.",
  "tika-s0402t21:22_14": "Sannicayabhāvena sukhaṁ sayitānīti cattāro māse koṭṭhapakkhittaniyāmeneva sukhasayitāni.",
  "tika-s0402t21:23_0": "Kammavibhattīti kammavibhāgo.",
  "tika-s0402t21:23_1": "Diṭṭhadhammo vuccati paccakkhabhūto paccuppanno attabhāvo,",
  "tika-s0402t21:23_2": "tattha veditabbaphalaṁ kammaṁ diṭṭhadhammavedanīyaṁ.",
  "tika-s0402t21:23_3": "Paccupannabhavato anantaraṁ veditabbaphalaṁ kammaṁ upapajjavedanīyaṁ.",
  "tika-s0402t21:23_4": "Aparapariyāyavedanīyanti diṭṭhadhammānantarabhavato aññasmiṁ attabhāvapariyāye attabhāvaparivatte veditabbaphalaṁ kammaṁ.",
  "tika-s0402t21:23_5": "Paṭipakkhehi anabhibhūtatāya paccayavisesena paṭiladdhavisesatāya ca balavabhāvappattā tādisassa pubbābhisaṅkhārassa",
  "tika-s0402t21:23_6": "vasena sātisayā hutvā pavattā paṭhamajavanacetanā tasmiṁyeva attabhāve phaladāyinī diṭṭhadhammavedanīyakammaṁ nāma.",
  "tika-s0402t21:23_7": "Sā hi vuttākārena balavatī javanasantāne guṇavisesayuttesu upakārānupakāravasappavattiyā āsevanālābhena",
  "tika-s0402t21:23_8": "appavipākatāya ca paṭhamajavanacetanā itaradvayaṁ viya pavattasantānuparamāpekkhaṁ okāsalābhāpekkhañca",
  "tika-s0402t21:23_9": "kammaṁ na hotīti idheva pupphamattaṁ viya pavattivipākamattaṁ phalaṁ deti.",
  "tika-s0402t21:23_10": "Tathā asakkontanti kammassa vipākadānaṁ nāma upadhippayogādipaccayantarasamavāyeneva hotīti tadabhāvato tasmiṁyeva attabhāve vipākaṁ dātuṁ asakkontaṁ.",
  "tika-s0402t21:23_11": "Ahosikammanti ahosi eva kammaṁ,",
  "tika-s0402t21:23_12": "na tassa vipāko ahosi atthi bhavissati cāti evaṁ veditabbaṁ kammaṁ.",
  "tika-s0402t21:24_0": "Atthasādhikāti dānādipāṇātipātādiatthassa nipphādikā.",
  "tika-s0402t21:24_1": "Kā pana sāti āha ‘‘sattamajavanacetanā’’ti.",
  "tika-s0402t21:24_2": "Sā hi sanniṭṭhāpakacetanā vuttanayena paṭiladdhavisesā purimajavanacetanāhi laddhāsevanā ca samānā anantarattabhāve",
  "tika-s0402t21:24_3": "vipākadāyinī upapajjavedanīyakammaṁ nāma.",
  "tika-s0402t21:24_4": "Purimaupamāyayevāti migaluddakopamāyayeva.",
  "tika-s0402t21:25_0": "Sati saṁsārappavattiyāti iminā asati saṁsārappavattiyaṁ ahosikammapakkhe tiṭṭhati vipaccanokāsassa abhāvatoti dīpeti.",
  "tika-s0402t21:25_1": "Yaṁ garukanti yaṁ akusalaṁ mahāsāvajjaṁ,",
  "tika-s0402t21:25_2": "kusalañca mahānubhāvaṁ kammaṁ.",
  "tika-s0402t21:25_3": "Kusalaṁ vā hi hotu akusalaṁ vā,",
  "tika-s0402t21:25_4": "yaṁ garukaṁ mātughātādikammaṁ vā mahaggatakammaṁ vā,",
  "tika-s0402t21:25_5": "tadeva paṭhamaṁ vipaccati.",
  "tika-s0402t21:25_6": "Tenāha ‘‘kusalākusalesu panā’’tiādi.",
  "tika-s0402t21:25_7": "Yaṁ bahulanti yaṁ bahulaṁ abhiṇhaso kataṁ samāsevitaṁ.",
  "tika-s0402t21:25_8": "Tenāha ‘‘kusalākusalesu pana yaṁ bahulaṁ hotī’’tiādi.",
  "tika-s0402t21:25_9": "Yadāsannaṁ nāma maraṇakāle anussaritaṁ kammaṁ,",
  "tika-s0402t21:25_10": "āsannakāle kate pana vattabbameva natthīti āha ‘‘yaṁ pana kusalākusalesu āsannamaraṇe’’tiādi.",
  "tika-s0402t21:25_11": "Anussaritunti paribyattabhāvena anussarituṁ.",
  "tika-s0402t21:26_0": "Tesaṁ abhāveti tesaṁ yaṁgarukādīnaṁ tiṇṇaṁ kammānaṁ abhāve.",
  "tika-s0402t21:26_1": "Yattha katthaci vipākaṁ detīti paṭisandhijanakavasena vipākaṁ deti.",
  "tika-s0402t21:26_2": "Paṭisandhijanakavasena hi garukādikammacatukkaṁ vuttaṁ.",
  "tika-s0402t21:26_3": "Tattha garukaṁ sabbapaṭhamaṁ vipaccati,",
  "tika-s0402t21:26_4": "garuke asati bahulīkataṁ,",
  "tika-s0402t21:26_5": "tasmiṁ asati yadāsannaṁ ,",
  "tika-s0402t21:26_6": "tasmiṁ asati ‘‘kaṭattā vā panā’’ti vuttaṁ purimajātīsu katakammaṁ vipaccati.",
  "tika-s0402t21:26_7": "Bahulāsannapubbakatesu ca balābalaṁ jānitabbaṁ.",
  "tika-s0402t21:26_8": "Pāpato pāpantaraṁ kalyāṇañca,",
  "tika-s0402t21:26_9": "kalyāṇato kalyāṇantaraṁ pāpañca bahulīkataṁ.",
  "tika-s0402t21:26_10": "Tato mahatova pubbakatādi appañca bahulānussaraṇena vippaṭisārādijananato,",
  "tika-s0402t21:26_11": "paṭipakkhassa aparipuṇṇatāya āraddhavipākassa kammassa kammasesassa vā aparapariyāyavedanīyassa aparikkhīṇatāya",
  "tika-s0402t21:26_12": "santatiyā pariṇāmavisesatoti tehi tehi kāraṇehi āyūhitaphalaṁ paṭhamaṁ vipaccati.",
  "tika-s0402t21:26_13": "Mahānāradakassapajātake (jā.",
  "tika-s0402t21:26_14": "2.22.1153 ādayo) videharañño senāpati alāto,",
  "tika-s0402t21:26_15": "bījako dāso,",
  "tika-s0402t21:26_16": "rājakaññā rucā ca ettha nidassanaṁ.",
  "tika-s0402t21:26_17": "Tathā hi vuttaṁ bhagavatā –",
  "tika-s0402t21:27_0": "‘‘Tatrānanda,",
  "tika-s0402t21:27_1": "yvāyaṁ puggalo idha pāṇātipātī…pe…",
  "tika-s0402t21:27_2": "micchādiṭṭhi.",
  "tika-s0402t21:27_3": "Kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati,",
  "tika-s0402t21:27_4": "pubbe vāssa taṁ kataṁ hoti pāpakammaṁ dukkhavedanīyaṁ,",
  "tika-s0402t21:27_5": "pacchā vāssa taṁ kataṁ hoti pāpakammaṁ dukkhavedanīyaṁ,",
  "tika-s0402t21:27_6": "maraṇakāle vāssa hoti micchādiṭṭhi samattā samādinnā,",
  "tika-s0402t21:27_7": "tena so kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatī’’ti –",
  "tika-s0402t21:28_0": "Ādi .",
  "tika-s0402t21:28_1": "Sabbaṁ mahākammavibhaṅgasuttaṁ (ma. ni.",
  "tika-s0402t21:28_2": "3.303) vitthāretabbaṁ.",
  "tika-s0402t21:28_3": "Kiṁ bahunā.",
  "tika-s0402t21:28_4": "Yaṁ taṁ tathāgatassa mahākammavibhaṅgañāṇaṁ,",
  "tika-s0402t21:28_5": "tassevāyaṁ visayo,",
  "tika-s0402t21:28_6": "yadidaṁ tassa tassa kammassa tena tena kāraṇena pubbāparavipākatā samatthīyati.",
  "tika-s0402t21:29_0": "Idāni janakādikammacatukkaṁ vibhajanto ‘‘janakaṁ nāmā’’tiādimāha.",
  "tika-s0402t21:29_1": "Pavattiṁ na janetīti pavattivipākaṁ na janeti.",
  "tika-s0402t21:29_2": "Paṭhamanaye janakakammassa paṭisandhivipākamattasseva vuttattā tassa pavattivipākadāyakattampi anujānanto ‘‘aparo nayo’’tiādimāha.",
  "tika-s0402t21:29_3": "Tattha paṭisandhidānādivasena vipākasantānassa nibbattakaṁ janakaṁ.",
  "tika-s0402t21:29_4": "Sukhadukkhasantānassa nāmarūpappabandhassa vā cirataraṁ pavattihetubhūtaṁ upatthambhakaṁ.",
  "tika-s0402t21:29_5": "Tenāha ‘‘sukhadukkhaṁ upatthambheti,",
  "tika-s0402t21:29_6": "addhānaṁ pavattetī’’ti.",
  "tika-s0402t21:29_7": "Upapīḷakaṁ sukhadukkhappabandhe pavattamāne saṇikaṁ saṇikaṁ hāpeti.",
  "tika-s0402t21:29_8": "Tenāha ‘‘sukhadukkhaṁ pīḷeti bādheti,",
  "tika-s0402t21:29_9": "addhānaṁ pavattituṁ na detī’’ti.",
  "tika-s0402t21:30_0": "Vātakāḷako mahallako core ghātetuṁ na sakkotīti so kira mahallakakāle ekappahārena sīsaṁ chindituṁ na sakkoti,",
  "tika-s0402t21:30_1": "dve tayo vāre paharanto manusse kilameti,",
  "tika-s0402t21:30_2": "tasmā te evamāhaṁsu.",
  "tika-s0402t21:30_3": "Anulomikaṁ khantiṁ paṭilabhitvāti sotāpattimaggassa orato anulomikaṁ khantiṁ labhitvā .",
  "tika-s0402t21:30_4": "Taruṇavacchāya gāviyā madditvā jīvitakkhayaṁ pāpitoti ekā kira yakkhinī dhenuvesena āgantvā ure paharitvā māresi,",
  "tika-s0402t21:30_5": "taṁ sandhāyetaṁ vuttaṁ.",
  "tika-s0402t21:30_6": "Nagare bhavo nāgariyo.",
  "tika-s0402t21:31_0": "Ghātetvāti upacchinditvā.",
  "tika-s0402t21:31_1": "Kammassa upacchindanaṁ nāma tassa vipākappaṭibāhanamevāti āha ‘‘tassa vipākaṁ paṭibāhitvā’’ti.",
  "tika-s0402t21:31_2": "Tañca attano vipākuppattiyā okāsakaraṇanti vuttaṁ ‘‘attano vipākassa okāsaṁ karotī’’ti.",
  "tika-s0402t21:31_3": "Vipaccanāya katokāsaṁ kammaṁ vipakkammeva nāma hotīti āha ‘‘evaṁ pana kammena kate okāse taṁ vipākaṁ uppannaṁ nāma vuccatī’’ti.",
  "tika-s0402t21:31_4": "Upapīḷakaṁ aññassa vipākaṁ upacchindati,",
  "tika-s0402t21:31_5": "na sayaṁ attano vipākaṁ deti.",
  "tika-s0402t21:31_6": "Upaghātakaṁ pana dubbalakammaṁ upacchinditvā attano vipākaṁ uppādetīti ayametesaṁ viseso.",
  "tika-s0402t21:31_7": "Kiñci bahvābādhatādipaccayūpasannipātena vipākassa vibādhakaṁ upapīḷakaṁ,",
  "tika-s0402t21:31_8": "tathā vipākasseva upacchedakaṁ.",
  "tika-s0402t21:31_9": "Upaghātakakammaṁ pana upaghātetvā attano vipākassa okāsakaraṇena vipaccane sati janakameva siyā.",
  "tika-s0402t21:31_10": "Janakādibhāvo nāma vipākaṁ pati icchitabbo,",
  "tika-s0402t21:31_11": "na kammaṁ patīti vipākasseva upaghātakatā yuttā viya dissati,",
  "tika-s0402t21:31_12": "vīmaṁsitabbaṁ.",
  "tika-s0402t21:32_0": "Aparo nayo –",
  "tika-s0402t21:32_1": "yasmiṁ kamme kate paṭisandhiyaṁ pavatte ca vipākakaṭattārūpānaṁ uppatti hoti,",
  "tika-s0402t21:32_2": "taṁ janakaṁ.",
  "tika-s0402t21:32_3": "Yasmiṁ pana kate aññena janitassa iṭṭhassa vā aniṭṭhassa vā phalassa vibādhakavicchedakapaccayānuppattiyā",
  "tika-s0402t21:32_4": "upabrūhanapaccayuppattiyā janakasāmatthiyānurūpaṁ parisuddhiciratarappabandhā hoti,",
  "tika-s0402t21:32_5": "taṁ upatthambhakaṁ.",
  "tika-s0402t21:32_6": "Janakena nibbattitaṁ kusalaphalaṁ vā akusalaphalaṁ vā yena paccanīkabhūtena rogadhātuvisamatādinimittatāya vibādhayati,",
  "tika-s0402t21:32_7": "taṁ upapīḷakaṁ.",
  "tika-s0402t21:32_8": "Yena pana kammunā janakasāmatthiyavasena ciratarappabandhārahampi samānaṁ phalaṁ vicchedakapaccayuppattiyā upahaññati vicchijjati,",
  "tika-s0402t21:32_9": "taṁ upaghātakanti ayamettha sāro.",
  "tika-s0402t21:33_0": "Tattha keci dutiyassa kusalabhāvaṁ itthattamāgatassa appābādhadīghāyukatāsaṁvattanavasena,",
  "tika-s0402t21:33_1": "pacchimānaṁ dvinnaṁ akusalabhāvaṁ bahvābādhaappāyukatāsaṁvattanavasena vaṇṇenti.",
  "tika-s0402t21:33_2": "Tathā ca vuttaṁ majjhimanikāye cūḷakammavibhaṅgasuttavaṇṇanāyaṁ (ma. ni. aṭṭha. 3.290) –",
  "tika-s0402t21:34_0": "‘‘Cattāri hi kammāni –",
  "tika-s0402t21:34_1": "upapīḷakaṁ,",
  "tika-s0402t21:34_2": "upacchedakaṁ, janakaṁ,",
  "tika-s0402t21:34_3": "upatthambhakanti.",
  "tika-s0402t21:34_4": "Balavakammena hi nibbattaṁ pavatte upapīḷakaṁ āgantvā atthato evaṁ vadati nāma ‘sacāhaṁ paṭhamataraṁ jāneyyaṁ,",
  "tika-s0402t21:34_5": "na te idha nibbattituṁ dadeyyaṁ,",
  "tika-s0402t21:34_6": "catūsuyeva taṁ apāyesu nibbattāpeyyaṁ. Hotu,",
  "tika-s0402t21:34_7": "tvaṁ yattha katthaci nibbatta,",
  "tika-s0402t21:34_8": "ahaṁ upapīḷakakammaṁ nāma taṁ pīḷetvā nirojaṁ niyūsaṁ kasaṭaṁ karissāmī’ti.",
  "tika-s0402t21:34_9": "Tato paṭṭhāya taṁ tādisaṁ karoti.",
  "tika-s0402t21:34_10": "Kiṁ karoti?",
  "tika-s0402t21:34_11": "Parissayaṁ upaneti,",
  "tika-s0402t21:34_12": "bhoge vināseti.",
  "tika-s0402t21:35_0": "‘‘Tattha dārakassa mātukucchiyaṁ nibbattakālato paṭṭhāya mātu assādo vā sukhaṁ vā na hoti,",
  "tika-s0402t21:35_1": "mātāpitūnaṁ pīḷāva uppajjati.",
  "tika-s0402t21:35_2": "Evaṁ parissayaṁ upaneti.",
  "tika-s0402t21:35_3": "Dārakassa pana mātukucchimhi nibbattakālato paṭṭhāya gehe bhogā udakaṁ patvā loṇaṁ viya rājādīnaṁ vasena nassanti,",
  "tika-s0402t21:35_4": "kumbhadohanadhenuyo khīraṁ na denti,",
  "tika-s0402t21:35_5": "sūratā goṇā caṇḍā honti,",
  "tika-s0402t21:35_6": "kāṇā honti,",
  "tika-s0402t21:35_7": "khañjā honti,",
  "tika-s0402t21:35_8": "gomaṇḍale rogo patati,",
  "tika-s0402t21:35_9": "dāsādayo vacanaṁ na karonti,",
  "tika-s0402t21:35_10": "vāpitaṁ sassaṁ na jāyati,",
  "tika-s0402t21:35_11": "gehagataṁ gehe,",
  "tika-s0402t21:35_12": "araññagataṁ araññe nassati,",
  "tika-s0402t21:35_13": "anupubbena ghāsacchādanamattaṁ dullabhaṁ hoti,",
  "tika-s0402t21:35_14": "gabbhaparihāro na hoti,",
  "tika-s0402t21:35_15": "vijātakāle mātu thaññaṁ chijjati,",
  "tika-s0402t21:35_16": "dārako parihāraṁ alabhanto pīḷito nirojo niyūso kasaṭo hoti.",
  "tika-s0402t21:35_17": "Idaṁ upapīḷakakammaṁ nāma.",
  "tika-s0402t21:36_0": "‘‘Dīghāyukakammena pana nibbattassa upacchedakakammaṁ āgantvā āyuṁ chindati.",
  "tika-s0402t21:36_1": "Yathā hi puriso aṭṭhusabhagamanaṁ katvā saraṁ khipeyya,",
  "tika-s0402t21:36_2": "tamañño dhanuto muttamattaṁ muggarena paharitvā tattheva pāteyya,",
  "tika-s0402t21:36_3": "evaṁ dīghāyukakammena nibbattassa upacchedakakammaṁ āyuṁ chindati.",
  "tika-s0402t21:36_4": "Kiṁ karoti?",
  "tika-s0402t21:36_5": "Corānaṁ aṭaviṁ paveseti,",
  "tika-s0402t21:36_6": "vāḷamacchodakaṁ otāreti,",
  "tika-s0402t21:36_7": "aññataraṁ vā pana saparissayaṭhānaṁ upaneti.",
  "tika-s0402t21:36_8": "Idaṁ upacchedakakammaṁ nāma.",
  "tika-s0402t21:36_9": "‘Upaghātaka’ntipi etasseva nāmaṁ.",
  "tika-s0402t21:36_10": "Paṭisandhinibbattakaṁ pana kammaṁ janakakammaṁ nāma.",
  "tika-s0402t21:36_11": "Appabhogakulādīsu nibbattassa bhogasampadādikaraṇena upatthambhakakammaṁ upatthambhakakammaṁ nāma.",
  "tika-s0402t21:37_0": "‘‘Parittakammenapi nibbattaṁ etaṁ pavatte pāṇātipātādiviratikammaṁ āgantvā atthato evaṁ vadati nāma ‘sacāhaṁ paṭhamataraṁ jāneyyaṁ,",
  "tika-s0402t21:37_1": "na te idha nibbattituṁ dadeyyaṁ,",
  "tika-s0402t21:37_2": "devalokeyeva taṁ nibbattāpeyyaṁ, hotu,",
  "tika-s0402t21:37_3": "tvaṁ yattha katthaci nibbatta,",
  "tika-s0402t21:37_4": "ahaṁ upatthambhakakammaṁ nāma upatthambhaṁ te karissāmī’ti upatthambhaṁ karoti.",
  "tika-s0402t21:37_5": "Kiṁ karoti?",
  "tika-s0402t21:37_6": "Parissayaṁ nāseti,",
  "tika-s0402t21:37_7": "bhoge uppādeti.",
  "tika-s0402t21:38_0": "‘‘Tattha dārakassa mātukucchiyaṁ nibbattakālato paṭṭhāya mātāpitūnaṁ sukhameva sātameva hoti.",
  "tika-s0402t21:38_1": "Yepi pakatiyā manussāmanussaparissayā honti,",
  "tika-s0402t21:38_2": "te sabbe apagacchanti .",
  "tika-s0402t21:38_3": "Evaṁ parissayaṁ nāseti.",
  "tika-s0402t21:38_4": "Dārakassa pana mātukucchimhi nibbattakālato paṭṭhāya gehe bhogānaṁ pamāṇaṁ na hoti,",
  "tika-s0402t21:38_5": "nidhikumbhiyo puratopi pacchatopi gehaṁ parivaṭṭamānā pavisanti.",
  "tika-s0402t21:38_6": "Mātāpitaro parehi ṭhapitadhanassapi sammukhībhāvaṁ gacchanti,",
  "tika-s0402t21:38_7": "dhenuyo bahukhīrā honti,",
  "tika-s0402t21:38_8": "goṇā sukhasīlā honti,",
  "tika-s0402t21:38_9": "vappaṭṭhāne sassāni sampajjanti,",
  "tika-s0402t21:38_10": "vaḍḍhiyā vā sampayuttaṁ,",
  "tika-s0402t21:38_11": "tāvakālikaṁ vā dinnaṁ dhanaṁ acoditā sayameva āharitvā denti,",
  "tika-s0402t21:38_12": "dāsādayo subbacā honti,",
  "tika-s0402t21:38_13": "kammantā na parihāyanti,",
  "tika-s0402t21:38_14": "dārako gabbhato paṭṭhāya parihāraṁ labhati,",
  "tika-s0402t21:38_15": "komārikavejjā sannihitāva honti.",
  "tika-s0402t21:38_16": "Gahapatikule jāto seṭṭhiṭṭhānaṁ,",
  "tika-s0402t21:38_17": "amaccakulādīsu jāto senāpatiṭṭhānādīni labhati.",
  "tika-s0402t21:38_18": "Evaṁ bhoge uppādeti.",
  "tika-s0402t21:38_19": "So aparissayo sabhogo ciraṁ jīvati.",
  "tika-s0402t21:38_20": "Idaṁ upatthambhakakammaṁ nāma.",
  "tika-s0402t21:38_21": "Imesu catūsu purimāni dve akusalāneva,",
  "tika-s0402t21:38_22": "janakaṁ kusalampi akusalampi,",
  "tika-s0402t21:38_23": "upatthambhakaṁ kusalamevā’’ti.",
  "tika-s0402t21:39_0": "Ettha vibādhūpaghātā nāma kusalavipākamhi na yuttāti adhippāyena ‘‘dve akusalānevā’’ti vuttaṁ.",
  "tika-s0402t21:39_1": "Devadattādīnaṁ pana nāgādīnaṁ ito anuppadinnayāpanakapetānañca narakādīsu akusalavipākūpatthambhanūpapīḷanūpaghātakāni",
  "tika-s0402t21:39_2": "santīti catunnampi kusalākusalabhāvo na virujjhati.",
  "tika-s0402t21:39_3": "Evañca katvā yā bahūsu ānantariyesu katesu ekena gahitappaṭisandhikassa itaresaṁ tassa anubalappadāyitā vuttā,",
  "tika-s0402t21:39_4": "sāpi samatthitā hoti.",
  "tika-s0402t21:40_0": "Suttantapariyāyena ekādasa kammāni vibhajitvā idāni abhidhammapariyāpannaṁ dassento ‘‘atthekaccāni pāpakāni",
  "tika-s0402t21:40_1": "kammasamādānānī’’tiādinā vibhaṅgapāḷiṁ (vibha.",
  "tika-s0402t21:40_2": "810) dasseti.",
  "tika-s0402t21:40_3": "Tattha gatisampattipaṭibāḷhānīti gatisampattiyā paṭibāhitāni nivāritāni paṭisedhitāni.",
  "tika-s0402t21:40_4": "Sesapadesupi eseva nayo.",
  "tika-s0402t21:40_5": "Tattha ca gatisampattīti sampannagati devaloko ca manussaloko ca.",
  "tika-s0402t21:40_6": "Gativipattīti vipannagati cattāro apāyā.",
  "tika-s0402t21:40_7": "Upadhisampattīti attabhāvasamiddhi.",
  "tika-s0402t21:40_8": "Upadhivipattīti hīnaattabhāvatā.",
  "tika-s0402t21:40_9": "Kālasampattīti surājasumanussakālasaṅkhāto sampannakālo.",
  "tika-s0402t21:40_10": "Kālavipattīti durājadummanussakālasaṅkhāto vipannakālo.",
  "tika-s0402t21:40_11": "Payogasampattīti sammāpayogo.",
  "tika-s0402t21:40_12": "Payogavipattīti micchāpayogo.",
  "tika-s0402t21:41_0": "Idāni yathāvuttapāḷiyā atthaṁ dassento ‘‘tatthā’’tiādimāha.",
  "tika-s0402t21:41_1": "Tattha aniṭṭhārammaṇānubhavanārahe kamme vijjamāneyevāti iminā aniṭṭhārammaṇānubhavananimmittakassa pāpakammassa sabbhāvaṁ dasseti.",
  "tika-s0402t21:41_2": "Taṁ kammanti taṁ pāpakaṁ kammaṁ.",
  "tika-s0402t21:41_3": "Ekaccassa hi aniṭṭhārammaṇānubhavananimittaṁ bahupāpakammaṁ vijjamānampi gativipattiyaṁ ṭhitasseva vipaccati.",
  "tika-s0402t21:41_4": "Yadi pana so ekena kalyāṇakammena gatisampattiyaṁ devesu vā manussesu vā nibbatteyya,",
  "tika-s0402t21:41_5": "tādise ṭhāne akusalassa vāro natthi,",
  "tika-s0402t21:41_6": "ekantaṁ kusalassevāti taṁ kammaṁ gatisampattipaṭibāḷhaṁ na vipaccati.",
  "tika-s0402t21:41_7": "Patibāhitaṁ hutvāti bādhitaṁ hutvā.",
  "tika-s0402t21:41_8": "Attabhāvasamiddhiyanti sarīrasampattiyaṁ.",
  "tika-s0402t21:41_9": "Kiliṭṭhakammassāti hatthimeṇḍaassabandhakagopālakādikammassa.",
  "tika-s0402t21:41_10": "Palāyitabbayuttakāleti hatthiādipaccatthikasamāgamakāle.",
  "tika-s0402t21:41_11": "Lañjaṁ detīti evaṁ me bādhataṁ paresaṁ vase na hotīti deti.",
  "tika-s0402t21:41_12": "Corikayuttakāleti pakkhabalādīnaṁ labbhamānakāle.",
  "tika-s0402t21:41_13": "Antarakappeti pariyosānappatte antarakappe.",
  "tika-s0402t21:42_0": "Abhidhammanayena soḷasa kammāni vibhajitvā paṭisambhidāmaggapariyāyena (paṭi. ma.",
  "tika-s0402t21:42_1": "1.234-235) dvādasa kammāni vibhajitvā dassetuṁ ‘‘aparānipī’’tiādimāha.",
  "tika-s0402t21:42_2": "Tattha atītabhavesu katassa kammassa atītabhavesuyeva vipakkavipākaṁ gahetvā ‘‘ahosi kammaṁ ahosi kammavipāko’’ti",
  "tika-s0402t21:42_3": "vuttanti āha ‘‘yaṁ kammaṁ atīte āyūhita’’ntiādi.",
  "tika-s0402t21:42_4": "Vipākavāranti vipaccanāvasaraṁ vipākavāraṁ.",
  "tika-s0402t21:42_5": "‘‘Vipākavāraṁ labhatī’’ti iminā vuttamevatthaṁ ‘‘paṭisandhiṁ janesī’’tiādinā vibhāveti.",
  "tika-s0402t21:42_6": "Tattha paṭisandhiṁ janesīti iminā ca paṭisandhidāyakassa kammassa pavattivipākadāyitāpi vuttā hoti.",
  "tika-s0402t21:42_7": "Pavattivipākasseva pana dāyakaṁ rūpajanakasīsena vadati.",
  "tika-s0402t21:42_8": "Tasseva atītassa kammassa diṭṭhadhammavedanīyassa upapajjavedanīyassa ca paccayavekallena atītabhavesuyeva avipakkavipākañca,",
  "tika-s0402t21:42_9": "atīteyeva parinibbutassa diṭṭhadhammavedanīyaupapajjavedanīyaaparapariyāyavedanīyassa kammassa avipakkavipākañca",
  "tika-s0402t21:42_10": "gahetvā ‘‘ahosi kammaṁ nāhosi kammavipāko’’tipi vuttanti āha ‘‘yaṁ pana vipākavāraṁ na labhī’’tiādi.",
  "tika-s0402t21:43_0": "Atītasseva kammassa avipakkavipākassa paccuppannabhave paccayasampattiyā vipaccamānaṁ vipākaṁ gahetvā",
  "tika-s0402t21:43_1": "‘‘ahosi kammaṁ atthi kammavipāko’’ti vuttanti āha ‘‘yaṁ pana atīte āyūhita’’ntiādimāha.",
  "tika-s0402t21:43_2": "Atītasseva kammassa atikkantavipākakālassa ca paccuppannabhave parinibbāyantassa ca avipaccamānavipākaṁ",
  "tika-s0402t21:43_3": "gahetvā ‘‘ahosi kammaṁ natthi kammavipāko’’ti vuttanti āha ‘‘aladdhavipākavāra’’ntiādi.",
  "tika-s0402t21:43_4": "Atītasseva kammassa vipākārahassa avipakkavipākassa anāgatabhave paccayasampattiyā vipaccitabbaṁ vipākaṁ",
  "tika-s0402t21:43_5": "gahetvā ‘‘ahosi kammaṁ bhavissati kammavipāko’’ti vuttanti dassento ‘‘yaṁ pana atīte āyūhita’’ntiādimāha.",
  "tika-s0402t21:43_6": "Atītasseva kammassa atikkantavipākakālassa ca anāgatabhave parinibbāyitabbassa avipaccitabbavipākañca",
  "tika-s0402t21:43_7": "gahetvā ‘‘ahosi kammaṁ na bhavissati kammavipāko’’ti vuttanti āha ‘‘yaṁ anāgate vipākavāraṁ na labhissatī’’tiādi.",
  "tika-s0402t21:43_8": "Evaṁ tāva atītakammaṁ atītapaccuppannānāgatavipākāvipākavasena chadhā dassitaṁ.",
  "tika-s0402t21:44_0": "Idāni paccuppannabhave katassa diṭṭhadhammavedanīyassa idheva vipaccamānaṁ vipākaṁ gahetvā ‘‘atthi kammaṁ",
  "tika-s0402t21:44_1": "atthi kammavipāko’’ti vuttanti dassento ‘‘yaṁ pana etarahi āyūhita’’ntiādimāha.",
  "tika-s0402t21:44_2": "Yaṁ pana etarahi vipākavāraṁ na labhatītiādinā tasseva paccuppannassa kammassa paccayavekallena idha",
  "tika-s0402t21:44_3": "avipaccamānañca diṭṭheva dhamme parinibbāyantassa idha avipaccamānañca vipākaṁ gahetvā ‘‘atthi kammaṁ",
  "tika-s0402t21:44_4": "natthi kammavipāko’’ti vuttanti dasseti.",
  "tika-s0402t21:44_5": "Paccuppannasseva kammassa upapajjavedanīyassa aparapariyāyavedanīyassa ca anāgatabhave vipaccitabbavipākaṁ",
  "tika-s0402t21:44_6": "gahetvā ‘‘atthi kammaṁ bhavissati kammavipāko’’ti vuttanti āha ‘‘yaṁ pana etarahi āyūhitaṁ anāgate vipākavāraṁ",
  "tika-s0402t21:44_7": "labhissatī’’tiādi.",
  "tika-s0402t21:44_8": "Paccuppannasseva kammassa upapajjavedanīyassa paccayavekallena anāgatabhave avipaccitabbañca anāgatabhave",
  "tika-s0402t21:44_9": "parinibbāyitabbassa aparapariyāyavedanīyassa avipaccitabbañca vipākaṁ gahetvā ‘‘atthi kammaṁ na bhavissati",
  "tika-s0402t21:44_10": "kammavipāko’’ti vuttanti āha ‘‘yaṁ pana vipākavāraṁ na labhissatī’’tiādi.",
  "tika-s0402t21:45_0": "Evañca paccuppannakammaṁ paccuppannānāgatavipākāvipākavasena catudhā dassetvā idāni anāgatabhave katassa",
  "tika-s0402t21:45_1": "kammassa anāgate vipaccitabbavipākaṁ gahetvā ‘‘bhavissati kammaṁ bhavissati kammavipāko’’ti vuttanti",
  "tika-s0402t21:45_2": "dassento ‘‘yaṁ panānāgate āyūhissatī’’tiādimāha.",
  "tika-s0402t21:45_3": "Tasseva anāgatassa kammassa paccayavekallena avipaccitabbañca anāgatabhave parinibbāyitabbassa avipaccitabbañca",
  "tika-s0402t21:45_4": "vipākaṁ gahetvā ‘‘bhavissati kammaṁ na bhavissati kammavipāko’’ti vuttanti āha ‘‘yaṁ pana vipākavāraṁ",
  "tika-s0402t21:45_5": "na labhissatī’’tiādi .",
  "tika-s0402t21:45_6": "Evaṁ anāgatakammaṁ anāgatavipākāvipākavasena dvidhā dassitaṁ.",
  "tika-s0402t21:45_7": "Evantiādinā yathāvuttadvādasakammāni nigameti.",
  "tika-s0402t21:46_0": "Idāni sabbesu yathāvuttappabhedesu kammesu yāni abhidhammanayena vibhattāni soḷasa kammāni,",
  "tika-s0402t21:46_1": "yāni ca paṭisambhidāmaggapariyāyena vibhattāni dvādasa kammāni,",
  "tika-s0402t21:46_2": "tāni sabbāni suttantikapariyāyena vibhattesu ekādasavidhesuyeva kammesu antogadhāni,",
  "tika-s0402t21:46_3": "tāni ca diṭṭhadhammavedanīyaupapajjavedanīyaaparapariyāyavedanīyesu tīsuyeva antogadhānīti dassento ‘‘iti imāni cevā’’tiādimāha.",
  "tika-s0402t21:46_4": "Tattha attano ṭhānā osakkitvāti attano yathāvuttadvādasasoḷasappabhedasaṅkhātaṭṭhānato parihāpetvā,",
  "tika-s0402t21:46_5": "taṁ taṁ pabhedaṁ hitvāti vuttaṁ hoti.",
  "tika-s0402t21:46_6": "Ekādasa kammāniyevabhavantīti taṁsabhāvānaṁyeva kammānaṁ dvādasadhā soḷasadhā ca vibhajitvā vuttattā evamāha.",
  "tika-s0402t21:46_7": "Yasmā ekādasadhā vuttakammāni diṭṭhadhammavedanīyāni vā siyuṁ upapajjavedanīyāni vā aparapariyāyavedanīyāni vā,",
  "tika-s0402t21:46_8": "tasmā vuttaṁ ‘‘tīṇiyeva kammāni hontī’’ti.",
  "tika-s0402t21:47_0": "Tesaṁ saṅkamanaṁ natthīti tesaṁ diṭṭhadhammavedanīyādīnaṁ saṅkamanaṁ natthi,",
  "tika-s0402t21:47_1": "saṅkamanaṁ upapajjavedanīyādibhāvāpatti.",
  "tika-s0402t21:47_2": "Tenāha ‘‘yathāṭhāneyeva tiṭṭhantī’’ti,",
  "tika-s0402t21:47_3": "attano diṭṭhadhammavedanīyādiṭṭhāneyeva tiṭṭhantīti attho.",
  "tika-s0402t21:47_4": "Diṭṭhadhammavedanīyameva hi paṭhamajavanacetanā,",
  "tika-s0402t21:47_5": "upapajjavedanīyameva sattamajavanacetanā,",
  "tika-s0402t21:47_6": "majjhe pañca aparapariyāyavedanīyamevāti natthi tesaṁ aññamaññaṁ saṅgaho,",
  "tika-s0402t21:47_7": "tasmā attano attano diṭṭhadhammavedanīyādisabhāveyeva tiṭṭhanti.",
  "tika-s0402t21:47_8": "Teneva bhagavatā –",
  "tika-s0402t21:47_9": "‘‘diṭṭhe vā dhamme,",
  "tika-s0402t21:47_10": "upapajja vā,",
  "tika-s0402t21:47_11": "apare vā pariyāye’’ti tayo vikappā dassitā.",
  "tika-s0402t21:47_12": "Tenevāha ‘‘diṭṭhadhammavedanīyaṁ kamma’’ntiādi.",
  "tika-s0402t21:47_13": "Tattha ‘‘diṭṭhe vā dhamme’’ti satthā na vadeyyāti asati niyāme na vadeyya.",
  "tika-s0402t21:47_14": "Yasmā pana tesaṁ saṅkamanaṁ natthi,",
  "tika-s0402t21:47_15": "niyatasabhāvā hi tāni,",
  "tika-s0402t21:47_16": "tasmā satthā ‘‘diṭṭhe vā dhamme’’tiādimavoca.",
  "tika-s0402t21:48_0": "Sukkapakkheti ‘‘alobho nidānaṁ kammānaṁ samudayāyā’’tiādinā āgate kusalapakkhe.",
  "tika-s0402t21:48_1": "Niruddheti ariyamaggādhigamena anuppādanirodhena niruddhe.",
  "tika-s0402t21:48_2": "Tālavatthu viya katanti yathā tāle chinne ṭhitaṭṭhāne kiñci na hoti,",
  "tika-s0402t21:48_3": "evaṁ kamme pahīne kiñci na hotīti attho.",
  "tika-s0402t21:48_4": "Tālavatthūti vā matthakacchinno tālo vutto pattaphalamakulasūciādīnaṁ abhāvato.",
  "tika-s0402t21:48_5": "Tato eva so aviruḷhidhammo.",
  "tika-s0402t21:48_6": "Evaṁ pahīnakammo sattasantāno.",
  "tika-s0402t21:48_7": "Tenāha ‘‘matthakacchinnatālo viyā’’ti.",
  "tika-s0402t21:48_8": "Anuabhāvaṁ kataṁ pacchato dhammappavattiyā abhāvato.",
  "tika-s0402t21:48_9": "Tenāha ‘‘yathā’’tiādi.",
  "tika-s0402t21:48_10": "Appavattikatakālo viyāti bījānaṁ sabbaso appavattiyā katakālo viya.",
  "tika-s0402t21:48_11": "Chinnamūlakānanti kilesamūlassa sabbaso chinnattā chinnamūlakānaṁ.",
  "tika-s0402t21:48_12": "Kilesā hi khandhānaṁ mūlāni.",
  "tika-s0402t21:49_0": "Vedanīyanti veditabbaṁ.",
  "tika-s0402t21:49_1": "Aññaṁ vatthu natthīti aññaṁ adhiṭṭhānaṁ natthi.",
  "tika-s0402t21:49_2": "Sugatisaññitāpi heṭṭhimantena saṅkhāradukkhato anapagatattā duggatiyo evāti vuttaṁ ‘‘sabbā duggatiyo’’ti,",
  "tika-s0402t21:49_3": "evaṁ vā ettha attho daṭṭhabbo.",
  "tika-s0402t21:49_4": "Lobho etassa kāraṇabhūto atthīti lobhaṁ,",
  "tika-s0402t21:49_5": "lobhanimittaṁ kammaṁ.",
  "tika-s0402t21:49_6": "Tathā dosanti etthāpi.",
  "tika-s0402t21:49_7": "Tenāha ‘‘lobhadosasīsena lobhajañca dosajañca kammameva niddiṭṭha’’nti.",
  "tika-s0402t21:49_8": "Vaṭṭavivaṭṭanti vaṭṭañca vivaṭṭañca.",
  "tika-s0402t21:50_0": "Nidānasuttavaṇṇanā niṭṭhitā.",
  "tika-s0402t21:51_0": "5. Hatthakasuttavaṇṇanā",
  "tika-s0402t21:52_0": "35.",
  "tika-s0402t21:52_1": "Pañcame āḷaviyanti āḷaviraṭṭhe,",
  "tika-s0402t21:52_2": "na āḷavinagare.",
  "tika-s0402t21:52_3": "Tenāha ‘‘āḷaviyanti āḷaviraṭṭhe’’ti.",
  "tika-s0402t21:52_4": "Athāti avicchedatthe nipāto.",
  "tika-s0402t21:52_5": "Tattha bhagavato nisajjāya avicchinnāya evāti attho.",
  "tika-s0402t21:52_6": "Tenāha ‘‘eva’’ntiādi.",
  "tika-s0402t21:52_7": "Hatthato hatthaṁ gatattāti āḷavakassa yakkhassa hatthato sammāsambuddhassa hatthaṁ,",
  "tika-s0402t21:52_8": "tato rājapurisānaṁ hatthaṁ gatattā.",
  "tika-s0402t21:53_0": "Māghassāti māghamāsassa.",
  "tika-s0402t21:53_1": "Evaṁ phaggunassāti etthāpi.",
  "tika-s0402t21:53_2": "Khurantarehi kaddamo uggantvā tiṭṭhatīti kaddamo khurantarehi uggantvā tiṭṭhati.",
  "tika-s0402t21:53_3": "Catūhi disāhi vāyanto vāto verambhoti vuccati verambhavātasadisattā.",
  "tika-s0402t21:54_0": "Pañcadvārakāyanti pañcadvārānusārena pavattaṁ viññāṇakāyaṁ.",
  "tika-s0402t21:54_1": "Khobhayamānāti kilesakhobhavasena khobhayamānā cittaṁ saṅkhobhaṁ karontā.",
  "tika-s0402t21:54_2": "Cetasikāti manodvārikacittasannissitā.",
  "tika-s0402t21:54_3": "Tenāha ‘‘manodvāraṁ khobhayamānā’’ti.",
  "tika-s0402t21:54_4": "So rāgoti taṁsadiso rāgo.",
  "tika-s0402t21:54_5": "Bhavati hi taṁsadise tabbohāro yathā ‘‘sā eva tittirikā,",
  "tika-s0402t21:54_6": "tāni eva osadhānī’’ti.",
  "tika-s0402t21:54_7": "Yādiso hi ekassa puggalassa uppajjanakarāgo,",
  "tika-s0402t21:54_8": "tādiso eva tato aññassa rāgabhāvasāmaññato.",
  "tika-s0402t21:54_9": "Tena vuttaṁ ‘‘tathārūporāgo’’tiādi.",
  "tika-s0402t21:54_10": "Icchitālābhena rajanīyesu vā niruddhesu vatthūsu domanassuppattiyā dosapariḷāhānaṁ sambhavo veditabbo.",
  "tika-s0402t21:55_0": "Na limpati anupalittacittattā.",
  "tika-s0402t21:55_1": "Sītibhūto nibbutasabbapariḷāhattā.",
  "tika-s0402t21:55_2": "Āsattiyo vuccanti taṇhāyo tattha tattha āsañjanaṭṭhena.",
  "tika-s0402t21:55_3": "Darathanti pariḷāhajātaṁ.",
  "tika-s0402t21:55_4": "Cetasoti sāmivacanaṁ.",
  "tika-s0402t21:56_0": "Hatthakasuttavaṇṇanā niṭṭhitā.",
  "tika-s0402t21:57_0": "6. Devadūtasuttavaṇṇanā",
  "tika-s0402t21:58_0": "36.",
  "tika-s0402t21:58_1": "Chaṭṭhe devadūtānīti liṅgavipallāsaṁ katvā vuttanti āha ‘‘devadūtā’’ti,",
  "tika-s0402t21:58_2": "ubhayaliṅgaṁ vā etaṁ padaṁ,",
  "tika-s0402t21:58_3": "tasmā napuṁsakaliṅgavasena pāḷiyaṁ vuttassa pulliṅgavasena atthadassanaṁ kataṁ.",
  "tika-s0402t21:58_4": "Devoti maccūti abhibhavanaṭṭhena sattānaṁ attano vase vattāpanato maccurājā ‘‘devo’’ti vuccati.",
  "tika-s0402t21:58_5": "Yathā hi devo pakatisatte abhibhavati,",
  "tika-s0402t21:58_6": "evaṁ maccu sabbasatte abhibhavati,",
  "tika-s0402t21:58_7": "tasmā devo viyāti devo.",
  "tika-s0402t21:58_8": "‘‘Tassa dūtā’’ti vatvā idānissa dūte tesaṁ dūtabhāvañca vibhāvetuṁ ‘‘jiṇṇabyādhimatā hī’’tiādi vuttaṁ.",
  "tika-s0402t21:58_9": "Tena codanatthena devassa dūtā viyāti devadūtāti dasseti.",
  "tika-s0402t21:58_10": "‘‘Ahaṁ asukaṁ pamaddituṁ āgamissāmi,",
  "tika-s0402t21:58_11": "tuvaṁ tassa kese gahetvā mā vissajjehī’’ti maccudevassa āṇākarā dūtā viyāti hi dūtāti vuccanti.",
  "tika-s0402t21:59_0": "Idāni saddhātabbaṭṭhena devā viya dūtāti devadūtāti dassento ‘‘devā viya dūtā’’tiādimāha.",
  "tika-s0402t21:59_1": "Tattha alaṅkatappaṭiyattāyāti idaṁ attano dibbānubhāvaṁ āvikatvā ṭhitāyāti dassanatthaṁ vuttaṁ.",
  "tika-s0402t21:59_2": "Devatāya byākaraṇasadisameva hoti na cirasseva jarābyādhimaraṇassa sambhavato.",
  "tika-s0402t21:59_3": "Visuddhidevānanti khīṇāsavabrahmānaṁ.",
  "tika-s0402t21:59_4": "Te hi carimabhave bodhisattānaṁ jiṇṇādibhedaṁ dassenti,",
  "tika-s0402t21:59_5": "tasmā antimabhavikabodhisattānaṁ visuddhidevehi upaṭṭhāpitabhāvaṁ upādāya tadaññesampi tehi anupaṭṭhāpitānampi",
  "tika-s0402t21:59_6": "tathā voharitabbatā pariyāyasiddhāti veditabbā.",
  "tika-s0402t21:59_7": "Disvāvāti visuddhidevehi dassite disvāva.",
  "tika-s0402t21:59_8": "Tatoyeva hi te visuddhidevānaṁ dūtā vuttā.",
  "tika-s0402t21:60_0": "Kasmā āraddhanti kevalaṁ devadūte eva sarūpato adassetvāti adhippāyo.",
  "tika-s0402t21:60_1": "Devānaṁ dūtānaṁ dassanūpāyattā tathā vuttanti dassento ‘‘devadūtā…pe…",
  "tika-s0402t21:60_2": "samanuyuñjatī’’ti āha.",
  "tika-s0402t21:60_3": "Tattha devadūtā…pe…",
  "tika-s0402t21:60_4": "dassanatthanti devadūtānaṁ anuyuñjanaṭṭhānūpagassa kammassa dassanatthaṁ.",
  "tika-s0402t21:61_0": "Ekacce therāti andhakādike viññāṇavādino ca sandhāya vadati.",
  "tika-s0402t21:61_1": "Nerayike niraye pālenti tato niggantuṁ appadānavasena rakkhantīti nirayapālā.",
  "tika-s0402t21:61_2": "Atha vā nirayapālatāya nerayikānaṁ nirayadukkhena pariyonaddhāya alaṁ samatthāti nirayapālā.",
  "tika-s0402t21:61_3": "Tanti ‘‘natthi nirayapālā’’ti vacanaṁ.",
  "tika-s0402t21:61_4": "Paṭisedhitamevāti ‘‘atthi nirayesu nirayapālā atthi ca kāraṇikā’’tiādinā nayena abhidhamme (kathā.",
  "tika-s0402t21:61_5": "866) paṭisedhitameva.",
  "tika-s0402t21:61_6": "Yadi nirayapālā nāma na siyuṁ,",
  "tika-s0402t21:61_7": "kammakāraṇāpi na bhaveyya.",
  "tika-s0402t21:61_8": "Sati hi kāraṇike kammakāraṇāya bhavitabbanti adhippāyo.",
  "tika-s0402t21:61_9": "Tenāha ‘‘yathā hī’’tiādi. Etthāha –",
  "tika-s0402t21:61_10": "‘‘kiṁ panete nirayapālā nerayikā,",
  "tika-s0402t21:61_11": "udāhu anerayikā’’ti.",
  "tika-s0402t21:61_12": "Kiñcettha –",
  "tika-s0402t21:61_13": "yadi tāva nerayikā nirayasaṁvattaniyena kammena nibbattā,",
  "tika-s0402t21:61_14": "sayampi nirayadukkhaṁ paccanubhaveyyuṁ,",
  "tika-s0402t21:61_15": "tathā sati aññesaṁ nerayikānaṁ ghātanāya asamatthā siyuṁ,",
  "tika-s0402t21:61_16": "‘‘ime nerayikā ime nirayapālā’’ti vavatthānañca na siyā.",
  "tika-s0402t21:61_17": "Ye ca ye ghātenti,",
  "tika-s0402t21:61_18": "tehi samānarūpabalappamāṇehi itaresaṁ bhayasantāsā na siyuṁ.",
  "tika-s0402t21:61_19": "Atha anerayikā,",
  "tika-s0402t21:61_20": "nesaṁ tattha kathaṁ sambhavoti? Vuccate –",
  "tika-s0402t21:61_21": "anerayikā nirayapālā anirayagatisaṁvattaniyakammanibbattito.",
  "tika-s0402t21:61_22": "Nirayūpapattisaṁvattaniyakammato hi aññeneva kammunā te nibbattanti rakkhasajātikattā.",
  "tika-s0402t21:61_23": "Tathā hi vadanti sabbatthivādino –",
  "tika-s0402t21:62_0": "‘‘Kodhā kurūrakammantā, pāpābhirucino tathā;",
  "tika-s0402t21:63_0": "Dukkhitesu ca nandanti, jāyanti yamarakkhasā’’ti.",
  "tika-s0402t21:64_0": "Tattha yadeke vadanti ‘‘yātanādukkhaṁ paṭisaṁvedeyyuṁ,",
  "tika-s0402t21:64_1": "atha vā aññamaññaṁ ghāteyyu’’ntiādi,",
  "tika-s0402t21:64_2": "tayidaṁ asāraṁ nirayapālānaṁ nerayikabhāvasseva abhāvato.",
  "tika-s0402t21:64_3": "Yadipi anerayikā nirayapālā,",
  "tika-s0402t21:64_4": "ayomayāya pana ādittāya sampajjalitāya sajotibhūtāya nirayabhūmiyā parikkamamānā kathaṁ dāhadukkhaṁ nānubhavantīti?",
  "tika-s0402t21:64_5": "Kammānubhāvato.",
  "tika-s0402t21:64_6": "Yathā hi iddhimanto cetovasippattā mahāmoggallānādayo nerayike anukampantā iddhibalena nirayabhūmiṁ upagatā dāhadukkhena na bādhīyanti,",
  "tika-s0402t21:64_7": "evaṁ sampadamidaṁ daṭṭhabbaṁ.",
  "tika-s0402t21:65_0": "Iddhivisayassa acinteyyabhāvatoti ce?",
  "tika-s0402t21:65_1": "Idampi taṁsamānaṁ kammavipākassa acinteyyabhāvato.",
  "tika-s0402t21:65_2": "Tathārūpena hi kammunā te nibbattā yathā nirayadukkhena abādhitā eva hutvā nerayike ghātenti,",
  "tika-s0402t21:65_3": "na cettakena bāhiravisayābhāvo yujjati iṭṭhāniṭṭhatāya paccekaṁ dvārapurisesupi vibhattasabhāvattā.",
  "tika-s0402t21:65_4": "Tathā hi ekaccassa dvārassa purisassa ca iṭṭhaṁ ekaccassa aniṭṭhaṁ,",
  "tika-s0402t21:65_5": "ekaccassa ca aniṭṭhaṁ ekaccassa iṭṭhaṁ hoti.",
  "tika-s0402t21:65_6": "Evañca katvā yadeke vadanti ‘‘natthi kammavasena tejasā parūpatāpana’’ntiādi,",
  "tika-s0402t21:65_7": "tadapāhataṁ hoti.",
  "tika-s0402t21:65_8": "Yaṁ pana vadanti ‘‘anerayikānaṁ tesaṁ kathaṁ tattha sambhavo’’ti niraye nerayikānaṁ yātanāsabbhāvabhāvato.",
  "tika-s0402t21:65_9": "Nerayikasattayātanāyoggañhi attabhāvaṁ nibbattentaṁ kammaṁ tādisanikanti vināmitaṁ nirayaṭṭhāne eva nibbatteti.",
  "tika-s0402t21:65_10": "Te hi nerayikehi adhikatarabalārohapariṇāhā ativiya bhayānakadassanā kurūratarapayogā ca honti.",
  "tika-s0402t21:65_11": "Eteneva tattha nerayikānaṁ vibādhakakākasunakhādīnampi nibbattiyā atthibhāvo saṁvaṇṇitoti daṭṭhabbo.",
  "tika-s0402t21:66_0": "Kathamaññagatikehi aññagatikabādhananti ca na vattabbaṁ aññatthāpi tathā dassanato.",
  "tika-s0402t21:66_1": "Yaṁ paneke vadanti ‘‘asattasabhāvā eva niraye nirayapālā niraye sunakhādayo cā’’ti,",
  "tika-s0402t21:66_2": "tampetesaṁ matimattaṁ aññattha tathā adassanato.",
  "tika-s0402t21:66_3": "Na hi kāci atthi tādisī dhammappavatti,",
  "tika-s0402t21:66_4": "yā asattasabhāvā,",
  "tika-s0402t21:66_5": "sampatisattehi appayojitā ca atthakiccaṁ sādhentī diṭṭhapubbā.",
  "tika-s0402t21:66_6": "Petānaṁ pānīyanivārakānaṁ daṇḍādihatthānañca purisānaṁ sabbhāve asattabhāve ca visesakāraṇaṁ natthīti tādisānaṁ sabbhāve kiṁ pāpakānaṁ vattabbaṁ.",
  "tika-s0402t21:66_7": "Supinopaghātopi atthakiccasamatthatāya appamāṇaṁ dassanādimattenapi tadatthasiddhito.",
  "tika-s0402t21:66_8": "Tathā hi supine āhārūpabhogādinā na atthasiddhi,",
  "tika-s0402t21:66_9": "iddhinimmānarūpaṁ panettha laddhaparihāraṁ iddhivisayassa acinteyyabhāvato.",
  "tika-s0402t21:66_10": "Idhāpi kammavipākassa acinteyyabhāvatoti ce? Taṁ na,",
  "tika-s0402t21:66_11": "asiddhattā.",
  "tika-s0402t21:66_12": "Nerayikānaṁ kammavipāko nirayapālāti siddhamettaṁ,",
  "tika-s0402t21:66_13": "vuttanayena pāḷito ca tesaṁ sattabhāvo eva siddho.",
  "tika-s0402t21:66_14": "Sakkā hi vattuṁ sattasaṅkhātā nirayapālasaññitā dhammappavatti sābhisandhikaparūpaghāti atthakiccasabbhāvato ojāhārādi rakkhasasantati viya.",
  "tika-s0402t21:66_15": "Abhisandhipubbakatā cettha na sakkā paṭikkhipituṁ tathā tathā abhisandhiyā ghātanato.",
  "tika-s0402t21:66_16": "Tato eva na saṅghātapabbatehi anekantikatā.",
  "tika-s0402t21:66_17": "Ye pana vadanti ‘‘bhūtavisesā eva te vaṇṇasaṇṭhānādivisesavanto bheravākārā narakapālāti samaññaṁ labhantī’’ti,",
  "tika-s0402t21:66_18": "tadasiddhaṁ ujukameva pāḷiyaṁ ‘‘atthi niraye nirayapālā’’ti vādassa patiṭṭhāpitattā.",
  "tika-s0402t21:67_0": "Apica yathā ariyavinaye narakapālānaṁ bhūtamattatā asiddhā,",
  "tika-s0402t21:67_1": "tathā paññattimattavādinopi bhūtamattatā asiddhā sabbaso rūpadhammānaṁ atthibhāvasseva appaṭijānanato.",
  "tika-s0402t21:67_2": "Na hi tassa bhūtāni nāma paramatthato santi.",
  "tika-s0402t21:67_3": "Yadi paramatthaṁ gahetvā voharati,",
  "tika-s0402t21:67_4": "atha kasmā cakkhurūpādīni paṭikkhipatīti?",
  "tika-s0402t21:67_5": "Tiṭṭhatesā anavaṭṭhitatakkānaṁ appahīnavipallāsānaṁ vādavīmaṁsā.",
  "tika-s0402t21:67_6": "Evaṁ attheva niraye nirayapālāti niṭṭhamettha gantabbaṁ.",
  "tika-s0402t21:67_7": "Sati ca nesaṁ sabbhāve asatipi bāhire visaye narake viya desādiniyamo hotīti vādo na sijjhati,",
  "tika-s0402t21:67_8": "sati eva pana bāhire visaye desādiniyamoti daṭṭhabbaṁ.",
  "tika-s0402t21:68_0": "Devadūtasarāpanavasena satte yathūpacite puññakamme yameti niyametīti yamo.",
  "tika-s0402t21:68_1": "Tassa yamassa vemānikapetānaṁ rājabhāvato rañño.",
  "tika-s0402t21:68_2": "Tenāha ‘‘yamarājā nāma vemānikapetarājā’’ti.",
  "tika-s0402t21:68_3": "Kammavipākanti akusalakammavipākaṁ.",
  "tika-s0402t21:68_4": "Vemānikapetā hi kaṇhasukkavasena missakaṁ kammaṁ katvā vinipātikadevatā viya sukkena kammunā paṭisandhiṁ gaṇhanti.",
  "tika-s0402t21:68_5": "Tathā hi maggaphalabhāginopi honti,",
  "tika-s0402t21:68_6": "pavattiyaṁ pana kammānurūpaṁ kadāci puññaphalaṁ,",
  "tika-s0402t21:68_7": "kadāci apuññaphalaṁ paccanubhavanti.",
  "tika-s0402t21:68_8": "Yesaṁ pana ariyamaggo uppajjati,",
  "tika-s0402t21:68_9": "tesaṁ maggādhigamato paṭṭhāya puññaphalameva uppajjatīti daṭṭhabbaṁ.",
  "tika-s0402t21:68_10": "Apuññaphalaṁ pubbe viya kaṭukaṁ na hoti,",
  "tika-s0402t21:68_11": "manussattabhāve ṭhitānaṁ viya mudukameva hotīti apare.",
  "tika-s0402t21:68_12": "Dhammiko rājāti ettha tassa dhammikabhāvo dhammadevaputtassa viya uppattiniyato dhammatāvasena veditabbo.",
  "tika-s0402t21:68_13": "Dvāresūti avīcimahānarakassa catūsu dvāresu.",
  "tika-s0402t21:68_14": "Khīṇāsavā brāhmaṇā nāma ukkaṭṭhaniddesena.",
  "tika-s0402t21:69_0": "Anuyogavattanti anuyoge kate vattitabbavattaṁ.",
  "tika-s0402t21:69_1": "Āropentoti kārāpento,",
  "tika-s0402t21:69_2": "attano pucchaṁ uddissa paṭivacanaṁ dāpento pucchati.",
  "tika-s0402t21:69_3": "Parassa hi adhippāyaṁ ñātuṁ icchanto tadupagaṁ payogaṁ karonto pucchati nāma.",
  "tika-s0402t21:69_4": "Laddhinti gāhaṁ.",
  "tika-s0402t21:69_5": "Patiṭṭhāpentoti tattha niccakālaṁ kārāpento.",
  "tika-s0402t21:69_6": "Kāraṇaṁ pucchantoti yuttiṁ pucchanto.",
  "tika-s0402t21:69_7": "Samanubhāsatīti yathānuyuttamatthaṁ vibhūtaṁ katvā katheti.",
  "tika-s0402t21:70_0": "Jiṇṇanti jarāpattiyā jiṇṇaṁ.",
  "tika-s0402t21:70_1": "Ekacco daharakālato paṭṭhāya paṇḍurogādinā abhibhūtakāyatāya jiṇṇasadiso hoti,",
  "tika-s0402t21:70_2": "ayaṁ na tathā jarāpattiyā jiṇṇoti dasseti.",
  "tika-s0402t21:70_3": "Gopānasī viya vaṅkanti vaṅkagopānasī viya vaṅkaṁ.",
  "tika-s0402t21:70_4": "Na hi vaṅkabhāvassa nidassanatthaṁ avaṅkagopānasī gayhati.",
  "tika-s0402t21:70_5": "Bhagganti bhaggasarīraṁ kaṭiyaṁ bhaggakāyattā.",
  "tika-s0402t21:70_6": "Tenāha ‘‘imināpissa vaṅkabhāvameva dīpetī’’ti.",
  "tika-s0402t21:70_7": "Daṇḍapaṭisaraṇanti ṭhānagamanesu daṇḍo paṭisaraṇaṁ etassāti daṇḍapaṭisaraṇaṁ tena vinā vattituṁ asamatthattā.",
  "tika-s0402t21:70_8": "Tenāha ‘‘daṇḍadutiya’’nti.",
  "tika-s0402t21:70_9": "Jarāturanti jarāya patthatasaṁkilantakāyaṁ.",
  "tika-s0402t21:70_10": "Sabbaso kimihataṁ viya mahākhallāṭaṁ sīsamassāti mahākhallāṭasīsaṁ.",
  "tika-s0402t21:70_11": "Sañjātavalinti samantato jātavalikaṁ.",
  "tika-s0402t21:70_12": "Jarādhammoti jarāpakatiko.",
  "tika-s0402t21:70_13": "Tenāha ‘‘jarāsabhāvo’’ti.",
  "tika-s0402t21:70_14": "Sabhāvo ca nāma tejodhātuyā uṇhatā viya na kadāci vigacchatīti āha ‘‘aparimutto jarāyā’’tiādi.",
  "tika-s0402t21:71_0": "Atthato evaṁ vadati nāma,",
  "tika-s0402t21:71_1": "vācāya avadantopi atthāpattito evaṁ vadanto viya hoti viññūnanti attho.",
  "tika-s0402t21:71_2": "Taruṇo ahosiṁ yobbanena samannāgato.",
  "tika-s0402t21:71_3": "Ūrūnaṁ balaṁ etassa atthīti ūrubalī.",
  "tika-s0402t21:71_4": "Tena dūrepi gamanāgamanalaṅghanādisamatthataṁ dasseti,",
  "tika-s0402t21:71_5": "bāhubalīti pana iminā hatthehi kātabbakiccasamatthataṁ,",
  "tika-s0402t21:71_6": "javaggahaṇena vegasā pavattisamatthataṁ.",
  "tika-s0402t21:71_7": "Antarahitāti naṭṭhā.",
  "tika-s0402t21:71_8": "Ettha ca na kho panāhantiādi jarāya devadūtabhāvadassanaṁ.",
  "tika-s0402t21:71_9": "Tenāha ‘‘tenesa devadūto nāma jāto’’ti.",
  "tika-s0402t21:71_10": "Ābādhassa atthitāya ābādhikaṁ.",
  "tika-s0402t21:71_11": "Vividhaṁ dukkhaṁ ādahatīti byādhi,",
  "tika-s0402t21:71_12": "visesena vā ādhiyati etenāti byādhi,",
  "tika-s0402t21:71_13": "byādhi saṁjāto etassāti byādhitaṁ.",
  "tika-s0402t21:71_14": "Esa nayo dukkhitanti etthāpi.",
  "tika-s0402t21:72_0": "Dutiyaṁ devadūtanti etthāpi vuttanayeneva attho veditabbo.",
  "tika-s0402t21:72_1": "Byādhinā abhihatoti byādhinā bādhito,",
  "tika-s0402t21:72_2": "upaddutoti attho.",
  "tika-s0402t21:73_0": "Viparibhinnavaṇṇoti viparibhinnanīlavaṇṇo.",
  "tika-s0402t21:73_1": "Tañhi yattha yattha gahitapubbakaṁ,",
  "tika-s0402t21:73_2": "tattha tattha paṇḍuvaṇṇaṁ,",
  "tika-s0402t21:73_3": "maṁsussadaṭṭhāne rattavaṇṇaṁ,",
  "tika-s0402t21:73_4": "yebhuyyena ca nīlasāṭakapārutaṁ viya hoti.",
  "tika-s0402t21:73_5": "Tena vuttaṁ ‘‘viparibhinnanīlavaṇṇo’’ti.",
  "tika-s0402t21:74_0": "‘‘Kolabhati,",
  "tika-s0402t21:74_1": "ko na labhatī’’ti nirayupagasseva vasenāyaṁ vicāraṇāti ‘‘yena tāva bahu pāpaṁ kata’’ntiādi āraddhaṁ.",
  "tika-s0402t21:74_2": "Bahu pāpaṁ katanti bahuso pāpaṁ kataṁ.",
  "tika-s0402t21:74_3": "Tena pāpassa bahulīkaraṇamāha.",
  "tika-s0402t21:74_4": "Bahūti vā mahantaṁ.",
  "tika-s0402t21:74_5": "Mahatthopi hi bahusaddo dissati ‘‘bahu vata kataṁ assā’’tiādīsu,",
  "tika-s0402t21:74_6": "garukanti vuttaṁ hoti.",
  "tika-s0402t21:74_7": "So garukaṁ bahulaṁ vā pāpaṁ katvā ṭhito niraye nibbattatiyeva,",
  "tika-s0402t21:74_8": "na yamapurisehi yamassa santikaṁ nīyatīti.",
  "tika-s0402t21:74_9": "Parittanti pamāṇaparittatāya kālaparittatāya ca parittaṁ.",
  "tika-s0402t21:74_10": "Purimasmiṁ atthe agarūti attho,",
  "tika-s0402t21:74_11": "dutiyasmiṁ abahulanti.",
  "tika-s0402t21:74_12": "Yathāvuttamatthaṁ upamāya vibhāvetuṁ ‘‘yathā hī’’tiādi vuttaṁ.",
  "tika-s0402t21:74_13": "Kattabbameva karontīti daṇḍameva karonti.",
  "tika-s0402t21:74_14": "Anuvijjitvāti vīmaṁsitvā.",
  "tika-s0402t21:74_15": "Vinicchayaṭṭhānanti aṭṭakaraṇaṭṭhānaṁ.",
  "tika-s0402t21:74_16": "Parittapāpakammāti dubbalapāpakammā.",
  "tika-s0402t21:74_17": "Attano dhammatāyāti parehi asāriyamānepi attano dhammatāya saranti.",
  "tika-s0402t21:74_18": "Te hi pāpakammassa dubbalabhāvato katūpacitassa ca okāsārahakusalakammassa balavabhāvato attano dhammatāyapi saranti.",
  "tika-s0402t21:74_19": "Sāriyamānāpīti ‘‘idaṁ nāma tayā kataṁ puññakamma’’nti parehi sāriyamānāpi.",
  "tika-s0402t21:75_0": "Ākāsacetiyanti girisikhare abbhokāse vivaṭaṅgaṇe katacetiyaṁ.",
  "tika-s0402t21:75_1": "Rattapaṭenāti rattavaṇṇena paṭena pūjesi paṭākaṁ katvā.",
  "tika-s0402t21:75_2": "Aggijālasaddanti paṭapaṭāyantaṁ narake aggijālasaddaṁ sutvāva.",
  "tika-s0402t21:75_3": "Attanā pūjitapaṭaṁ anussarīti tadā paṭākāya vātappahārasadde nimittassa gahitattā ‘‘mayā tadā ākāsacetiye",
  "tika-s0402t21:75_4": "pūjitarattapaṭasaddo viyā’’ti attanā pūjitapaṭaṁ anussari.",
  "tika-s0402t21:76_0": "Sumanapupphakumbhenāti kumbhaparimāṇena sumanapuppharāsinā.",
  "tika-s0402t21:76_1": "‘‘Dasādhikaṁ nāḷisahassakumbha’’nti keci,",
  "tika-s0402t21:76_2": "‘‘pañcaambaṇa’’nti apare.",
  "tika-s0402t21:76_3": "Tīhipina sarati balavato pāpakammena byāmohito.",
  "tika-s0402t21:76_4": "Tuṇhī ahosīti ‘‘kammāraho aya’’nti tattha paṭikāraṁ apassanto tuṇhī ahosi.",
  "tika-s0402t21:77_0": "Ekapakkhacchadanamattāhīti majjhimappamāṇassa gehassa ekacchadanappamāṇehi.",
  "tika-s0402t21:77_1": "Suttāhataṁ karitvāti kāḷasuttaṁ pātetvā.",
  "tika-s0402t21:77_2": "Yathā ratho sabbaso pajjalito hoti ayomayo,",
  "tika-s0402t21:77_3": "evaṁ yugādayopissa pajjalitā sajotibhūtā eva hontīti āha ‘‘saddhiṁ…pe…",
  "tika-s0402t21:77_4": "rathe yojetvā’’ti.",
  "tika-s0402t21:77_5": "Mahākūṭāgārappamāṇanti sattabhūmakamahākūṭāgārappamāṇaṁ.",
  "tika-s0402t21:78_0": "Vibhattoti sattānaṁ sādhāraṇena pāpakammunā vibhatto.",
  "tika-s0402t21:78_1": "Hīnaṁ kāyanti hīnaṁ sattanikāyaṁ,",
  "tika-s0402t21:78_2": "hīnaṁ vā attabhāvaṁ.",
  "tika-s0402t21:78_3": "Upādāneti catubbidhe upādāne.",
  "tika-s0402t21:78_4": "Atthato pana taṇhādiṭṭhiggāhoti āha ‘‘taṇhādiṭṭhiggahaṇe’’ti .",
  "tika-s0402t21:78_5": "Sambhavati jarāmaraṇaṁ etenāti sambhavo,",
  "tika-s0402t21:78_6": "upādānanti āha ‘‘jātiyā ca maraṇassa cha kāraṇabhūte’’ti.",
  "tika-s0402t21:78_7": "Anupādāti anupādāya.",
  "tika-s0402t21:78_8": "Tenāha ‘‘anupādiyitvā’’ti.",
  "tika-s0402t21:78_9": "Sakalavaṭṭadukkhaṁ atikkantāti carimacittanirodhena vaṭṭadukkhassa kilesānampi asambhavato sabbaṁ vaṭṭadukkhaṁ atikkantā.",
  "tika-s0402t21:79_0": "Devadūtasuttavaṇṇanā niṭṭhitā.",
  "tika-s0402t21:80_0": "7. Catumahārājasuttavaṇṇanā",
  "tika-s0402t21:81_0": "37.",
  "tika-s0402t21:81_1": "Sattame amā saha vattanti tasmiṁ tasmiṁ kicceti amaccā, sahitā.",
  "tika-s0402t21:81_2": "Parisati bhavāti pārisajjā,",
  "tika-s0402t21:81_3": "parivāraṭṭhāniyā parisāpariyāpannā.",
  "tika-s0402t21:81_4": "Tenāha ‘‘paricārikadevatā’’ti.",
  "tika-s0402t21:81_5": "Tātāti ālapanaṁ.",
  "tika-s0402t21:81_6": "Evanti ‘‘kacci bahū manussā’’tiādinā vuttākārena.",
  "tika-s0402t21:81_7": "Aṭṭha vāreti ekasmiṁ aḍḍhamāse catukkhattuṁ tathā itarasminti evaṁ aṭṭha vāre.",
  "tika-s0402t21:81_8": "Adhiṭṭhahantīti adhitiṭṭhanti.",
  "tika-s0402t21:81_9": "Paṭijāgarontīti paṭi paṭi jāgaronti.",
  "tika-s0402t21:81_10": "Puññaṁ karontā hi sattā jāgaronti nāma kātabbakiccappasutattā,",
  "tika-s0402t21:81_11": "itare pana supanti nāma sahitaparahitavimuttattā.",
  "tika-s0402t21:81_12": "Cātuddasiuposathassa anugamanaṁ viya pannarasiuposathassa paccuggamanaṁ na labbhati divasābhāvato.",
  "tika-s0402t21:82_0": "Tatoti tato tato.",
  "tika-s0402t21:82_1": "Taṁ upanissāyāti tā tā gāmanigamarājadhāniyo upanissāya.",
  "tika-s0402t21:82_2": "Adhivatthāti ārāmavanarukkhādīsu adhivatthā devatā.",
  "tika-s0402t21:82_3": "Teti te devā.",
  "tika-s0402t21:82_4": "Sandhāya kathetīti bhagavā katheti.",
  "tika-s0402t21:82_5": "Vuttanti aṭṭhakathāyaṁ vuttaṁ.",
  "tika-s0402t21:83_0": "Niccaṁ nibaddhaṁ uposatho saṁvacchare saṁvacchare paṭi paṭi haritabbato pavattetabbato pāṭihāriyapakkho nāma.",
  "tika-s0402t21:83_1": "Guṇaṅgehīti uposathaṅgehi.",
  "tika-s0402t21:84_0": "Vutthavāsoti vusitabrahmacariyavāso.",
  "tika-s0402t21:84_1": "Kattabbakiccanti dukkhādīsu pariññātādikiccaṁ.",
  "tika-s0402t21:84_2": "Otāretvāti chaḍḍetvā.",
  "tika-s0402t21:84_3": "Parikkhīṇabhavasaṁyojanoti sabbaso khīṇabhavabandhano.",
  "tika-s0402t21:84_4": "Kāraṇena jānitvāti vipassanāpaññāsahitāya maggapaññāya cattāri ariyasaccāni jānitvā.",
  "tika-s0402t21:85_0": "Jānantoti ‘‘arahantānaṁ anukaraṇappaṭipatti esā,",
  "tika-s0402t21:85_1": "yadidaṁ sammadeva uposathānuṭṭhāna’’nti evaṁ uposathakammassa guṇaṁ jānanto.",
  "tika-s0402t21:85_2": "Evarūpenāti yādiso bhagavato uposathabhāvo vihito,",
  "tika-s0402t21:85_3": "evarūpena arahantānukaraṇena uposathakammena.",
  "tika-s0402t21:85_4": "Sakkā pahitatto vipassanaṁ ussukkāpetvā khīṇāsavasampattiṁ pāpuṇituṁ.",
  "tika-s0402t21:85_5": "Aṭṭhamaṁ uttānatthameva sattame vuttanayattā.",
  "tika-s0402t21:86_0": "Catumahārājasuttavaṇṇanā niṭṭhitā.",
  "tika-s0402t21:87_0": "9. Sukhumālasuttavaṇṇanā",
  "tika-s0402t21:88_0": "39.",
  "tika-s0402t21:88_1": "Navame niddukkhoti kāyikacetasikadukkhavirahito.",
  "tika-s0402t21:88_2": "Sadukkhe hi savighāte sukhumālattā anavasarā,",
  "tika-s0402t21:88_3": "tasmā sukhito niddukkhatāya sukhumālo nāma.",
  "tika-s0402t21:88_4": "Yāvassa sukhumālattā paramukkaṁsagatāti āha ‘‘paramasukhumālo’’ti.",
  "tika-s0402t21:88_5": "Ativiya sukhumāloti attho.",
  "tika-s0402t21:88_6": "Antamatītaṁ accantaṁ.",
  "tika-s0402t21:88_7": "Sabbadā sukhumāloti āha ‘‘satataniddukkho’’ti.",
  "tika-s0402t21:88_8": "Cariyakāleti bodhicariyāya caraṇakāle.",
  "tika-s0402t21:88_9": "Tenāti bodhisattena.",
  "tika-s0402t21:88_10": "Aññattha pana padumanti rattaṁ kamalaṁ.",
  "tika-s0402t21:88_11": "Puṇḍarīkanti setaṁ vuccati.",
  "tika-s0402t21:88_12": "Itarāti itarapokkharaṇiyo.",
  "tika-s0402t21:88_13": "‘‘Bodhisattassa kirā’’tiādikaṁ pokkharaṇīnaṁ uppattidassanaṁ.",
  "tika-s0402t21:88_14": "Kuddālakammakāreti khaṇake.",
  "tika-s0402t21:88_15": "Pokkharaṇiṭṭhānānīti pokkharaṇikhaṇanayoggaṭṭhānāni.",
  "tika-s0402t21:88_16": "Gaṇhāpesīti khaṇāpesi.",
  "tika-s0402t21:88_17": "Pokkharaṇisaddo cettha tādise jalāsaye niruḷho daṭṭhabbo paṅkajādisaddā viya.",
  "tika-s0402t21:88_18": "Sopānabāhukānaṁ matthakaṭṭhānaṁ uṇhīsanti adhippetaṁ.",
  "tika-s0402t21:88_19": "Udakasecananāḷikāti udakacchaṭāvissajjananāḷiyantāni.",
  "tika-s0402t21:88_20": "Pañcavidhāti vaṇṇavasena jātivasena ca.",
  "tika-s0402t21:89_0": "Kho panassāti nipātamattaṁ.",
  "tika-s0402t21:89_1": "Kāsika-saddo ativiya saṇhe sukhume mahagghavatthe niruḷho,",
  "tika-s0402t21:89_2": "aññasmimpi tathājātike ruḷhivasena pavattatīti daṭṭhabbaṁ.",
  "tika-s0402t21:89_3": "Tenāha ‘‘akāsikaṁ candana’’nti.",
  "tika-s0402t21:89_4": "Hemante vāso hemantaṁ,",
  "tika-s0402t21:89_5": "hemantaṁ arahatīti hemantiko, pāsādo.",
  "tika-s0402t21:89_6": "‘‘Itaresupi eseva nayo’’ti vatvā tadeva nesaṁ arahataṁ dassetuṁ ‘‘tattha hemantiko’’tiādi vuttaṁ.",
  "tika-s0402t21:89_7": "Sajālānīti sajālavātapānāni,",
  "tika-s0402t21:89_8": "udakayantānīti udakadhārāvissandanakayantāni.",
  "tika-s0402t21:89_9": "Pāsādamatthaketi pāsādassa upariākāsatale.",
  "tika-s0402t21:89_10": "Bandhitvāti payojitayante sukkhamahiṁsacammaṁ bandhitvā.",
  "tika-s0402t21:89_11": "Yantaṁ parivattetvāti yathāpayojitaṁ yantaṁ pāsāṇāropanatthañceva puna tesaṁ vissajjanatthañca parivattetvā.",
  "tika-s0402t21:89_12": "Tasmiṁ vissajjentīti chadanapiṭṭhe baddhasukkhamahiṁsacamme vissajjenti.",
  "tika-s0402t21:90_0": "Sahassathāmanti purisasahassabalaṁ,",
  "tika-s0402t21:90_1": "purisasahassena vahitabbabhāravahaṁ.",
  "tika-s0402t21:90_2": "Pallaṅke nisinnovāti ratanamayapallaṅke yathānisinno eva.",
  "tika-s0402t21:90_3": "Uppatanākārapattanti uppatitvā ṭhitaṁ viya.",
  "tika-s0402t21:90_4": "Jiyaṁ pothentassāti jiyāghātaṁ karontassa.",
  "tika-s0402t21:90_5": "Jiyappahārasaddoti jiyāghātasaddo.",
  "tika-s0402t21:90_6": "Yante baddhanti yantabaddhaṁ katvā ṭhapitaṁ.",
  "tika-s0402t21:90_7": "Saddantareti thāmamajjhimassa purisassa saddasavanaṭṭhāne.",
  "tika-s0402t21:90_8": "Gāvutassa catuttho bhāgo kosotipi vuccati dvisahassadaṇḍappamāṇaṭṭhānaṁ.",
  "tika-s0402t21:91_0": "Sabbaṭṭhānānīti mahāpurisassa tāni tāni sabbāni vasanaṭṭhānāni.",
  "tika-s0402t21:91_1": "Sikhābaddhoti purisasabhāvasseva visesato dassanametaṁ.",
  "tika-s0402t21:91_2": "Na uppilāvitabhāvatthanti uppilāvitabhāvasaṅkhātaṁ atthaṁ na kathesīti attho.",
  "tika-s0402t21:91_3": "Tassa hi bodhimūleyeva setughāto.",
  "tika-s0402t21:91_4": "Tenevāti appamādalakkhaṇassa dīpanato eva.",
  "tika-s0402t21:91_5": "Attānaṁ atikkamitvāti attano jarāpattiṁ acintetvā aṭṭīyati.",
  "tika-s0402t21:91_6": "Na panesa maggena pahīno tadā maggassa anadhigatattā.",
  "tika-s0402t21:91_7": "Sikkhaṁ paṭikkhipitvāti yathāsamādinnasikkhaṁ pahāya.",
  "tika-s0402t21:92_0": "Aviparītabyādhiādisabhāvāvāti ekantena byādhiādisabhāvā eva.",
  "tika-s0402t21:92_1": "Evaṁ jigucchāvihārenāti evaṁ sakalasseva vaṭṭadukkhassa jigucchanavihārena viharantassa.",
  "tika-s0402t21:92_2": "Evaṁ jigucchananti evaṁ parassa jigucchanaṁ.",
  "tika-s0402t21:92_3": "Paraṁ ajigucchamānoti karuṇāyanena evaṁ paraṁ ajigucchanto.",
  "tika-s0402t21:92_4": "Abhibhosmīti abhibhavitā asmi.",
  "tika-s0402t21:92_5": "Ussāho ahūti caturaṅgasamannāgataṁ vīriyameva catubbidhasammappadhānavīriyañca ahosi,",
  "tika-s0402t21:92_6": "yena maggabrahmacariyaparāyaṇo jāto.",
  "tika-s0402t21:93_0": "Sukhumālasuttavaṇṇanā niṭṭhitā.",
  "tika-s0402t21:94_0": "10. Ādhipateyyasuttavaṇṇanā",
  "tika-s0402t21:95_0": "40.",
  "tika-s0402t21:95_1": "Dasame abhibhavitvā pavattanaṭṭhena adhipati yaṁ kiñci jeṭṭhakaṁ na kārakaṁ attānaṁ adhipatīti katvā attā eva adhipati,",
  "tika-s0402t21:95_2": "tato āgataṁ attādhipateyyaṁ.",
  "tika-s0402t21:95_3": "Tenāha ‘‘attāna’’ntiādi.",
  "tika-s0402t21:95_4": "Lokanti sattalokaṁ.",
  "tika-s0402t21:95_5": "So ca kho iddhividhādiguṇavisesayutto adhippeto adhipatibhāvassa adhippetattā.",
  "tika-s0402t21:95_6": "Navavidhaṁ lokuttaradhammanti ukkaṭṭhaniddesena vuttaṁ.",
  "tika-s0402t21:95_7": "Iti bhavoti evaṁ sampattibhavo,",
  "tika-s0402t21:95_8": "tattha evaṁ abhivuddhīti.",
  "tika-s0402t21:95_9": "Sampattibhavassa hetūti taṁtaṁsampattibhavassa tattha ca abhivuddhiyā hetu.",
  "tika-s0402t21:95_10": "Jātinimittassa kammabhavassa katūpacitattā jāti antopaviṭṭhā.",
  "tika-s0402t21:95_11": "Jarādīsupi eseva nayo hetusiddhiyā phalasiddhito.",
  "tika-s0402t21:96_0": "Asallīnanti na saṅkocappattaṁ.",
  "tika-s0402t21:96_1": "Upaṭṭhitāti kāyādisabhāvasallakkhaṇavasena upaṭṭhitā.",
  "tika-s0402t21:96_2": "Asammuṭṭhā sammosābhāvato.",
  "tika-s0402t21:96_3": "Asāraddhoti sārambhassa sārambhahetūnañca vikkhambhanena asāraddho.",
  "tika-s0402t21:96_4": "Ekaggaṁ anekaggabhāvassa dūrasamussāpitattā.",
  "tika-s0402t21:96_5": "Nimmalaṁ katvāti rāgādimalānaṁ apanayanena malarahitaṁ katvā.",
  "tika-s0402t21:96_6": "Gopāyatīti saṁkilesānatthato rakkhati.",
  "tika-s0402t21:96_7": "Ayanti evaṁpaṭipanno bhikkhu.",
  "tika-s0402t21:96_8": "Suddhamattānaṁ pariharati asuddhabhāvassa kilesassapi abhāvato.",
  "tika-s0402t21:97_0": "Atikkamitvāmaññasīti asakkhiṁ katvā maññasi.",
  "tika-s0402t21:97_1": "Tāya taṇhāya nibbattoti tammayo,",
  "tika-s0402t21:97_2": "taṇhāvasiko.",
  "tika-s0402t21:97_3": "Tassa bhāvo tammayatā,",
  "tika-s0402t21:97_4": "tassā tammayatāya abhāvena.",
  "tika-s0402t21:97_5": "Na hāyati paññādiguṇavepullappattiyā.",
  "tika-s0402t21:98_0": "Ādhipateyyasuttavaṇṇanā niṭṭhitā.",
  "tika-s0402t21:99_0": "Devadūtavaggavaṇṇanā niṭṭhitā."
}