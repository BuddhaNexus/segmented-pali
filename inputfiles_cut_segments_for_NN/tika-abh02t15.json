{
  "tika-abh02t15:0_0": "16. Ñāṇavibhaṅgo",
  "tika-abh02t15:1_0": "1. Ekakamātikādivaṇṇanā",
  "tika-abh02t15:2_0": "751.Okāsaṭṭhena sampayuttā dhammā ārammaṇañcāpi ñāṇassa vatthu.",
  "tika-abh02t15:2_1": "Yāthāvakavatthuvibhāvanāti nahetādiavitathekappakāravatthuvibhāvanā.",
  "tika-abh02t15:2_2": "Yathā ekaṁ nahetu,",
  "tika-abh02t15:2_3": "tathā ekaṁ aññampīti hi gahetabbaṁ avitathasāmaññayuttaṁ ñāṇārammaṇaṁ yāthāvakavatthu.",
  "tika-abh02t15:2_4": "Yāthāvakena vā avitathasāmaññena vatthuvibhāvanā yāthāvakavatthuvibhāvanā.",
  "tika-abh02t15:3_0": "Dukānurūpehīti dukamātikānurūpehīti vadanti.",
  "tika-abh02t15:3_1": "Osānadukassa pana dukamātikaṁ anissāya vuttattā dukabhāvānurūpehīti vattabbaṁ.",
  "tika-abh02t15:3_2": "Evaṁ tikānurūpehīti etthāpi daṭṭhabbaṁ.",
  "tika-abh02t15:3_3": "Osānaduke pana atthoti phalaṁ,",
  "tika-abh02t15:3_4": "anekatthattā dhātusaddānaṁ taṁ janetīti atthajāpikā,",
  "tika-abh02t15:3_5": "kāraṇagatā paññā.",
  "tika-abh02t15:3_6": "Jāpito janito attho etissāti jāpitatthā,",
  "tika-abh02t15:3_7": "kāraṇapaññāsadisī phalappakāsanabhūtā phalasampayuttā paññā.",
  "tika-abh02t15:4_0": "10. Dasakamātikāvaṇṇanā",
  "tika-abh02t15:5_0": "760.",
  "tika-abh02t15:5_1": "‘‘Catasso kho imā,",
  "tika-abh02t15:5_2": "sāriputta, yoniyo.",
  "tika-abh02t15:5_3": "Katamā…pe…",
  "tika-abh02t15:5_4": "yo kho maṁ,",
  "tika-abh02t15:5_5": "sāriputta,",
  "tika-abh02t15:5_6": "evaṁ jāna’’nti (ma. ni.",
  "tika-abh02t15:5_7": "1.152) vacanena catuyoniparicchedakañāṇaṁ vuttaṁ,",
  "tika-abh02t15:5_8": "‘‘nirayañcāhaṁ,",
  "tika-abh02t15:5_9": "sāriputta,",
  "tika-abh02t15:5_10": "pajānāmī’’tiādinā (ma. ni.",
  "tika-abh02t15:5_11": "1.153) pañcagatiparicchedakaṁ.",
  "tika-abh02t15:5_12": "‘‘Saṁyuttake āgatāni tesattati ñāṇāni,",
  "tika-abh02t15:5_13": "sattasattati ñāṇānī’’ti vuttaṁ,",
  "tika-abh02t15:5_14": "tattha pana nidānavagge sattasattati āgatāni catucattārīsañca,",
  "tika-abh02t15:5_15": "tesattati pana paṭisambhidāmagge sutamayādīni āgatāni dissanti,",
  "tika-abh02t15:5_16": "na saṁyuttaketi.",
  "tika-abh02t15:5_17": "Aññānipīti etena idha ekakādivasena vuttaṁ,",
  "tika-abh02t15:5_18": "aññattha ca ‘‘pubbante ñāṇa’’ntiādinā,",
  "tika-abh02t15:5_19": "brahmajālādīsu ca ‘‘tayidaṁ tathāgato pajānāti ‘imāni diṭṭhiṭṭhānāni evaṁ gahitānī’ti’’ādinā vuttaṁ anekañāṇappabhedaṁ saṅgaṇhāti.",
  "tika-abh02t15:5_20": "Yāthāvapaṭivedhato sayañca akampiyaṁ puggalañca taṁsamaṅgiṁ ñeyyesu adhibalaṁ karotīti āha ‘‘akampiyaṭṭhena upatthambhakaṭṭhena cā’’ti.",
  "tika-abh02t15:6_0": "Seṭṭhaṭṭhānaṁ sabbaññutaṁ.",
  "tika-abh02t15:6_1": "Paṭijānanavasena sabbaññutaṁ abhimukhaṁ gacchanti,",
  "tika-abh02t15:6_2": "aṭṭha vā parisā upasaṅkamantīti āsabhā, buddhā.",
  "tika-abh02t15:6_3": "Idaṁ panāti buddhānaṁ ṭhānaṁ sabbaññutameva vadati.",
  "tika-abh02t15:6_4": "Tiṭṭhamānovāti avadantopi tiṭṭhamānova paṭijānāti nāmāti attho.",
  "tika-abh02t15:6_5": "Aṭṭhasu parisāsu ‘‘abhijānāmahaṁ,",
  "tika-abh02t15:6_6": "sāriputta,",
  "tika-abh02t15:6_7": "anekasataṁ khattiyaparisaṁ…pe…",
  "tika-abh02t15:6_8": "tatra vata maṁ bhayaṁ vā sārajjaṁ vā okkamissatīti nimittametaṁ,",
  "tika-abh02t15:6_9": "sāriputta,",
  "tika-abh02t15:6_10": "na samanupassāmī’’ti (ma. ni.",
  "tika-abh02t15:6_11": "1.151) vacanena dassitaakampiyañāṇayutto dasabalohanti abhītanādaṁ nadati.",
  "tika-abh02t15:6_12": "Sīhanādasuttena khandhakavagge āgatena.",
  "tika-abh02t15:7_0": "‘‘Devamanussānaṁ catucakkaṁ vattatī’’ti (a. ni.",
  "tika-abh02t15:7_1": "4.31) suttasesena sappurisūpassayādīnaṁ phalasampatti pavatti,",
  "tika-abh02t15:7_2": "purimasappurisūpassayādiṁ upanissāya pacchimasappurisūpassayādīnaṁ sampatti pavatti vā vuttāti ādi-saddena",
  "tika-abh02t15:7_3": "tattha ca cakka-saddassa gahaṇaṁ veditabbaṁ.",
  "tika-abh02t15:7_4": "Paṭivedhaniṭṭhattā arahattamaggañāṇaṁ paṭivedhoti ‘‘phalakkhaṇe uppannaṁ nāmā’’ti vuttaṁ.",
  "tika-abh02t15:7_5": "Tena paṭiladdhassapi desanāñāṇassa kiccanipphattiparassa bujjhanamattena hotīti ‘‘aññāsikoṇḍaññassa sotāpattiphalakkhaṇe pavattaṁ nāmā’’ti vuttaṁ.",
  "tika-abh02t15:7_6": "Tato paraṁ pana yāva parinibbānā desanāñāṇappavatti tasseva pavattitassa dhammacakkassa ṭhānanti veditabbaṁ,",
  "tika-abh02t15:7_7": "pavattitacakkassa cakkavattino cakkaratanaṭṭhānaṁ viya.",
  "tika-abh02t15:8_0": "Samādīyantīti samādānāni,",
  "tika-abh02t15:8_1": "tāni pana samādiyitvā katāni hontīti āha ‘‘samādiyitvā katāna’’nti.",
  "tika-abh02t15:8_2": "Kammameva vā kammasamādānanti etena samādāna-saddassa apubbatthābhāvaṁ dasseti muttagata-sadde gata-saddassa viya.",
  "tika-abh02t15:9_0": "Agatigāmininti nibbānagāminiṁ.",
  "tika-abh02t15:9_1": "Vuttañhi ‘‘nibbānañcāhaṁ,",
  "tika-abh02t15:9_2": "sāriputta,",
  "tika-abh02t15:9_3": "pajānāmi nibbānagāminiñca paṭipada’’nti (ma. ni. 1.153).",
  "tika-abh02t15:10_0": "Hānabhāgiyadhammanti hānabhāgiyasabhāvaṁ,",
  "tika-abh02t15:10_1": "kāmasahagatasaññādidhammaṁ vā.",
  "tika-abh02t15:10_2": "Taṁ kāraṇanti pubbeva katābhisaṅkhārādiṁ.",
  "tika-abh02t15:11_0": "‘‘Idānī’’ti etassa ‘‘iminā anukkamena vuttānīti veditabbānī’’ti iminā saha yojanā kātabbā.",
  "tika-abh02t15:11_1": "Kilesāvaraṇaṁ tadabhāvañcāti kilesāvaraṇābhāvaṁ.",
  "tika-abh02t15:11_2": "Kilesakkhayādhigamassa hi kilesāvaraṇaṁ aṭṭhānaṁ,",
  "tika-abh02t15:11_3": "tadabhāvo ṭhānaṁ.",
  "tika-abh02t15:11_4": "Anadhigamassa kilesāvaraṇaṁ ṭhānaṁ,",
  "tika-abh02t15:11_5": "tadabhāvo aṭṭhānanti.",
  "tika-abh02t15:11_6": "Tattha tadabhāvaggahaṇena gahitaṁ ‘‘atthi dinna’’ntiādikāya sammādiṭṭhiyā ṭhitiṁ tabbiparītāya ṭhānābhāvañca",
  "tika-abh02t15:11_7": "adhigamassa ṭhānaṁ passantena iminā ñāṇena adhigamānadhigamānaṁ ṭhānāṭṭhānabhūte kilesāvaraṇatadabhāve",
  "tika-abh02t15:11_8": "passati bhagavāti imamatthaṁ sādhento āha ‘‘lokiyasammādiṭṭhiṭhitidassanato niyatamicchādiṭṭhiṭhānābhāvadassanato cā’’ti.",
  "tika-abh02t15:11_9": "Ettha ca adhigamaṭṭhānadassanameva adhippetaṁ upari bhabbapuggalavaseneva vipākāvaraṇābhāvadassanādikassa vakkhamānattā.",
  "tika-abh02t15:11_10": "Iminā pana ñāṇena sijjhanato pasaṅgena itarampi vuttanti veditabbaṁ.",
  "tika-abh02t15:11_11": "Dhātuvemattadassanatoti rāgādīnaṁ adhimattatādivasena taṁsahitānaṁ dhātūnaṁ vemattatādassanato,",
  "tika-abh02t15:11_12": "‘‘ayaṁ imissā dhātuyā adhimattattā rāgacarito’’tiādinā cariyāhetūnaṁ vā,",
  "tika-abh02t15:11_13": "rāgādayo eva vā pakatibhāvato dhātūti rāgādivemattadassanatoti attho.",
  "tika-abh02t15:11_14": "Payogaṁ anādiyitvāti santatimahāmattaaṅgulimālādīnaṁ viya kāmarāgabyāpādādivasena payogaṁ anādiyitvā.",
  "tika-abh02t15:12_0": "(1.) Ekakaniddesavaṇṇanā",
  "tika-abh02t15:13_0": "761.Na hetumevāti ettha ca na hetū evāti attho,",
  "tika-abh02t15:13_1": "byañjanasiliṭṭhatāvasena pana rassattaṁ ma-kāro ca kato ‘‘adukkhamasukhā’’ti ettha viya.",
  "tika-abh02t15:13_2": "Imināpi nayenāti ettha purimanayena hetubhāvādipaṭikkhepo,",
  "tika-abh02t15:13_3": "pacchimanayena nahetudhammādikoṭṭhāsasaṅgahoti ayaṁ viseso veditabbo.",
  "tika-abh02t15:13_4": "Cutiggahaṇena cutiparicchinnāya ekāya jātiyā gahaṇaṁ daṭṭhabbaṁ,",
  "tika-abh02t15:13_5": "bhavaggahaṇena navadhā vuttabhavassa.",
  "tika-abh02t15:13_6": "Tadantogadhatāya tattha tattha pariyāpannatā vuttā.",
  "tika-abh02t15:13_7": "Uppannaṁ manoviññāṇaviññeyyamevāti ‘‘na rūpaṁ viya uppannā chaviññāṇaviññeyyā’’ti rūpato etesaṁ visesanaṁ karoti.",
  "tika-abh02t15:14_0": "762.Kappato kappaṁ gantvāpi na uppajjatīti na kadāci tathā uppajjati.",
  "tika-abh02t15:14_1": "Na hi khīrādīnaṁ viya etesaṁ yathāvuttalakkhaṇavilakkhaṇatā atthīti dasseti.",
  "tika-abh02t15:15_0": "763.Samodhānetvāti loke vijjamānaṁ sabbaṁ rūpaṁ samodhānetvā.",
  "tika-abh02t15:15_1": "Etena mahattepi avibhāvakattaṁ dassento sukhumattā na vibhāvessatīti vādapathaṁ chindati.",
  "tika-abh02t15:15_2": "Cakkhupasāde mama vatthumhīti attho.",
  "tika-abh02t15:15_3": "Visayoti issariyaṭṭhānanti adhippāyo.",
  "tika-abh02t15:16_0": "764.Abbokiṇṇāti abyavahitā,",
  "tika-abh02t15:16_1": "anantaritāti attho.",
  "tika-abh02t15:16_2": "Vavatthitānampi paṭipāṭiniyamo tena paṭikkhittoti attho.",
  "tika-abh02t15:16_3": "Anantaratāti anantarapaccayatā etena paṭikkhittāti attho.",
  "tika-abh02t15:17_0": "765.Samanantaratāti ca samanantarapaccayatā.",
  "tika-abh02t15:18_0": "766.Ābhujanatoti ābhuggakaraṇato,",
  "tika-abh02t15:18_1": "nivattanato icceva attho.",
  "tika-abh02t15:18_2": "Ettha ca ‘‘pañca viññāṇā anābhogā’’ti ābhogasabhāvā na hontīti attho,",
  "tika-abh02t15:18_3": "‘‘pañcannaṁ viññāṇānaṁ natthi āvaṭṭanā vā’’tiādīsupi āvaṭṭanabhāvo vātiādinā attho daṭṭhabbo.",
  "tika-abh02t15:19_0": "Na kañci dhammaṁ paṭivijānātīti ettha na sabbe rūpādidhammā dhammaggahaṇena gahitāti yathādhippetadhammadassanatthaṁ",
  "tika-abh02t15:19_1": "‘‘manopubbaṅgamā dhammāti evaṁ vutta’’nti āha.",
  "tika-abh02t15:20_0": "Rūpādīsu abhinipatanaṁ tehi samāgamo tesantipi vattuṁ yujjatīti āha ‘‘rūpādīnaṁ abhinipātamatta’’nti.",
  "tika-abh02t15:20_1": "Kammatthe vā sāmivacanaṁ.",
  "tika-abh02t15:20_2": "Viññāṇehi abhinipatitabbāni hi rūpādīnīti.",
  "tika-abh02t15:20_3": "Idaṁ vuttaṁ hotītiādīsu hi ayaṁ adhippāyo –",
  "tika-abh02t15:20_4": "ārammaṇakaraṇena paṭivijānitabbāni rūpādīni ṭhapetvā kusalākusalacetanāya taṁsampayuttānañca yathāvuttānaṁ",
  "tika-abh02t15:20_5": "sahajapubbaṅgamadhammena paṭivijānitabbānaṁ paṭivijānanaṁ etesaṁ natthīti.",
  "tika-abh02t15:20_6": "Evañca katvā ‘‘dassanādimattatopana muttā aññā etesaṁ kusalādipaṭiviññatti nāma natthī’’ti kiccantaraṁ paṭisedheti.",
  "tika-abh02t15:21_0": "Avipākabhāvena aññaṁ abyākatasāmaññaṁ anivārento kusalākusalaggahaṇañca karotīti cavanapariyosānañca kiccaṁ.",
  "tika-abh02t15:21_1": "Pi-saddena sahajavanakāni vīthicittāni sampiṇḍetvā pañcadvāre paṭisedhane ayaṁ adhippāyo siyā –",
  "tika-abh02t15:21_2": "‘‘manasā ce paduṭṭhena…pe…",
  "tika-abh02t15:21_3": "pasannena bhāsati vā karoti vā’’ti (dha. pa.",
  "tika-abh02t15:21_4": "1-2) evaṁ vuttā bhāsanakaraṇakarā,",
  "tika-abh02t15:21_5": "taṁsadisā ca sukhadukkhuppādakā balavanto chaṭṭhadvārikā eva dhammaggahaṇena gahitāti na tesaṁ pañcadvārikajavanena paṭivijānanaṁ atthi,",
  "tika-abh02t15:21_6": "dubbalānaṁ pana pubbaṅgamapaṭivijānanaṁ tattha na paṭisiddhaṁ ‘‘na kāyakammaṁ na vacīkammaṁ paṭṭhapetī’’ti",
  "tika-abh02t15:21_7": "viññattidvayajanakasseva paṭṭhapanapaṭikkhepena dubbalassa manokammassa anuññātattā.",
  "tika-abh02t15:21_8": "Tathā kāyasucaritādikusalakammaṁ karomīti,",
  "tika-abh02t15:21_9": "tabbiparītaṁ akusalaṁ kammaṁ karomīti ca kusalākusalasamādānaṁ pañcadvārikajavanena na hoti.",
  "tika-abh02t15:21_10": "Tathā paṭiccasamuppādavaṇṇanāyaṁ vuttā ‘‘pañcadvārikacuti ca na pañcadvārikacittehi hoti cuticittassa ataṁdvārikattā’’ti.",
  "tika-abh02t15:21_11": "Yā panāyaṁ pāḷi ‘‘pañcahi viññāṇehi na kañci dhammaṁ paṭivijānāti aññatra abhinipātamattā’’ti,",
  "tika-abh02t15:21_12": "tassā rūpādīnaṁ āpāthamattaṁ muñcitvā aññaṁ kañci dhammasabhāvaṁ na paṭivijānātīti ayamattho dissati.",
  "tika-abh02t15:21_13": "Na hi rūpaṁ paṭiggaṇhantampi cakkhuviññāṇaṁ rūpanti ca gaṇhātīti.",
  "tika-abh02t15:21_14": "Sampaṭicchanassapi rūpanīlādiākārapaṭivijānanaṁ natthīti kiñci dhammassa paṭivijānanaṁ paṭikkhittaṁ,",
  "tika-abh02t15:21_15": "pañcahi pana viññāṇehi sātisayaṁ tassa vijānananti ‘‘aññatra abhinipātamattā’’ti na vuttaṁ.",
  "tika-abh02t15:21_16": "Yassa pāḷiyaṁ bahiddhāpaccuppannārammaṇatā vuttā,",
  "tika-abh02t15:21_17": "tato aññaṁ niruttipaṭisambhidaṁ icchantehi pañcadvārajavanena paṭisambhidāñāṇassa sahuppatti paṭisiddhā.",
  "tika-abh02t15:21_18": "Rūpārūpadhammeti rūpārūpāvacaradhammeti attho.",
  "tika-abh02t15:22_0": "Pañcadvārikacittena na paṭibujjhatīti kasmā vuttaṁ,",
  "tika-abh02t15:22_1": "nanu rūpādīnaṁ āpāthagamane niddāpaṭibodho hotīti? Na,",
  "tika-abh02t15:22_2": "paṭhamaṁ manodvārikajavanassa uppattitoti dassento āha ‘‘niddāyantassa hī’’tiādi.",
  "tika-abh02t15:22_3": "Palobhetvā saccasupinena.",
  "tika-abh02t15:23_0": "Abyākatoyeva āvajjanamattasseva uppajjanatoti vadanti.",
  "tika-abh02t15:23_1": "Evaṁ vadantehi manodvārepi āvajjanaṁ dvattikkhattuṁ uppajjitvā javanaṭṭhāne ṭhatvā bhavaṅgaṁ otaratīti adhippetanti daṭṭhabbaṁ.",
  "tika-abh02t15:24_0": "Tassāeva vasenāti tassā vasena ekavidhena ñāṇavatthu hotīti ca, veditabbanti ca yojanā kātabbā.",
  "tika-abh02t15:25_0": "Ekakaniddesavaṇṇanā niṭṭhitā.",
  "tika-abh02t15:26_0": "(2.) Dukaniddesavaṇṇanā",
  "tika-abh02t15:27_0": "767.",
  "tika-abh02t15:27_1": "Attha-saddo aññatra sabhāvaṁ gahetvā adhikaraṇesu pavattamāno adhikaraṇavasena liṅgaparivattiṁ gacchatīti",
  "tika-abh02t15:27_2": "adhippāyena jāpitā ca sā atthā cāti jāpitatthāti ayamattho vibhāvitoti daṭṭhabbo.",
  "tika-abh02t15:28_0": "Dukaniddesavaṇṇanā niṭṭhitā.",
  "tika-abh02t15:29_0": "(3.) Tikaniddesavaṇṇanā",
  "tika-abh02t15:30_0": "768.Paññāpariṇāmitesūti paññāya paripācitesu.",
  "tika-abh02t15:30_1": "‘‘Yogavihitesūti idañca visayavisesanamattameva,",
  "tika-abh02t15:30_2": "tasmā yāni paññāya vihitāni ahesuṁ honti bhavissanti ca,",
  "tika-abh02t15:30_3": "sabbāni tāni yogavihitānīti daṭṭhabbāni.",
  "tika-abh02t15:30_4": "Sikkhitvā kātabbaṁ sippaṁ,",
  "tika-abh02t15:30_5": "itaraṁ kammaṁ.",
  "tika-abh02t15:30_6": "Ayametesaṁ viseso.",
  "tika-abh02t15:30_7": "Vaḍḍhakīkammanti ca asikkhitvāpi kātabbaṁ thūlakammaṁ ‘‘kamma’’nti daṭṭhabbaṁ,",
  "tika-abh02t15:30_8": "paññā eva vā tattha tattha ‘‘kammaṁ sippa’’nti ca veditabbā.",
  "tika-abh02t15:30_9": "Nāgamaṇḍalaṁ nāma maṇḍalaṁ katvā sappe vijjāya pakkositvā baliṁ datvā visāpanayanaṁ.",
  "tika-abh02t15:30_10": "Parittaṁ rakkhā,",
  "tika-abh02t15:30_11": "yena ‘‘phū’’ti mukhavātaṁ datvā visaṁ apanayanti,",
  "tika-abh02t15:30_12": "so uṇṇanābhiādimanto phudhamanakamanto.",
  "tika-abh02t15:30_13": "‘‘A ā’’tiādikā mātikā ‘‘ka kā’’tiādiko tappabhedo ca lekhā.",
  "tika-abh02t15:31_0": "Kusalaṁ dhammaṁ sakaṁ,",
  "tika-abh02t15:31_1": "itaraṁ nosakaṁ.",
  "tika-abh02t15:31_2": "Catunnaṁ saccānaṁ paṭivijjhitabbānaṁ tappaṭivedhapaccayabhāvena anulomanaṁ daṭṭhabbaṁ.",
  "tika-abh02t15:31_3": "Pubbe ‘‘yogavihitesu vā kammāyatanesū’’tiādinā paññā vuttā,",
  "tika-abh02t15:31_4": "puna tassā vevacanavasena ‘‘anulomikaṁ khanti’’ntiādi vuttanti adhippāyena ‘‘anu…pe…",
  "tika-abh02t15:31_5": "paññāvevacanānī’’ti āha.",
  "tika-abh02t15:31_6": "Ettha ca evarūpinti yathāvuttakammāyatanādivisayaṁ kammassakatasaccānulomikasabhāvaṁ aniccādipavattiākārañcāti attho.",
  "tika-abh02t15:31_7": "Yathāvuttā ca bhūmisabhāvapavattiākāraniddesā khantiādīhi yojetabbā.",
  "tika-abh02t15:31_8": "Yassā paññāya dhammā nijjhānapajānanakiccasaṅkhātaṁ olokanaṁ khamanti aviparītasabhāvattā,",
  "tika-abh02t15:31_9": "sā paññā dhammānaṁ nijjhānakkhamanaṁ etissā atthīti dhammanijjhānakkhantīti attho.",
  "tika-abh02t15:32_0": "769.",
  "tika-abh02t15:32_1": "Asaṁvaraṁ muñcatīti samādānasampattaviratisampayuttacetanā ‘‘sīlaṁ pūrentassa muñcacetanā’’ti vuttā.",
  "tika-abh02t15:32_2": "Pubbāparapaññāya ca dānasīlamayatāvacanato muñcaaparacetanāvasena ‘‘ārabbhā’’ti,",
  "tika-abh02t15:32_3": "pubbacetanāvasena ‘‘adhikiccā’’ti ca vattuṁ yuttanti ‘‘adhikiccā’’tipi pāṭho yujjati.",
  "tika-abh02t15:33_0": "770.",
  "tika-abh02t15:33_1": "Pañcasīladasasīlāni viññāṇassa jātiyā ca paccayabhūtesu saṅkhārabhavesu antogadhānīti ‘‘uppādā vā’’tiādikāya dhammaṭṭhitipāḷiyā saṅgahitāni.",
  "tika-abh02t15:33_2": "Bhavanibbattakasīlassa paññāpanaṁ satipi savane na tathāgatadesanāyattanti bhikkhuādīnampi taṁ vuttaṁ.",
  "tika-abh02t15:34_0": "Adhipaññāya paññāti adhipaññāya antogadhā paññā.",
  "tika-abh02t15:34_1": "Atha vā adhipaññānibbattesu,",
  "tika-abh02t15:34_2": "tadadhiṭṭhānesu vā dhammesu adhipaññā-saddo daṭṭhabbo,",
  "tika-abh02t15:34_3": "tattha paññā adhipaññāya paññā.",
  "tika-abh02t15:35_0": "771.",
  "tika-abh02t15:35_1": "Apāyuppādanakusalatā apāyakosallaṁ siyāti maññamāno pucchati ‘‘apāyakosallaṁ kathaṁ paññā nāma jātā’’ti.",
  "tika-abh02t15:35_2": "Taṁ pana parassa adhippāyaṁ nivattento ‘‘paññavāyeva hī’’tiādimāha.",
  "tika-abh02t15:35_3": "Tatrupāyāti tatra tatra upāyabhūtā.",
  "tika-abh02t15:35_4": "Ṭhāne uppatti etassāti ṭhānuppattiyaṁ. Kiṁ taṁ?",
  "tika-abh02t15:35_5": "Kāraṇajānanaṁ,",
  "tika-abh02t15:35_6": "bhayādīnaṁ uppattikkhaṇe tasmiṁyeva ṭhāne lahuuppajjanakanti vuttaṁ hoti.",
  "tika-abh02t15:36_0": "Tikaniddesavaṇṇanā niṭṭhitā.",
  "tika-abh02t15:37_0": "(4.) Catukkaniddesavaṇṇanā",
  "tika-abh02t15:38_0": "793.Naparitassatīti ‘‘api nāma me taṇḍulādīni siyu’’nti na pattheti, tadabhāvena vā na uttasati.",
  "tika-abh02t15:39_0": "796.Aparappaccayeti parena napattiyāyitabbe.",
  "tika-abh02t15:39_1": "Dhamme ñāṇanti saccavisayaṁ ñāṇaṁ.",
  "tika-abh02t15:39_2": "Ariyasaccesu hi dhamma-saddo tesaṁ aviparītasabhāvattāti.",
  "tika-abh02t15:39_3": "Saṅkhatapavaro vā ariyamaggo tassa ca phalaṁ dhammo,",
  "tika-abh02t15:39_4": "tattha paññā taṁsahagatā dhamme ñāṇaṁ.",
  "tika-abh02t15:39_5": "Na aññañāṇuppādanaṁ nayanayanaṁ,",
  "tika-abh02t15:39_6": "ñāṇasseva pana pavattivisesoti adhippāyenāha ‘‘paccavekkhaṇañāṇassa kicca’’nti.",
  "tika-abh02t15:39_7": "Ettha ca iminā dhammenāti maggañāṇenāti vuttaṁ,",
  "tika-abh02t15:39_8": "duvidhampi pana maggaphalañāṇaṁ paccavekkhaṇāya ca mūlaṁ,",
  "tika-abh02t15:39_9": "kāraṇañca nayanayanassāti duvidhenapi tena dhammenāti na na yujjati,",
  "tika-abh02t15:39_10": "tathā catusaccadhammassa ñātattā,",
  "tika-abh02t15:39_11": "maggaphalasaṅkhātassa ca dhammassa saccapaṭivedhasampayogaṁ gatattā nayanaṁ hotīti tena iminā dhammena ñāṇavisayabhāvena,",
  "tika-abh02t15:39_12": "ñāṇasampayogena vā ñātenāti ca attho na na yujjati.",
  "tika-abh02t15:40_0": "Yadipi sabbena sabbaṁ atītānāgatapaccuppannaṁ dukkhaṁ abhijānanti,",
  "tika-abh02t15:40_1": "tathāpi paccuppanne sasantatipariyāpanne savisese abhiniveso hotīti āha ‘‘na taññeva ima’’nti.",
  "tika-abh02t15:40_2": "Diṭṭhena adiṭṭhena nayato nayanañāṇaṁ,",
  "tika-abh02t15:40_3": "adiṭṭhassa diṭṭhatāya kāraṇabhūtattā kāraṇañāṇaṁ,",
  "tika-abh02t15:40_4": "anurūpatthavācako vā kāraṇa-saddoti dhamme ñāṇassa anurūpañāṇanti attho.",
  "tika-abh02t15:41_0": "Sammutimhi ñāṇanti dhamme ñāṇādīnaṁ viya sātisayassa paṭivedhakiccassa abhāvā visayobhāsanamattajānanasāmaññena ñāṇanti sammatesu antogadhanti attho.",
  "tika-abh02t15:41_1": "Sammutivasena vā pavattaṁ sammutimhi ñāṇaṁ,",
  "tika-abh02t15:41_2": "avasesaṁ pana itarañāṇattayavisabhāgaṁ ñāṇaṁ tabbisabhāgasāmaññena sammutiñāṇamhi paviṭṭhattā sammutiñāṇaṁ nāma hotīti.",
  "tika-abh02t15:42_0": "797.Kilesamūlake cāti nīvaraṇamūlake ca kāmabhavadhamme.",
  "tika-abh02t15:43_0": "798.Sā hissāti ettha assāti yo ‘‘kāmesu vītarāgo hotī’’ti evaṁ vutto,",
  "tika-abh02t15:43_1": "assa paṭhamajjhānasamaṅgissāti attho.",
  "tika-abh02t15:43_2": "Svevāti etena kāmesu vītarāgabhāvanāvatthasseva paṭhamajjhānasamaṅgissa gahaṇe pavatte tassa tato paraṁ",
  "tika-abh02t15:43_3": "avatthaṁ dassetuṁ ‘‘kāmesu vītarāgo samāno’’ti vuttaṁ.",
  "tika-abh02t15:43_4": "Catutthamaggapaññā chaṭṭhābhiññābhāvappattiyā taṁ paṭivijjhati nāma,",
  "tika-abh02t15:43_5": "itarā tadupanissayattā.",
  "tika-abh02t15:43_6": "Yathānurūpaṁ vā āsavakkhayabhāvato,",
  "tika-abh02t15:43_7": "phale vā āsavakkhaye sati yathānurūpaṁ taṁnibbattanato catūsupi maggesu paññā chaṭṭhaṁ abhiññaṁ paṭivijjhatīti daṭṭhabbā.",
  "tika-abh02t15:44_0": "799.Kāmasahagatāti vatthukāmārammaṇā.",
  "tika-abh02t15:44_1": "Codentīti kāmābhimukhaṁ tanninnaṁ karontīti attho.",
  "tika-abh02t15:44_2": "Tadanudhammatāti tadanudhammā icceva vuttaṁ hoti.",
  "tika-abh02t15:44_3": "Tā-saddassa apubbatthābhāvatoti adhippāyenāha ‘‘tadanurūpasabhāvā’’ti. Nikantiṁ,",
  "tika-abh02t15:44_4": "nikantisahagatacittuppādaṁ vā ‘‘micchāsatī’’ti vadati.",
  "tika-abh02t15:44_5": "‘‘Aho vata me avitakkaṁ uppajjeyyā’’ti avitakkārammaṇā avitakkasahagatā.",
  "tika-abh02t15:45_0": "801.",
  "tika-abh02t15:45_1": "Adhigamabhāvena abhimukhaṁ jānantassa abhijānantassa,",
  "tika-abh02t15:45_2": "abhivisiṭṭhena vā ñāṇena jānantassa,",
  "tika-abh02t15:45_3": "anārammaṇabhūtañca taṁ ṭhānaṁ pākaṭaṁ karontassāti attho.",
  "tika-abh02t15:46_0": "802.",
  "tika-abh02t15:46_1": "Vasitāpañcakarahitaṁ jhānaṁ appaguṇaṁ.",
  "tika-abh02t15:46_2": "Ettha catasso paṭipadā cattāri ārammaṇānīti paññāya paṭipadārammaṇuddesena paññā eva uddiṭṭhāti sā eva vibhattāti.",
  "tika-abh02t15:47_0": "Catukkaniddesavaṇṇanā niṭṭhitā.",
  "tika-abh02t15:48_0": "(5.) Pañcakaniddesavaṇṇanā",
  "tika-abh02t15:49_0": "804.Pañcaṅgiko sammāsamādhīti samādhiaṅgabhāvena paññā uddiṭṭhāti.",
  "tika-abh02t15:49_1": "Pītipharaṇatādivacanena hi tameva vibhajati,",
  "tika-abh02t15:49_2": "‘‘so imameva kāyaṁ vivekajena pītisukhena abhisandetī’’tiādinā (dī. ni. 1.226; ma. ni.",
  "tika-abh02t15:49_3": "1.427) nayena pītiyā sukhassa ca pharaṇaṁ veditabbaṁ.",
  "tika-abh02t15:49_4": "Pītipharaṇatāsukhapharaṇatāhi ārammaṇe ṭhatvā catutthajjhānassa uppādanato ‘‘pādā viyā’’ti tā vuttā.",
  "tika-abh02t15:50_0": "Dutiyapañcake ca ‘‘pañcañāṇiko’’ti samādhimukhena pañcañāṇāneva uddiṭṭhāni niddiṭṭhāni cāti daṭṭhabbāni.",
  "tika-abh02t15:50_1": "Lokiyasamādhissa paccanīkāni nīvaraṇapaṭhamajjhānanikantiādīni niggahetabbāni.",
  "tika-abh02t15:50_2": "Aññe kilesā vāretabbā,",
  "tika-abh02t15:50_3": "imassa pana arahattasamādhissa paṭippassaddhasabbakilesattā na niggahetabbaṁ vāretabbañca atthīti maggānantaraṁ",
  "tika-abh02t15:50_4": "samāpattikkhaṇe ca appayogeneva adhigatattā ca ṭhapitattā ca,",
  "tika-abh02t15:50_5": "aparihānivasena ṭhapitattā vā na sasaṅkhāraniggayhavāritagato.",
  "tika-abh02t15:50_6": "Sativepullappattattāti etena appavattamānāyapi satiyā satibahulatāya sato eva nāmāti dasseti.",
  "tika-abh02t15:50_7": "Yathāparicchinnakālavasenāti etena paricchindanasatiyā satoti.",
  "tika-abh02t15:51_0": "Pañcakaniddesavaṇṇanā niṭṭhitā.",
  "tika-abh02t15:52_0": "(6.) Chakkaniddesavaṇṇanā",
  "tika-abh02t15:53_0": "805.",
  "tika-abh02t15:53_1": "Visuddhibhāvaṁ dassento ‘‘dūra…pe…",
  "tika-abh02t15:53_2": "rammaṇāyā’’ti āha.",
  "tika-abh02t15:53_3": "Sotadhātuvisuddhīti ca cittacetasikā dhammā vuttāti tattha ñāṇaṁ sotadhātuvisuddhiyā ñāṇaṁ.",
  "tika-abh02t15:53_4": "‘‘Cetopariyañāṇa’’nti idameva atthavasena ‘‘paracitte ñāṇa’’nti uddhaṭanti daṭṭhabbaṁ.",
  "tika-abh02t15:53_5": "Cutūpapātañāṇassa dibbacakkhuñāṇekadesattā ‘‘vaṇṇadhātuārammaṇā’’ti vuttaṁ.",
  "tika-abh02t15:53_6": "Muddhappattena cutūpapātañāṇasaṅkhātena dibbacakkhuñāṇena sabbaṁ dibbacakkhuñāṇanti vuttanti daṭṭhabbaṁ.",
  "tika-abh02t15:54_0": "Chakkaniddesavaṇṇanā niṭṭhitā.",
  "tika-abh02t15:55_0": "(7.) Sattakaniddesavaṇṇanā",
  "tika-abh02t15:56_0": "806.Tadeva ñāṇanti chabbidhampi paccavekkhaṇañāṇaṁ vipassanārammaṇabhāvena saha gahetvā vuttanti adhippāyo.",
  "tika-abh02t15:56_1": "Dhammaṭṭhitiñāṇenāti chapi ñāṇāni saṅkhipitvā vuttena ñāṇena.",
  "tika-abh02t15:56_2": "Khayadhammantiādinā hi pakārena pavattañāṇassa dassanaṁ,",
  "tika-abh02t15:56_3": "ñāṇavipassanādassanato vipassanāpaṭivipassanādassanamattamevāti na taṁ aṅganti adhippāyo.",
  "tika-abh02t15:56_4": "Pāḷiyaṁ pana sabbattha ñāṇavacanena aṅgānaṁ vuttattā nirodhadhammanti ñāṇanti iti-saddena pakāsetvā vuttaṁ",
  "tika-abh02t15:56_5": "vipassanāñāṇaṁ sattamaṁ ñāṇanti ayamattho dissati.",
  "tika-abh02t15:56_6": "Na hi yampi taṁ dhammaṭṭhitiñāṇaṁ,",
  "tika-abh02t15:56_7": "tampi ñāṇanti sambandho hoti taṁñāṇaggahaṇe etasmiṁ ñāṇabhāvadassanassa anadhippetattā,",
  "tika-abh02t15:56_8": "‘‘khayadhammaṁ…pe…",
  "tika-abh02t15:56_9": "nirodhadhamma’’nti etesaṁ sambandhābhāvappasaṅgato cāti.",
  "tika-abh02t15:57_0": "Sattakaniddesavaṇṇanā niṭṭhitā.",
  "tika-abh02t15:58_0": "(8.) Aṭṭhakaniddesavaṇṇanā",
  "tika-abh02t15:59_0": "808.Vihāritabbaṭṭhenāti paccanīkadhamme, dukkhaṁ vā vicchinditvā pavattetabbaṭṭhena.",
  "tika-abh02t15:60_0": "Aṭṭhakaniddesavaṇṇanā niṭṭhitā.",
  "tika-abh02t15:61_0": "(10.) Dasakaniddeso",
  "tika-abh02t15:62_0": "Paṭhamabalaniddesavaṇṇanā",
  "tika-abh02t15:63_0": "809.",
  "tika-abh02t15:63_1": "Avijjamānaṁ ṭhānaṁ aṭṭhānaṁ,",
  "tika-abh02t15:63_2": "natthi ṭhānanti vā aṭṭhānaṁ.",
  "tika-abh02t15:63_3": "Esa ‘‘anavakāso’’ti etthāpi nayo.",
  "tika-abh02t15:63_4": "Tadatthanigamanamattameva hi ‘‘netaṁ ṭhānaṁ vijjatī’’ti vacananti.",
  "tika-abh02t15:63_5": "Asukhe sukhanti diṭṭhivipallāsova idha sukhato upagamanassa ṭhānanti adhippetanti dassento ‘‘ekanta…pe…",
  "tika-abh02t15:63_6": "attadiṭṭhivasenā’’ti padhānadiṭṭhimāha.",
  "tika-abh02t15:63_7": "Bhedānurūpassa sāvanaṁ anussāvanaṁ,",
  "tika-abh02t15:63_8": "bhedānurūpena vā vacanena viññāpanaṁ.",
  "tika-abh02t15:64_0": "Liṅge parivatte ca so eva ekakammanibbattito bhavaṅgappabandho jīvitindriyappabandho ca,",
  "tika-abh02t15:64_1": "nāññoti āha ‘‘api parivattaliṅga’’nti.",
  "tika-abh02t15:64_2": "Ayaṁ pañhoti ñāpanicchānibbattā kathā.",
  "tika-abh02t15:65_0": "Saṅgāmacatukkaṁ sapattavasena yojetabbaṁ.",
  "tika-abh02t15:65_1": "Sabbattha ca purimaṁ abhisandhicittaṁ appamāṇaṁ,",
  "tika-abh02t15:65_2": "vadhakacittaṁ pana tadārammaṇañca jīvitindriyaṁ ānantariyānānantariyabhāve pamāṇanti daṭṭhabbaṁ.",
  "tika-abh02t15:65_3": "Puthujjanasseva taṁ dinnaṁ hoti. Kasmā?",
  "tika-abh02t15:65_4": "Yathā vadhakacittaṁ paccuppannārammaṇampi jīvitindriyappabandhavicchedanavasena ārammaṇaṁ katvā pavattati,",
  "tika-abh02t15:65_5": "na evaṁ cāgacetanā.",
  "tika-abh02t15:65_6": "Sā hi cajitabbaṁ ārammaṇaṁ katvā cajanamattameva hoti,",
  "tika-abh02t15:65_7": "aññasakakaraṇañca tassa cajanaṁ,",
  "tika-abh02t15:65_8": "tasmā yassa taṁ sakaṁ kataṁ,",
  "tika-abh02t15:65_9": "tasseva dinnaṁ hotīti.",
  "tika-abh02t15:66_0": "Saṇṭha…pe…",
  "tika-abh02t15:66_1": "kappavināseyeva muccatīti idaṁ kappaṭṭhakathāya na sameti.",
  "tika-abh02t15:66_2": "Tattha hi aṭṭhakathāyaṁ (kathā. aṭṭha.",
  "tika-abh02t15:66_3": "654-657) vuttaṁ ‘‘āpāyikoti idaṁ suttaṁ yaṁ so ekaṁ kappaṁ asītibhāge katvā tato ekabhāgamattaṁ kālaṁ tiṭṭheyya,",
  "tika-abh02t15:66_4": "taṁ āyukappaṁ sandhāya vutta’’nti.",
  "tika-abh02t15:66_5": "Kappavināseyevāti pana āyukappavināseyevāti atthe sati natthi virodho.",
  "tika-abh02t15:66_6": "Ettha ca saṇṭhahanteti idaṁ sve vinassissatīti viya abhūtaparikappavasena vuttaṁ.",
  "tika-abh02t15:66_7": "Ekadivasameva paccati tato paraṁ kappābhāvena āyukappassapi abhāvatoti avirodhato atthayojanā daṭṭhabbā.",
  "tika-abh02t15:67_0": "Pakatattoti anukkhitto. Samānasaṁvāsakoti apārājiko.",
  "tika-abh02t15:68_0": "Kiṁpana tanti yo so ‘‘niyato’’ti vutto,",
  "tika-abh02t15:68_1": "taṁ kiṁ niyametīti attho.",
  "tika-abh02t15:68_2": "Tasseva pana yathāpucchitassa niyatassa micchattasammattaniyatadhammānaṁ viya sabhāvato vijjamānataṁ",
  "tika-abh02t15:68_3": "yathāpucchitañca niyāmakahetuṁ paṭisedhetvā yena ‘‘niyato’’ti ‘‘sattakkhattuparamādiko’’ti ca vuccati,",
  "tika-abh02t15:68_4": "taṁ yathādhippetakāraṇaṁ dassetuṁ ‘‘sammāsambuddhena hī’’tiādimāha.",
  "tika-abh02t15:68_5": "Jātassa kumārassa viya ariyāya jātiyā jātassa nāmamattametaṁ niyatasattakkhattuparamādikaṁ,",
  "tika-abh02t15:68_6": "niyatāniyatabhedaṁ nāmanti attho.",
  "tika-abh02t15:68_7": "Yadi pubbahetu niyāmako,",
  "tika-abh02t15:68_8": "sotāpanno ca niyatoti sotāpattimaggato uddhaṁ tiṇṇaṁ maggānaṁ upanissayabhāvato pubbahetukiccaṁ,",
  "tika-abh02t15:68_9": "tato pubbe pana pubbahetukiccaṁ natthīti sotāpattimaggassa upanissayābhāvo āpajjati.",
  "tika-abh02t15:68_10": "Yadi hi tassapi pubbahetu upanissayo siyā,",
  "tika-abh02t15:68_11": "so ca niyāmakoti sotāpattimagguppattito pubbe eva niyato siyā,",
  "tika-abh02t15:68_12": "tañca aniṭṭhaṁ,",
  "tika-abh02t15:68_13": "tasmāssa pubbahetunā ahetukatā āpannāti imamatthaṁ sandhāyāha ‘‘iccassa ahetu appaccayā nibbattiṁ pāpuṇātī’’ti.",
  "tika-abh02t15:69_0": "Paṭiladdhamaggo sotāpattimaggo,",
  "tika-abh02t15:69_1": "teneva sattakkhattuparamādiniyame sati sattamabhavādito uddhaṁ pavattanakassa dukkhassa mūlabhūtā kilesā",
  "tika-abh02t15:69_2": "teneva khīṇāti upari tayo maggā akiccakā hontīti attho.",
  "tika-abh02t15:69_3": "Yadi upari tayo maggā sattakkhattuparamādikaṁ niyamenti,",
  "tika-abh02t15:69_4": "tato ca añño sotāpanno natthīti sotāpattimaggassa akiccakatā nippayojanatā āpajjatīti attho.",
  "tika-abh02t15:69_5": "Atha sakkāyadiṭṭhādippahānaṁ dassanakiccaṁ,",
  "tika-abh02t15:69_6": "tesaṁ pahānena sattakkhattuparamāditāya bhavitabbaṁ.",
  "tika-abh02t15:69_7": "Sā cuparimaggehi eva hotīti sattamabhavādito uddhaṁ pavattito tena vinā vuṭṭhāne sakkāyadiṭṭhādippahānena",
  "tika-abh02t15:69_8": "ca tena vinā bhavitabbanti āha ‘‘paṭhamamaggena ca anuppajjitvāva kilesā khepetabbā hontī’’ti.",
  "tika-abh02t15:69_9": "Na añño koci niyametīti nāmakaraṇanimittato vipassanāto añño koci niyāmako nāma natthīti attho.",
  "tika-abh02t15:69_10": "Vipassanāva niyametīti ca nāmakaraṇanimittataṁyeva sandhāya vuttaṁ.",
  "tika-abh02t15:69_11": "Tenevāha ‘‘iti sammāsambuddhena gahitanāmamattameva ta’’nti.",
  "tika-abh02t15:70_0": "Na uppajjantīti pana atthīti ‘‘na me ācariyo atthi,",
  "tika-abh02t15:70_1": "sadiso me na vijjatī’’tiādiṁ (ma. ni. 1.285; 2.341; mahāva. 11; kathā.",
  "tika-abh02t15:70_2": "405) imissā lokadhātuyā ṭhatvā vadantena bhagavatā ‘‘kiṁ panāvuso sāriputta,",
  "tika-abh02t15:70_3": "atthetarahi aññe samaṇā vā brāhmaṇā vā bhagavatā samasamā sambodhiyanti evaṁ puṭṭhāhaṁ, bhante,",
  "tika-abh02t15:70_4": "noti vadeyya’’nti (dī. ni.",
  "tika-abh02t15:70_5": "3.161) vatvā tassa kāraṇaṁ dassetuṁ ‘‘aṭṭhānametaṁ anavakāso,",
  "tika-abh02t15:70_6": "yaṁ ekissā lokadhātuyā dve arahanto sammāsambuddhā’’ti (ma. ni.",
  "tika-abh02t15:70_7": "3.129) imaṁ suttaṁ dassentena dhammasenāpatinā ca buddhakkhettabhūtaṁ imaṁ lokadhātuṁ ṭhapetvā aññattha anuppatti vuttā hotīti adhippāyo.",
  "tika-abh02t15:71_0": "‘‘Yo pana bhikkhū’’tiādinā vuttāni sikkhāpadāni mātikā,",
  "tika-abh02t15:71_1": "tāya antarahitāya nidānuddesasaṅkhāte pātimokkhe pabbajjūpasampadākammesu ca sāsanaṁ tiṭṭhatīti attho.",
  "tika-abh02t15:71_2": "Pātimokkhe vā antogadhā pabbajjā upasampadā ca tadubhayābhāve pātimokkhābhāvato,",
  "tika-abh02t15:71_3": "tasmā pātimokkhe,",
  "tika-abh02t15:71_4": "tāsu ca sāsanaṁ tiṭṭhatīti vuttaṁ.",
  "tika-abh02t15:71_5": "Osakkitaṁ nāmāti pacchimapaṭivedhasīlabhedadvayaṁ ekato katvā tato paraṁ vinaṭṭhaṁ nāma hotīti attho.",
  "tika-abh02t15:72_0": "Tāti rasmiyo. Kāruññanti paridevanakāruññaṁ.",
  "tika-abh02t15:73_0": "Anacchariyattāti dvīsu uppajjamānesu acchariyattābhāvadosatoti attho.",
  "tika-abh02t15:73_1": "Vivādabhāvatoti vivādābhāvatthaṁ dve na uppajjantīti attho.",
  "tika-abh02t15:74_0": "Ekaṁ buddhaṁ dhāretīti ekabuddhadhāraṇī.",
  "tika-abh02t15:74_1": "Etena evaṁsabhāvā ete buddhaguṇā,",
  "tika-abh02t15:74_2": "yena dutiyabuddhaguṇe dhāretuṁ asamatthā ayaṁ lokadhātūti dasseti.",
  "tika-abh02t15:74_3": "Paccayavisesanipphannānañhi dhammānaṁ sabhāvaviseso na sakkā dhāretunti.",
  "tika-abh02t15:74_4": "Samaṁ uddhaṁ pajjatīti samupādikā,",
  "tika-abh02t15:74_5": "udakassopari samaṁ gāminīti attho.",
  "tika-abh02t15:74_6": "Dvinnampīti dvepi,",
  "tika-abh02t15:74_7": "dvinnampi vā sarīrabhāraṁ.",
  "tika-abh02t15:74_8": "Chādentanti rocayamānaṁ.",
  "tika-abh02t15:74_9": "Sakiṁ bhuttovāti ekampi ālopaṁ ajjhoharitvāva mareyyāti attho.",
  "tika-abh02t15:75_0": "Atidhammabhārenāti dhammena nāma pathavī tiṭṭheyya,",
  "tika-abh02t15:75_1": "sā kiṁ teneva calatīti adhippāyo.",
  "tika-abh02t15:75_2": "Puna thero ‘‘ratanaṁ nāma loke kuṭumbaṁ sandhārentaṁ abhimatañca lokena attano garusabhāvatāya sakaṭabhaṅgassa kāraṇaṁ atibhārabhūtaṁ diṭṭhaṁ.",
  "tika-abh02t15:75_3": "Evaṁ dhammo ca hitasukhavisesehi taṁsamaṅginaṁ dhārento abhimato ca viññūhi gambhīrāppameyyabhāvena garusabhāvattā",
  "tika-abh02t15:75_4": "atibhārabhūto pathavīcalanassa kāraṇaṁ hotī’’ti dassento ‘‘idha, mahārāja,",
  "tika-abh02t15:75_5": "dve sakaṭā’’tiādimāha.",
  "tika-abh02t15:75_6": "Ekassāti ekasmā,",
  "tika-abh02t15:75_7": "ekassa vā sakaṭassa ratanaṁ,",
  "tika-abh02t15:75_8": "tasmā sakaṭato gahetvāti attho.",
  "tika-abh02t15:75_9": "Osāritanti pavesitaṁ āhaṭaṁ vuttanti attho.",
  "tika-abh02t15:76_0": "Sabhāvapakatikāti akittimapakatikāti attho.",
  "tika-abh02t15:76_1": "Kāraṇamahantattāti mahantehi pāramitākāraṇehi buddhaguṇānaṁ nibbattitoti vuttaṁ hoti.",
  "tika-abh02t15:76_2": "Pathavīādayo mahantā attano attano visaye ekekāva,",
  "tika-abh02t15:76_3": "evaṁ sammāsambuddhopi mahanto attano visaye eko eva.",
  "tika-abh02t15:76_4": "Ko ca tassa visayo?",
  "tika-abh02t15:76_5": "Yāvatakaṁ ñeyyaṁ,",
  "tika-abh02t15:76_6": "evaṁ ākāso viya anantavisayo bhagavā eko eva hotīti vadanto lokadhātvantaresupi dutiyassa abhāvaṁ dasseti.",
  "tika-abh02t15:77_0": "Pubbabhāge āyūhanavasena āyūhanasamaṅgitā sanniṭṭhānacetanāvasena cetanāsamaṅgitā ca veditabbā,",
  "tika-abh02t15:77_1": "santatikhaṇavasena vā.",
  "tika-abh02t15:77_2": "Vipākārahanti dutiyabhavādīsu vipaccanapakatitaṁ sandhāya vadati.",
  "tika-abh02t15:77_3": "Calatīti parivattati.",
  "tika-abh02t15:77_4": "Sunakhehi vajanasīlo sunakhavājiko.",
  "tika-abh02t15:78_0": "Paṭhamabalaniddesavaṇṇanā niṭṭhitā.",
  "tika-abh02t15:79_0": "Dutiyabalaniddesavaṇṇanā",
  "tika-abh02t15:80_0": "810.",
  "tika-abh02t15:80_1": "Gatito aññā gatisampatti nāma natthīti dassento ‘‘sampannā gatī’’ti āha.",
  "tika-abh02t15:80_2": "Mahāsudassanādisurājakālo paṭhamakappikādisumanussakālo ca kālasampatti.",
  "tika-abh02t15:81_0": "Ekantaṁ kusalasseva okāsoti idaṁ yadipi koci kāyasucaritādipayogasampattiyaṁ ṭhitaṁ bādheyya,",
  "tika-abh02t15:81_1": "taṁ pana bādhanaṁ bādhakasseva issādinimittena viparītaggāhena jātaṁ.",
  "tika-abh02t15:81_2": "Sā payogasampatti sabhāvato sukhavipākasseva paccayo,",
  "tika-abh02t15:81_3": "na dukkhavipākassāti imamatthaṁ sandhāya vuttaṁ.",
  "tika-abh02t15:81_4": "Makkaṭo bhattapuṭaṁ bandhaṭṭhāne muñcitvā bhuñjituṁ na jānāti,",
  "tika-abh02t15:81_5": "yattha vā tattha vā bhinditvā vināseti,",
  "tika-abh02t15:81_6": "evaṁ anupāyaññūpi bhoge.",
  "tika-abh02t15:81_7": "Susāne chaḍḍetvātiādinā ghātetvā chaḍḍitassa vuṭṭhānābhāvo viya apāyato vuṭṭhānābhāvoti dasseti.",
  "tika-abh02t15:82_0": "‘‘Paccarī’’tipi uḷumpassa nāmaṁ,",
  "tika-abh02t15:82_1": "tena ettha katā ‘‘mahāpaccarī’’ti vuccati.",
  "tika-abh02t15:82_2": "Udake maraṇaṁ thale maraṇañca ekamevāti kasmā vuttaṁ,",
  "tika-abh02t15:82_3": "nanu sakkena ‘‘samuddārakkhaṁ karissāmī’’ti vuttanti?",
  "tika-abh02t15:82_4": "Saccaṁ vuttaṁ,",
  "tika-abh02t15:82_5": "jīvitassa lahuparivattitaṁ pakāsentehi therehi evaṁ vuttaṁ,",
  "tika-abh02t15:82_6": "lahuparivattitāya jīvitahetu na gamissāmāti adhippāyo.",
  "tika-abh02t15:82_7": "Atha vā udaketi nāgadīpaṁ sandhāya vuttaṁ,",
  "tika-abh02t15:82_8": "thaleti jambudīpaṁ.",
  "tika-abh02t15:83_0": "Thero na detīti kathamahaṁ etena ñāto,",
  "tika-abh02t15:83_1": "kenaci kiñci ācikkhitaṁ siyāti saññāya na adāsi.",
  "tika-abh02t15:83_2": "Teneva ‘‘mayampi na jānāmā’’ti vuttaṁ.",
  "tika-abh02t15:83_3": "Aparassāti aparassa bhikkhuno pattaṁ ādāya…pe…",
  "tika-abh02t15:83_4": "therassa hatthe ṭhapesīti yojanā.",
  "tika-abh02t15:83_5": "Anāyataneti nikkāraṇe,",
  "tika-abh02t15:83_6": "ayutte vā nassanaṭṭhāne.",
  "tika-abh02t15:83_7": "Tuvaṁ attānaṁ rakkheyyāsi,",
  "tika-abh02t15:83_8": "mayaṁ pana mahallakattā kiṁ rakkhitvā karissāma,",
  "tika-abh02t15:83_9": "mahallakattā eva ca rakkhituṁ na sakkhissāmāti adhippāyo.",
  "tika-abh02t15:83_10": "Anāgāmittā vā thero attanā vattabbaṁ jānitvā ovadati.",
  "tika-abh02t15:84_0": "Sammāpayogassa gatamaggoti sammāpayogena nipphāditattā tassa sañjānanakāraṇanti attho.",
  "tika-abh02t15:85_0": "Bhūtamatthaṁ katvā abhūtopamaṁ kathayissatīti adhippāyo.",
  "tika-abh02t15:85_1": "Manussāti bhaṇḍāgārikādiniyuttā manussā mahantattā sampaṭicchituṁ nāsakkhiṁsu.",
  "tika-abh02t15:86_0": "Dutiyabalaniddesavaṇṇanā niṭṭhitā.",
  "tika-abh02t15:87_0": "Tatiyabalaniddesavaṇṇanā",
  "tika-abh02t15:88_0": "811.Añcitāti gatā.",
  "tika-abh02t15:88_1": "Peccāti puna,",
  "tika-abh02t15:88_2": "maritvāti vā attho.",
  "tika-abh02t15:88_3": "Ussannattāti vitakkabahulatāya ussannattāti vadanti,",
  "tika-abh02t15:88_4": "sūratādīhi vā ussannattā.",
  "tika-abh02t15:88_5": "Dibbantīti kīḷanti.",
  "tika-abh02t15:89_0": "Sañjīvakāḷasuttasaṅghātaroruvamahāroruvatāpanamahātāpanaavīciyo aṭṭha mahānirayā.",
  "tika-abh02t15:89_1": "Ekekassa cattāri dvārāni,",
  "tika-abh02t15:89_2": "ekekasmiṁ dvāre cattāro cattāro gūthanirayādayoti evaṁ soḷasa ussadaniraye vaṇṇayanti.",
  "tika-abh02t15:90_0": "Sakkasuyāmādayo viya jeṭṭhakadevarājā.",
  "tika-abh02t15:90_1": "Pajāpativaruṇaīsānādayo viya dutiyādiṭṭhānantarakārako paricārako hutvā.",
  "tika-abh02t15:91_0": "Tatiyabalaniddesavaṇṇanā niṭṭhitā.",
  "tika-abh02t15:92_0": "Catutthabalaniddesavaṇṇanā",
  "tika-abh02t15:93_0": "812.Kappoti dvedhābhūtaggo. Ettha ca bījādidhātunānattavasena khandhādidhātunānattaṁ veditabbaṁ.",
  "tika-abh02t15:94_0": "Catutthabalaniddesavaṇṇanā niṭṭhitā.",
  "tika-abh02t15:95_0": "Pañcamabalaniddesavaṇṇanā",
  "tika-abh02t15:96_0": "813.Ajjhāsayadhātūti ajjhāsayasabhāvo.",
  "tika-abh02t15:96_1": "Yathā gūthādīnaṁ dhātusabhāvo eso,",
  "tika-abh02t15:96_2": "yaṁ gūthādīheva saṁsandati,",
  "tika-abh02t15:96_3": "evaṁ puggalānaṁ ajjhāsayassevesa sabhāvo,",
  "tika-abh02t15:96_4": "yaṁ dussīlādayo dussīlādikeheva saṁsandantīti vuttaṁ hoti.",
  "tika-abh02t15:96_5": "Bhikkhūpi āhaṁsūti aññamaññaṁ āhaṁsu.",
  "tika-abh02t15:96_6": "Āvuso ime manussā ‘‘yathāsabhāgena paribhuñjathā’’ti vadantā amhe sabhāgāsabhāge viditvā hīnajjhāsayapaṇītajjhāsayataṁ",
  "tika-abh02t15:96_7": "paricchinditvā dhātusaṁyuttakamme upanenti tassa payogaṁ daṭṭhukāmāti attho,",
  "tika-abh02t15:96_8": "evaṁ sabhāgavaseneva ajjhāsayadhātuparicchindanato ajjhāsayadhātusabhāgavasena niyametīti adhippāyo.",
  "tika-abh02t15:97_0": "Pañcamabalaniddesavaṇṇanā niṭṭhitā.",
  "tika-abh02t15:98_0": "Chaṭṭhabalaniddesavaṇṇanā",
  "tika-abh02t15:99_0": "Caritanti idha duccaritaṁ sucaritanti vuttaṁ.",
  "tika-abh02t15:99_1": "Apparajaṁ akkhaṁ etesanti apparajakkhāti attho vibhāvito,",
  "tika-abh02t15:99_2": "apparajaṁ akkhimhi etesanti apparajakkhātipi saddattho sambhavati.",
  "tika-abh02t15:99_3": "Ettha ca āsayajānanādinā yehi indriyehi paroparehi sattā kalyāṇapāpāsayādikā honti,",
  "tika-abh02t15:99_4": "tesaṁ jānanaṁ vibhāvetīti veditabbaṁ.",
  "tika-abh02t15:99_5": "Evañca katvā indriyaparopariyattaāsayānusayañāṇānaṁ visuṁ asādhāraṇatā,",
  "tika-abh02t15:99_6": "indriyaparopariyattanānādhimuttikatāñāṇānaṁ visuṁ balatā ca siddhā hoti.",
  "tika-abh02t15:100_0": "815.Yadariyāti ye ariyā.",
  "tika-abh02t15:100_1": "Āvasiṁsūti nissāya vasiṁsu.",
  "tika-abh02t15:100_2": "Ke pana te? ‘‘Idha,",
  "tika-abh02t15:100_3": "bhikkhave,",
  "tika-abh02t15:100_4": "bhikkhu pañcaṅgavippahīno hoti chaḷaṅgasamannāgato ekārakkho caturāpasseno panuṇṇapaccekasacco samavayasaṭṭhesano",
  "tika-abh02t15:100_5": "anāvilasaṅkappo passaddhakāyasaṅkhāro suvimuttacitto suvimuttapañño’’ti (dī. ni. 3.348; a. ni.",
  "tika-abh02t15:100_6": "10.19) evaṁ vuttā.",
  "tika-abh02t15:100_7": "Etesu pañcaṅgavippahīnapaccekasaccapanodanaesanāsamavayasajjanāni ‘‘saṅkhāyekaṁ paṭisevati adhivāseti parivajjeti vinodetī’’ti (ma. ni.",
  "tika-abh02t15:100_8": "2.168) vuttesu apassenesu vinodanañca maggakiccāneva,",
  "tika-abh02t15:100_9": "itare ca maggeneva samijjhanti.",
  "tika-abh02t15:100_10": "Tenāha ‘‘etañhi suttaṁ…pe…",
  "tika-abh02t15:100_11": "dīpetī’’ti.",
  "tika-abh02t15:101_0": "816.",
  "tika-abh02t15:101_1": "Ārammaṇasantānānusayanesu iṭṭhārammaṇe ārammaṇānusayanena anuseti.",
  "tika-abh02t15:101_2": "Āciṇṇasamāciṇṇāti etena samantato veṭhetvā viya ṭhitabhāvena anusayitataṁ dasseti.",
  "tika-abh02t15:101_3": "Bhavassapi vatthukāmattā,",
  "tika-abh02t15:101_4": "rāgavasena vā samānattā ‘‘bhavarāgānusayo…pe…",
  "tika-abh02t15:101_5": "saṅgahito’’ti āha.",
  "tika-abh02t15:102_0": "818.",
  "tika-abh02t15:102_1": "‘‘Paṇītādhimuttikā tikkhindriyā,",
  "tika-abh02t15:102_2": "itare mudindriyā’’ti evaṁ indriyavisesadassanatthameva adhimuttiggahaṇanti āha ‘‘tikkhindriyamudindriyabhāvadassanattha’’nti.",
  "tika-abh02t15:103_0": "819.Pahānakkamavasenāti ettha pahātabbapajahanakkamo pahānakkamoti daṭṭhabbo,",
  "tika-abh02t15:103_1": "yassa pahānena bhavitabbaṁ,",
  "tika-abh02t15:103_2": "taṁ teneva pahānena paṭhamaṁ vuccati,",
  "tika-abh02t15:103_3": "tato appahātabbanti ayaṁ vā pahānakkamo.",
  "tika-abh02t15:104_0": "820. Maggassa upanissayabhūtāni indriyāni upanissayaindriyāni.",
  "tika-abh02t15:105_0": "826.",
  "tika-abh02t15:105_1": "Nibbutichandarahitattā acchandikaṭṭhānaṁ paviṭṭhā.",
  "tika-abh02t15:105_2": "Yasmiṁ bhavaṅge pavattamāne taṁsantatiyaṁ lokuttaraṁ nibbattati,",
  "tika-abh02t15:105_3": "taṁ tassa pādakaṁ.",
  "tika-abh02t15:106_0": "Chaṭṭhabalaniddesavaṇṇanā niṭṭhitā.",
  "tika-abh02t15:107_0": "Sattamabalaniddesavaṇṇanā",
  "tika-abh02t15:108_0": "828.Niddāyitvāti kammaṭṭhānaṁ manasi karonto niddaṁ okkamitvā paṭibuddho samāpattiṁ samāpannomhīti attho.",
  "tika-abh02t15:108_1": "Nīvaraṇādīhi visuddhacittasantati eva cittamañjūsā,",
  "tika-abh02t15:108_2": "samādhi vā,",
  "tika-abh02t15:108_3": "kammaṭṭhānaṁ vā.",
  "tika-abh02t15:108_4": "Cittaṁ ṭhapetunti samāpatticittaṁ ṭhapetuṁ.",
  "tika-abh02t15:108_5": "Saññāvedayitānaṁ apagamo eva apagamavimokkho.",
  "tika-abh02t15:109_0": "Saññāmanasikārānaṁ kāmādidutiyajjhānādipakkhandanāni ‘‘hānabhāgiyavisesabhāgiyadhammā’’ti dassitāni,",
  "tika-abh02t15:109_1": "tehi pana jhānānaṁ taṁsabhāvatā dhamma-saddena vuttā.",
  "tika-abh02t15:109_2": "Paguṇabhāvavodānaṁ paguṇavodānaṁ.",
  "tika-abh02t15:109_3": "Tadeva paṭhamajjhānādīhi vuṭṭhahitvā dutiyajjhānādiadhigamassa paccayattā ‘‘vuṭṭhānaṁ nāmā’’ti vuttaṁ.",
  "tika-abh02t15:109_4": "‘‘Vodānampi vuṭṭhānaṁ,",
  "tika-abh02t15:109_5": "tamhā tamhā samādhimhā vuṭṭhānampi vuṭṭhāna’’nti imāya vuṭṭhānapāḷiyā asaṅgahitattā nirodhasamāpattiyā",
  "tika-abh02t15:109_6": "vuṭṭhānaṁ ‘‘pāḷimuttakavuṭṭhānaṁ nāmā’’ti vuttaṁ.",
  "tika-abh02t15:109_7": "Ye pana ‘‘nirodhato phalasamāpattiyā vuṭṭhāna’’nti pāḷi natthīti vadeyyuṁ,",
  "tika-abh02t15:109_8": "te ‘‘nirodhā vuṭṭhahantassa nevasaññānāsaññāyatanaṁ phalasamāpattiyā anantarapaccayena paccayo’’ti (paṭṭhā.",
  "tika-abh02t15:109_9": "1.1.417) imāya pāḷiyā paṭisedhetabbā.",
  "tika-abh02t15:110_0": "Sattamabalaniddesavaṇṇanā niṭṭhitā.",
  "tika-abh02t15:111_0": "Dasamabalaniddesavaṇṇanā",
  "tika-abh02t15:112_0": "831.",
  "tika-abh02t15:112_1": "Rāgādīhi cetaso vimuttibhūto samādhi cetovimutti.",
  "tika-abh02t15:112_2": "Paññāva vimutti paññāvimutti.",
  "tika-abh02t15:112_3": "Kammantaravipākantaramevāti kammantarassa vipākantaramevāti attho.",
  "tika-abh02t15:112_4": "Cetanācetanāsampayuttakadhamme nirayādinibbānagāminipaṭipadābhūte kammanti gahetvā āha ‘‘kammaparicchedamevā’’ti.",
  "tika-abh02t15:112_5": "Appetuṁ na sakkoti aṭṭhamanavamabalāni viya,",
  "tika-abh02t15:112_6": "taṁsadisaṁ iddhividhañāṇaṁ viya vikubbituṁ.",
  "tika-abh02t15:112_7": "Etena dasabalasadisatañca vāreti,",
  "tika-abh02t15:112_8": "jhānādiñāṇaṁ viya vā appetuṁ vikubbituñca.",
  "tika-abh02t15:112_9": "Yadipi hi jhānādipaccavekkhaṇañāṇaṁ sattamabalanti tassa savitakkasavicāratā vuttā,",
  "tika-abh02t15:112_10": "tathāpi jhānādīhi vinā paccavekkhaṇā natthīti jhānādisahagataṁ ñāṇaṁ tadantogadhaṁ katvā evaṁ vuttanti veditabbaṁ.",
  "tika-abh02t15:112_11": "Atha vā sabbaññutaññāṇaṁ jhānādikiccaṁ viya na sabbaṁ balakiccaṁ kātuṁ sakkotīti dassetuṁ ‘‘tañhi jhānaṁ",
  "tika-abh02t15:112_12": "hutvā appetuṁ iddhi hutvā vikubbituñca na sakkotī’’ti vuttaṁ,",
  "tika-abh02t15:112_13": "na pana kassaci balassa jhānaiddhibhāvatoti daṭṭhabbaṁ.",
  "tika-abh02t15:113_0": "Dasamabalaniddesavaṇṇanā niṭṭhitā.",
  "tika-abh02t15:114_0": "Ñāṇavibhaṅgavaṇṇanā niṭṭhitā."
}