{
  "tika-vin02t25:0_0": "6. Senāsanakkhandhakaṁ",
  "tika-vin02t25:1_0": "Vihārānujānanakathāvaṇṇanā",
  "tika-vin02t25:2_0": "294.",
  "tika-vin02t25:2_1": "Senāsanakkhandhake senāsanaṁ apaññattaṁ hotīti vihārasenāsanaṁ sandhāya vuttaṁ.",
  "tika-vin02t25:2_2": "Catubbidhañhi senāsanaṁ vihārasenāsanaṁ mañcapīṭhasenāsanaṁ santhatasenāsanaṁ okāsasenāsananti.",
  "tika-vin02t25:2_3": "Tattha “mañcopi senāsanaṁ,",
  "tika-vin02t25:2_4": "pīṭhampi bhisipi bimbohanampi vihāropi aḍḍhayogopi pāsādopi hammiyampi guhāpi aṭṭopi māḷopi leṇampi veḷugumbopi rukkhamūlampi maṇḍapopi senāsanaṁ.",
  "tika-vin02t25:2_5": "Yattha vā pana bhikkhū paṭikkamanti,",
  "tika-vin02t25:2_6": "sabbametaṁ senāsana”nti vacanato vihāro aḍḍhayogo pāsādo hammiyaṁ guhāti idaṁ vihārasenāsanaṁ nāma.",
  "tika-vin02t25:2_7": "Mañco pīṭhaṁ bhisi bimbohananti idaṁ mañcapīṭhasenāsanaṁ nāma.",
  "tika-vin02t25:2_8": "Cimilikā cammakhaṇḍo tiṇasanthāro paṇṇasanthāroti idaṁ santhatasenāsanaṁ nāma.",
  "tika-vin02t25:2_9": "Yattha vā pana bhikkhū paṭikkamantīti idaṁ okāsasenāsanaṁ nāma.",
  "tika-vin02t25:3_0": "Rukkhamūletiādīsu rukkhamūlasenāsanaṁ nāma yaṁkiñci sandacchāyaṁ vivittaṁ rukkhamūlaṁ.",
  "tika-vin02t25:3_1": "Pabbato nāma selo.",
  "tika-vin02t25:3_2": "Tattha hi udakasoṇḍīsu udakakiccaṁ katvā sītāya rukkhacchāyāya nisinnā nānādisāsu khāyamānāsu sītena vātena bījiyamānā samaṇadhammaṁ karonti.",
  "tika-vin02t25:3_3": "Kandareti kaṁ vuccati udakaṁ,",
  "tika-vin02t25:3_4": "tena dārito udakena bhinno pabbatappadeso kandaraṁ.",
  "tika-vin02t25:3_5": "Yaṁ “nitamba”ntipi “nadīkuñja”ntipi vadanti.",
  "tika-vin02t25:3_6": "Tattha hi rajatapaṭṭasadisā vālikā hoti,",
  "tika-vin02t25:3_7": "matthake maṇivitānaṁ viya vanagahanaṁ,",
  "tika-vin02t25:3_8": "maṇikkhandhasadisaṁ udakaṁ sandati,",
  "tika-vin02t25:3_9": "evarūpaṁ kandaraṁ oruyha pānīyaṁ pivitvā gattāni sītaṁ katvā vālikaṁ ussāpetvā paṁsukūlacīvaraṁ paññapetvā",
  "tika-vin02t25:3_10": "tattha nisinnā te bhikkhū samaṇadhammaṁ karonti.",
  "tika-vin02t25:3_11": "Giriguhā nāma dvinnaṁ pabbatānaṁ antarā,",
  "tika-vin02t25:3_12": "ekasmiṁyeva vā umaṅgasadisaṁ mahāvivaraṁ.",
  "tika-vin02t25:4_0": "“Vanapatthanti dūrānametaṁ senāsanānaṁ adhivacana”ntiādivacanato yattha na kasanti na vapanti,",
  "tika-vin02t25:4_1": "tādisaṁ manussānaṁ upacāraṭṭhānaṁ atikkamitvā ṭhitaṁ araññakasenāsanaṁ “vanapattha”nti vuccati.",
  "tika-vin02t25:4_2": "Ajjhokāso nāma kenaci acchanno padeso.",
  "tika-vin02t25:4_3": "Ākaṅkhamānā panettha cīvarakuṭiṁ katvā vasanti.",
  "tika-vin02t25:4_4": "Palālapuñjeti palālarāsimhi.",
  "tika-vin02t25:4_5": "Mahāpalālapuñjato hi palālaṁ nikkaḍḍhitvā pabbhāraleṇasadise ālaye karonti,",
  "tika-vin02t25:4_6": "gacchagumbādīnampi upari palālaṁ parikkhipitvā heṭṭhā nisinnā samaṇadhammaṁ karonti,",
  "tika-vin02t25:4_7": "taṁ sandhāyetaṁ vuttaṁ.",
  "tika-vin02t25:4_8": "Pañca leṇānīti pañca līyanaṭṭhānāni.",
  "tika-vin02t25:4_9": "Nilīyanti ettha bhikkhūti leṇāni,",
  "tika-vin02t25:4_10": "vihārādīnametaṁ adhivacanaṁ.",
  "tika-vin02t25:4_11": "Supaṇṇavaṅkagehanti garuḷapakkhasaṇṭhānena katagehaṁ.",
  "tika-vin02t25:5_0": "295.",
  "tika-vin02t25:5_1": "Anumodanagāthāsu sītanti ajjhattadhātukkhobhavasena vā bahiddhautuvipariṇāmavasaena vā uppajjanakasītaṁ.",
  "tika-vin02t25:5_2": "Uṇhanti aggisantāpaṁ,",
  "tika-vin02t25:5_3": "tassa vanadāhādīsu vā sambhavo daṭṭhabbo.",
  "tika-vin02t25:5_4": "Paṭihantīti bādhati.",
  "tika-vin02t25:5_5": "Yathā tadubhayavasena kāyacittānaṁ bādhanaṁ na hoti,",
  "tika-vin02t25:5_6": "evaṁ karoti.",
  "tika-vin02t25:5_7": "Sītuṇhabbhāhate hi sarīre vikkhittacitto bhikkhu yoniso padahituṁ na sakkoti.",
  "tika-vin02t25:5_8": "Vāḷamigānīti sīhabyagghādivāḷamige.",
  "tika-vin02t25:5_9": "Guttasenāsanañhi pavisitvā dvāraṁ pidhāya nisinnassa te parissayā na honti.",
  "tika-vin02t25:5_10": "Sarīsapeti ye keci sarante gacchante dīghajātike.",
  "tika-vin02t25:5_11": "Makaseti nidassanamattametaṁ,",
  "tika-vin02t25:5_12": "ḍaṁsādīnampi eteneva saṅgaho daṭṭhabbo.",
  "tika-vin02t25:5_13": "Sisireti sisirakālavasena sattāhavaddhalikādivasena ca uppanne sisirasamphasse.",
  "tika-vin02t25:5_14": "Vuṭṭhiyoti yadā tadā uppannā vassavuṭṭhiyo.",
  "tika-vin02t25:6_0": "Vātātapo ghoroti rukkhagacchādīnaṁ ummūlabhañjanādivasena pavattiyā ghoro sarajaarajādibhedo vāto ceva",
  "tika-vin02t25:6_1": "gimhapariḷāhasamayesu uppattiyā ghoro sūriyātapo ca paṭihaññati paṭibāhīyati.",
  "tika-vin02t25:6_2": "Leṇatthanti nānārammaṇato cittaṁ nivattetvā paṭisallānārāmatthaṁ.",
  "tika-vin02t25:6_3": "Sukhatthanti vuttaparissayābhāvena phāsuvihāratthaṁ.",
  "tika-vin02t25:6_4": "Jhāyitunti aṭṭhatiṁsārammaṇesu yattha katthaci cittaṁ upanijjhāyituṁ.",
  "tika-vin02t25:6_5": "Vipassitunti aniccādito saṅkhāre sammasituṁ.",
  "tika-vin02t25:7_0": "Vihāreti patissaye.",
  "tika-vin02t25:7_1": "Kārayeti kārāpeyya.",
  "tika-vin02t25:7_2": "Rammeti manorame nivāsasukhe.",
  "tika-vin02t25:7_3": "Vāsayettha bahussuteti kāretvā pana ettha vihāresu bahussute sīlavante kalyāṇadhamme nivāseyya.",
  "tika-vin02t25:7_4": "Te nivāsento pana tesaṁ bahussutānaṁ yathā paccayehi kilamatho na hoti,",
  "tika-vin02t25:7_5": "evaṁ annañca pānañca vatthasenāsanāni ca dadeyya ujubhūtesu ajjhāsayasampannesu kammaphalānaṁ ratanattayaguṇānañca saddahanena vippasannena cetasā.",
  "tika-vin02t25:8_0": "Idāni gahaṭṭhapabbajitānaṁ aññamaññupakāritaṁ dassetuṁ “te tassā”ti gāthamāha.",
  "tika-vin02t25:8_1": "Tattha teti te bahussutā.",
  "tika-vin02t25:8_2": "Tassāti upāsakassa.",
  "tika-vin02t25:8_3": "Dhammaṁ desentīti sakalavaṭṭadukkhāpanūdanaṁ saddhammaṁ desenti.",
  "tika-vin02t25:8_4": "Yaṁ so dhammaṁ idhaññāyāti so puggalo yaṁ saddhammaṁ imasmiṁ sāsane sammā paṭipajjanena jānitvā aggamaggādhigamena anāsavo hutvā parinibbāyati.",
  "tika-vin02t25:9_0": "So ca sabbadado hotīti āvāsadānasmiṁ dinne sabbadānaṁ dinnameva hotīti katvā vuttaṁ.",
  "tika-vin02t25:9_1": "Tathā hi dve tayo gāme piṇḍāya caritvā kiñci aladdhā āgatassapi chāyūdakasampannaṁ ārāmaṁ pavisitvā nahāyitvā",
  "tika-vin02t25:9_2": "patissaye muhuttaṁ nipajjitvā uṭṭhāya nisinnassa kāye balaṁ āharitvā pakkhittaṁ viya hoti,",
  "tika-vin02t25:9_3": "bahi vicarantassa ca kāye vaṇṇadhātu vātātapehi kilamati,",
  "tika-vin02t25:9_4": "patissayaṁ pavisitvā dvāraṁ pidhāya muhuttaṁ nipannassa visabhāgasantati vūpasammati,",
  "tika-vin02t25:9_5": "sabhāgasantati patiṭṭhāti,",
  "tika-vin02t25:9_6": "vaṇṇadhātu āharitvā pakkhittā viya hoti,",
  "tika-vin02t25:9_7": "bahi vicarantassa ca pāde kaṇṭako vijjhati,",
  "tika-vin02t25:9_8": "khāṇu paharati,",
  "tika-vin02t25:9_9": "sarīsapādiparissayā ceva corabhayañca uppajjati,",
  "tika-vin02t25:9_10": "patissayaṁ pavisitvā dvāraṁ pidhāya nipannassa sabbe parissayā na honti,",
  "tika-vin02t25:9_11": "sajjhāyantassa dhammapītisukhaṁ,",
  "tika-vin02t25:9_12": "kammaṭṭhānaṁ manasikarontassa upasamasukhañca uppajjati bahiddhāvikkhepābhāvato,",
  "tika-vin02t25:9_13": "bahi vicarantassa ca sedā muccanti,",
  "tika-vin02t25:9_14": "akkhīni phandanti,",
  "tika-vin02t25:9_15": "senāsanaṁ pavisanakkhaṇe mañcapīṭhāni na paññāyanti,",
  "tika-vin02t25:9_16": "muhuttaṁ nisinnassa pana akkhipasādo āharitvā pakkhitto viya hoti,",
  "tika-vin02t25:9_17": "dvāravātapānamañcapīṭhādīni paññāyanti,",
  "tika-vin02t25:9_18": "etasmiñca āvāse vasantaṁ disvā manussā catūhi paccayehi sakkaccaṁ upaṭṭhahanti.",
  "tika-vin02t25:9_19": "Tena vuttaṁ “so ca sabbadado hoti,",
  "tika-vin02t25:9_20": "yo dadāti upassaya”nti.",
  "tika-vin02t25:10_0": "296.Āviñchanacchiddanti yattha aṅguliṁ pavesetvā dvāraṁ ākaḍḍhantā dvārabāhaṁ phusāpenti,",
  "tika-vin02t25:10_1": "tassetaṁ adhivacanaṁ.",
  "tika-vin02t25:10_2": "Āviñchanarajjunti kavāṭeyeva chiddaṁ katvā tattha pavesetvā yena rajjukena kaḍḍhantā dvāraṁ phusāpenti,",
  "tika-vin02t25:10_3": "taṁ āviñchanarajjukaṁ.",
  "tika-vin02t25:10_4": "Senāsanaparibhoge akappiyacammaṁ nāma natthīti dassanatthaṁ “sacepi dīpinaṅguṭṭhena katā hoti,",
  "tika-vin02t25:10_5": "vaṭṭatiyevā”ti vuttaṁ.",
  "tika-vin02t25:10_6": "Cetiye vedikāsadisanti vātapānabāhāsu cetiye vedikāya viya paṭṭikādīhi dassetvā kataṁ.",
  "tika-vin02t25:10_7": "Thambhakavātapānaṁ nāma tiriyaṁ dārūni adatvā ujukaṁ ṭhitehi eva veṇusalākādīhi kataṁ.",
  "tika-vin02t25:11_0": "Vihārānujānanakathāvaṇṇanā niṭṭhitā.",
  "tika-vin02t25:12_0": "Mañcapīṭhādianujānanakathāvaṇṇanā",
  "tika-vin02t25:13_0": "297.Poṭakitūlanti erakatiṇatūlaṁ.",
  "tika-vin02t25:13_1": "Poṭakigahaṇañcettha tiṇajātīnaṁ nidassanamattanti āha “yesaṁ kesañci tiṇajātikāna”nti.",
  "tika-vin02t25:13_2": "Pañcavidhaṁ uṇṇāditūlampi vaṭṭatīti etthāpi “bimbohane”ti ānetvā sambandhitabbaṁ.",
  "tika-vin02t25:13_3": "“Tūlapūritaṁ bhisiṁ apassayituṁ na vaṭṭatī”ti keci vadanti,",
  "tika-vin02t25:13_4": "vaṭṭatīti apare.",
  "tika-vin02t25:13_5": "Upadahantīti ṭhapenti.",
  "tika-vin02t25:13_6": "Sīsappamāṇanti yattha galavāṭakato paṭṭhāya sabbasīsaṁ upadahanti,",
  "tika-vin02t25:13_7": "taṁ sīsappamāṇaṁ.",
  "tika-vin02t25:13_8": "Tañca ukkaṭṭhaparicchedato tiriyaṁ muṭṭhiratanaṁ hotīti dassetuṁ “yassa vitthārato tīsu kaṇṇesū”tiādimāha.",
  "tika-vin02t25:13_9": "Majjhaṭṭhānaṁ muṭṭhiratanaṁ hotīti bimbohanassa majjhaṭṭhānaṁ tiriyato muṭṭhiratanappamāṇaṁ hoti.",
  "tika-vin02t25:13_10": "Masūraketi cammamayabhisiyaṁ.",
  "tika-vin02t25:13_11": "Phusitāni dātunti saññākaraṇatthaṁ bindūni dātuṁ.",
  "tika-vin02t25:14_0": "298. Na nibandhatīti anibandhanīyo, na allīyatīti attho. Paṭibāhetvāti maṭṭhaṁ katvā.",
  "tika-vin02t25:15_0": "Iṭṭhakācayādianujānanakathāvaṇṇanā",
  "tika-vin02t25:16_0": "300.Rukkhaṁ vijjhitvāti rukkhadāruṁ vijjhitvā.",
  "tika-vin02t25:16_1": "Khāṇuke ākoṭetvāti dve dve khāṇuke ākoṭetvā.",
  "tika-vin02t25:16_2": "Taṁ āharimaṁ bhittipādanti vuttanayena khāṇuke ākoṭetvā kataṁyeva sandhāya vuttaṁ.",
  "tika-vin02t25:16_3": "Bhūmiyaṁ patiṭṭhāpetunti mūlena bhūmiyaṁ patiṭṭhāpetvā bhittipādassa upatthambhanavasena ussāpetvā khāṇukehi",
  "tika-vin02t25:16_4": "bhittipādaṁ ussāpetvā ṭhapetunti adhippāyo.",
  "tika-vin02t25:16_5": "Ubhato kuṭṭaṁ nīharitvā katapadesassāti yathā antodvārasamīpe nisinnehi ujukaṁ bahi oloketuṁ na sakkā hoti,",
  "tika-vin02t25:16_6": "evaṁ ubhohi passehi kuṭṭaṁ nīharitvā abhimukhe bhittiṁ upaṭṭhapetvā katapadesassa.",
  "tika-vin02t25:16_7": "Samantā pariyāgāroti samantato āviddhapamukhaṁ.",
  "tika-vin02t25:16_8": "Ugghāṭanakiṭikanti daṇḍehi ukkhipitvā ṭhapanakapadarakiṭikaṁ.",
  "tika-vin02t25:17_0": "Anāthapiṇḍikavatthukathāvaṇṇanā",
  "tika-vin02t25:18_0": "304.",
  "tika-vin02t25:18_1": "Anāthapiṇḍikaseṭṭhivatthumhi kenacideva karaṇīyenāti vāṇijjakammaṁ adhippetaṁ.",
  "tika-vin02t25:18_2": "Anāthapiṇḍiko kira rājagahaseṭṭhi ca aññamaññaṁ bhaginipatikā honti.",
  "tika-vin02t25:18_3": "Yadā rājagahe uṭṭhānakabhaṇḍaṁ samagghaṁ hoti,",
  "tika-vin02t25:18_4": "tadā rājagahaseṭṭhi taṁ gahetvā sakaṭasatehi sāvatthiṁ gantvā yojanamatte ṭhito attano āgatabhāvaṁ jānāpeti.",
  "tika-vin02t25:18_5": "Anāthapiṇḍiko paccuggantvā tassa mahāsakkāraṁ katvā ekaṁ yānaṁ āropetvā sāvatthiṁ pavisati.",
  "tika-vin02t25:18_6": "So sace bhaṇḍaṁ lahukaṁ vikkīyati,",
  "tika-vin02t25:18_7": "vikkiṇāti. No ce,",
  "tika-vin02t25:18_8": "bhaginighare ṭhapetvā pakkamati.",
  "tika-vin02t25:18_9": "Anāthapiṇḍikopi tatheva karoti.",
  "tika-vin02t25:18_10": "Svāyaṁ tadāpi teneva karaṇīyena agamāsi.",
  "tika-vin02t25:18_11": "Taṁ sandhāyetaṁ vuttaṁ.",
  "tika-vin02t25:19_0": "Taṁ divasaṁ pana rājagahaseṭṭhi yojanamatte ṭhitena anāthapiṇḍikena āgatabhāvajānanatthaṁ pesitaṁ paṇṇaṁ na suṇi,",
  "tika-vin02t25:19_1": "dhammassavanatthāya vihāraṁ agamāsi.",
  "tika-vin02t25:19_2": "So dhammakathaṁ sutvā svātanāya buddhappamukhaṁ bhikkhusaṅghaṁ nimantetvā attano ghare uddhanakhaṇāpanadāruphālanādīni kāresi.",
  "tika-vin02t25:19_3": "Anāthapiṇḍikopi “idāni mayhaṁ paccuggamanaṁ karissati,",
  "tika-vin02t25:19_4": "idāni karissatī”ti gharadvārepi paccuggamanaṁ alabhitvā antogharaṁ paviṭṭho paṭisanthārampi na bahuṁ alattha.",
  "tika-vin02t25:19_5": "“Kiṁ mahāseṭṭhi kusalaṁ dārakarūpānaṁ,",
  "tika-vin02t25:19_6": "nasi magge kilanto”ti ettakova paṭisanthāro ahosi.",
  "tika-vin02t25:19_7": "Tena vuttaṁ “atha kho anāthapiṇḍikassa gahapatissa etadahosī”tiādi.",
  "tika-vin02t25:20_0": "Buddhoti tvaṁ gahapati vadesīti tassa kira mukhato buddhasaddaṁ sutvā anāthapiṇḍiko pañcavaṇṇaṁ pītiṁ paṭilabhati,",
  "tika-vin02t25:20_1": "sā tassa sīse uṭṭhahitvā yāva pādapiṭṭhiyā,",
  "tika-vin02t25:20_2": "pādapiṭṭhiyā uṭṭhāya yāva sīsā gacchati,",
  "tika-vin02t25:20_3": "ubhato uṭṭhāya majjhe osarati,",
  "tika-vin02t25:20_4": "majjhe uṭṭhāya ubhato gacchati.",
  "tika-vin02t25:20_5": "So pītiyā nirantaraṁ phuṭo “buddhoti tvaṁ gahapati vadesī”ti evaṁ tikkhattuṁ pucchi.",
  "tika-vin02t25:20_6": "Akālo kho, gahapati,",
  "tika-vin02t25:20_7": "imaṁ kālaṁ taṁ bhagavantaṁdassanāya upasaṅkamitunti “buddhā nāma durāsadā āsīvisasadisā honti,",
  "tika-vin02t25:20_8": "satthā ca sivathikāya samīpe vasati,",
  "tika-vin02t25:20_9": "na sakkā tattha imāya velāya iminā gantu”nti maññamāno evamāha.",
  "tika-vin02t25:20_10": "Buddhagatāya satiyā nipajjīti aññaṁ kiñci acintetvā buddhagatāya eva satiyā nipajji.",
  "tika-vin02t25:20_11": "Taṁ divasaṁ kirassa bhaṇḍasakaṭesu vā upaṭṭhākesu vā cittampi nuppajji,",
  "tika-vin02t25:20_12": "sāyamāsampi na akāsi.",
  "tika-vin02t25:20_13": "Sattabhūmikaṁ pana pāsādaṁ āruyha supaññattālaṅkatavarasayane “buddho buddho”ti sajjhāyaṁ karontova nipajjitvā niddaṁ okkami.",
  "tika-vin02t25:20_14": "Tikkhattuṁ vuṭṭhāsi pabhātaṁ maññamānoti paṭhamayāme tāva vītivatte uṭṭhāya buddhaṁ anussari,",
  "tika-vin02t25:20_15": "athassa balavappasādo udapādi,",
  "tika-vin02t25:20_16": "pītiāloko ahosi,",
  "tika-vin02t25:20_17": "sabbatamaṁ vigacchi,",
  "tika-vin02t25:20_18": "dīpasahassujjalanaṁ viya canduṭṭhānasūriyuṭṭhānaṁ viya ca jātaṁ.",
  "tika-vin02t25:20_19": "So “pamādaṁ āpannomhi,",
  "tika-vin02t25:20_20": "vañcitomhi,",
  "tika-vin02t25:20_21": "sūriyo uggato”ti uṭṭhāya ākāsatale ṭhatvā candaṁ oloketvā “ekova yāmo gato,",
  "tika-vin02t25:20_22": "aññe dve atthī”ti puna pavisitvā nipajji,",
  "tika-vin02t25:20_23": "etenupāyena majjhimayāmāvasānepi pacchimayāmāvasānepi tikkhattuṁ uṭṭhāsi.",
  "tika-vin02t25:20_24": "Pacchimayāmāvasāne pana balavapaccūseyeva uṭṭhāya ākāsatalaṁ āgantvā mahādvārābhimukho ahosi,",
  "tika-vin02t25:20_25": "sattabhūmikadvāraṁ sayameva vivaṭaṁ ahosi,",
  "tika-vin02t25:20_26": "pāsādā oruyha antaravīthiṁ paṭipajji.",
  "tika-vin02t25:21_0": "305.Amanussāti adhigatavisesā devatā.",
  "tika-vin02t25:21_1": "Tathā hi tā seṭṭhissa bhāvinisampattiṁ paccakkhato sampassamānā “ayaṁ mahāseṭṭhi ‘buddhupaṭṭhānaṁ gamissāmī’ti",
  "tika-vin02t25:21_2": "nikkhanto paṭhamadassaneneva sotāpattiphale patiṭṭhāya tiṇṇaṁ ratanānaṁ aggupaṭṭhāko hutvā asadisaṁ saṅghārāmaṁ",
  "tika-vin02t25:21_3": "katvā cātuddisassa ariyasaṅghassa anāvaṭadvāro bhavissati,",
  "tika-vin02t25:21_4": "na yuttamassa dvāraṁ pidahitu”nti cintetvā dvāraṁ vivariṁsu.",
  "tika-vin02t25:21_5": "Antaradhāyīti rājagahaṁ kira ākiṇṇamanussaṁ,",
  "tika-vin02t25:21_6": "antonagare nava koṭiyo bahinagare navāti taṁ upanissāya aṭṭhārasa manussakoṭiyo vasanti.",
  "tika-vin02t25:21_7": "Avelāya matamanusse bahi nīharituṁ asakkontā aṭṭālake ṭhatvā bahidvāre khipanti.",
  "tika-vin02t25:21_8": "Mahāseṭṭhi nagarato bahi nikkhantamattova allasarīraṁ pādena akkami,",
  "tika-vin02t25:21_9": "aparampi piṭṭhipādena pahari,",
  "tika-vin02t25:21_10": "makkhikā uppatitvā pakiriṁsu,",
  "tika-vin02t25:21_11": "duggandho nāsāpuṭaṁ abhihani,",
  "tika-vin02t25:21_12": "buddhappasādo tanuttaṁ gato.",
  "tika-vin02t25:21_13": "Tenassa āloko antaradhāyi andhakāro pāturahosi pītivegassa tanubhāve taṁsamuṭṭhitarūpānaṁ paridubbalabhāvato.",
  "tika-vin02t25:21_14": "Saddamanussāvesīti “seṭṭhissa ussāhaṁ janessāmī”ti suvaṇṇakiṅkiṇikaṁ ghaṭṭento viya madhurassarena saddaṁ anussāvesi.",
  "tika-vin02t25:22_0": "Sataṁ kaññāsahassānīti purimapadānipi imināva sahassa-padena saddhiṁ sambandhitabbāni.",
  "tika-vin02t25:22_1": "Yatheva hi sataṁ kaññāsahassāni,",
  "tika-vin02t25:22_2": "evaṁ sataṁ sahassāni hatthī,",
  "tika-vin02t25:22_3": "sataṁ sahassāni assā,",
  "tika-vin02t25:22_4": "sataṁ sahassāni rathāti ayamettha attho,",
  "tika-vin02t25:22_5": "iti ekekaṁ satasahassaṁ dīpitaṁ hoti.",
  "tika-vin02t25:22_6": "Padavītihārassāti padaṁ vītiharati etthāti padavītihāro.",
  "tika-vin02t25:22_7": "So dutavilambitaṁ akatvā samagamane dvinnaṁ padānaṁ antare muṭṭhiratanamattaṁ.",
  "tika-vin02t25:22_8": "Kalaṁ nāgghanti soḷasinti taṁ ekaṁ padavītihāraṁ soḷasa bhāge katvā tato eko koṭṭhāso puna soḷasadhā,",
  "tika-vin02t25:22_9": "tato eko soḷasadhāti evaṁ soḷasa vāre soḷasadhā bhinnassa eko koṭṭhāso soḷasī kalā nāma,",
  "tika-vin02t25:22_10": "taṁ soḷasiṁ kalaṁ etāni cattāri satasahassāni na agghanti.",
  "tika-vin02t25:22_11": "Idaṁ vuttaṁ hoti –",
  "tika-vin02t25:22_12": "sataṁ hatthisahassāni sataṁ assasahassāni sataṁ rathasahassāni sataṁ kaññāsahassāni,",
  "tika-vin02t25:22_13": "tā ca kho āmukkamaṇikuṇḍalā sakalajambudīparājadhītarovāti imasmā ettakā lābhā vihāraṁ gacchantassa tasmiṁ",
  "tika-vin02t25:22_14": "soḷasikalāsaṅkhāte padese laṅghanasādhanavasena pavattacetanāva uttaritarāti.",
  "tika-vin02t25:22_15": "Padaṁ vā vītiharati etenāti padavītihāro,",
  "tika-vin02t25:22_16": "tathāpavattā kusalacetanā,",
  "tika-vin02t25:22_17": "tassā phalaṁ soḷasadhā katvāti ca vadanti.",
  "tika-vin02t25:22_18": "Idaṁ pana vihāragamanaṁ kassa vasena gahitanti?",
  "tika-vin02t25:22_19": "Vihāraṁ gantvā anantarāyena sotāpattiphale patiṭṭhahantassa vasena gahitaṁ.",
  "tika-vin02t25:22_20": "“Gandhamālādīhi pūjaṁ karissāmi,",
  "tika-vin02t25:22_21": "cetiyaṁ vandissāmi,",
  "tika-vin02t25:22_22": "dhammaṁ sossāmi,",
  "tika-vin02t25:22_23": "dīpapūjaṁ karissāmi,",
  "tika-vin02t25:22_24": "saṅghaṁ nimantetvā dānaṁ dassāmi,",
  "tika-vin02t25:22_25": "sikkhāpadesu vā saraṇesu vā patiṭṭhahissāmī”ti gacchatopi vasena vaṭṭatiyeva.",
  "tika-vin02t25:23_0": "Andhakāro antaradhāyīti so kira cintesi “ahaṁ ekakoti saññaṁ karomi,",
  "tika-vin02t25:23_1": "amanussā ca me anugāmino sahāyā atthi,",
  "tika-vin02t25:23_2": "kasmā bhāyāmī”ti sūro ahosi.",
  "tika-vin02t25:23_3": "Athassa balavā buddhappasādo udapādi,",
  "tika-vin02t25:23_4": "tasmā andhakāro antaradhāyi.",
  "tika-vin02t25:23_5": "Sesavāresupi eseva nayo.",
  "tika-vin02t25:23_6": "Āloko pāturahosīti purimabuddhesu cirakālaparicayasambhūtassa balavato pasādassa vasena uppannāya uḷārāya",
  "tika-vin02t25:23_7": "buddhārammaṇāya pītiyā samuṭṭhāpito vipassanobhāsasadiso sātisayo cittapaccayautusamuṭṭhāno āloko pāturahosi.",
  "tika-vin02t25:23_8": "Devatāhi katotipi vadanti,",
  "tika-vin02t25:23_9": "purimoyevettha yuttataro.",
  "tika-vin02t25:23_10": "Ehi sudattāti so kira seṭṭhi gacchamānova cintesi “imasmiṁ loke bahū pūraṇakassapādayo titthiyā ‘mayaṁ buddhā,",
  "tika-vin02t25:23_11": "mayaṁ buddhā’ti vadanti,",
  "tika-vin02t25:23_12": "kathaṁ nu kho ahaṁ satthu buddhabhāvaṁ jāneyya”nti.",
  "tika-vin02t25:23_13": "Athassa etadahosi “mayhaṁ guṇavasena uppannaṁ nāmaṁ mahājano jānāti,",
  "tika-vin02t25:23_14": "kuladattiyaṁ pana me nāmaṁ aññatra mayā na koci jānāti,",
  "tika-vin02t25:23_15": "sace buddho bhavissati,",
  "tika-vin02t25:23_16": "kuladattikanāmena maṁ ālapissatī”ti.",
  "tika-vin02t25:23_17": "Satthā tassa cittaṁ ñatvā evamāha.",
  "tika-vin02t25:24_0": "Parinibbutoti kilesaparinibbānena parinibbuto.",
  "tika-vin02t25:24_1": "Āsattiyoti rūpādīsu āsañjanaṭṭhena āsattiyo, taṇhāyo.",
  "tika-vin02t25:24_2": "Santinti kilesavūpasamaṁ.",
  "tika-vin02t25:24_3": "Pappuyyāti aggamaggena patvā.",
  "tika-vin02t25:24_4": "Sesamettha pāḷianusāreneva veditabbaṁ.",
  "tika-vin02t25:24_5": "Yañcettha anuttānamatthaṁ,",
  "tika-vin02t25:24_6": "taṁ aṭṭhakathāyaṁ vuttameva.",
  "tika-vin02t25:25_0": "306. Vayameva veyyāyikanti āha “veyyāyikanti vayakaraṇaṁ vuccatī”ti.",
  "tika-vin02t25:26_0": "Anāthapiṇḍikavatthukathāvaṇṇanā niṭṭhitā.",
  "tika-vin02t25:27_0": "Aggāsanādianujānanakathāvaṇṇanā",
  "tika-vin02t25:28_0": "310-311.Dakkhiṇodakanti aggato upanīyamānaṁ dakkhiṇodakaṁ.",
  "tika-vin02t25:28_1": "Atha kho bhagavā bhikkhū āmantesīti tehi bhikkhūhi attano attano rucivasena aggāsanādirahānaṁ kathitakāle “na,",
  "tika-vin02t25:28_2": "bhikkhave,",
  "tika-vin02t25:28_3": "mayhaṁ sāsane aggāsanādīni patvā khattiyakulā pabbajito pamāṇaṁ,",
  "tika-vin02t25:28_4": "na brāhmaṇakulā,",
  "tika-vin02t25:28_5": "na gahapatikulā pabbajito,",
  "tika-vin02t25:28_6": "na vinayadharo,",
  "tika-vin02t25:28_7": "na suttantiko,",
  "tika-vin02t25:28_8": "na ābhidhammiko,",
  "tika-vin02t25:28_9": "na paṭhamajjhānādilābhino,",
  "tika-vin02t25:28_10": "na sotāpannādayo pamāṇaṁ, atha kho,",
  "tika-vin02t25:28_11": "bhikkhave,",
  "tika-vin02t25:28_12": "imasmiṁ sāsane yathāvuḍḍhaṁ abhivādanaṁ paccuṭṭhānaṁ añjalikammaṁ sāmīcikammaṁ kattabbaṁ,",
  "tika-vin02t25:28_13": "aggāsanaṁ aggodakaṁ aggapiṇḍo laddhabbo,",
  "tika-vin02t25:28_14": "idamettha pamāṇaṁ,",
  "tika-vin02t25:28_15": "tasmā vuḍḍhataro bhikkhu etesaṁ anucchaviko.",
  "tika-vin02t25:28_16": "Idāni kho pana,",
  "tika-vin02t25:28_17": "bhikkhave,",
  "tika-vin02t25:28_18": "sāriputto mayhaṁ aggasāvako anudhammacakkappavattako mamānantarasenāsanaṁ laddhuṁ arahati.",
  "tika-vin02t25:28_19": "So imaṁ rattiṁ senāsanaṁ alabhanto rukkhamūle vītināmesi.",
  "tika-vin02t25:28_20": "Tumhe idāneva evaṁ agāravā appatissā,",
  "tika-vin02t25:28_21": "gacchante gacchante kāle kinti katvā viharissathā”ti vatvā atha nesaṁ ovādadānatthāya “pubbe,",
  "tika-vin02t25:28_22": "bhikkhave,",
  "tika-vin02t25:28_23": "tiracchānagatāpi ‘na kho panetaṁ amhākaṁ patirūpaṁ,",
  "tika-vin02t25:28_24": "yaṁ mayaṁ aññamaññaṁ agāravā appatissā asabhāgavuttino vihareyyāma,",
  "tika-vin02t25:28_25": "amhesu mahallakataraṁ jānitvā tassa abhivādanādīni karissāmā’ti sādhukaṁ vīmaṁsitvā ‘ayaṁ mahallako’ti",
  "tika-vin02t25:28_26": "ñatvā tassa abhivādanādīni katvā devapathaṁ pūrayamānā gatā”ti vatvā atītaṁ āharitvā dassetuṁ bhikkhū āmantesi.",
  "tika-vin02t25:29_0": "Ye vuḍḍhamapacāyantīti jātivuḍḍho vayovuḍḍho guṇavuḍḍhoti tayo vuḍḍhā.",
  "tika-vin02t25:29_1": "Tesu jātisampanno jātivuḍḍho nāma,",
  "tika-vin02t25:29_2": "vaye ṭhito vayovuḍḍho nāma,",
  "tika-vin02t25:29_3": "guṇasampanno guṇavuḍḍho nāma.",
  "tika-vin02t25:29_4": "Tesu guṇasampanno vayovuḍḍho imasmiṁ ṭhāne vuḍḍhoti adhippeto.",
  "tika-vin02t25:29_5": "Apacāyantīti jeṭṭhāpacāyikakammena pūjenti.",
  "tika-vin02t25:29_6": "Dhammassa kovidāti jeṭṭhāpacāyanadhammassa kovidā kusalā.",
  "tika-vin02t25:29_7": "Diṭṭheva dhammeti imasmiṁyeva attabhāve.",
  "tika-vin02t25:29_8": "Pāsaṁsāti pasaṁsārahā.",
  "tika-vin02t25:29_9": "Samparāye ca suggatīti samparetabbe imaṁ lokaṁ hitvā gantabbe paralokepi tesaṁ sugatiyeva hotīti attho.",
  "tika-vin02t25:29_10": "Ayaṁ panettha piṇḍattho –",
  "tika-vin02t25:29_11": "bhikkhave,",
  "tika-vin02t25:29_12": "khattiyā vā hontu brāhmaṇā vā vessā vā suddā vā gahaṭṭhā vā pabbajitā vā tiracchānagatā vā,",
  "tika-vin02t25:29_13": "ye keci sattā jeṭṭhāpacitikamme chekā kusalā guṇasampannānaṁ vayovuḍḍhānaṁ apacitiṁ karonti,",
  "tika-vin02t25:29_14": "te imasmiñca attabhāve jeṭṭhāpacitikārakāti pasaṁsaṁ vaṇṇanaṁ thomanaṁ labhanti,",
  "tika-vin02t25:29_15": "kāyassa ca bhedā sagge nibbattantīti.",
  "tika-vin02t25:30_0": "Aggāsanādianujānanakathāvaṇṇanā niṭṭhitā.",
  "tika-vin02t25:31_0": "Āsanappaṭibāhanādikathāvaṇṇanā",
  "tika-vin02t25:32_0": "313-4.Uddissakatanti gihīhi saṅghaṁ uddissa kataṁ.",
  "tika-vin02t25:32_1": "Gihivikatanti gihīhi kataṁ paññattaṁ,",
  "tika-vin02t25:32_2": "gihisantakanti vuttaṁ hoti.",
  "tika-vin02t25:32_3": "Atisamīpaṁ agantvāti bhikkhūnaṁ āsannataraṁ ṭhānaṁ agantvā.",
  "tika-vin02t25:33_0": "Senāsanaggāhāpakasammutikathāvaṇṇanā",
  "tika-vin02t25:34_0": "318.Paccayenevahi taṁ paṭijagganaṁ labhissatīti tasmiṁ senāsane mahātherā tassa paccayassa kāraṇā aññattha",
  "tika-vin02t25:34_1": "agantvā vasantāyeva naṁ paṭijaggissantīti attho.",
  "tika-vin02t25:34_2": "Ubbhaṇḍikā bhavissantīti ukkhittabhaṇḍā bhavissanti,",
  "tika-vin02t25:34_3": "attano attano parikkhāre gahetvā tattha tattha vicarissantīti attho.",
  "tika-vin02t25:34_4": "Dīghasālāti caṅkamanasālā.",
  "tika-vin02t25:34_5": "Maṇḍalamāḷo upaṭṭhānasālā.",
  "tika-vin02t25:34_6": "Anudahatīti pīḷeti.",
  "tika-vin02t25:34_7": "Jambudīpe panāti ariyadese bhikkhū sandhāya vuttaṁ.",
  "tika-vin02t25:34_8": "Te kira tathā paññāpenti.",
  "tika-vin02t25:34_9": "Na gocaragāmo ghaṭṭetabboti vuttamevatthaṁ vibhāveti “na tattha manussā vattabbā”tiādinā.",
  "tika-vin02t25:34_10": "Vitakkaṁ chinditvāti “iminā nīhārena gacchantaṁ disvā nivāretvā paccaye dassantī”ti evarūpaṁ vitakkaṁ anuppādetvā.",
  "tika-vin02t25:34_11": "Tesu ce ekoti tesu manussesu eko paṇḍitapuriso.",
  "tika-vin02t25:34_12": "Bhaṇḍapaṭicchādananti paṭicchādanakabhaṇḍaṁ,",
  "tika-vin02t25:34_13": "sarīrapaṭicchādanaṁ cīvaranti attho.",
  "tika-vin02t25:35_0": "Paṭijaggitabbānīti sammajjanādīhi paṭijaggitabbāni.",
  "tika-vin02t25:35_1": "Muṇḍavedikāyāti cetiyassa hammiyavedikāya.",
  "tika-vin02t25:35_2": "Hammiyavedikāti ca cetiyassa upari caturassavediyo vuccati.",
  "tika-vin02t25:35_3": "Paṭikkammāti vihārato apasakkitvā.",
  "tika-vin02t25:35_4": "Upanikkhepanti khettaṁ vā nāḷikerādiārāmaṁ vā kahāpaṇādīni vā ārāmikādīnaṁ niyyātetvā “ito uppannā vaḍḍhi vassāvāsikatthāya hotū”ti dinnaṁ.",
  "tika-vin02t25:35_5": "Vattaṁ katvāti tasmiṁ senāsane kattabbavattaṁ katvā.",
  "tika-vin02t25:36_0": "Puggalavaseneva kātabbanti parato vakkhamānanayena “bhikkhū cīvarena kilamanti,",
  "tika-vin02t25:36_1": "ettakaṁ nāma taṇḍulabhāgaṁ bhikkhūnaṁ cīvaraṁ kātuṁ ruccatī”tiādinā puggalaparāmāsavaseneva kātabbaṁ,",
  "tika-vin02t25:36_2": "“saṅgho cīvarena kilamatī”tiādinā pana saṅghaparāmāsavasena na kātabbaṁ.",
  "tika-vin02t25:36_3": "Cīvarapaccayanti cīvarasaṅkhātaṁ paccayaṁ.",
  "tika-vin02t25:36_4": "Vuttanti mahāaṭṭhakathāyaṁvuttaṁ.",
  "tika-vin02t25:36_5": "Kasmā evaṁ vuttanti āha “evañhi navako vuḍḍhatarassa,",
  "tika-vin02t25:36_6": "vuḍḍho ca navakassa gāhessatī”ti,",
  "tika-vin02t25:36_7": "yasmā attanāva attano pāpetuṁ na sakkā,",
  "tika-vin02t25:36_8": "tasmā dvīsu sammatesu navako vuḍḍhatarassa,",
  "tika-vin02t25:36_9": "vuḍḍho ca navakassāti ubho aññamaññaṁ gāhessantīti adhippāyo.",
  "tika-vin02t25:36_10": "Sammatasenāsanaggāhāpakassa āṇattiyā aññena gāhitepi gāho ruhatiyevāti veditabbaṁ.",
  "tika-vin02t25:36_11": "Aṭṭhapi soḷasapi janesammannituṁ vaṭṭatīti kiṁ visuṁ visuṁ sammannituṁ vaṭṭati,",
  "tika-vin02t25:36_12": "udāhu ekatoti?",
  "tika-vin02t25:36_13": "Ekatopi vaṭṭati.",
  "tika-vin02t25:36_14": "Niggahakammameva hi saṅgho saṅghassa na karoti,",
  "tika-vin02t25:36_15": "sammutidānaṁ pana bahūnampi ekato kātuṁ vaṭṭati,",
  "tika-vin02t25:36_16": "teneva sattasatikakkhandhake ubbāhikasammutiyaṁ aṭṭhapi janā ekato sammatāti.",
  "tika-vin02t25:37_0": "Maggoti magge katadīghasālā.",
  "tika-vin02t25:37_1": "Pokkharaṇīti nahāyantānaṁ pokkharaṇiyaṁ katasālā.",
  "tika-vin02t25:37_2": "Rukkhamūlādayo channā kavāṭabaddhāva senāsanaṁ.",
  "tika-vin02t25:37_3": "Vijaṭetvāti viyojetvā,",
  "tika-vin02t25:37_4": "visuṁ visuṁ katvāti attho.",
  "tika-vin02t25:37_5": "Āvāsesūti senāsanesu.",
  "tika-vin02t25:37_6": "Pakkhipitvāti ettha pakkhipanaṁ nāma tesu vasantānaṁ ito uppannavassāvāsikadānaṁ.",
  "tika-vin02t25:37_7": "Pavisitabbanti aññehi bhikkhūhi tasmiṁ mahālābhe pariveṇe vasitvā cetiye vattaṁ katvāva lābho gahetabboti adhippāyo.",
  "tika-vin02t25:38_0": "Paccayaṁ vissajjetīti cīvarapaccayaṁ nādhivāseti.",
  "tika-vin02t25:38_1": "Ayampīti tena vissaṭṭhapaccayopi.",
  "tika-vin02t25:38_2": "Upanibandhitvā gāhetabbanti “imasmiṁ rukkhe vā maṇḍape vā vasitvā cetiye vattaṁ katvā gaṇhathā”ti evaṁ upanibandhitvā gāhetabbaṁ.",
  "tika-vin02t25:38_3": "“Kattha nu kho vasissāmi,",
  "tika-vin02t25:38_4": "kattha vasantassa phāsu bhavissati,",
  "tika-vin02t25:38_5": "kattha vā paccayo bhavissatī”ti evaṁ uppannena vitakkena caratīti vitakkacāriko.",
  "tika-vin02t25:38_6": "Araññavihāresu parissayavijānanatthaṁ icchitabbattā “pañca pañca ukkā koṭṭetabbā”ti vuttaṁ.",
  "tika-vin02t25:39_0": "Vattanti katikavattaṁ.",
  "tika-vin02t25:39_1": "Tividhampīti pariyattipaṭipattipaṭivedhavasena tividhampi.",
  "tika-vin02t25:39_2": "Sodhetvā pabbājethāti bhabbe ācārakulaputte upaparikkhitvā pabbājetha.",
  "tika-vin02t25:39_3": "Dasavatthukakathā nāma appicchakathā santuṭṭhikathā pavivekakathā asaṁsaggakathā vīriyārambhakathā sīlakathā",
  "tika-vin02t25:39_4": "samādhikathā paññākathā vimuttikathā vimuttiñāṇadassanakathā.",
  "tika-vin02t25:40_0": "Viggahasaṁvattanikavacanaṁ viggāhikaṁ.",
  "tika-vin02t25:40_1": "Caturārakkhaṁ ahāpentāti buddhānussati mettā asubhaṁ maraṇassatīti imaṁ caturārakkhaṁ aparihāpentā.",
  "tika-vin02t25:40_2": "Dantakaṭṭhakhādanavattaṁ ācikkhitabbanti ettha dantakaṭṭhakhādanavattaṁ yo devasikaṁ saṅghamajjhe osarati,",
  "tika-vin02t25:40_3": "tena sāmaṇerādīhi āharitvā bhikkhūnaṁ yathāsukhaṁ paribhuñjanatthāya dantakaṭṭhamāḷake nikkhittesu dantakaṭṭhesu",
  "tika-vin02t25:40_4": "divase divase ekameva dantakaṭṭhaṁ gahetabbaṁ.",
  "tika-vin02t25:40_5": "Yo pana devasikaṁ na osarati,",
  "tika-vin02t25:40_6": "padhānaghare vasitvā dhammassavane vā uposathagge vā dissati,",
  "tika-vin02t25:40_7": "tena pamāṇaṁ sallakkhetvā cattāri pañca dantakaṭṭhāni attano vasanaṭṭhāne ṭhapetvā khāditabbāni.",
  "tika-vin02t25:40_8": "Tesu khīṇesu sace punapi dantakaṭṭhamāḷake bahūni hontiyeva,",
  "tika-vin02t25:40_9": "punapi āharitvā khāditabbāni.",
  "tika-vin02t25:40_10": "Yadi pana pamāṇaṁ asallakkhetvā āharati,",
  "tika-vin02t25:40_11": "tesu akhīṇesuyeva māḷake khīyati,",
  "tika-vin02t25:40_12": "tato keci therā “yehi gahitāni,",
  "tika-vin02t25:40_13": "te paṭiharantū”ti vadeyyuṁ,",
  "tika-vin02t25:40_14": "keci “khādantu,",
  "tika-vin02t25:40_15": "puna sāmaṇerā āharissantī”ti.",
  "tika-vin02t25:40_16": "Tasmā vivādaparihāratthaṁ pamāṇaṁ sallakkhetabbaṁ.",
  "tika-vin02t25:40_17": "Gahaṇe pana doso natthi,",
  "tika-vin02t25:40_18": "maggaṁ gacchantenapi ekaṁ vā dve vā thavikāya pakkhipitvā gantabbanti.",
  "tika-vin02t25:40_19": "Bhikkhācāravattaṁ vattakkhandhake piṇḍacārikavatte āvi bhavissati.",
  "tika-vin02t25:41_0": "Pattaṭṭhāneti vassaggena āgantukabhikkhuno pattaṭṭhāne.",
  "tika-vin02t25:41_1": "Tesaṁ chinnavassattā “sādiyantāpi hi te neva vassāvāsikassa sāmino”ti vuttaṁ,",
  "tika-vin02t25:41_2": "paṭhamaṁyeva katikāya katattā khīyantāpi ca āvāsikā neva adātuṁ labhantīti vuttaṁ.",
  "tika-vin02t25:41_3": "Bhatiniviṭṭhanti bhatiṁ katvā viya niviṭṭhaṁ pariyiṭṭhaṁ.",
  "tika-vin02t25:41_4": "Saṅghikaṁ pana apalokanakammaṁ katvā gāhitanti tatruppādaṁ sandhāya vuttaṁ.",
  "tika-vin02t25:41_5": "Paccayavasena gāhitanti dāyakānaṁ vassāvāsikapaccayavasena gāhitaṁ sandhāya vuttaṁ. “Idha,",
  "tika-vin02t25:41_6": "bhikkhave,",
  "tika-vin02t25:41_7": "vassaṁvuttho bhikkhu vibbhamati,",
  "tika-vin02t25:41_8": "saṅghasseveta”nti vacanato “gataṭṭhāne…pe…",
  "tika-vin02t25:41_9": "saṅghikaṁ hotī”ti vuttaṁ.",
  "tika-vin02t25:41_10": "Manusseti dāyakamanusse.",
  "tika-vin02t25:41_11": "Varabhāgaṁ sāmaṇerassāti paṭhamabhāgassa gāhitattā vuttaṁ.",
  "tika-vin02t25:42_0": "Senāsanaggāhāpakasammutikathāvaṇṇanā niṭṭhitā.",
  "tika-vin02t25:43_0": "Upanandavatthukathāvaṇṇanā",
  "tika-vin02t25:44_0": "319.Yaṁ tayā tattha senāsanaṁ gahitaṁ…pe…",
  "tika-vin02t25:44_1": "idha muttaṁ hotīti yaṁ tayā tattha gāmakāvāse pacchā senāsanaṁ gahitaṁ,",
  "tika-vin02t25:44_2": "taṁ te gaṇhanteneva idha sāvatthiyaṁ paṭhamagahitasenāsanaṁ muttaṁ hoti.",
  "tika-vin02t25:44_3": "Idha dānāhaṁ…pe…",
  "tika-vin02t25:44_4": "tatrāpi muttanti “idānāhaṁ, āvuso,",
  "tika-vin02t25:44_5": "imasmiṁ gāmakāvāse gahitasenāsanaṁ muñcāmī”ti vadantena tatrāpi gāmakāvāse gahitasenāsanaṁ muttaṁ.",
  "tika-vin02t25:45_0": "320.Dīghāsanaṁ nāma mañcapīṭhavinimuttaṁ yaṁ kiñci ekato sukhaṁ nisīdituṁ pahoti.",
  "tika-vin02t25:45_1": "Hatthimhi nakho assāti hatthinakho.",
  "tika-vin02t25:45_2": "“Pāsādassa nakho nāma heṭṭhimaparicchedo,",
  "tika-vin02t25:45_3": "so ca hatthikumbhe patiṭṭhito”ti gaṇṭhipadesu vuttaṁ.",
  "tika-vin02t25:45_4": "Gihivikatanīhārena labbhantīti gihivikatanīhārena paribhuñjituṁ labbhanti,",
  "tika-vin02t25:45_5": "tehi attharitvā dinnāneva nisīdituṁ labbhanti,",
  "tika-vin02t25:45_6": "na sayaṁ atthatāni attharāpitāni vā.",
  "tika-vin02t25:46_0": "Avissajjiyavatthukathāvaṇṇanā",
  "tika-vin02t25:47_0": "321.Arañjaroti bahuudakagaṇhanakā mahācāṭi.",
  "tika-vin02t25:47_1": "Jalaṁ gaṇhituṁ alanti arañjaro.",
  "tika-vin02t25:47_2": "“Vaṭṭacāṭi viya hutvā thokaṁ dīghamukho majjhe paricchedaṁ dassetvā kato”ti gaṇṭhipadesu vuttaṁ.",
  "tika-vin02t25:47_3": "Pañcanimmalalocanoti maṁsadibbadhammabuddhasamantacakkhuvasena pañcalocano.",
  "tika-vin02t25:48_0": "Thāvarenaca thāvaraṁ garubhaṇḍena ca garubhaṇḍanti ettha pañcasu koṭṭhāsesu purimadvayaṁ thāvaraṁ,",
  "tika-vin02t25:48_1": "pacchimattayaṁ garubhaṇḍanti veditabbaṁ.",
  "tika-vin02t25:48_2": "Jānāpetvāti bhikkhusaṅghaṁ jānāpetvā.",
  "tika-vin02t25:48_3": "Kappiyamañcā sampaṭicchitabbāti “saṅghassa demā”ti dinnaṁ sandhāya vuttaṁ.",
  "tika-vin02t25:48_4": "Sace pana “vihārassa demā”ti vadanti,",
  "tika-vin02t25:48_5": "suvaṇṇarajatamayādiakappiyamañcepi sampaṭicchituṁ vaṭṭati.",
  "tika-vin02t25:48_6": "Na kevalaṁ…pe…",
  "tika-vin02t25:48_7": "parivattetuṁ vaṭṭantīti iminā athāvarena thāvarampi athāvarampi parivattetuṁ vaṭṭatīti dasseti.",
  "tika-vin02t25:48_8": "Thāvarena athāvarameva hi parivattetuṁ na vaṭṭati.",
  "tika-vin02t25:48_9": "Akappiyaṁ vā mahagghaṁ kappiyaṁ vāti ettha akappiyaṁ nāma suvaṇṇamayamañcādi akappiyabhisibimbohanāni ca.",
  "tika-vin02t25:48_10": "Mahagghaṁ kappiyaṁ nāma dantamayamañcādi pāvārādikappiyaattharaṇādīni ca.",
  "tika-vin02t25:49_0": "Pārihāriyaṁ na vaṭṭatīti attano santakaṁ viya gahetvā pariharituṁ na vaṭṭati.",
  "tika-vin02t25:49_1": "“Gihivikatanīhāreneva paribhuñjitabba”nti iminā sace ārāmikādayo paṭisāmetvā paṭidenti,",
  "tika-vin02t25:49_2": "paribhuñjituṁ vaṭṭatīti dasseti.",
  "tika-vin02t25:49_3": "“Paṇṇasūci nāma lekhanī”ti mahāgaṇṭhipade vuttaṁ.",
  "tika-vin02t25:50_0": "“Aḍḍhabāhūti kapparato paṭṭhāya yāva aṁsakūṭa”nti gaṇṭhipadesu vuttaṁ.",
  "tika-vin02t25:50_1": "Aḍḍhabāhu nāma vidatthicaturaṅgulantipi vadanti.",
  "tika-vin02t25:50_2": "Tatthajātakāti saṅghikabhūmiyaṁ jātā.",
  "tika-vin02t25:50_3": "Aṭṭhaṅgulasūcidaṇḍamattoti dīghato aṭṭhaṅgulamatto pariṇāhato paṇṇasūcidaṇḍamatto.",
  "tika-vin02t25:50_4": "Muñjapabbajānaṁyeva pāḷiyaṁ visuṁ āgatattā “muñjaṁ pabbajañca ṭhapetvā”ti vuttaṁ.",
  "tika-vin02t25:50_5": "Aṭṭhaṅgulappamāṇoti dīghato aṭṭhaṅgulappamāṇo.",
  "tika-vin02t25:50_6": "Ghaṭṭanaphalakaṁ nāma yattha ṭhapetvā rajitacīvaraṁ hatthena ghaṭṭenti.",
  "tika-vin02t25:50_7": "Ghaṭṭanamuggaro nāma anuvātādighaṭṭanatthaṁ katoti vadanti.",
  "tika-vin02t25:50_8": "Ambaṇanti phalakehi pokkharaṇīsadisaṁ katapānīyabhājanaṁ.",
  "tika-vin02t25:50_9": "Rajanadoṇīti yattha pakkarajanaṁ ākiritvā ṭhapenti.",
  "tika-vin02t25:50_10": "Bhūmattharaṇaṁ kātuṁ vaṭṭatīti akappiyacammaṁ sandhāya vuttaṁ.",
  "tika-vin02t25:50_11": "Paccattharaṇagatikanti iminā mañcapīṭhepi attharituṁ vaṭṭatīti dīpeti.",
  "tika-vin02t25:50_12": "Pāvārādipaccattharaṇampi garubhaṇḍanti eke,",
  "tika-vin02t25:50_13": "noti apare,",
  "tika-vin02t25:50_14": "vīmaṁsitvā gahetabbaṁ.",
  "tika-vin02t25:50_15": "Muṭṭhipaṇṇanti tālapaṇṇaṁ sandhāya vuttaṁ.",
  "tika-vin02t25:51_0": "Navakammadānakathāvaṇṇanā",
  "tika-vin02t25:52_0": "323.Kiñcideva samādapetvā kāressatīti sāmikoyeva kañci bhikkhuṁ samādapetvā kāressati.",
  "tika-vin02t25:52_1": "Utukāle paṭibāhituṁ na labhatīti hemantagimhesu aññe sampattabhikkhū paṭibāhituṁ na labhati.",
  "tika-vin02t25:52_2": "Tibhāganti tatiyabhāgaṁ.",
  "tika-vin02t25:52_3": "Sace saddhivihārikānaṁ dātukāmo hotīti sace so saṅghassa bhaṇḍakaṭhapanaṭṭhānaṁ vā navakānaṁ vā vasanaṭṭhānaṁ dātuṁ na icchati,",
  "tika-vin02t25:52_4": "attano saddhivihārikānaññeva dātukāmo hotīti attho.",
  "tika-vin02t25:52_5": "Etañhi saddhivihārikānaṁ dātuṁ labhatīti etaṁ tatiyabhāgaṁ upaḍḍhabhāgaṁ vā dātuṁ labhati.",
  "tika-vin02t25:52_6": "Akataṭṭhāneti senāsanato bahi cayādīnaṁ akataṭṭhāne.",
  "tika-vin02t25:52_7": "Bahikuṭṭeti kuṭṭato bahi.",
  "tika-vin02t25:53_0": "Aññatraparibhogapaṭikkhepādikathāvaṇṇanā",
  "tika-vin02t25:54_0": "324.Cakkalikanti kambalādīhi veṭhetvā cakkasaṇṭhānena pādapuñchanayoggaṁ kataṁ.",
  "tika-vin02t25:54_1": "Paribhaṇḍakatā bhūmi nāma saṇhamattikāhi katā kāḷavaṇṇādibhūmi.",
  "tika-vin02t25:54_2": "Senāsanaṁ mañcapīṭhādi.",
  "tika-vin02t25:54_3": "Tatheva vaḷañjetuṁ vaṭṭatīti aññehi āvāsikabhikkhūhi paribhuttanīhārena paribhuñjituṁ vaṭṭati.",
  "tika-vin02t25:54_4": "“Nevāsikā pakatiyā anatthatāya bhūmiyā ṭhapenti ce,",
  "tika-vin02t25:54_5": "tesampi anāpattiyevā”ti gaṇṭhipadesu vuttaṁ.",
  "tika-vin02t25:54_6": "Dvārampītiādinā vuttadvāravātapānādayo aparikammakatāpi na apassayitabbā.",
  "tika-vin02t25:54_7": "Lomesūti lomesu phusantesu.",
  "tika-vin02t25:55_0": "Saṅghabhattādianujānanakathāvaṇṇanā",
  "tika-vin02t25:56_0": "325.Uddesabhattaṁnimantananti imaṁ vohāraṁ pattānīti ettha iti-saddo ādiattho,",
  "tika-vin02t25:56_1": "“uddesabhattaṁ nimantana”ntiādivohāraṁ pattānīti ayamettha attho.",
  "tika-vin02t25:56_2": "Tampi anto katvāti āyatiṁ bhikkhūnaṁ kukkuccavinodanatthāya tampi saṅghabhattaṁ anto katvā.",
  "tika-vin02t25:57_0": "Uddesabhattakathāvaṇṇanā",
  "tika-vin02t25:58_0": "Attano vihāradvāreti vihārassa dvārakoṭṭhakasamīpaṁ sandhāya vuttaṁ.",
  "tika-vin02t25:58_1": "Bhojanasālāyāti bhattuddesaṭṭhānabhūtāya bhojanasālāya.",
  "tika-vin02t25:58_2": "“Dinnaṁ panā”ti vatvā yathā so dāyako deti,",
  "tika-vin02t25:58_3": "taṁ vidhiṁ dassetuṁ “saṅghato bhante”tiādimāha.",
  "tika-vin02t25:58_4": "Antaraghareti antogehe.",
  "tika-vin02t25:58_5": "Antoupacāragatānanti ettha gāmadvāravīthicatukkesu dvādasahatthabbhantaraṁ antoupacāro nāma.",
  "tika-vin02t25:58_6": "Antaragharassa upacāre pana labbhamānavisesaṁ dassetuṁ “gharūpacāro cetthā”tiādimāha.",
  "tika-vin02t25:58_7": "Ekavaḷañjanti ekena dvārena vaḷañjitabbaṁ.",
  "tika-vin02t25:58_8": "Nānānivesanesūti nānākulassa nivesanesu.",
  "tika-vin02t25:58_9": "Lajjī pesalo agatigamanaṁ vajjetvā medhāvī ca upaparikkhitvā uddisissatīti āha “pesalo lajjī medhāvī icchitabbo”ti.",
  "tika-vin02t25:58_10": "Nisinnassapi niddāyantassapīti anādare sāmivacanaṁ.",
  "tika-vin02t25:58_11": "Ticīvaraparivāranti ettha “udakapattalābhī viya aññopi uddesabhattaṁ alabhitvā vatthādimanekappakārakaṁ labhati ce,",
  "tika-vin02t25:58_12": "tasseva ta”nti gaṇṭhipadesu vuttaṁ.",
  "tika-vin02t25:58_13": "Attano rucivasena yaṁ kiñci vatvā āharituṁ vissajjitattā vissaṭṭhadūto nāma.",
  "tika-vin02t25:58_14": "Yaṁ icchatīti “uddesapattaṁ dethā”tiādīni vadanto yaṁ icchati.",
  "tika-vin02t25:58_15": "Pucchāsabhāgenāti pucchāsadisena.",
  "tika-vin02t25:59_0": "“Ekā kūṭaṭṭhitikā nāma hotī”ti vatvā tameva ṭhitikaṁ vibhāvento “rañño vā hī”tiādimāha.",
  "tika-vin02t25:59_1": "Aññehi uddesabhattehi amissetvā visuṁyeva ṭhitikāya gahetabbattā “ekacārikabhattānī”ti vuttaṁ.",
  "tika-vin02t25:59_2": "Theyyāya harantīti pattahārakā haranti.",
  "tika-vin02t25:59_3": "Gīvā hotīti āṇāpakassa gīvā hoti.",
  "tika-vin02t25:59_4": "“Manussānaṁ vacanaṁ kātuṁ vaṭṭatī”ti gacchantīti “manussānaṁ vacanaṁ kātuṁ vaṭṭatī”ti tena bhikkhunā vuttā gacchanti.",
  "tika-vin02t25:59_5": "Akatabhāgo nāmāti āgantukabhāgo nāma.",
  "tika-vin02t25:59_6": "“Sabbo saṅgho paribhuñjatū”tivutteti ettha “paṭhamameva ‘sabbaṁ saṅghikaṁ pattaṁ dethā’ti vatvā pacchā",
  "tika-vin02t25:59_7": "‘sabbo saṅgho paribhuñjatū’ti avuttepi bhājetvāva paribhuñjitabba”nti gaṇṭhipadesu vuttaṁ.",
  "tika-vin02t25:60_0": "Nimantanabhattakathāvaṇṇanā",
  "tika-vin02t25:61_0": "“Ettake bhikkhū saṅghato uddisitvā dethā”tiādīni avatvā “ettakānaṁ bhikkhūnaṁ bhattaṁ gaṇhathā”ti vatvā dinnaṁ saṅghikaṁ nimantanaṁ nāma.",
  "tika-vin02t25:61_1": "Piṇḍapātikānampi vaṭṭatīti bhikkhāpariyāyena vuttattā vaṭṭati.",
  "tika-vin02t25:61_2": "Paṭipāṭiyāti laddhapaṭipāṭiyā.",
  "tika-vin02t25:61_3": "Vicchinditvāti “bhattaṁ gaṇhathā”ti padaṁ avatvā.",
  "tika-vin02t25:61_4": "Tenevāha “bhattanti avadantenā”ti.",
  "tika-vin02t25:61_5": "Ālopasaṅkhepenāti ekekapiṇḍavasena.",
  "tika-vin02t25:61_6": "Ayañca nayo nimantaneyeva,",
  "tika-vin02t25:61_7": "na uddesabhatte.",
  "tika-vin02t25:61_8": "Tattha hi ekassa pahonakappamāṇaṁyeva bhājetabbaṁ,",
  "tika-vin02t25:61_9": "tasmā uddesabhatte ālopaṭṭhitikā nāma natthi.",
  "tika-vin02t25:61_10": "Acchatīti tiṭṭhati.",
  "tika-vin02t25:61_11": "“Ekavāranti yāva tasmiṁ āvāse vasanti bhikkhū,",
  "tika-vin02t25:61_12": "sabbe labhantī”ti gaṇṭhipadesu vuttaṁ.",
  "tika-vin02t25:61_13": "Ayaṁ panettha adhippāyo –",
  "tika-vin02t25:61_14": "ekavāranti na ekadivasaṁ sandhāya vuttaṁ,",
  "tika-vin02t25:61_15": "yattakā pana bhikkhū tasmiṁ āvāse vasanti, te sabbe.",
  "tika-vin02t25:61_16": "Ekasmiṁ divase gahitabhikkhū aññadā aggahetvā yāva ekavāraṁ sabbe bhikkhū bhojitā honti,",
  "tika-vin02t25:61_17": "tāva ye jānanti,",
  "tika-vin02t25:61_18": "te gahetvā gantabbanti.",
  "tika-vin02t25:62_0": "Salākabhattakathāvaṇṇanā",
  "tika-vin02t25:63_0": "Upanibandhitvāti likhitvā.",
  "tika-vin02t25:63_1": "Niggahena datvāti anicchantampi niggahena sampaṭicchāpetvā.",
  "tika-vin02t25:63_2": "Ekagehavasenāti ekāya gharapāḷiyā vasena.",
  "tika-vin02t25:63_3": "Uddisitvāti “tuyhañca tuyhañca pāpuṇātī”ti vatvā.",
  "tika-vin02t25:63_4": "Dūrattā niggahetvāpi vārena gāhetabbagāmo vāragāmo.",
  "tika-vin02t25:63_5": "Vihāravāre niyuttā vihāravārikā,",
  "tika-vin02t25:63_6": "vārena vihārarakkhaṇakā.",
  "tika-vin02t25:63_7": "Aññathattanti pasādaññathattaṁ.",
  "tika-vin02t25:63_8": "Phātikammameva bhavantīti vihārarakkhaṇatthāya saṅghena dātabbaatirekalābhā honti.",
  "tika-vin02t25:63_9": "Saṅghanavakena laddhakāleti divase divase ekekassa pāpitāni dve tīṇi ekacārikabhattāni teneva niyāmena",
  "tika-vin02t25:63_10": "attano pāpuṇanaṭṭhāne saṅghanavakena laddhakāle.",
  "tika-vin02t25:63_11": "Yassa kassaci sammukhībhūtassa pāpetvāti ettha “yebhuyyena ce bhikkhū bahisīmagatā honti,",
  "tika-vin02t25:63_12": "sammukhībhūtassa yassa kassaci pāpetabbaṁ sabhāgattā ekena laddhaṁ sabbesaṁ hoti,",
  "tika-vin02t25:63_13": "tasmimpi asati attano pāpetvā dātabba”nti gaṇṭhipadesu vuttaṁ.",
  "tika-vin02t25:63_14": "Rasasalākanti ucchurasasalākaṁ.",
  "tika-vin02t25:64_0": "“Saṅghato nirāmisasalākāpi vihāre pakkabhattampi vaṭṭatiyevā”ti sādhāraṇaṁ katvā visuddhimagge vuttattā “evaṁ gāhite sāditabbaṁ,",
  "tika-vin02t25:64_1": "evaṁ na sāditabba”nti visesetvā avuttattā ca bhesajjādisalākāyo cettha kiñcāpi piṇḍapātikānampi vaṭṭanti,",
  "tika-vin02t25:64_2": "salākavasena gāhitattā pana na sāditabbāti ettha adhippāyo vīmaṁsitabbo.",
  "tika-vin02t25:64_3": "Yadi hi bhesajjādisalākā salākavasena gāhitā na sāditabbā siyā,",
  "tika-vin02t25:64_4": "saṅghato nirāmisasalākā vaṭṭatiyevāti na vadeyya,",
  "tika-vin02t25:64_5": "“atirekalābho saṅghabhattaṁ uddesabhatta”ntiādivacanato “atirekalābhaṁ paṭikkhipāmī”ti salākavasena gāhetabbaṁ bhattameva paṭikkhittaṁ,",
  "tika-vin02t25:64_6": "na bhesajjaṁ.",
  "tika-vin02t25:64_7": "Saṅghabhattādīni hi cuddasa bhattāniyeva tena na sāditabbānīti vuttāni,",
  "tika-vin02t25:64_8": "khandhakabhāṇakānaṁ vā matena idha evaṁ vuttanti gahetabbaṁ.",
  "tika-vin02t25:64_9": "Aggato dātabbabhikkhā aggabhikkhā.",
  "tika-vin02t25:64_10": "Laddhā vā aladdhā vāti labhitvā vā alabhitvā vā.",
  "tika-vin02t25:64_11": "Nibaddhāya aggabhikkhāya appamattikāya eva sambhavato labhitvāpi punadivase gaṇhituṁ vuttaṁ.",
  "tika-vin02t25:64_12": "Aggabhikkhāmattanti hi ettha matta-saddo bahubhāvaṁ nivatteti.",
  "tika-vin02t25:65_0": "Salākabhattaṁ nāma vihāreyeva uddisīyati vihārameva sandhāya diyyamānattāti āha “vihāre apāpitaṁ panā”tiādi.",
  "tika-vin02t25:65_1": "Tatra āsanasālāyāti tasmiṁ gāme āsanasālāya.",
  "tika-vin02t25:65_2": "Vihāraṁ ānetvā gāhetabbanti tathā vatvā tasmiṁ divase dinnabhattaṁ vihārameva ānetvā ṭhitikāya gāhetabbaṁ.",
  "tika-vin02t25:65_3": "Tatthāti tasmiṁ disābhāge.",
  "tika-vin02t25:65_4": "Taṁ gahetvāti taṁ vāragāmasalākaṁ attanā gahetvā.",
  "tika-vin02t25:65_5": "Tenāti yo attano pattaṁ vāragāmasalākaṁ disaṁgamikassa adāsi, tena.",
  "tika-vin02t25:65_6": "Anatikkanteyeva tasmiṁ tassa salākā gāhetabbāti yasmā upacārasīmaṭṭhasseva salākā pāpuṇāti,",
  "tika-vin02t25:65_7": "tasmā tasmiṁ disaṁgamike upacārasīmaṁ anatikkanteyeva tassa disaṁgamikassa pattasalākā attano pāpetvā gahetabbā.",
  "tika-vin02t25:66_0": "Anāgatadivaseti ettha kathaṁ tesaṁ bhikkhūnaṁ āgatānāgatabhāvo viññāyatīti ce?",
  "tika-vin02t25:66_1": "Yasmā tato tato āgatā bhikkhū tasmiṁ gāme āsanasālāya sannipatanti,",
  "tika-vin02t25:66_2": "tasmā tesaṁ āgatānāgatabhāvo sakkā viññātuṁ.",
  "tika-vin02t25:66_3": "Amhākaṁ gocaragāmeti salākabhattadāyakānaṁ gāme.",
  "tika-vin02t25:66_4": "Bhuñjituṁ āgacchantīti “mahāthero ekakova vihāre ohīno avassaṁ sabbasalākā attano pāpetvā ṭhito”ti maññamānā āgacchanti.",
  "tika-vin02t25:67_0": "Pakkhikabhattādikathāvaṇṇanā",
  "tika-vin02t25:68_0": "Abhilakkhitesu catūsu pakkhadivasesu dātabbabhattaṁ pakkhikaṁ.",
  "tika-vin02t25:68_1": "Abhilakkhitesūti ettha abhīti upasaggamattaṁ,",
  "tika-vin02t25:68_2": "lakkhaṇīyesu icceva attho,",
  "tika-vin02t25:68_3": "uposathasamādānadhammassavanapūjāsakkārādikaraṇatthaṁ lakkhitabbesu sallakkhetabbesu upalakkhetabbesūti vuttaṁ hoti.",
  "tika-vin02t25:68_4": "Sve pakkhoti “ajja pakkhikaṁ na gāhetabba”nti pakkhikassa aniyamattā vuttaṁ.",
  "tika-vin02t25:68_5": "“Sve amhākaṁ ghare lūkhabhattaṁ bhavissatī”ti potthakesu likhanti,",
  "tika-vin02t25:68_6": "“pakkhabhattaṁ bhavissatī”ti pāṭhena bhavitabbaṁ.",
  "tika-vin02t25:68_7": "Uposathe dātabbaṁ bhattaṁ uposathikaṁ.",
  "tika-vin02t25:68_8": "Nibandhāpitanti “asukavihārassā”ti niyamitaṁ.",
  "tika-vin02t25:68_9": "Gāhetvā bhuñjitabbanti tasmiṁ senāsane vasantehi ṭhitikāya gāhetvā bhuñjitabbaṁ.",
  "tika-vin02t25:68_10": "Taṇḍulādīnipesenti…pe…",
  "tika-vin02t25:68_11": "vaṭṭatīti abhihaṭabhikkhattā vaṭṭati.",
  "tika-vin02t25:68_12": "Tathā paṭiggahitattāti bhikkhānāmena paṭiggahitattā.",
  "tika-vin02t25:68_13": "Pattaṁ pūretvā thaketvā dinnanti “guḷakabhattaṁ demā”ti dinnaṁ.",
  "tika-vin02t25:68_14": "Guḷapiṇḍepi…pe…",
  "tika-vin02t25:68_15": "dātabboti ettha guḷapiṇḍaṁ tālapakkappamāṇanti veditabbaṁ.",
  "tika-vin02t25:68_16": "Sesamettha suviññeyyamevāti.",
  "tika-vin02t25:69_0": "Senāsanakkhandhakavaṇṇanā niṭṭhitā."
}