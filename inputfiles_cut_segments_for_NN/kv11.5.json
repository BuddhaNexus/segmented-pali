{
  "kv11.5:0.1_0": "Kathāvatthu",
  "kv11.5:0.2_0": "Mahāpaṇṇāsaka",
  "kv11.5:0.3_0": "Ekādasamavagga",
  "kv11.5:0.4_0": "Iddhibalakathā",
  "kv11.5:1.1_0": "Iddhibalena samannāgato kappaṁ tiṭṭheyyāti?",
  "kv11.5:1.2_0": "Āmantā.",
  "kv11.5:1.3_0": "Iddhimayiko so āyu, iddhimayikā sā gati,",
  "kv11.5:1.3_1": "iddhimayiko so attabhāvappaṭilābhoti?",
  "kv11.5:1.4_0": "Na hevaṁ vattabbe …pe….",
  "kv11.5:2.1_0": "Iddhibalena samannāgato kappaṁ tiṭṭheyyāti?",
  "kv11.5:2.2_0": "Āmantā.",
  "kv11.5:2.3_0": "Atītaṁ kappaṁ tiṭṭheyya, anāgataṁ kappaṁ tiṭṭheyyāti?",
  "kv11.5:2.4_0": "Na hevaṁ vattabbe …pe…",
  "kv11.5:2.5_0": "iddhibalena samannāgato kappaṁ tiṭṭheyyāti?",
  "kv11.5:2.6_0": "Āmantā.",
  "kv11.5:2.7_0": "Dve kappe tiṭṭheyya, tayo kappe tiṭṭheyya, cattāro kappe tiṭṭheyyāti?",
  "kv11.5:2.8_0": "Na hevaṁ vattabbe …pe…",
  "kv11.5:2.9_0": "iddhibalena samannāgato kappaṁ tiṭṭheyyāti?",
  "kv11.5:2.10_0": "Āmantā.",
  "kv11.5:2.11_0": "Sati jīvite jīvitāvasese tiṭṭheyya,",
  "kv11.5:2.11_1": "asati jīvite jīvitāvasese tiṭṭheyyāti?",
  "kv11.5:2.12_0": "Sati jīvite jīvitāvasese tiṭṭheyyāti.",
  "kv11.5:2.13_0": "Hañci sati jīvite jīvitāvasese tiṭṭheyya, no ca vata re vattabbe—",
  "kv11.5:2.14_0": "“iddhibalena samannāgato kappaṁ tiṭṭheyyā”ti.",
  "kv11.5:2.15_0": "Asati jīvite jīvitāvasese tiṭṭheyyāti, mato tiṭṭheyya, kālaṅkato tiṭṭheyyāti?",
  "kv11.5:2.16_0": "Na hevaṁ vattabbe …pe….",
  "kv11.5:3.1_0": "Iddhibalena samannāgato kappaṁ tiṭṭheyyāti?",
  "kv11.5:3.2_0": "Āmantā.",
  "kv11.5:3.3_0": "Uppanno phasso mā nirujjhīti labbhā iddhiyā paggahetunti?",
  "kv11.5:3.4_0": "Na hevaṁ vattabbe …pe…",
  "kv11.5:3.5_0": "uppannā vedanā …pe…",
  "kv11.5:3.6_0": "uppannā saññā …pe…",
  "kv11.5:3.7_0": "uppannā cetanā …pe…",
  "kv11.5:3.8_0": "uppannaṁ cittaṁ …",
  "kv11.5:3.9_0": "uppannā saddhā …",
  "kv11.5:3.10_0": "uppannaṁ vīriyaṁ …",
  "kv11.5:3.11_0": "uppannā sati …",
  "kv11.5:3.12_0": "uppanno samādhi …pe…",
  "kv11.5:3.13_0": "uppannā paññā mā nirujjhīti labbhā iddhiyā paggahetunti?",
  "kv11.5:3.14_0": "Na hevaṁ vattabbe …pe….",
  "kv11.5:4.1_0": "Iddhibalena samannāgato kappaṁ tiṭṭheyyāti?",
  "kv11.5:4.2_0": "Āmantā.",
  "kv11.5:4.3_0": "Rūpaṁ niccaṁ hotūti labbhā iddhiyā paggahetunti?",
  "kv11.5:4.4_0": "Na hevaṁ vattabbe …pe…",
  "kv11.5:4.5_0": "vedanā …pe…",
  "kv11.5:4.6_0": "saññā …",
  "kv11.5:4.7_0": "saṅkhārā …",
  "kv11.5:4.8_0": "viññāṇaṁ niccaṁ hotūti labbhā iddhiyā paggahetunti?",
  "kv11.5:4.9_0": "Na hevaṁ vattabbe …pe….",
  "kv11.5:5.1_0": "Iddhibalena samannāgato kappaṁ tiṭṭheyyāti?",
  "kv11.5:5.2_0": "Āmantā.",
  "kv11.5:5.3_0": "Jātidhammā sattā mā jāyiṁsūti labbhā iddhiyā paggahetunti?",
  "kv11.5:5.4_0": "Na hevaṁ vattabbe …pe…",
  "kv11.5:5.5_0": "jarādhammā sattā mā jīriṁsūti …pe…",
  "kv11.5:5.6_0": "byādhidhammā sattā mā byādhiyiṁsūti …pe…",
  "kv11.5:5.7_0": "maraṇadhammā sattā mā mīyiṁsūti labbhā iddhiyā paggahetunti?",
  "kv11.5:5.8_0": "Na hevaṁ vattabbe …pe….",
  "kv11.5:6.1_0": "Na vattabbaṁ—",
  "kv11.5:6.2_0": "“iddhibalena samannāgato kappaṁ tiṭṭheyyā”ti?",
  "kv11.5:6.3_0": "Āmantā.",
  "kv11.5:6.4_0": "Nanu vuttaṁ bhagavatā—",
  "kv11.5:6.5_0": "“yassa kassaci, ānanda,",
  "kv11.5:6.5_1": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā,",
  "kv11.5:6.5_2": "so ākaṅkhamāno kappaṁ vā tiṭṭheyya kappāvasesaṁ vā”ti.",
  "kv11.5:6.6_0": "Attheva suttantoti?",
  "kv11.5:6.7_0": "Āmantā.",
  "kv11.5:6.8_0": "Tena hi iddhibalena samannāgato kappaṁ tiṭṭheyyāti.",
  "kv11.5:7.1_0": "Iddhibalena samannāgato kappaṁ tiṭṭheyyāti?",
  "kv11.5:7.2_0": "Āmantā.",
  "kv11.5:7.3_0": "Nanu vuttaṁ bhagavatā—",
  "kv11.5:7.4_0": "“catunnaṁ, bhikkhave,",
  "kv11.5:7.4_1": "dhammānaṁ natthi koci pāṭibhogo samaṇo vā brāhmaṇo vā devo vā māro vā brahmā vā koci vā lokasmiṁ.",
  "kv11.5:7.5_0": "Katamesaṁ catunnaṁ?",
  "kv11.5:7.6_0": "‘Jarādhammo mā jīrī’ti natthi koci pāṭibhogo samaṇo vā brāhmaṇo vā devo vā māro vā brahmā vā koci vā lokasmiṁ.",
  "kv11.5:7.7_0": "‘Byādhidhammo mā byādhiyī’ti …pe…",
  "kv11.5:7.8_0": "‘maraṇadhammo mā mīyī’ti …pe…",
  "kv11.5:7.9_0": "yāni kho pana tāni pubbe katāni pāpakāni kammāni saṅkilesikāni ponobbhavikāni sadarāni dukkhavipākāni āyatiṁ jātijarāmaraṇiyāni,",
  "kv11.5:7.9_1": "‘tesaṁ vipāko mā nibbattī’ti natthi koci pāṭibhogo samaṇo vā brāhmaṇo vā devo vā māro vā brahmā vā koci vā lokasmiṁ.",
  "kv11.5:7.10_0": "Imesaṁ kho, bhikkhave,",
  "kv11.5:7.10_1": "catunnaṁ dhammānaṁ natthi koci pāṭibhogo samaṇo vā brāhmaṇo vā devo vā māro vā brahmā vā koci vā lokasmin”ti.",
  "kv11.5:7.11_0": "Attheva suttantoti?",
  "kv11.5:7.12_0": "Āmantā.",
  "kv11.5:7.13_0": "Tena hi na vattabbaṁ—",
  "kv11.5:7.14_0": "“iddhibalena samannāgato kappaṁ tiṭṭheyyā”ti.",
  "kv11.5:7.15_0": "Iddhibalakathā niṭṭhitā."
}