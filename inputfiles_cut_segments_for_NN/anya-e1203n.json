{
  "anya-e1203n:0_0": "Dāṭhāvaṁso ",
  "anya-e1203n:1_0": " Namo tassa bhagavato arahato sammāsambuddhassa",
  "anya-e1203n:2_0": "1.",
  "anya-e1203n:3_0": " Visāradaṁ vādapathāti vattinaṁ,",
  "anya-e1203n:4_0": "Tilokapajjotamasayhasāhinaṁ;",
  "anya-e1203n:5_0": "Asesa ñeyyāvaraṇappahāyinaṁ,",
  "anya-e1203n:6_0": "Namāmi satthāramanantagocaraṁ.",
  "anya-e1203n:7_0": "2.",
  "anya-e1203n:8_0": " Tiloka nāthappabhavaṁ bhayāpahaṁ,",
  "anya-e1203n:9_0": "Visuddhavijjācaraṇehi sevitaṁ;",
  "anya-e1203n:10_0": "Papañca saṁyojanabandhanacchidaṁ,",
  "anya-e1203n:11_0": "Namāmi dhammaṁ nipuṇaṁ sududdasaṁ.",
  "anya-e1203n:12_0": "3.",
  "anya-e1203n:13_0": " Pasādamattena’pi yattha pāṇino,",
  "anya-e1203n:14_0": "Phūsanti dukkhakkhayamaccutaṁ padaṁ;",
  "anya-e1203n:15_0": "Tamāhuṇeyyaṁ susamāhitindriyaṁ,",
  "anya-e1203n:16_0": "Namāmi saṅghaṁ munirājasāvakaṁ.",
  "anya-e1203n:17_0": "4.",
  "anya-e1203n:18_0": " Vibhusayaṁ kāḷakanāgaranva yaṁ,",
  "anya-e1203n:19_0": "Parakkamo kāruṇiko camūpati;",
  "anya-e1203n:20_0": "Gavesamāno jinasāsanassa yo,",
  "anya-e1203n:21_0": "Virūḷhimatthañca janassa patthayaṁ.",
  "anya-e1203n:22_0": "5.",
  "anya-e1203n:23_0": " Sudhāmayūkhāmala paṇḍuvaṁsajaṁ,",
  "anya-e1203n:24_0": "Virūḷhasaddhaṁ munirājasāsane;",
  "anya-e1203n:25_0": "Piyaṁ vadaṁ nītipathānuvattiniṁ,",
  "anya-e1203n:26_0": "Sadā pajānaṁ janikaṁ’va mātaraṁ.",
  "anya-e1203n:27_0": "6.",
  "anya-e1203n:28_0": " Piyaṁ parakkantibhujassa rājino,",
  "anya-e1203n:29_0": "Mahesi maccunnatakhuddhisampadaṁ;",
  "anya-e1203n:30_0": "Vidhāya līlāvatimicchitatthadaṁ,",
  "anya-e1203n:31_0": "Asesa laṅkātalarajjalakkhiyaṁ.",
  "anya-e1203n:32_0": "7.",
  "anya-e1203n:33_0": " Kumāramārādhitasādhumantinaṁ,",
  "anya-e1203n:34_0": "Mahādayaṁ paṇḍunarinda vaṁsajaṁ;",
  "anya-e1203n:35_0": "Vidhāya saddhaṁ madhurindanāmakaṁ,",
  "anya-e1203n:36_0": "Susikkhītaṁ pāvacane kalāsu ca.",
  "anya-e1203n:37_0": "8.",
  "anya-e1203n:38_0": " Narindasuññaṁ suciraṁ tisīhaḷaṁ,",
  "anya-e1203n:39_0": "Itippatītaṁ ayasaṁ apānudi;",
  "anya-e1203n:40_0": "Ciraṁ paṇītena ca civarādinā,",
  "anya-e1203n:41_0": "Susaññate saṁyamino atappayi.",
  "anya-e1203n:42_0": "9.",
  "anya-e1203n:43_0": " Ciraṭṭhitiṁ pāvacanassa icchatā,",
  "anya-e1203n:44_0": "Kataññunā vikkama buddisālinā;",
  "anya-e1203n:45_0": "Satīmatā candima bandhukittinā,",
  "anya-e1203n:46_0": "Sagāravaṁ tena’bhīyācito ahaṁ.",
  "anya-e1203n:47_0": "10.",
  "anya-e1203n:48_0": " Sadesa bhāsāya kavīhi sīhaḷe,",
  "anya-e1203n:49_0": "Katampi vaṁsaṁ jinadantadhātuyā;",
  "anya-e1203n:50_0": "Niruttiyā māgadhikāya vuddhiyā,",
  "anya-e1203n:51_0": "Karomi dīpantaravāsinaṁ api.",
  "anya-e1203n:52_0": "11.",
  "anya-e1203n:53_0": " Jīno’yamiddhe amaravhaye pure,",
  "anya-e1203n:54_0": "Kadāci hutvāna sumedhanāmako;",
  "anya-e1203n:55_0": "Savedavedaṅgavibhāgakovido,",
  "anya-e1203n:56_0": "Mahaddhane vippakulamhi māṇavo.",
  "anya-e1203n:57_0": "12.",
  "anya-e1203n:58_0": " Ahañhi jātibyasanena pīḷito,",
  "anya-e1203n:59_0": "Jarābhibhuto maraṇena otthaṭo;",
  "anya-e1203n:60_0": "Sivaṁ padaṁ jātijarādinissaṭaṁ,",
  "anya-e1203n:61_0": "Gavesayissaṁ’ti raho vicintiya.",
  "anya-e1203n:62_0": "13.",
  "anya-e1203n:63_0": " Anekasaṅkhaṁ dhanadhaññasampadaṁ,",
  "anya-e1203n:64_0": "Patiṭṭhapetvā kapaṇesi duccajaṁ;",
  "anya-e1203n:65_0": "Anappake pemabharānubandhino,",
  "anya-e1203n:66_0": "Vihāya mitte ca suteca bandhave.",
  "anya-e1203n:67_0": "14.",
  "anya-e1203n:68_0": " Pahāya kāme nikhile manorame,",
  "anya-e1203n:69_0": "Gharābhinikkhamma himācalantike;",
  "anya-e1203n:70_0": "Mahīdharaṁ dhammikanāma vissutaṁ,",
  "anya-e1203n:71_0": "Upecca nānātarurājibhusitaṁ.",
  "anya-e1203n:72_0": "15.",
  "anya-e1203n:73_0": " Manonukūle surarājanimmīte,",
  "anya-e1203n:74_0": "Asammigānaṁ agatimhi assame;",
  "anya-e1203n:75_0": "Nivattacīro ajinakkhipaṁ vahaṁ,",
  "anya-e1203n:76_0": "Jaṭādharo tāpasa vesamaggahī.",
  "anya-e1203n:77_0": "16.",
  "anya-e1203n:78_0": " Susaññatattoparivāri tindriyo,",
  "anya-e1203n:79_0": "Phalāphalādīhi pavattayaṁ tanuṁ;",
  "anya-e1203n:80_0": "Gato abhiñgñāsu ca pāramiṁ vasī,",
  "anya-e1203n:81_0": "Tahiṁ samāpatti sukhaṁ avindi so.",
  "anya-e1203n:82_0": "17.",
  "anya-e1203n:83_0": " Susajjite rammapurādhivāsinā,",
  "anya-e1203n:84_0": "Mahājanena’ttamanena añjase;",
  "anya-e1203n:85_0": "Pathappadese abhiyantamattano,",
  "anya-e1203n:86_0": "Aniṭṭhiteyeva sumedha tāpaso.",
  "anya-e1203n:87_0": "18.",
  "anya-e1203n:88_0": " Agādhañeyyodadhīpāradassinaṁ,",
  "anya-e1203n:89_0": "Bhavantaguṁ nibbanathaṁ vināyakaṁ;",
  "anya-e1203n:90_0": "Anekakhīṇāsavalakkhasevitaṁ,",
  "anya-e1203n:91_0": "Kadā ci dīpaṅkarabuddhamaddasa.",
  "anya-e1203n:92_0": "19.",
  "anya-e1203n:93_0": " Tato sasaṅghassa tilokabhattuno,",
  "anya-e1203n:94_0": "Pariccajitvāna tanumpi jīvitaṁ;",
  "anya-e1203n:95_0": "Pasārayitvāna jaṭājinādikaṁ,",
  "anya-e1203n:96_0": "Vidhāya setuṁ tanumeva pallale.",
  "anya-e1203n:97_0": "20.",
  "anya-e1203n:98_0": " Anakkamitvā kalalaṁ mahādaye,",
  "anya-e1203n:99_0": "Sabhikkhuko gaccatu piṭṭhiyā iti;",
  "anya-e1203n:100_0": "Adhiṭṭhahitvāna nipannako tahiṁ,",
  "anya-e1203n:101_0": "Anātha metaṁ tibhavaṁ samekkhiya.",
  "anya-e1203n:102_0": "21.",
  "anya-e1203n:103_0": " Dayāya sañcoditamānaso jane,",
  "anya-e1203n:104_0": "Bhavaṇṇavā uddharituṁ dukhaddite;",
  "anya-e1203n:105_0": "Akāsi sambodhipadassa pattiyā,",
  "anya-e1203n:106_0": "Mahābhinīhāramudaggavikkamo.",
  "anya-e1203n:107_0": "22.",
  "anya-e1203n:108_0": " Atho viditvā vasino tamāsayaṁ,",
  "anya-e1203n:109_0": "Adāsi so vyākaraṇaṁ mahāmuni;",
  "anya-e1203n:110_0": "Tato puraṁ tamhi tathāgate gate,",
  "anya-e1203n:111_0": "Sayaṁvasī sammasi pāramiguṇe.",
  "anya-e1203n:112_0": "23.",
  "anya-e1203n:113_0": " Tato ca kappānamalīnavikkamo,",
  "anya-e1203n:114_0": "Asaṁkhiye so caturo salakkhake;",
  "anya-e1203n:115_0": "Tahiṁ tahiṁ jātisu bodhipācane,",
  "anya-e1203n:116_0": "Visuddhasambhāraguṇe apūrayi;",
  "anya-e1203n:117_0": "Athābhijāto tusite mahāyaso,",
  "anya-e1203n:118_0": "Visuddhasambodhipadopaladdhiyā;",
  "anya-e1203n:119_0": "Udikkhamāno samayaṁ dayādhano,",
  "anya-e1203n:120_0": "Ciraṁ vibhutiṁ anubhosi sabbaso.",
  "anya-e1203n:121_0": "25.",
  "anya-e1203n:122_0": " Sahassasaṅkhā dasacakkavālato,",
  "anya-e1203n:123_0": "Samāgatānekasurādhipādihi;",
  "anya-e1203n:124_0": "Udaggudaggehi jinattapattiyā,",
  "anya-e1203n:125_0": "Sagāravaṁ so abhigamma yācito.",
  "anya-e1203n:126_0": "26.",
  "anya-e1203n:127_0": " Tato cavitvā kapiḷavhaye pure,",
  "anya-e1203n:128_0": "Sadā sato sakyakulekaketuno;",
  "anya-e1203n:129_0": "Ahosi suddhodanabhumibhattuno,",
  "anya-e1203n:130_0": "Mahādimāyāya mahesiyā suto.",
  "anya-e1203n:131_0": "27.",
  "anya-e1203n:132_0": " Vijātamatto’va vasundharāya so,",
  "anya-e1203n:133_0": "Patiṭṭhahitvāna disā vilokayī;",
  "anya-e1203n:134_0": "Tadā ahesuṁ vivaṭaṅganā disā,",
  "anya-e1203n:135_0": "Apūjayuṁ tattha ca devamānusā.",
  "anya-e1203n:136_0": "28.",
  "anya-e1203n:137_0": " Ādhārayuṁ ātapavāraṇādikaṁ,",
  "anya-e1203n:138_0": "Adissamānāva nabhambhi devatā;",
  "anya-e1203n:139_0": "Padāni so satta ca uttarāmukho,",
  "anya-e1203n:140_0": "Upecca nicchārayi vācamāsabhiṁ.",
  "anya-e1203n:141_0": "29.",
  "anya-e1203n:142_0": " Yathatthasiddhattakumāranāmako,",
  "anya-e1203n:143_0": "Mahabbalo yobbanahāriviggaho;",
  "anya-e1203n:144_0": "Ututtayānucchavikesu tīsu so,",
  "anya-e1203n:145_0": "Nubhosi pāsādavaresu sampadaṁ.",
  "anya-e1203n:146_0": "30.",
  "anya-e1203n:147_0": " Kadāci uyyānapathe jarāhataṁ,",
  "anya-e1203n:148_0": "Tathāturaṁ kālakatañca saṁyamiṁ;",
  "anya-e1203n:149_0": "Kamena disvāna virattamānaso,",
  "anya-e1203n:150_0": "Bhavesu so pabbajituṁ akāmayi.",
  "anya-e1203n:151_0": "31.",
  "anya-e1203n:152_0": " Sapupphadīpādīkarehi rattiyaṁ,",
  "anya-e1203n:153_0": "Purakkhato so tidivādhivāsihi;",
  "anya-e1203n:154_0": "Sachannako kantakavājiyānato,",
  "anya-e1203n:155_0": "Tato mahākāruṇiko’bhinikkhami.",
  "anya-e1203n:156_0": "32.",
  "anya-e1203n:157_0": " Kamena patvāna anomamāpagaṁ,",
  "anya-e1203n:158_0": "Sudhotamuttāphalahārisekate;",
  "anya-e1203n:159_0": "Patiṭṭhahitvā varamoḷibandhanaṁ,",
  "anya-e1203n:160_0": "Sitāsilūnaṁ gagane samukkhipī.",
  "anya-e1203n:161_0": "33.",
  "anya-e1203n:162_0": " Paṭiggahetvā tidasānamissaro,",
  "anya-e1203n:163_0": "Suvaṇnacaṅgoṭavarena taṁ tadā;",
  "anya-e1203n:164_0": "Tiyojanaṁ nīlamaṇīhi cetiyaṁ,",
  "anya-e1203n:165_0": "Akāsi cūḷāmaṇimattano pure.",
  "anya-e1203n:166_0": "34.",
  "anya-e1203n:167_0": " Tato ghaṭīkārasarojayoninā,",
  "anya-e1203n:168_0": "Samāhaṭaṁ dhārayī cīvarādikaṁ;",
  "anya-e1203n:169_0": "Atho sakaṁ vatthayugaṁ nabhatthale,",
  "anya-e1203n:170_0": "Pasatthavesaggahaṇo samukkhipī.",
  "anya-e1203n:171_0": "35.",
  "anya-e1203n:172_0": " Paṭiggahetvāna tamambujāsano,",
  "anya-e1203n:173_0": "Mahiddhiko bhattibharena codito;",
  "anya-e1203n:174_0": "Sake bhave dvādasayojanaṁ akā,",
  "anya-e1203n:175_0": "Maṇīhi nīlādihi dussacetiyaṁ.",
  "anya-e1203n:176_0": "36.",
  "anya-e1203n:177_0": " Susaññatatto satimā jitindriyo,",
  "anya-e1203n:178_0": "Vinītaveso rasagedhavajjito;",
  "anya-e1203n:179_0": "Chahāyanāneva anomavikkamo,",
  "anya-e1203n:180_0": "Mahāpadhānaṁ padahittha dukkaraṁ.",
  "anya-e1203n:181_0": "37.",
  "anya-e1203n:182_0": " Visākhamāsassatha puṇṇamāsiyaṁ,",
  "anya-e1203n:183_0": "Upecca mūlaṁ sahajāya bodhiyā;",
  "anya-e1203n:184_0": "Tiṇāsane cuddasahatthasammite,",
  "anya-e1203n:185_0": "Adhiṭṭhahitvā vīriyaṁ nisajji so.",
  "anya-e1203n:186_0": "38.",
  "anya-e1203n:187_0": " Avattharantiṁ vasudhaṁca ambaraṁ,",
  "anya-e1203n:188_0": "Virūpavesaggahaṇena bhiṁsanaṁ;",
  "anya-e1203n:189_0": "Pakampayanto sadharādharaṁ mahiṁ,",
  "anya-e1203n:190_0": "Jino padose’jini māravāhiṇiṁ.",
  "anya-e1203n:191_0": "39.",
  "anya-e1203n:192_0": " Surāsurabrahmagaṇehi sajjite,",
  "anya-e1203n:193_0": "Jagattaye pupphamayagaghikādinā;",
  "anya-e1203n:194_0": "Pavattamāne suradundubhissare,",
  "anya-e1203n:195_0": "Abujjhibodhiṁ rajanīparikkhaye.",
  "anya-e1203n:196_0": "40.",
  "anya-e1203n:197_0": " Tadā pakampiṁsu saselakānanā,",
  "anya-e1203n:198_0": "Sahassasaṁkhā dasalokadhātuyo;",
  "anya-e1203n:199_0": "Agañji so loṇapayodhi sādhutaṁ,",
  "anya-e1203n:200_0": "Mahāvabhāso bhuvanesu pattharī.",
  "anya-e1203n:201_0": "41.",
  "anya-e1203n:202_0": " Labhiṁsu andhā vimale vilocane,",
  "anya-e1203n:203_0": "Suṇiṁsu sadde badhirāpi jātiyā;",
  "anya-e1203n:204_0": "Lapiṁsu mūgā vacanena vaggunā,",
  "anya-e1203n:205_0": "Cariṁsu khelaṁ padasā’va paṅgulā.",
  "anya-e1203n:206_0": "42.",
  "anya-e1203n:207_0": " Bhaviṁsu khujjā ujusommaviggahā,",
  "anya-e1203n:208_0": "Sikhī’pi nibbāyi avīciādisu;",
  "anya-e1203n:209_0": "Apāgamuṁ bandhanato’pi jantavo,",
  "anya-e1203n:210_0": "Khudādikaṁ petabhavā apakkamī.",
  "anya-e1203n:211_0": "43.",
  "anya-e1203n:212_0": " Samiṁsu rogavyasanāni pāṇinaṁ,",
  "anya-e1203n:213_0": "Bhayaṁ tiraccānagate na pīḷayī;",
  "anya-e1203n:214_0": "Janā ahesuṁ sakhilā piyaṁvadā,",
  "anya-e1203n:215_0": "Pavattayuṁ koñcanadaṁ mataṅgajā.",
  "anya-e1203n:216_0": "44.",
  "anya-e1203n:217_0": " Hayā ca hesiṁsu pahaṭṭhamānasā,",
  "anya-e1203n:218_0": "Nadiṁsu sabbā sayameva dundubhī;",
  "anya-e1203n:219_0": "Raviṁsu dehābharaṇāni pāṇinaṁ,",
  "anya-e1203n:220_0": "Disā pasīdiṁsu samā samantato.",
  "anya-e1203n:221_0": "45.",
  "anya-e1203n:222_0": " Pavāyi mando sukhasītamāruto,",
  "anya-e1203n:223_0": "Pavassi megho’pi akālasambavo;",
  "anya-e1203n:224_0": "Jahiṁsu ākāsagatiṁ vihaṅgamā,",
  "anya-e1203n:225_0": "Mahiṁ samubhijjajalaṁ samuṭṭhahī.",
  "anya-e1203n:226_0": "46.",
  "anya-e1203n:227_0": " Asandamānā’va ṭhitā savantiyo,",
  "anya-e1203n:228_0": "Nabhe virociṁsu asesajotiyo;",
  "anya-e1203n:229_0": "Bhavā ahesuṁ vivaṭā samantato,",
  "anya-e1203n:230_0": "Janassa nāsuṁ vacanūpapattiyo.",
  "anya-e1203n:231_0": "47.",
  "anya-e1203n:232_0": " Samekkhataṁ nāvaraṇā nagādayo,",
  "anya-e1203n:233_0": "Pavāyi gandho api dibbasammato;",
  "anya-e1203n:234_0": "Dumā ahesuṁ phalapuppha dhārino,",
  "anya-e1203n:235_0": "Ahosi channo kamalehi aṇṇavo.",
  "anya-e1203n:236_0": "48.",
  "anya-e1203n:237_0": " Thalesu toyesu ca pupphamānakā,",
  "anya-e1203n:238_0": "Vicittapupphā vikasiṁsu sabbathā;",
  "anya-e1203n:239_0": "Nirantaraṁ pupphasugandhavuṭṭhiyā,",
  "anya-e1203n:240_0": "Ahosi sabbaṁ vasudhambarannaraṁ.",
  "anya-e1203n:241_0": "49.",
  "anya-e1203n:242_0": " Nisajja pallaṅkavare tahiṁ jino,",
  "anya-e1203n:243_0": "Sukhaṁ samāpattivihārasambhavaṁ;",
  "anya-e1203n:244_0": "Tato’nubhonto sucirābhipatthitaṁ,",
  "anya-e1203n:245_0": "Dināni satteva atikkamāpayī.",
  "anya-e1203n:246_0": "50.",
  "anya-e1203n:247_0": " Samuppatitvā gagaṇaṅganaṁ tato,",
  "anya-e1203n:248_0": "Padassayitvā yamakaṁ mahāmuni;",
  "anya-e1203n:249_0": "Sapāṭihīraṁ tidivādhivāsinaṁ,",
  "anya-e1203n:250_0": "Jinattane saṁsayitaṁ nirākari.",
  "anya-e1203n:251_0": "51.",
  "anya-e1203n:252_0": " Athotaritvāna jayāsanassa so,",
  "anya-e1203n:253_0": "Ṭhito’va pubbuttarakaṇṇanissito;",
  "anya-e1203n:254_0": "Dināni sattānimisena cakkhunā,",
  "anya-e1203n:255_0": "Tamāsanaṁ bodhitaruṁca’pūjayi.",
  "anya-e1203n:256_0": "52.",
  "anya-e1203n:257_0": " Atha’ntarāḷe maṇicaṅkame jino,",
  "anya-e1203n:258_0": "Ṭhitappadesassa ca āsanassa ca;",
  "anya-e1203n:259_0": "Mahārahe devavarābhinimmite,",
  "anya-e1203n:260_0": "Dināni satteva akāsi vaṅkamaṁ.",
  "anya-e1203n:261_0": "53.",
  "anya-e1203n:262_0": " Tato disāyaṁ aparāya bodhiyā,",
  "anya-e1203n:263_0": "Upāvisitvā ratanālaye jino;",
  "anya-e1203n:264_0": "Samantapaṭṭhānanayaṁ vicintayaṁ,",
  "anya-e1203n:265_0": "Dināni satteva savītināmayi.",
  "anya-e1203n:266_0": "54.",
  "anya-e1203n:267_0": " Viniggato satthusarīrato tadā,",
  "anya-e1203n:268_0": "Jutippabandho paṭibandhavajjito;",
  "anya-e1203n:269_0": "Pamāṇasuññāsu ca lokadhātusu,",
  "anya-e1203n:270_0": "Samantato uddhamadho ca pattharī.",
  "anya-e1203n:271_0": "55.",
  "anya-e1203n:272_0": " Vaṭassa mūle ajapālasaññino,",
  "anya-e1203n:273_0": "Sukhaṁ phusanto pavivekasambhavaṁ;",
  "anya-e1203n:274_0": "Vināyako satta vihāsi vāsare,",
  "anya-e1203n:275_0": "Anantadassī surarājapūjito.",
  "anya-e1203n:276_0": "56.",
  "anya-e1203n:277_0": " Vihāsi mūle mucalindasākhino,",
  "anya-e1203n:278_0": "Nisajja bhogāvalimandirodare;",
  "anya-e1203n:279_0": "Vikiṇṇapupphe mucalindabhogino,",
  "anya-e1203n:280_0": "Samādhinā vāsarasattakaṁ jino.",
  "anya-e1203n:281_0": "57.",
  "anya-e1203n:282_0": " Dume’pi rājāyatane samādhinā,",
  "anya-e1203n:283_0": "Vihāsi rattindiva sattakaṁ muni;",
  "anya-e1203n:284_0": "Sahassanetto atha dantapoṇakaṁ,",
  "anya-e1203n:285_0": "Mukhodakañcāpi adāsi satthuno.",
  "anya-e1203n:286_0": "58.",
  "anya-e1203n:287_0": " Tato mahārājavarehi ābhataṁ,",
  "anya-e1203n:288_0": "Silāmayaṁ patta catukkamekakaṁ;",
  "anya-e1203n:289_0": "Vidhāya matthaṁ madhupiṇḍikaṁ tahiṁ,",
  "anya-e1203n:290_0": "Paṭiggahetvāna savāṇijāhaṭā.",
  "anya-e1203n:291_0": "59.",
  "anya-e1203n:292_0": " Katannakicco saraṇesu te ubho,",
  "anya-e1203n:293_0": "Patiṭṭhapetvāna tapassubhallike;",
  "anya-e1203n:294_0": "Adāsi tesaṁ abhipūjituṁ sakaṁ,",
  "anya-e1203n:295_0": "Parāmasitvāna siraṁ siroruhe.",
  "anya-e1203n:296_0": "60.",
  "anya-e1203n:297_0": " Vaṭassamule ajapālasaññino,",
  "anya-e1203n:298_0": "Sahampatībrahmavarena yācito;",
  "anya-e1203n:299_0": "Janassa kātuṁ varadhammasaṅgahaṁ,",
  "anya-e1203n:300_0": "Agañchi bārāṇasimekako muni.",
  "anya-e1203n:301_0": "61.",
  "anya-e1203n:302_0": " Gantvā so dhammarājā vanamisipatanaṁ saññatānaṁ niketaṁ,",
  "anya-e1203n:303_0": "Pallaṅkasmiṁ nisinno tahimavicalitaṭṭhānasampāditamhi;",
  "anya-e1203n:304_0": "Āsāḷhe puṇṇamāyaṁ sitaruciruciyā jotite cakkavāḷe,",
  "anya-e1203n:305_0": "Devabrahmādikānaṁ duritamalaharaṁ vattayi dhammacakkaṁ.",
  "anya-e1203n:306_0": "62.",
  "anya-e1203n:307_0": " Sutvā saddhammamaggaṁ tibhūvanakuharābhogavitthārikaṁ taṁ,",
  "anya-e1203n:308_0": "Aññākoṇḍaññanāmadvijamunipamukhāṭṭhārasabrahmakoṭī;",
  "anya-e1203n:309_0": "Aññāsuṁ maggadhammaṁ parimitarahite cakkavāḷe uḷāro,",
  "anya-e1203n:310_0": "Obhāso pātubhuto sapadi bahuvidhaṁ āsi accherakañca.",
  "anya-e1203n:311_0": "Paṭhamo paricchedo.",
  "anya-e1203n:312_0": "63.",
  "anya-e1203n:313_0": " Tato paṭṭhāya so satthā vinento devamānuse,",
  "anya-e1203n:314_0": "Bodhito phussamāsamhi navame puṇṇamāsiyaṁ.",
  "anya-e1203n:315_0": "64.",
  "anya-e1203n:316_0": " Laṅkamāgamma gaṅgāya tīre yojanavitthate,",
  "anya-e1203n:317_0": "Mahānāgavanuyyāne āyāmena tiyojane.",
  "anya-e1203n:318_0": "65.",
  "anya-e1203n:319_0": " Yakkhānaṁ samitiṁ gantvā ṭhatvāna gagane tahiṁ;",
  "anya-e1203n:320_0": "Vātandhakāravuṭṭhihi katvā yakkhe bhayaddite.",
  "anya-e1203n:321_0": "66.",
  "anya-e1203n:322_0": " Laddhābhayehi yakkhehi tehi dinnāya bhumiyā;",
  "anya-e1203n:323_0": "Cammakhaṇḍaṁ pasāretvā nisīditvāna taṅkhaṇe.",
  "anya-e1203n:324_0": "67.",
  "anya-e1203n:325_0": " Cammakhaṇḍaṁ padittaggi jālāmālāsamākulaṁ;",
  "anya-e1203n:326_0": "Iddhiyā vaḍḍhayitvāna yāva sindhuṁ samantato.",
  "anya-e1203n:327_0": "68.",
  "anya-e1203n:328_0": " Javena sindhuvelāya rāsibhute nisācare;",
  "anya-e1203n:329_0": "Giridīpamidhānetvā patiṭṭhāpesi te tahiṁ.",
  "anya-e1203n:330_0": "69.",
  "anya-e1203n:331_0": " Desayitvā jino dhammaṁ tadā devasamāgame;",
  "anya-e1203n:332_0": "Bahunnaṁ pāṇakoṭīnaṁ dhammābhisamayaṁ akā.",
  "anya-e1203n:333_0": "70.",
  "anya-e1203n:334_0": " Mahāsumanadevassa sele sumanakūṭake;",
  "anya-e1203n:335_0": "Datvā namassituṁ kese agā jetavanaṁ jino.",
  "anya-e1203n:336_0": "71.",
  "anya-e1203n:337_0": " Patiṭṭhapetvā te satthu nisinnāsanabhumiyaṁ;",
  "anya-e1203n:338_0": "Indanīlamayaṁ thūpaṁ karitvā so apūjayi.",
  "anya-e1203n:339_0": "72.",
  "anya-e1203n:340_0": " Nissāya maṇipallaṅkaṁ pabbataṇṇavavāsino;",
  "anya-e1203n:341_0": "Disvā yuddhatthike nāge cūḷodara mahodare.",
  "anya-e1203n:342_0": "73.",
  "anya-e1203n:343_0": " Bodhito pañcame vasse cittamāse mahāmuni;",
  "anya-e1203n:344_0": "Uposathe kālapakkhe nāgadīpamupāgamī.",
  "anya-e1203n:345_0": "74.",
  "anya-e1203n:346_0": " Tadā samiddhisumano devo jetavane ṭhitaṁ;",
  "anya-e1203n:347_0": "Attano bhavanaṁyeva rājāyatanapādapaṁ.",
  "anya-e1203n:348_0": "75.",
  "anya-e1203n:349_0": " Indanīladdikūṭaṁ’va gahetvātuṭṭhamānaso;",
  "anya-e1203n:350_0": "Dhārayitvā sahāgañchi chattaṁ katvāna satthuno.",
  "anya-e1203n:351_0": "76.",
  "anya-e1203n:352_0": " Ubhinnaṁ nāgarājūnaṁ vattamāne mahāhave;",
  "anya-e1203n:353_0": "Nisinno gagane nātho māpayittha mahātamaṁ.",
  "anya-e1203n:354_0": "77.",
  "anya-e1203n:355_0": " Ālokaṁ dassayitvātha assāsetvāna bhogino;",
  "anya-e1203n:356_0": "Sāmaggikaraṇaṁ dhammaṁ abhāsi purisāsabho.",
  "anya-e1203n:357_0": "78.",
  "anya-e1203n:358_0": " Asītikoṭiyo nāgā acalambudhivāsino;",
  "anya-e1203n:359_0": "Patiṭṭhahiṁsu muditā sīlesu saraṇesu ca.",
  "anya-e1203n:360_0": "79.",
  "anya-e1203n:361_0": " Datvāna maṇipallaṅkaṁ satthuno bhujagādhipā;",
  "anya-e1203n:362_0": "Tatthāsīnaṁ mahāvīraṁ annapānehi tappayuṁ.",
  "anya-e1203n:363_0": "80.",
  "anya-e1203n:364_0": " Patiṭṭhapetvā so tattha rājāyatanapādapaṁ;",
  "anya-e1203n:365_0": "Pallaṅkaṁ tañca nāgānaṁ adāsi abhipūjituṁ.",
  "anya-e1203n:366_0": "81.",
  "anya-e1203n:367_0": " Bodhito aṭṭhame vasse vesākhe puṇṇamāsiyaṁ;",
  "anya-e1203n:368_0": "Maṇiakkhikanāmena nāgindena nimantito.",
  "anya-e1203n:369_0": "82.",
  "anya-e1203n:370_0": " Nāgarājassa tasseva bhavanaṁ sādhu sajjītaṁ;",
  "anya-e1203n:371_0": "Kalyāṇiyaṁ pañcabhikkhū satehi saha āgami.",
  "anya-e1203n:372_0": "83.",
  "anya-e1203n:373_0": " Kalyāṇicetiyaṭṭhāne kate ratana maṇḍape;",
  "anya-e1203n:374_0": "Mahārahamhi pallaṅke upāvisi narāsabho.",
  "anya-e1203n:375_0": "84.",
  "anya-e1203n:376_0": " Dibbehi khajjabhojjehi sasaṅghaṁ lokanāyakaṁ;",
  "anya-e1203n:377_0": "Santappesi phaṇindo so bhujaṅgehi purakkhato.",
  "anya-e1203n:378_0": "85.",
  "anya-e1203n:379_0": " Desayitvāna saddhammaṁ saggamokkhasukhāvahaṁ;",
  "anya-e1203n:380_0": "So satthā sumane kūṭe dassesi padalañchanaṁ.",
  "anya-e1203n:381_0": "86.",
  "anya-e1203n:382_0": " Tato pabbatapādamhi sasaṅgho so vināyako;",
  "anya-e1203n:383_0": "Divāvihāraṁ katvāna dīghavāpiṁ upāgami.",
  "anya-e1203n:384_0": "87.",
  "anya-e1203n:385_0": " Thūpaṭṭhāne tahiṁ buddho sasaṅgho’bhinisīdiya;",
  "anya-e1203n:386_0": "Samāpatti samubabhutaṁ avindi asamaṁ sukhaṁ.",
  "anya-e1203n:387_0": "88.",
  "anya-e1203n:388_0": " Mahābodhitaruṭṭhāne samādhiṁ appayi jino;",
  "anya-e1203n:389_0": "Mahāthūpappadese ca viharittha samādhinā.",
  "anya-e1203n:390_0": "89.",
  "anya-e1203n:391_0": " Thūpārāmamhi thūpassa ṭhāne jhānasukhena so;",
  "anya-e1203n:392_0": "Sabhikkhusaṅgho sambuddho muhuttaṁ vītināmayī.",
  "anya-e1203n:393_0": "90.",
  "anya-e1203n:394_0": " Silāthupappadesamhi ṭhatvākālāvidū muni;",
  "anya-e1203n:395_0": "Deve samanusāsitvā tato jetavanaṁ agā.",
  "anya-e1203n:396_0": "91.",
  "anya-e1203n:397_0": " Agiddho lābhasakkāre asayhamavamānanaṁ;",
  "anya-e1203n:398_0": "Sahanto kevalaṁ sabba lokanittharaṇatthiko.",
  "anya-e1203n:399_0": "92.",
  "anya-e1203n:400_0": " Saṁvaccharāni ṭhatvāna cattāḷīsañca pañca ca;",
  "anya-e1203n:401_0": "Desayitvāna suttādi navaṅgaṁ satthusāsanaṁ.",
  "anya-e1203n:402_0": "93.",
  "anya-e1203n:403_0": " Tāretvā bhavakantārā jane saṅkhyātivattino;",
  "anya-e1203n:404_0": "Buddhakiccāni sabbāni niṭṭhāpetvāna cakkhumā.",
  "anya-e1203n:405_0": "94.",
  "anya-e1203n:406_0": " Kusinārāpure raññaṁ mallānamupavattane;",
  "anya-e1203n:407_0": "Sālavanamhi yamakasālarukkhānamantare.",
  "anya-e1203n:408_0": "95.",
  "anya-e1203n:409_0": " Mahārahe supaññatte mañce uttarasīsakaṁ;",
  "anya-e1203n:410_0": "Nipanno sīhaseyyāya vesākhe puṇṇamāsiyaṁ.",
  "anya-e1203n:411_0": "96.",
  "anya-e1203n:412_0": " Desetvā paṭhame yāme mallānaṁ dhammamuttamaṁ;",
  "anya-e1203n:413_0": "Subhaddaṁ majjhime yāme pāpetvā amataṁ padaṁ.",
  "anya-e1203n:414_0": "97.",
  "anya-e1203n:415_0": " Bhikkhu pacchimayāmamhi dhammakkhandhe asesake;",
  "anya-e1203n:416_0": "Saṅgayha ovaditvāna appamāda padena ca.",
  "anya-e1203n:417_0": "98.",
  "anya-e1203n:418_0": " Paccusasamaye jhānasamāpattivihārato;",
  "anya-e1203n:419_0": "Uṭṭhāya parinibbāyi sesopādivivajjito.",
  "anya-e1203n:420_0": "99.",
  "anya-e1203n:421_0": " Mahīkampādayo āsuṁ tadā acchariyāvahā;",
  "anya-e1203n:422_0": "Pūjāvisesā vattiṁsu devamānusakā bahū.",
  "anya-e1203n:423_0": "100.",
  "anya-e1203n:424_0": " Parinibbāṇasuttante vuttānukkamato pana;",
  "anya-e1203n:425_0": "Pūjāviseso viññeyyo icchantehi asesato.",
  "anya-e1203n:426_0": "101.",
  "anya-e1203n:427_0": " Ahatehi ca vatthehi veṭhetvā paṭhamaṁ jinaṁ;",
  "anya-e1203n:428_0": "Veṭhayitvāna kappāsapicunā vihatena ca.",
  "anya-e1203n:429_0": "102.",
  "anya-e1203n:430_0": " Evaṁ pañcasatakkhattuṁ veṭhayitvāna sādhukaṁ;",
  "anya-e1203n:431_0": "Pakkhipitvā suvaṇṇāya telapuṇṇāya doṇiyā.",
  "anya-e1203n:432_0": "103.",
  "anya-e1203n:433_0": " Vīsaṁhatthasatubbedhaṁ gandhadārūhi saṅkhataṁ;",
  "anya-e1203n:434_0": "Āropayiṁsu citakaṁ mallānaṁ pamukhā tadā.",
  "anya-e1203n:435_0": "104.",
  "anya-e1203n:436_0": " Mahākassapatherena dhammarāje avandite;",
  "anya-e1203n:437_0": "Citakaṁ mā jalitthāti devadhiṭṭhānato pana.",
  "anya-e1203n:438_0": "105.",
  "anya-e1203n:439_0": " Pāmokkhā mallarājūnaṁ vāyamantopa’nekadhā;",
  "anya-e1203n:440_0": "Citakaṁ taṁ na sakkhiṁsu gāhāpetuṁ hutāsanaṁ.",
  "anya-e1203n:441_0": "106.",
  "anya-e1203n:442_0": " Mahākassapatherena adhiṭṭhānena attano;",
  "anya-e1203n:443_0": "Vatthādīni mahādoṇiṁ citakañca mahārahaṁ.",
  "anya-e1203n:444_0": "107.",
  "anya-e1203n:445_0": " Dvidhā katvāna nikkhamma sakasīse patiṭṭhitā;",
  "anya-e1203n:446_0": "Vanditā satthuno pādā yathāṭṭhāne patiṭṭhitā.",
  "anya-e1203n:447_0": "108.",
  "anya-e1203n:448_0": " Tato devānubhāvena pajjalittha citānalo;",
  "anya-e1203n:449_0": "Na masi satthudehassa daḍḍhassāsi na chārikā.",
  "anya-e1203n:450_0": "109.",
  "anya-e1203n:451_0": " Dhātuyo avasissiṁsu muttābhā kañcanappabhā;",
  "anya-e1203n:452_0": "Adiṭṭhānena buddhassa vippakinṇā anekadhā.",
  "anya-e1203n:453_0": "110.",
  "anya-e1203n:454_0": " Uṇhīsaṁ akkhakā dve ca catasso dantadhātuyo;",
  "anya-e1203n:455_0": "Iccetā dhātuyo satta vippakiṇṇā na satthuno.",
  "anya-e1203n:456_0": "111.",
  "anya-e1203n:457_0": " Ākāsato patitvāpi uggantvāpi mahītalā;",
  "anya-e1203n:458_0": "Samantā jaladhārāyo nibbāpesuṁ citānalaṁ.",
  "anya-e1203n:459_0": "112.",
  "anya-e1203n:460_0": " Therassa sāriputtassa antevāsi mahiddhiko;",
  "anya-e1203n:461_0": "Sarabhunāmako thero pabhinna paṭisambhido.",
  "anya-e1203n:462_0": "113.",
  "anya-e1203n:463_0": " Gīvādhātuṁ gahetvāna citato mahiyaṅgaṇe;",
  "anya-e1203n:464_0": "Patiṭṭhapetvā thūpamhi akā kañcukacetiyaṁ.",
  "anya-e1203n:465_0": "114.",
  "anya-e1203n:466_0": " Khemavhayo kāruṇiko khīṇasaṁyojano muni;",
  "anya-e1203n:467_0": "Citakā to tato vāmadāṭhādhātuṁ samaggahi.",
  "anya-e1203n:468_0": "115.",
  "anya-e1203n:469_0": " Aṭṭhannamatha rājunaṁ dhātuatthāya satthuno;",
  "anya-e1203n:470_0": "Uppannaṁ viggahaṁ doṇo sametvāna dvijuttamo.",
  "anya-e1203n:471_0": "116.",
  "anya-e1203n:472_0": " Katvāna aṭṭha koṭṭhāse bhājetvā sesadhātuyo;",
  "anya-e1203n:473_0": "Adāsi aṭṭharājūnaṁ taṁ taṁ nagaravāsinaṁ.",
  "anya-e1203n:474_0": "117.",
  "anya-e1203n:475_0": " Haṭṭhatuṭṭhā gahetvāna dhātuyo tā narādhipā;",
  "anya-e1203n:476_0": "Gantvā sake sake raṭṭhe cetiyāni akārayuṁ.",
  "anya-e1203n:477_0": "118.",
  "anya-e1203n:478_0": " Ekā dāṭhā surindena ekā gandhāravāsihi;",
  "anya-e1203n:479_0": "Ekā bhujaṅgarājūhi āsi sakkatapūjitā.",
  "anya-e1203n:480_0": "119.",
  "anya-e1203n:481_0": " Dantadhātuṁ tato khemo attanā gahitaṁ adā;",
  "anya-e1203n:482_0": "Dantapure kaliṅgassa brahmadattassa rājino.",
  "anya-e1203n:483_0": "120.",
  "anya-e1203n:484_0": " Desayitvāna so dhammaṁ bhetvā sabbā kudiṭṭhiyo;",
  "anya-e1203n:485_0": "Rājānaṁ taṁ pasādesi aggambhī ratanattaye.",
  "anya-e1203n:486_0": "121.",
  "anya-e1203n:487_0": " Ajjhogāḷho munindassa dhammāmatamahaṇṇavaṁ;",
  "anya-e1203n:488_0": "So narindopavāhesi malaṁ macchariyādikaṁ.",
  "anya-e1203n:489_0": "122.",
  "anya-e1203n:490_0": " Pāvussako yathā megho nānā ratanavassato;",
  "anya-e1203n:491_0": "Dāḷiddiyanidāghaṁ so nibbāpesi naruttamo.",
  "anya-e1203n:492_0": "123.",
  "anya-e1203n:493_0": " Suvaṇṇakhacitālamba muttājālehi sobhitaṁ;",
  "anya-e1203n:494_0": "Kūṭāgārasatākīṇṇaṁ taruṇādiccasannibhaṁ.",
  "anya-e1203n:495_0": "124.",
  "anya-e1203n:496_0": " Nānāratanasobhāya dudikkhaṁ cakkhumūsanaṁ;",
  "anya-e1203n:497_0": "Yānaṁ saggāpavaggassa pasādātisayāvahaṁ.",
  "anya-e1203n:498_0": "125.",
  "anya-e1203n:499_0": " Kārayitvāna so rājā dāṭhādhātunivesanaṁ;",
  "anya-e1203n:500_0": "Dhātupīṭhañca tattheva kāretvā ratanujjalaṁ.",
  "anya-e1203n:501_0": "126.",
  "anya-e1203n:502_0": " Tahiṁ samappayitvāna dāṭhādhātuṁ mahesino;",
  "anya-e1203n:503_0": "Pūjāvatthūhi pūjesi rattindivamatandito.",
  "anya-e1203n:504_0": "127.",
  "anya-e1203n:505_0": " Iti so sañcinitvāna puññasambhāra sampadaṁ;",
  "anya-e1203n:506_0": "Jahitvā mānusaṁ dehaṁ saggakāyamalaṅkari.",
  "anya-e1203n:507_0": "128.",
  "anya-e1203n:508_0": " Anujāto tato tassa kāsirājavhayo suto;",
  "anya-e1203n:509_0": "Rajjaṁ laddhā amaccānaṁ sokasallamapānudī.",
  "anya-e1203n:510_0": "129.",
  "anya-e1203n:511_0": " Pupphagandhādinā dantadhātuṁ tamabhipūjiya;",
  "anya-e1203n:512_0": "Niccaṁ maṇippadīpehi jotayi dhātumandiraṁ.",
  "anya-e1203n:513_0": "130.",
  "anya-e1203n:514_0": " Iccevamādiṁ so rājā katvā kusalasañcayaṁ;",
  "anya-e1203n:515_0": "Jahitvāna nijaṁ dehaṁ devindapuramajjhagā.",
  "anya-e1203n:516_0": "131.",
  "anya-e1203n:517_0": " Sunando nāma rājindo ānandajanano sataṁ;",
  "anya-e1203n:518_0": "Tassa’trajo tato āsi buddhasāsanamāmako.",
  "anya-e1203n:519_0": "132.",
  "anya-e1203n:520_0": " Sammānetvāna so dantadhātuṁ ñeyyantadassino;",
  "anya-e1203n:521_0": "Mahatā bhattiyogena agā devasahavyataṁ.",
  "anya-e1203n:522_0": "133.",
  "anya-e1203n:523_0": " Tato parañca aññe’pi bahavo vasudhādhipā;",
  "anya-e1203n:524_0": "Dantadhātuṁ munindassa kamena abhipūjayuṁ.",
  "anya-e1203n:525_0": "134.",
  "anya-e1203n:526_0": " Guhasīvavhayo rājā duratikkama sāsano;",
  "anya-e1203n:527_0": "Tato rajjasiriṁ patvā anugaṇhi mahājanaṁ.",
  "anya-e1203n:528_0": "135.",
  "anya-e1203n:529_0": " Saparatthānabhiññe so lābhasakkāralolupe;",
  "anya-e1203n:530_0": "Māyāvino avijjandhe niganṭhe samupaṭṭhahi.",
  "anya-e1203n:531_0": "136.",
  "anya-e1203n:532_0": " Vassāratte yathā cando mohakkhandhena āvaṭo;",
  "anya-e1203n:533_0": "Nāsakkhī guṇaraṁsīhi jalituṁ so narāsabho.",
  "anya-e1203n:534_0": "137.",
  "anya-e1203n:535_0": " Dhammamaggā apete’pi paviṭṭhe diṭṭhikānanaṁ;",
  "anya-e1203n:536_0": "Tasmiṁ sādhupathaṁ aññe nātivattiṁsu pāṇino",
  "anya-e1203n:537_0": "138.",
  "anya-e1203n:538_0": " Hematoraṇamālāhi dhajehi kadalihi ca;",
  "anya-e1203n:539_0": "Pupphagaghiyehi’nekehi sajjetvā nāgarā puraṁ",
  "anya-e1203n:540_0": "139.",
  "anya-e1203n:541_0": " Maṅgalatthuti ghosehi naccagītādikehi ca;",
  "anya-e1203n:542_0": "Hemarūpiyapupphehi gandhacuṇṇādikehi ca.",
  "anya-e1203n:543_0": "140.",
  "anya-e1203n:544_0": " Pūjentā munirājassa dāṭhādhātuṁ kudācanaṁ;",
  "anya-e1203n:545_0": "Akaṁsu ekanigghosaṁ saṁvaṭṭambudhisannibhaṁ.",
  "anya-e1203n:546_0": "141.",
  "anya-e1203n:547_0": " Ugghāṭetvā narindo so pāsāde sihapañjaraṁ;",
  "anya-e1203n:548_0": "Passanto janamaddakkhī pūjāvidhiparāyaṇaṁ.",
  "anya-e1203n:549_0": "142.",
  "anya-e1203n:550_0": " Athāmaccasabhāmajetdha rājā vimbhīta mānaso;",
  "anya-e1203n:551_0": "Kotuhalākulo hutvā idaṁ vacanamabravī.",
  "anya-e1203n:552_0": "143.",
  "anya-e1203n:553_0": " Accherakaṁ kimetannu kīdisaṁ pāṭihāriyaṁ;",
  "anya-e1203n:554_0": "Mametaṁ nagaraṁ kasmā chaṇanissitakaṁ iti.",
  "anya-e1203n:555_0": "144.",
  "anya-e1203n:556_0": " Tato amacco ācikkhi medhāvī buddhamāmako;",
  "anya-e1203n:557_0": "Rājino tassa sambuddhānubhāvamavijānato.",
  "anya-e1203n:558_0": "145.",
  "anya-e1203n:559_0": " Sabbābhibhussabuddassa tanhāsaṅkayadassino;",
  "anya-e1203n:560_0": "Esā dhātu mahārāja khemattherena āhaṭā.",
  "anya-e1203n:561_0": "146.",
  "anya-e1203n:562_0": " Taṁ dhātuṁ pūjayitvāna rājāno pubbakā idha;",
  "anya-e1203n:563_0": "Kalyāṇamitte nissāya devakāyamupāgamuṁ.",
  "anya-e1203n:564_0": "147.",
  "anya-e1203n:565_0": " Nāgarāpi ime sabbe samparāya sukatthikā;",
  "anya-e1203n:566_0": "Pūjayanti samāgamma dhātuṁ taṁ satthuno iti.",
  "anya-e1203n:567_0": "148.",
  "anya-e1203n:568_0": " Tassāmaccassa so rājā sutvā dhammaṁ subhāsitaṁ;",
  "anya-e1203n:569_0": "Dulladdhīmalamujjhitvā pasīdi ratanattaye.",
  "anya-e1203n:570_0": "149.",
  "anya-e1203n:571_0": " Dhātupūjaṁ karonto so rājā acchariyā vahaṁ;",
  "anya-e1203n:572_0": "Titthiye dummane’kāsi sumane cetare jane.",
  "anya-e1203n:573_0": "150.",
  "anya-e1203n:574_0": " Ime ahirikā sabbe saddhādiguṇavajjitā;",
  "anya-e1203n:575_0": "Thaddhā saṭhā ca duppaññā saggamokkhavibandhakā.",
  "anya-e1203n:576_0": "151.",
  "anya-e1203n:577_0": " Iti so cintayitvāna guhasīvo narādhipo;",
  "anya-e1203n:578_0": "Pabbājesi sakā raṭṭhā nigaṇṭhe te asesake.",
  "anya-e1203n:579_0": "152.",
  "anya-e1203n:580_0": " Tato nigṇṭhā sabbe’pi ghatasittānalā yathā;",
  "anya-e1203n:581_0": "Kodhaggijalitā’gañchuṁ puraṁ pāṭaliputtakaṁ.",
  "anya-e1203n:582_0": "153.",
  "anya-e1203n:583_0": " Tattha rājā mahātejo jambudīpassa issaro;",
  "anya-e1203n:584_0": "Paṇḍunāmo tadā āsi anantabalavāhaṇo.",
  "anya-e1203n:585_0": "154.",
  "anya-e1203n:586_0": " Kodhandhātha nigaṇṭhā te sabbe pesuññakārakā;",
  "anya-e1203n:587_0": "Upasaṅkamma rājānaṁ idaṁ vacanamabravūṁ.",
  "anya-e1203n:588_0": "155.",
  "anya-e1203n:589_0": " Sabbadevamanussehi vandanīye mahiddhike;",
  "anya-e1203n:590_0": "Sivabrahmādayo deve niccaṁ tumhe namassatha.",
  "anya-e1203n:591_0": "156.",
  "anya-e1203n:592_0": " Tuyhaṁ sāmantabhupālo guhasīvo panādhunā;",
  "anya-e1203n:593_0": "Nindanno tādise deve chavaṭṭhiṁ vandate iti.",
  "anya-e1203n:594_0": "157.",
  "anya-e1203n:595_0": " Sutvāna vacanaṁ tesaṁ rājā kodhavasānugo;",
  "anya-e1203n:596_0": "Sūraṁ sāmantabhūpālaṁ cittayānamatha’bravī.",
  "anya-e1203n:597_0": "158.",
  "anya-e1203n:598_0": " Kaliṅgaraṭṭhaṁ gantvāna guhasīvamidhānaya;",
  "anya-e1203n:599_0": "Pūjitaṁ taṁ chavaṭṭhiñca tena rattindivaṁ iti.",
  "anya-e1203n:600_0": "159.",
  "anya-e1203n:601_0": " Cittayāno tato rājā mahatiṁ caturaṅginiṁ;",
  "anya-e1203n:602_0": "Sannayahitvā sakaṁ senaṁ purā tamhābhinikkhami.",
  "anya-e1203n:603_0": "160.",
  "anya-e1203n:604_0": " Gantvāna so mahīpālo senaṅgehi purakkhato;",
  "anya-e1203n:605_0": "Dantapurassāvidūre khandhāvāraṁ nivesayi.",
  "anya-e1203n:606_0": "161.",
  "anya-e1203n:607_0": " Sutvā āgamanaṁ tassa kaliṅgo so mahipati;",
  "anya-e1203n:608_0": "Gajindapābhatādihi taṁ tosesi narādhipaṁ.",
  "anya-e1203n:609_0": "162.",
  "anya-e1203n:610_0": " Hitajjhāsayataṁ ñatvā guhasīvassa rājino;",
  "anya-e1203n:611_0": "Dantapuraṁ cittayāno saddhiṁ senāya pāvisi.",
  "anya-e1203n:612_0": "163.",
  "anya-e1203n:613_0": " Pākāragopuraṭṭālapāsādagaghikacittitaṁ;",
  "anya-e1203n:614_0": "Dānasālāhi so rājā samiddhaṁ puramaddasa.",
  "anya-e1203n:615_0": "164.",
  "anya-e1203n:616_0": " Tato so sumano gantvā paviṭṭho rājamandiraṁ;",
  "anya-e1203n:617_0": "Guhasīvassa ācikkhi paṇḍurājassa sāsanaṁ.",
  "anya-e1203n:618_0": "165.",
  "anya-e1203n:619_0": " Sutvāna sāsanaṁ tassa dāruṇaṁ duratikkamaṁ;",
  "anya-e1203n:620_0": "Pasannamukhavaṇṇo’va cittayānaṁ samabravī.",
  "anya-e1203n:621_0": "166.",
  "anya-e1203n:622_0": " Sabbalokahitatthāya maṁsanettādidānato;",
  "anya-e1203n:623_0": "Anappakappe sambhāre sambharitvā atandito.",
  "anya-e1203n:624_0": "167.",
  "anya-e1203n:625_0": " Jetvā namucino senaṁ patvā sabbāsavakkhayaṁ;",
  "anya-e1203n:626_0": "Anāvaraṇañāṇena sabbadhammesu pāragu.",
  "anya-e1203n:627_0": "168.",
  "anya-e1203n:628_0": " Diṭṭhadhammasukassādaṁ agaṇetvāna attano;",
  "anya-e1203n:629_0": "Dhammanāvāya tāresi janataṁ yo bhavaṇṇavā.",
  "anya-e1203n:630_0": "169.",
  "anya-e1203n:631_0": " Devātidevaṁ taṁ buddhaṁ saraṇaṁ sabbapāṇinaṁ;",
  "anya-e1203n:632_0": "Jano hi avajānanto addhā so vañcito iti.",
  "anya-e1203n:633_0": "170.",
  "anya-e1203n:634_0": " Iccevamādiṁ sutvāna so rājā satthuvaṇṇanaṁ;",
  "anya-e1203n:635_0": "Ānandassuppabandhehi pavedesi pasannataṁ.",
  "anya-e1203n:636_0": "171.",
  "anya-e1203n:637_0": " Guhasīvo pasannaṁ taṁ cittayānaṁ udikkhiya;",
  "anya-e1203n:638_0": "Tena saddhiṁ mahagghaṁ taṁ agamā dhātumandiraṁ.",
  "anya-e1203n:639_0": "172.",
  "anya-e1203n:640_0": " Haricandanasambhutaṁ dvārabāhādikehi ca;",
  "anya-e1203n:641_0": "Pavāḷavāḷamālāhi lambamuttālatāhi ca.",
  "anya-e1203n:642_0": "173.",
  "anya-e1203n:643_0": " Indanīlakavāṭehi maṇikiṅkiṇikāhi ca;",
  "anya-e1203n:644_0": "Sovaṇṇakaṇṇamālāhi sobhitaṁ maṇithūpikaṁ.",
  "anya-e1203n:645_0": "174.",
  "anya-e1203n:646_0": " Uccaṁ veluriyubbhāsi chadanaṁ makarākulaṁ;",
  "anya-e1203n:647_0": "Dhātumandiramaddakkhi ratanujjala pīṭhakaṁ.",
  "anya-e1203n:648_0": "175.",
  "anya-e1203n:649_0": " Tato setātapattassa heṭṭhā ratanacittitaṁ;",
  "anya-e1203n:650_0": "Disvā dhātukaranḍañca tuṭṭho vimbhayamajjhagā.",
  "anya-e1203n:651_0": "176.",
  "anya-e1203n:652_0": " Tato kaliṅganātho so vivaritvā karaṇḍakaṁ;",
  "anya-e1203n:653_0": "Mahītale nihantvāna dakkhiṇaṁ jānumaṇḍalaṁ.",
  "anya-e1203n:654_0": "177.",
  "anya-e1203n:655_0": " Añjaliṁ paggahetvāna guṇe dasabalādike;",
  "anya-e1203n:656_0": "Saritvā buddhaseṭṭhassa akāsi abhiyācanaṁ.",
  "anya-e1203n:657_0": "178.",
  "anya-e1203n:658_0": " Gaṇḍambarukkhamūlamhi tayā titthīyamaddane;",
  "anya-e1203n:659_0": "Yamakaṁ dassayantena pāṭihāriyamabbhutaṁ.",
  "anya-e1203n:660_0": "179.",
  "anya-e1203n:661_0": " Pubbakāyādinikkhantajalānalasamākulaṁ;",
  "anya-e1203n:662_0": "Cakkavāḷaṅgaṇaṁ katvā janā sabbe pasāditā.",
  "anya-e1203n:663_0": "180.",
  "anya-e1203n:664_0": " Desetvāna tayo māse abhidhammaṁ sudhāsinaṁ;",
  "anya-e1203n:665_0": "Nagaraṁ otarantena saṅkassaṁ tāvatiṁsato.",
  "anya-e1203n:666_0": "181.",
  "anya-e1203n:667_0": " Chattavāmarasaṅkhādigāhakehi anekadhā;",
  "anya-e1203n:668_0": "Brahmadevāsurādīhi pūjitena tayā pana.",
  "anya-e1203n:669_0": "182.",
  "anya-e1203n:670_0": " Ṭhatvāna maṇisopāṇe vissakammābhinimmite;",
  "anya-e1203n:671_0": "Lokavivaraṇaṁ nāma dassitaṁ pāṭihāriyaṁ.",
  "anya-e1203n:672_0": "183.",
  "anya-e1203n:673_0": " Tathānekesu ṭhānesu munirāja tayāpuna;",
  "anya-e1203n:674_0": "Bahūni pāṭihirāni dassitāni sayambhunā.",
  "anya-e1203n:675_0": "184.",
  "anya-e1203n:676_0": " Pāṭihāriyamajjāpi saggamokkhasukhāvahaṁ;",
  "anya-e1203n:677_0": "Passantānaṁ manussānaṁ dassanīyaṁ tayā iti.",
  "anya-e1203n:678_0": "185.",
  "anya-e1203n:679_0": " Abbhuggantvā gagaṇa kuharaṁ candalekhābhirāmā,",
  "anya-e1203n:680_0": "Vissajjenti rajata dhavalā raṁsiyo dantadhātu;",
  "anya-e1203n:681_0": "Dhūpāyanti sapadi bahudhā pajjalantī muhuttaṁ,",
  "anya-e1203n:682_0": "Nibbāyantī nayanasubhagaṁ pāṭihīraṁ akāsi.",
  "anya-e1203n:683_0": "186.",
  "anya-e1203n:684_0": " Accheraṁ taṁ parama ruciraṁ cittayāno narindo,",
  "anya-e1203n:685_0": "Disvā haṭṭho ciraparicitaṁ diṭṭhijālaṁ jahitvā;",
  "anya-e1203n:686_0": "Gantvā buddhaṁ saraṇamasamaṁ sabbaseṇīhi saddhiṁ,",
  "anya-e1203n:687_0": "Aggaṁ puññaṁ pasavi bahudhā dhātusammānanāya.",
  "anya-e1203n:688_0": "Dutiyo paricchedo",
  "anya-e1203n:689_0": "187.",
  "anya-e1203n:690_0": " Tato kaliṅgādhipatissa tassasocittayānoparamappatīto;",
  "anya-e1203n:691_0": "Taṁ sāsanaṁ paṇḍunarādhipassa ñāpesi dhīro duratikkamaṁ’ti.",
  "anya-e1203n:692_0": "188.",
  "anya-e1203n:693_0": " Rājātato dantapuraṁ dhajehi pupphehi dhūpehi ca toraṇehi;",
  "anya-e1203n:694_0": "Alaṅkaritvāna mahāvitāna nivāritādiccamarīcijālaṁ.",
  "anya-e1203n:695_0": "189.",
  "anya-e1203n:696_0": " Assuppabandhāvutalocanehi purakkhato negama nāgarehi;",
  "anya-e1203n:697_0": "Samubbahanto sirasā nijena mahārahaṁ dhātukaraṇḍakaṁ taṁ.",
  "anya-e1203n:698_0": "190.",
  "anya-e1203n:699_0": " Samussitodāra sitātapattaṁ saṅkhodarodāta turaṅgayuttaṁ;",
  "anya-e1203n:700_0": "Rathaṁ navādiccasamānavaṇṇa māruyha cittattharaṇābhirāmaṁ.",
  "anya-e1203n:701_0": "191.",
  "anya-e1203n:702_0": " Anekasaṅkhehi balehi saddhiṁ velātivattambudhisannibhehī;",
  "anya-e1203n:703_0": "Nivattamānassa bahujjanassa vināpi dehaṁ manasānuyāto",
  "anya-e1203n:704_0": "192.",
  "anya-e1203n:705_0": " Susanthataṁ sabbadhivālukāhi susajjitaṁ puṇṇa ghaṭādikehi;",
  "anya-e1203n:706_0": "Pupphābhikiṇṇaṁ paṭipajji dīghaṁ suvitthataṁ pāṭaliputtamaggaṁ.",
  "anya-e1203n:707_0": "193.",
  "anya-e1203n:708_0": " Kaliṅghanātho kusumādikehi naccehi gītehi ca vāditehi;",
  "anya-e1203n:709_0": "Dine dine addhani dantadhātuṁ pūjesi saddhiṁ vanadevatāhi.",
  "anya-e1203n:710_0": "194.",
  "anya-e1203n:711_0": " Suduggamaṁ sindhumahīdharehi kamena maddhānamatikkamitvā;",
  "anya-e1203n:712_0": "Ādāya dhātuṁ manujādhinātho agā puraṁ pāṭali puttanāmaṁ.",
  "anya-e1203n:713_0": "195.",
  "anya-e1203n:714_0": " Rājādhirājo’tha sabhāya majjhe disvāna taṁ vītabhayaṁ visaṅkaṁ;",
  "anya-e1203n:715_0": "Kaliṅgarājaṁ paṭighābhibhuto abhāsi pesuññakare nigaṇṭhe",
  "anya-e1203n:716_0": "196.",
  "anya-e1203n:717_0": " Deve jahitvāna namassanīye chavaṭṭhimetena namassitaṁ’taṁ;",
  "anya-e1203n:718_0": "Aṅgārarāsimhi sajotibhūte nikkhippa khippaṁ dahathādhuneti.",
  "anya-e1203n:719_0": "197.",
  "anya-e1203n:720_0": " Pahaṭṭhacittā’vatato nigaṇṭhārājaṅgaṇe te mahatiṁ gabhīraṁ;",
  "anya-e1203n:721_0": "Vītaccikaṅgāraka rāsi puṇṇaṁ aṅgārakāsuṁ abhisaṅkhariṁsu.",
  "anya-e1203n:722_0": "198.",
  "anya-e1203n:723_0": " Samantato pajjalitāya tāya sajotiyā roruvabheravāya;",
  "anya-e1203n:724_0": "Mohandhabhutā atha titthiyā te taṁ dantadhātuṁ abhinikkhipiṁsu.",
  "anya-e1203n:725_0": "199.",
  "anya-e1203n:726_0": " Tassānubhāvena tamaggīrāsiṁ hetvā sarojaṁ rathacakkamattaṁ;",
  "anya-e1203n:727_0": "Samantato uggatareṇujāla muṭṭhāsi kiñjakkha bharābhirāmaṁ.",
  "anya-e1203n:728_0": "200.",
  "anya-e1203n:729_0": " Tasmiṁ khaṇe paṅkaja kaṇṇikāya patiṭṭhahitvā jinadantadhātu;",
  "anya-e1203n:730_0": "Kundāvadātāhi pabhāhi sabbā disā pabhāsesi pabhassarāhi.",
  "anya-e1203n:731_0": "201.",
  "anya-e1203n:732_0": " Disvāna taṁ acchariyaṁ manussā pasannacittā ratanādikehi;",
  "anya-e1203n:733_0": "Sampūjayitvā jinadantadhātuṁ sakaṁ sakaṁ diṭṭhimavossajiṁsu.",
  "anya-e1203n:734_0": "202.",
  "anya-e1203n:735_0": " So paṇḍurājā pana diṭṭhijālaṁ cirānubaddhaṁ apariccajanto;",
  "anya-e1203n:736_0": "Patiṭṭhapetvā’dhikaraññametaṁ kuṭena ghātāpayi dantadhātuṁ.",
  "anya-e1203n:737_0": "203.",
  "anya-e1203n:738_0": " Tassaṁ nimuggā’dhikaraññamesā upaḍḍhabhāge naca dissamānā;",
  "anya-e1203n:739_0": "Pubbācalaṭṭho’va sudhāmarīci jotesi raṁsīhi disā samantā.",
  "anya-e1203n:740_0": "204.",
  "anya-e1203n:741_0": " Disvānubhāvaṁ jinadantadhātu yāpajji so vimbhaya maggarājā;",
  "anya-e1203n:742_0": "Eko’tha issāpasuto nigaṇṭho taṁ rājarājānamidaṁ avoca.",
  "anya-e1203n:743_0": "205.",
  "anya-e1203n:744_0": " Rāmādayo deva janaddanassa nānāvatārā bhuvane ahesuṁ;",
  "anya-e1203n:745_0": "Tassekadeso’ca idaṁ chavaṭṭhinoce’nubhāvokathamīdisoti.",
  "anya-e1203n:746_0": "206.",
  "anya-e1203n:747_0": " Addhā manussattamupāgatassa devassa pacchā tidivaṁ gatassa;",
  "anya-e1203n:748_0": "Dehekadeso ṭhapito hitatthametanti saccaṁvacanaṁbhaveyya.",
  "anya-e1203n:749_0": "207.",
  "anya-e1203n:750_0": " Saṁvaṇṇayitvāna guṇe pahūte nārāyaṇassa’ssamahiddhikassa;",
  "anya-e1203n:751_0": "Nimuggamettā’dhikaraññametaṁsampassato mebahinīharitvā.",
  "anya-e1203n:752_0": "208.",
  "anya-e1203n:753_0": " Sampādayitvāna mahājanānaṁ mukhāni paṅkeruhasundarāni;",
  "anya-e1203n:754_0": "Yaṭicchitaṁ gaṇhatha vatthujātaṁ iccāha rājā mukhare nigaṇṭhe.",
  "anya-e1203n:755_0": "209.",
  "anya-e1203n:756_0": " Te titthiyā viṇahusuraṁ guṇehi vicitta rūpehi abhitthavitvā;",
  "anya-e1203n:757_0": "Toyena siñciṁsu saṭhā tathāpi ṭhitappadesā na calittha dhātu.",
  "anya-e1203n:758_0": "210.",
  "anya-e1203n:759_0": " Jigucchamāno atha te nigaṇṭhe so dhātuyānīharaṇe upāyaṁ;",
  "anya-e1203n:760_0": "Anvesamāno vasudhādhinātho bheriṁ carāpesi sake puramhi.",
  "anya-e1203n:761_0": "211.",
  "anya-e1203n:762_0": " Nimuggametthā’dhikaraññamajji yo dhātumetaṁ bahi nīhareyya;",
  "anya-e1203n:763_0": "Laddhāna so issariyaṁ mahantaṁ raññosakāsāsukhamessatīti",
  "anya-e1203n:764_0": "212.",
  "anya-e1203n:765_0": " Sutvā na taṁ bheriravaṁuḷāraṁpuñaññatthikobuddhabalepasanno;",
  "anya-e1203n:766_0": "Tasmiṁ pure seṭṭhisuto subhaddo pāvekkhirañño samitiṁ pagabbho.",
  "anya-e1203n:767_0": "213.",
  "anya-e1203n:768_0": " Tamaggarājaṁ atha so namitvā sāmājikānaṁ hadayaṅgamāya;",
  "anya-e1203n:769_0": "Bhāsāya sabbaññuguṇappabhāvaṁ vaṇṇesi sārajjavimutta citto.",
  "anya-e1203n:770_0": "214.",
  "anya-e1203n:771_0": " Bhumiṁ kiṇitvā mahatā dhanena manoramaṁ jetavanaṁ vihāraṁ;",
  "anya-e1203n:772_0": "Yo kārayitvāna jinassa datvā upaṭṭhahi taṁ catupaccayehi.",
  "anya-e1203n:773_0": "215.",
  "anya-e1203n:774_0": " Anāthapiṇḍippadaseṭṭhiseṭṭhosodiṭṭhadhammopapitāmahome;",
  "anya-e1203n:775_0": "Tilokanāthe mama dhammarāje tumhe’dhunāpassathabhattibhāraṁ.",
  "anya-e1203n:776_0": "216.",
  "anya-e1203n:777_0": " Itthaṁ naditvāna pahūtapañeññā katvāna ekaṁsamathuttarīyaṁ;",
  "anya-e1203n:778_0": "Mahītalaṁ dakkhiṇajānukena āhacca baddhañjaliko avoca.",
  "anya-e1203n:779_0": "217.",
  "anya-e1203n:780_0": " Chaddantanāgo savisena viddho sallena yo lohitamakkhi taṅgo;",
  "anya-e1203n:781_0": "Chabbaṇṇaraṁsīhi samujjalante chetvāna luddāya adāsi dante.",
  "anya-e1203n:782_0": "218.",
  "anya-e1203n:783_0": " Saso’pi hutvāna visuddhasīlo ajjhattadānābhirato dvijāya;",
  "anya-e1203n:784_0": "Yo’dajjidehampi sakaṁ nipacca aṅgārarāsimhi bubhukkhitāya.",
  "anya-e1203n:785_0": "219.",
  "anya-e1203n:786_0": " Yo bodhiyā bāhiravatthudānā atittarūpo sivirāja seṭṭho;",
  "anya-e1203n:787_0": "Adāsi cakkhūni pabhassarāni dvijāya jiṇṇāya acakkhukāya.",
  "anya-e1203n:788_0": "220.",
  "anya-e1203n:789_0": " Yokhantivādī’pi kalāburāje chedāpayante’pi sahatthapādaṁ;",
  "anya-e1203n:790_0": "Pariplutaṅgorudhire titikkhimettāyamāno yasadāyake’va.",
  "anya-e1203n:791_0": "221.",
  "anya-e1203n:792_0": " Yo dhammapālo api sattamāsa jātopaduṭṭhe janakesakamhi;",
  "anya-e1203n:793_0": "Kārāpayante asimālakammaṁ cittaṁ na dūsesi patāparāje.",
  "anya-e1203n:794_0": "222.",
  "anya-e1203n:795_0": " Sākhāmigo yo asatā pumena vane papātā sayamuddhaṭena;",
  "anya-e1203n:796_0": "Silāya bhinne’pi sake lalāṭe taṁ khemabhumiṁ anayitthamūḷhaṁ.",
  "anya-e1203n:797_0": "223.",
  "anya-e1203n:798_0": " Ruṭṭhena mārena’bhinimmitampi aṅgārakāsuṁ jalitaṁ vihijja;",
  "anya-e1203n:799_0": "Samuṭṭhite sajjumahāravinde ṭhatvāna yo seṭṭhi adāsi dānaṁ.",
  "anya-e1203n:800_0": "224.",
  "anya-e1203n:801_0": " Migena yenāpevijaññamekaṁ bhītaṁvadhāmocayituṁkuraṅgiṁ;",
  "anya-e1203n:802_0": "Āghātane attasiraṁṭhapetvāpamocitā’ñññapipāṇisaṅghā.",
  "anya-e1203n:803_0": "225.",
  "anya-e1203n:804_0": " Yo sattavasso visikhāya paṁsu kīḷāparo sambhavanāmako’pi;",
  "anya-e1203n:805_0": "Sabbaññulīḷhāya niguḷhapañhaṁ puṭṭho viyākāsi sucīratena.",
  "anya-e1203n:806_0": "226.",
  "anya-e1203n:807_0": " Hitvā nikantiṁ sakajīvite’pi baddhāsakucchimhi ca vettavalliṁ;",
  "anya-e1203n:808_0": "Sākhāmige nekasahassasaṅkhe vadhāpamocesi kapissaroyo.",
  "anya-e1203n:809_0": "227.",
  "anya-e1203n:810_0": " Santappayaṁ dhammasudhārasena yo mānuse tuṇḍilasūkaro’pi;",
  "anya-e1203n:811_0": "Isī’va katvā atha ñāyaganthaṁ nijaṁ pavattesi cirāya dhammaṁ.",
  "anya-e1203n:812_0": "228.",
  "anya-e1203n:813_0": " Paccatthikaṁ puṇṇakayakkhamuggaṁ mahiddhikaṁ kāmaguṇesu giddhaṁ;",
  "anya-e1203n:814_0": "Yo tikkhapaññovidhurābhidhānodamesi kāḷāgirimattakamhi.",
  "anya-e1203n:815_0": "229.",
  "anya-e1203n:816_0": " Kulāvasāyi avirūḷhapakkho yo buddhimā vaṭṭakapotako’pi;",
  "anya-e1203n:817_0": "Saccena dāvaggimabhijjalantaṁ vassena nibbāpayi vārido’va.",
  "anya-e1203n:818_0": "230.",
  "anya-e1203n:819_0": " Yo maccharājāpi avuṭṭhikāledisvānamacche tasitekilante;",
  "anya-e1203n:820_0": "Saccenavākyenamahoghapuṇṇaṁmuhuttamattenaakāsiraṭṭhaṁ.",
  "anya-e1203n:821_0": "231.",
  "anya-e1203n:822_0": " Vicittahatthassa rathādikāni vasundharā kampana kāraṇāni;",
  "anya-e1203n:823_0": "Putte’nujāte sadisecadāreyo’dajjivessantarajātiyampi.",
  "anya-e1203n:824_0": "232.",
  "anya-e1203n:825_0": " Buddho bhavitvā api diṭṭhadhamma sukhānapekkho karuṇānuvattī;",
  "anya-e1203n:826_0": "Sabbaṁ sahanto avamānanādiṁ yodukkaraṁ lokahitaṁakāsi.",
  "anya-e1203n:827_0": "233.",
  "anya-e1203n:828_0": " Balena saddhiṁ caturaṅgikena abhiddavantaṁ atibhiṁsanena;",
  "anya-e1203n:829_0": "Ajeyyasatthaṁ paramiddhipattaṁ damesi yo ālavakampī yakkhaṁ.",
  "anya-e1203n:830_0": "234.",
  "anya-e1203n:831_0": " Dehābhinikkhanta hutāsanacci mālākulaṁ brahmabhavaṁ karitvā;",
  "anya-e1203n:832_0": "Bhetvāna diṭṭhiṁ sucirānubaddhaṁ damesi yo brahmavaraṁ munindo.",
  "anya-e1203n:833_0": "235.",
  "anya-e1203n:834_0": " Accaṅkusaṁ dānasudhota gaṇḍaṁ nipātitaṭṭhālaka gopurādiṁ;",
  "anya-e1203n:835_0": "Dhāvantamagge dhanapālahatthiṁ damesi yo dāruṇamantakaṁ’va.",
  "anya-e1203n:836_0": "236.",
  "anya-e1203n:837_0": " Manussarattāruṇapāṇipādamukkhippa khaggaṁ anubandhamānaṁ;",
  "anya-e1203n:838_0": "Mahādayo duppasahaṁ parehi damesi yo aṅgulimālacoraṁ.",
  "anya-e1203n:839_0": "237.",
  "anya-e1203n:840_0": " Yo dhammarājā vijitārisaṅgho pavattayanto varadhammacakkaṁ;",
  "anya-e1203n:841_0": "Saddhamma saññaṁ ratanākarañca ogāhayī saṁ parisaṁ samaggaṁ.",
  "anya-e1203n:842_0": "238.",
  "anya-e1203n:843_0": " Tasseva saddhamma varādhipassatathāgatassa’ppaṭipuggalassa;",
  "anya-e1203n:844_0": "Anantañāṇassa visāradassa esā mahākāruṇikassa dhātu.",
  "anya-e1203n:845_0": "239.",
  "anya-e1203n:846_0": " Anena saccena jinassa dhātu khippaṁ samāruyha nabhantarāḷaṁ;",
  "anya-e1203n:847_0": "Sudhaṁsulekheva samujjalanti kaṅkhaṁ vinodetu mahājanassa.",
  "anya-e1203n:848_0": "240.",
  "anya-e1203n:849_0": " Tasmiṁ khaṇe sā jinadantadhātu nabhaṁ samuggamma pabhāsayantī;",
  "anya-e1203n:850_0": "Sabbā disā osadhitārakā’va janaṁ pasādesi vtiṇṇakaṅkhaṁ.",
  "anya-e1203n:851_0": "241.",
  "anya-e1203n:852_0": " Athotaritvā gaganaṅgaṇamhā sā matthake seṭṭhisutassa tassa;",
  "anya-e1203n:853_0": "Patiṭṭhahitvāna sudhābhisittagattaṁ’va taṁ pīṇayi bhattitinnaṁ.",
  "anya-e1203n:854_0": "242.",
  "anya-e1203n:855_0": " Dasvāna taṁ acchariyaṁ nigaṇṭhā iccabravuṁ paṇḍunarādhipaṁ taṁ;",
  "anya-e1203n:856_0": "Vijjābalaṁ seṭṭhisutassa etaṁ na dhātuyā deva ayampabhāvo.",
  "anya-e1203n:857_0": "243.",
  "anya-e1203n:858_0": " Nisamma tesaṁ vacanaṁ narindo iccabravī seṭṭhisutaṁ subhaddaṁ;",
  "anya-e1203n:859_0": "Yathā ca ete abhisaddaheyyuṁ tathāvidhaṁ dassaya iddhimaññaṁ.",
  "anya-e1203n:860_0": "244.",
  "anya-e1203n:861_0": " Tato subhaddo tapanīyapatte sugandhisītodakapūritamhi;",
  "anya-e1203n:862_0": "Vaḍḍhesi dhātuṁ munipuṅgavassa anussaranto caritabbhutāni.",
  "anya-e1203n:863_0": "245.",
  "anya-e1203n:864_0": " Sā rājahaṁ sī’va vidhāvamānā sugandhitoyamhi padakkhiṇena;",
  "anya-e1203n:865_0": "Ummujjamānā ca nimujjamānā jane pamodassudhare akāsi.",
  "anya-e1203n:866_0": "246.",
  "anya-e1203n:867_0": " Tato ca kāsuṁ visikhāyamajjhe katvā tahiṁ dhātumabhikkhipitvā;",
  "anya-e1203n:868_0": "Paṁsūhi sammā abhipūrayitvā bahūhi maddāpayi kuñjarehi.",
  "anya-e1203n:869_0": "247.",
  "anya-e1203n:870_0": " Bhetvā mahiṁuṭṭhahi cakkamattaṁ virājamānaṁ maṇikaṇṇikāya;",
  "anya-e1203n:871_0": "Pabhassaraṁ rūpiyakesarehi saroruhaṁ kañcanapattapāḷiṁ.",
  "anya-e1203n:872_0": "248.",
  "anya-e1203n:873_0": " Patiṭṭhabhitvāna tahiṁ saroje mandānilāvattitareṇu jāle;",
  "anya-e1203n:874_0": "Obhāsayanti’va disā pabhāhi diṭṭhā muhuttena jinassadhātu.",
  "anya-e1203n:875_0": "249.",
  "anya-e1203n:876_0": " Khipiṁsu vatthābharaṇāni maccā pavassayuṁ pupphamayañca vassaṁ;",
  "anya-e1203n:877_0": "Ukkuṭṭhisaddehi ca sadhukāranādehi puṇṇaṁ nagaraṁ akaṁsu.",
  "anya-e1203n:878_0": "250.",
  "anya-e1203n:879_0": " Te titthiyā taṁ abhivañcanaṁ’ti rājādhirājaṁ atha saññapetvā;",
  "anya-e1203n:880_0": "Jigucchanīye kuṇapādikehi khipiṁsu dhātuṁ parikhāya piṭṭhe.",
  "anya-e1203n:881_0": "251.",
  "anya-e1203n:882_0": " Tasmiṁ khaṇe pañcavidhambujehisañchāditāhaṁsagaṇopabhuttā;",
  "anya-e1203n:883_0": "Madhubbatālī virutābhirāmā ahosi sā pokkharaṇī’va nandā.",
  "anya-e1203n:884_0": "252.",
  "anya-e1203n:885_0": " Gajādhipā koññcaravaṁ raviṁsu kariṁsu hesāninadaṁ turaṅgā;",
  "anya-e1203n:886_0": "Ukkuṭṭhinādaṁ akariṁsu maccā suvāditā dundubhiādayo’pi.",
  "anya-e1203n:887_0": "253.",
  "anya-e1203n:888_0": " Thomiṁsu maccā thutigītakehi nacciṁsu ottappavibhusanā’pi;",
  "anya-e1203n:889_0": "Vatthāni sīse bhamayiṁsu mattā bhujāni poṭhesumudaggacittā.",
  "anya-e1203n:890_0": "254.",
  "anya-e1203n:891_0": " Dhūpehi kālāgarusambhavehi ghanāvanaddhaṁ’va nabhaṁ ahosi;",
  "anya-e1203n:892_0": "Samussitānekadhajāvalīhi puraṁ tadā vatthamayaṁ’va āsi.",
  "anya-e1203n:893_0": "255.",
  "anya-e1203n:894_0": " Disvā tamaccheramacintanīyaṁ āmoditāmaccagaṇā samaggā;",
  "anya-e1203n:895_0": "Atthe niyojetu mupecca tassa vadiṁsu paṇḍussa narādhipassa.",
  "anya-e1203n:896_0": "256.",
  "anya-e1203n:897_0": " Disvāna yo īdisakampi rāja iddhānubhāvaṁ munipuṅgavassa;",
  "anya-e1203n:898_0": "Pasādamattampi kareyya noce kimatthiyā tassa bhaveyya paññā.",
  "anya-e1203n:899_0": "257.",
  "anya-e1203n:900_0": " Pasādanīyesu guṇesu rāja pasādanaṁ sādhujanassa dhammo;",
  "anya-e1203n:901_0": "Pupphanti sabbe sayameva vande samuggate komudakānanāni.",
  "anya-e1203n:902_0": "258.",
  "anya-e1203n:903_0": " Vācāya tesaṁ pana dummatīnaṁ mā saggamaggaṁ pajahittha rāja;",
  "anya-e1203n:904_0": "Andhe gahetvā vicareyya ko hi anvesamāno supathaṁ amūḷho.",
  "anya-e1203n:905_0": "259.",
  "anya-e1203n:906_0": " Narādhipā kappiṇa bimbisāra suddhodanādi api tejavantā;",
  "anya-e1203n:907_0": "Taṁ dhammarājaṁ saraṇaṁ upecca piviṁsu dhammāmatamādarena.",
  "anya-e1203n:908_0": "260.",
  "anya-e1203n:909_0": " Sahassanetto tidasādhipo’pi khīṇāyuko khiṇabhavaṁ munindaṁ;",
  "anya-e1203n:910_0": "Upecca dhammaṁ vimalaṁ nisamma alattha āyuṁ api diṭṭhadhammo.",
  "anya-e1203n:911_0": "261.",
  "anya-e1203n:912_0": " Tuvampi tasmiṁ jitapañcamāre devātideve varadhammarāje;",
  "anya-e1203n:913_0": "Saggāpavaggādhigamāya khippaṁ cittaṁ pasādehi narādhirāja.",
  "anya-e1203n:914_0": "262.",
  "anya-e1203n:915_0": " Sutvānatesaṁ vacanaṁ narindo vikiṇṇakaḍkho ratanattayamhi;",
  "anya-e1203n:916_0": "Senāpatiṁ atthavaraṁ avoca pahaṭṭhabhāvo parisāya majjhe.",
  "anya-e1203n:917_0": "263.",
  "anya-e1203n:918_0": " Asaddahāno ratanattayassa guṇe bhavacchedanakāraṇassa;",
  "anya-e1203n:919_0": "Cirāya dulladdhipathe caranto ṭhito sarajje api vañcitohaṁ.",
  "anya-e1203n:920_0": "264.",
  "anya-e1203n:921_0": " Mohena khajjopanakaṁ dhamesiṁ sītaddito dhumasikhe jalante;",
  "anya-e1203n:922_0": "Pipāsito sindhujalaṁ pahāya piviṁ pamādena marīcitoyaṁ.",
  "anya-e1203n:923_0": "265.",
  "anya-e1203n:924_0": " Pariccajitvā amataṁ cirāya jivatthiko tikkhavisaṁ akhādiṁ;",
  "anya-e1203n:925_0": "Vihāya’haṁ campakapupphadāmaṁ adhārayiṁ jattusu nāgabhāraṁ.",
  "anya-e1203n:926_0": "266.",
  "anya-e1203n:927_0": " Gantvāna khippaṁ parikhā samīpaṁ ārādhayitvā jinadantadhātuṁ;",
  "anya-e1203n:928_0": "Ānehi pūjāvidhinā karissaṁ puññāni sabbattha sukhāvahāni.",
  "anya-e1203n:929_0": "267.",
  "anya-e1203n:930_0": " Gantvātatesoparikhāsamīpaṁ senādhinātho paramappatīto;",
  "anya-e1203n:931_0": "Dhātuṁ munindassa namassamāno ajjhesi rañño hitamā caranto",
  "anya-e1203n:932_0": "268.",
  "anya-e1203n:933_0": " Cirāgataṁ diṭṭhimalaṁ pahāya alattha saddhaṁ sugate narindo;",
  "anya-e1203n:934_0": "Pāsādamāgamma pasādamassa vaḍḍhehi rañño ratanattayamhi.",
  "anya-e1203n:935_0": "269.",
  "anya-e1203n:936_0": " Tasmiṁ khaṇe pokkharaṇī vicittā phullehi sovaṇṇasaroruhehi;",
  "anya-e1203n:937_0": "Alaṅkarontī gaganaṁ ahosi mandākinīvābhinavāvatārā.",
  "anya-e1203n:938_0": "270.",
  "anya-e1203n:939_0": " Haṁsaṅgaṇevātha munindadhātu sā paṅkajā paṅkajamokkamanti;",
  "anya-e1203n:940_0": "Kundāvadātāhi pabhāhi sabbaṁ khirodakucchiṁ’va puraṁ akāsi.",
  "anya-e1203n:941_0": "271.",
  "anya-e1203n:942_0": " Tato surattañjalipaṅkajamhi patiṭṭhahitvāna camupatissa;",
  "anya-e1203n:943_0": "Sandissamānā mahatā janena mahapphalaṁ mānusakaṁ akattha.",
  "anya-e1203n:944_0": "272.",
  "anya-e1203n:945_0": " Sutvāna vuttantamimaṁ narindo pahaṭṭhabhāvopadasā’va gantvā;",
  "anya-e1203n:946_0": "Saṁsūcayanto diguṇaṁ pasādaṁ suvimhitopañjalikoavoca.",
  "anya-e1203n:947_0": "273.",
  "anya-e1203n:948_0": " Vohāradakkhā manujā muninda saṅghaṭṭayitvā nikasopalamhi;",
  "anya-e1203n:949_0": "Karontiagghaṁ varakañcanassa esohi dhammo caritopurāṇo.",
  "anya-e1203n:950_0": "274.",
  "anya-e1203n:951_0": " Maṇiṁ pasatthākarasambhavampi hutāsakammehabhīsaṅkharitvā;",
  "anya-e1203n:952_0": "Pāpentirājaññakirīṭakoṭiṁ vibhusanattaṁ vidunomanussā.",
  "anya-e1203n:953_0": "275.",
  "anya-e1203n:954_0": " Vīmaṁsanatthāya tavādhunāpi mayā kataṁ sabbamidaṁ muninda;",
  "anya-e1203n:955_0": "Āguṁ mahantaṁ khama bhuripañña khippaṁ mamālaṅkuru uttamaṅgaṁ.",
  "anya-e1203n:956_0": "276.",
  "anya-e1203n:957_0": " Patiṭṭhitā tassa tato kirīṭe maṇippabhā bhāsini dantadhātu;",
  "anya-e1203n:958_0": "Amuñci raṁsī dhavalā pajāsu sinehajātā iva khīradhārā.",
  "anya-e1203n:959_0": "277.",
  "anya-e1203n:960_0": " So dantadhātuṁ sirasāvahanto padakkhiṇaṁtaṁnagaraṁ karitvā;",
  "anya-e1203n:961_0": "Sampūjayanto kusumādikehi susajjitante puramāharittha.",
  "anya-e1203n:962_0": "278.",
  "anya-e1203n:963_0": " Samussitodārasitātapatte pallaṅkaseṭṭhe ratanujjalamhi;",
  "anya-e1203n:964_0": "Patiṭṭhapetvāna jinassa dhātuṁ pūjesi rājā ratanādikehi.",
  "anya-e1203n:965_0": "279.",
  "anya-e1203n:966_0": " Buddhādivatthuttayameva rājā āpāṇakoṭiṁ saraṇaṁ upecca;",
  "anya-e1203n:967_0": "Hitvā vihiṁsaṁ karuṇādhivāso ārādhayī sabbajanaṁ guṇehi.",
  "anya-e1203n:968_0": "280.",
  "anya-e1203n:969_0": " Kāresi nānāratanappabhāhi sahassaraṁsīṁ’va virocamānaṁ;",
  "anya-e1203n:970_0": "Narādhipo bhattibharānurūpaṁ sucittitaṁ dhātunivesanampi.",
  "anya-e1203n:971_0": "281.",
  "anya-e1203n:972_0": " Vaḍḍhesi so dhātugharamhi dhātuṁ alaṅkaritvā sakalaṁ purampi;",
  "anya-e1203n:973_0": "Sesena pūjāvidhinā atitto pūjesi raṭṭhaṁ sadhanaṁ sabhoggaṁ.",
  "anya-e1203n:974_0": "282.",
  "anya-e1203n:975_0": " Āmantayitvā guhasīvarājaṁ sammānitaṁ attasamaṁ karitvā;",
  "anya-e1203n:976_0": "Dānādikaṁ puññamanekarūpaṁ saddhādhano sañciṇirājaseṭṭho.",
  "anya-e1203n:977_0": "283.",
  "anya-e1203n:978_0": " Tato so bhupālo kumatijanasaṁsaggamanayaṁ,",
  "anya-e1203n:979_0": "Nirākatvā magge sugatavacanujjotasugame;",
  "anya-e1203n:980_0": "Padhāvanto sammā saparahitasampatticaturo,",
  "anya-e1203n:981_0": "Pasatthaṁ lokatthaṁ acari caritāvajjitajano.",
  "anya-e1203n:982_0": "Tatiyo paricchedo.",
  "anya-e1203n:983_0": "284.",
  "anya-e1203n:984_0": " Carati dharaṇi pāle rājadhammesu tasmiṁ,",
  "anya-e1203n:985_0": "Samaracaturaseno khīradhāro narindo;",
  "anya-e1203n:986_0": "Nijabhujabalalīlā’rātidappappamāthī,",
  "anya-e1203n:987_0": "Vibhavajanitamāno yuddhasajjo’bhigañchi.",
  "anya-e1203n:988_0": "285.",
  "anya-e1203n:989_0": " Karivaramatha disvā so guhādvārayātaṁ,",
  "anya-e1203n:990_0": "Paṭibhayarahitatto sīharājā’va rājā;",
  "anya-e1203n:991_0": "Nijanagarasamīpāyātametaṁ narindaṁ,",
  "anya-e1203n:992_0": "Amitabalamamahoghenottharantā’bhiyāyi.",
  "anya-e1203n:993_0": "286.",
  "anya-e1203n:994_0": " Uditabahaḷadhūlīpāḷiruddhantaḷikkho,",
  "anya-e1203n:995_0": "Samadavividhayodhārāvasaṁrambhabhīme;",
  "anya-e1203n:996_0": "Nisitasarasatālīvassadhārākarāḷe,",
  "anya-e1203n:997_0": "Ajini mahati yuddhe paṇḍuko khīradhāraṁ.",
  "anya-e1203n:998_0": "287.",
  "anya-e1203n:999_0": " Atha narapatiseṭṭho saṅgahetvāna raṭṭhaṁ,",
  "anya-e1203n:1000_0": "Nija tanuja varasmiṁ rajjabhāraṁ nidhāya;",
  "anya-e1203n:1001_0": "Sugata dasana dhātuṁ sampaṭicchāpayitvā,",
  "anya-e1203n:1002_0": "Pahiṇi ca guhasīvaṁ sakkaritvā saraṭṭhaṁ.",
  "anya-e1203n:1003_0": "288.",
  "anya-e1203n:1004_0": " Suviramavanīpālo saññamaṁ ajjhupeto,",
  "anya-e1203n:1005_0": "Vividha vibhava dānāyācake tappayitvā;",
  "anya-e1203n:1006_0": "Tidasapura samājaṁ dehabhedā payāto,",
  "anya-e1203n:1007_0": "Kusala phalamanappaṁ patthitaṁ paccalattha.",
  "anya-e1203n:1008_0": "289.",
  "anya-e1203n:1009_0": " Narapati guhasīvo taṁ munindassa dhātuṁ,",
  "anya-e1203n:1010_0": "Sakapuramupanetvā sādhu sammānayanto;",
  "anya-e1203n:1011_0": "Sugati gamana magge pāṇino yojayanto,",
  "anya-e1203n:1012_0": "Sucarita mabhirūpaṁ sañciṇanto vihāsi.",
  "anya-e1203n:1013_0": "290.",
  "anya-e1203n:1014_0": " Agaṇitamahimassujje nirañño tanūjo,",
  "anya-e1203n:1015_0": "Purima vayasi yevāraddhasaddhābhiyogo;",
  "anya-e1203n:1016_0": "Dasabala tanudhātuṁ pūjituṁ tassa rañño,",
  "anya-e1203n:1017_0": "Puravara mupāyāto dantanāmo kumāro.",
  "anya-e1203n:1018_0": "291.",
  "anya-e1203n:1019_0": " Guṇajanita pasādaṁ taṁ kaliṅgādhināthaṁ,",
  "anya-e1203n:1020_0": "Nikhila guṇa nivāso so kumāro karitvā;",
  "anya-e1203n:1021_0": "Vividha mahavidhānaṁ sādhusampādayanto,",
  "anya-e1203n:1022_0": "Avasi sugatadhātuṁ anvahaṁ vandamāno.",
  "anya-e1203n:1023_0": "292.",
  "anya-e1203n:1024_0": " Abhavi ca guhasīvassāvanīsassa dhitā,",
  "anya-e1203n:1025_0": "Vikaca kuvalayakkhī haṁsakantābhiyātā;",
  "anya-e1203n:1026_0": "Vadana jita sarojā hāridhammillabhārā,",
  "anya-e1203n:1027_0": "Kucabharanamitaṅgi hema mālābhidhānā.",
  "anya-e1203n:1028_0": "293.",
  "anya-e1203n:1029_0": " Akhilaguṇanidhānaṁ bandhubhāvānurūpaṁ,",
  "anya-e1203n:1030_0": "Suvimalakulajātaṁ taṁ kumāraṁ viditvā;",
  "anya-e1203n:1031_0": "Narapati guhasīvo attano dhītaraṁ taṁ,",
  "anya-e1203n:1032_0": "Adadi sabahumānaṁ rājaputtassa tassa.",
  "anya-e1203n:1033_0": "294.",
  "anya-e1203n:1034_0": " Manujapati kumāraṁ dhāturakkhādhikāre,",
  "anya-e1203n:1035_0": "Pacuraparijanaṁ taṁ sabbathā yojayitvā;",
  "anya-e1203n:1036_0": "Gava mahisa sahassādīhi sampīṇayitvā,",
  "anya-e1203n:1037_0": "Saka vibhava sarikkhe issaratte ṭhapesi.",
  "anya-e1203n:1038_0": "295.",
  "anya-e1203n:1039_0": " Samarabhuvi vinaṭṭhe khīradhāre narinde,",
  "anya-e1203n:1040_0": "Malayavanamupetā bhāgineyyā kumārā;",
  "anya-e1203n:1041_0": "Pabala mati mahantaṁ saṁharitvā balaggaṁ,",
  "anya-e1203n:1042_0": "Upapuramupagañchuṁ dhātuyā gaṇhanatthaṁ.",
  "anya-e1203n:1043_0": "296.",
  "anya-e1203n:1044_0": " Atha nagarasamīpe te nivesaṁ karitvā,",
  "anya-e1203n:1045_0": "Savaṇakaṭukametaṁ sāsanaṁ pesayiṁsu;",
  "anya-e1203n:1046_0": "Sugatadasanadhātuṁ dehi vā khippamamhaṁ,",
  "anya-e1203n:1047_0": "Yasasirijananiṁ vā kīḷa saṅgāmakeḷiṁ.",
  "anya-e1203n:1048_0": "297.",
  "anya-e1203n:1049_0": " Sapadi dharaṇipālo sāsanaṁ taṁ suṇitvā,",
  "anya-e1203n:1050_0": "Avadi rahasi vācaṁ rājaputtassa tassa;",
  "anya-e1203n:1051_0": "Nahi sati mama dehe dhātumaññassa dassaṁ,",
  "anya-e1203n:1052_0": "Ahamapi yadi jetuṁ neva te sakkuṇeyyaṁ.",
  "anya-e1203n:1053_0": "298.",
  "anya-e1203n:1054_0": " Suranara namitaṁ taṁ dantadhātuṁ gahetvā,",
  "anya-e1203n:1055_0": "Gahita dijavilāso sīhaḷaṁ yāhi dīpaṁ;",
  "anya-e1203n:1056_0": "Iti vacanamudāraṁ mātulassātha sutvā,",
  "anya-e1203n:1057_0": "Tamavaca guhasīvaṁ dantanāmo kumāro.",
  "anya-e1203n:1058_0": "299.",
  "anya-e1203n:1059_0": " Tavaca mamaca ko vā sīhaḷe bandhubhūto,",
  "anya-e1203n:1060_0": "Jinavaraṇasaroje bhattiyutto ca kovā;",
  "anya-e1203n:1061_0": "Jalanīdhiparatīre sīhaḷaṁ khuddadesaṁ,",
  "anya-e1203n:1062_0": "Kathamahamatinessaṁ dantadhātuṁ jinassa.",
  "anya-e1203n:1063_0": "300.",
  "anya-e1203n:1064_0": " Tamavadi guhasīvo bhāgineyyaṁ kumāraṁ,",
  "anya-e1203n:1065_0": "Dasabalatanudhātu saṇṭhitā sīhaḷasmiṁ;",
  "anya-e1203n:1066_0": "Bhavabhayahatidakkho vattate satthudhammo,",
  "anya-e1203n:1067_0": "Gaṇanapathamatītā bhikkhavo cāvasiṁsu.",
  "anya-e1203n:1068_0": "301.",
  "anya-e1203n:1069_0": " Mama ca piyasahāyo so mahāsena rājā,",
  "anya-e1203n:1070_0": "Jinacaraṇasarojadvandasevābhiyutto;",
  "anya-e1203n:1071_0": "Salilamapi ca phuṭṭhaṁ dhātuyā patthayanto,",
  "anya-e1203n:1072_0": "Vividharatanajātaṁ pābhataṁ pesayittha.",
  "anya-e1203n:1073_0": "302.",
  "anya-e1203n:1074_0": " Pabhavati manujindo sabbadā buddhimā so,",
  "anya-e1203n:1075_0": "Sugatadasanadhātuṁ pūjituṁ pūjaneyyaṁ;",
  "anya-e1203n:1076_0": "Paricitavisayamhā vippavutthaṁ bhavantaṁ,",
  "anya-e1203n:1077_0": "Vividhavibhavadānā sādhu saṅgaṇhituñca.",
  "anya-e1203n:1078_0": "303.",
  "anya-e1203n:1079_0": " Nija duhitupatiṁ taṁ itthamārādhayitvā,",
  "anya-e1203n:1080_0": "Narapati guhasīvo saṅgahetvāna senaṁ;",
  "anya-e1203n:1081_0": "Raṇadharaṇimupeto so kumārehi saddhiṁ,",
  "anya-e1203n:1082_0": "Maraṇaparavasattaṁ ajjhagā yujjhamāno.",
  "anya-e1203n:1083_0": "304.",
  "anya-e1203n:1084_0": " Atha narapati putto dantanāmo suṇitvā,",
  "anya-e1203n:1085_0": "Savaṇa kaṭukametaṁ mātulassappavattiṁ;",
  "anya-e1203n:1086_0": "Gahita dijavilāso dantadhātuṁ gahetvā,",
  "anya-e1203n:1087_0": "Turita turita bhūto so puramhā paḷāyi.",
  "anya-e1203n:1088_0": "305.",
  "anya-e1203n:1089_0": " Sarabhasa mupagantvā dakkhiṇaṁ cātha desaṁ,",
  "anya-e1203n:1090_0": "Avicalitasabhāvo iddhiyā devatānaṁ;",
  "anya-e1203n:1091_0": "Nadimatimahatiṁ so uttaritvāna puṇṇaṁ,",
  "anya-e1203n:1092_0": "Nidahi dasanadhātuṁ vālukārāsimajjhe.",
  "anya-e1203n:1093_0": "306.",
  "anya-e1203n:1094_0": " Puna puramupagantvā taṁ gahītaññavesaṁ,",
  "anya-e1203n:1095_0": "Bhariyamapi gahetvā āgato tattha khippaṁ;",
  "anya-e1203n:1096_0": "Sugatadasanadhātuṁ vālukāthupakucchiṁ,",
  "anya-e1203n:1097_0": "Ṭhapitamupacaranto acchi gumbantarasmiṁ.",
  "anya-e1203n:1098_0": "307.",
  "anya-e1203n:1099_0": " Sapadi nabhasi thero gacchamāno paneko,",
  "anya-e1203n:1100_0": "Vividhakiraṇajālaṁ vālukārāsithūpā;",
  "anya-e1203n:1101_0": "Aviraḷitamudentaṁ dhātuyā tāya disvā,",
  "anya-e1203n:1102_0": "Paṇami sugatadhātuṁ otaritvāna tattha.",
  "anya-e1203n:1103_0": "308.",
  "anya-e1203n:1104_0": " Munisutamatha disvā jampatī te patītā,",
  "anya-e1203n:1105_0": "Nijagamanavidhānaṁ sabbamārocayiṁsu;",
  "anya-e1203n:1106_0": "Dasabalatanujo so dhāturakkhā niyutto,",
  "anya-e1203n:1107_0": "Parahitaniratatto te ubho ajjhabhāsi.",
  "anya-e1203n:1108_0": "309.",
  "anya-e1203n:1109_0": " Dasabalatanudhātuṁ sīhaḷaṁ netha tumhe,",
  "anya-e1203n:1110_0": "Agaṇita tanukhedā vītasārajjametaṁ;",
  "anya-e1203n:1111_0": "Api ca gamanamagge jātamatte vighāte,",
  "anya-e1203n:1112_0": "Saratha mamamanekopaddavacchedadakkhaṁ.",
  "anya-e1203n:1113_0": "310.",
  "anya-e1203n:1114_0": " Iti sugatananūjo jampatīnaṁ kathetvā,",
  "anya-e1203n:1115_0": "Puna’pi tadanurūpaṁ desayitvāna dhammaṁ;",
  "anya-e1203n:1116_0": "Puthutaramapanetvā sokasallañca gāḷhaṁ,",
  "anya-e1203n:1117_0": "Sakavasatimupeto antalikkhena dhīro.",
  "anya-e1203n:1118_0": "311.",
  "anya-e1203n:1119_0": " Bhujagabhavanavāsī ninnagāyātha tassā,",
  "anya-e1203n:1120_0": "Bhujagapati mahiddhi paṇḍuhārābhidhāno;",
  "anya-e1203n:1121_0": "Sakapurapavaramhā nikkhamitvā caranto,",
  "anya-e1203n:1122_0": "Samupagami tadā taṁ ṭhānamicchāvasena.",
  "anya-e1203n:1123_0": "312.",
  "anya-e1203n:1124_0": " Vimalapulinathūpā so samuggacchamānaṁ,",
  "anya-e1203n:1125_0": "Sasiruciramarīcijjālamālokayitvā;",
  "anya-e1203n:1126_0": "Ṭhitamatha munidhātuṁ vālukārasigabbhe,",
  "anya-e1203n:1127_0": "Kimidamiti sakaṅkhaṁ pekkhamāno avedi.",
  "anya-e1203n:1128_0": "313.",
  "anya-e1203n:1129_0": " Sapadi sabahumāno so asandissamāno,",
  "anya-e1203n:1130_0": "Ratanamayakaraṇḍaṁ dhātuyuttaṁ gilitvā;",
  "anya-e1203n:1131_0": "Vitataputhuladeho bhogamālāhi tuṅgaṁ,",
  "anya-e1203n:1132_0": "Kaṇakasikharirājaṁ veṭhayitvā sayittha.",
  "anya-e1203n:1133_0": "314.",
  "anya-e1203n:1134_0": " Salilanidhisamīpaṁ jampatī gantukāmā,",
  "anya-e1203n:1135_0": "Pulinatalagataṁ taṁ dantadhātuṁ adisvā;",
  "anya-e1203n:1136_0": "Nayanasaliladhāraṁ sokajātaṁ kirantā,",
  "anya-e1203n:1137_0": "Sugatasutavaraṁ taṁ taṅkhaṇe’nussariṁsu.",
  "anya-e1203n:1138_0": "315.",
  "anya-e1203n:1139_0": " Atha sugatasuto so cintitaṁ saṁviditvā,",
  "anya-e1203n:1140_0": "Agami savidhamesaṁ sokadinānanānaṁ;",
  "anya-e1203n:1141_0": "Asuṇi ca jinadhātuṁ vālukārāsimajjhe,",
  "anya-e1203n:1142_0": "Nīhitamapi adiṭṭhaṁ pūjitaṁ jampatīhi.",
  "anya-e1203n:1143_0": "316.",
  "anya-e1203n:1144_0": " Sayitamatha yatīso dibbacakkhuppabhāvā,",
  "anya-e1203n:1145_0": "Ratanagirinikuñje nāgarājaṁ apassi;",
  "anya-e1203n:1146_0": "Vihagapatisarīraṁ māpayi tammuhutte,",
  "anya-e1203n:1147_0": "Vitataputhulapakkhena’ntaḷikkhaṁ thakentaṁ.",
  "anya-e1203n:1148_0": "317.",
  "anya-e1203n:1149_0": " Jaladhimatigabhīraṁ taṁ dvidhā so karitvā,",
  "anya-e1203n:1150_0": "Pabalapavanavegena’ttano pakkhajena;",
  "anya-e1203n:1151_0": "Sarabhasa mahidhāvaṁ bhīmasaṁrambhayogā,",
  "anya-e1203n:1152_0": "Abhigami bhujagindaṁ merupāde nipannaṁ.",
  "anya-e1203n:1153_0": "318.",
  "anya-e1203n:1154_0": " Jahitabhujagaveso taṅkhaṇe so phaṇindo,",
  "anya-e1203n:1155_0": "Paṭibhayacakitatto saṁkhipitvāna bhoge;",
  "anya-e1203n:1156_0": "Sarabhasa mupagantvā tassa pāde namitvā,",
  "anya-e1203n:1157_0": "Vinayamadhuramitthaṁ taṁ munīsaṁ avoca.",
  "anya-e1203n:1158_0": "319.",
  "anya-e1203n:1159_0": " Sakalajanahitatthaṁ eva jāyanti buddhā,",
  "anya-e1203n:1160_0": "Bhavati janahitatthaṁ dhātumattassa pūjā;",
  "anya-e1203n:1161_0": "Ahamapi jinadhātuṁ pūjayitvā mahagghaṁ,",
  "anya-e1203n:1162_0": "Kusalaphalamanappaṁ sañciṇissaṁ’ti gaṇhiṁ.",
  "anya-e1203n:1163_0": "320.",
  "anya-e1203n:1164_0": " Atha manujagaṇānaṁ saccabodhārahānaṁ,",
  "anya-e1203n:1165_0": "Vasatibhavanamesā nīyyate sīhaḷaṁ taṁ;",
  "anya-e1203n:1166_0": "Munivaratanudhātuṁ tena dehīti vutto,",
  "anya-e1203n:1167_0": "Bhujagapati karaṇḍaṁ dhātugabbhaṁ adajji.",
  "anya-e1203n:1168_0": "321.",
  "anya-e1203n:1169_0": " Vihagapatitanuṁ taṁ saṁharitvāna thero,",
  "anya-e1203n:1170_0": "Jalacarasatabhīmā aṇṇavā uppatitvā;",
  "anya-e1203n:1171_0": "Sakalapathavicakke rajjalakkhiṁ’va dhātuṁ,",
  "anya-e1203n:1172_0": "Narapatitanujānaṁ jampatīnaṁ adāsi.",
  "anya-e1203n:1173_0": "322.",
  "anya-e1203n:1174_0": " Iti katabahukāre saṁyaminde payāte,",
  "anya-e1203n:1175_0": "Sugatadasanadhātuṁ muddhanā ubbahantā;",
  "anya-e1203n:1176_0": "Mahati vipinadevādīhi magge payutte,",
  "anya-e1203n:1177_0": "Vividhamahavidhāne te tato nikkhamiṁsu.",
  "anya-e1203n:1178_0": "323.",
  "anya-e1203n:1179_0": " Mudusurabhīsamīro kaṇṭakādivyapeto,",
  "anya-e1203n:1180_0": "Vimalapulinahārī āsī sabbattha maggo;",
  "anya-e1203n:1181_0": "Ayanamupagate te dantadhātuppabhāvā,",
  "anya-e1203n:1182_0": "Nigamanagaravāsī sādhu sammānayiṁsu.",
  "anya-e1203n:1183_0": "324.",
  "anya-e1203n:1184_0": " Kusumasurabhicuṇṇākiṇṇahatthāhi niccā,",
  "anya-e1203n:1185_0": "Sakutukamanuyātā kānane devatāhī;",
  "anya-e1203n:1186_0": "Acalagahaṇaduggaṁ khepayitvāna maggaṁ,",
  "anya-e1203n:1187_0": "Agamumaturitā te paṭṭanaṁ tāmalittiṁ.",
  "anya-e1203n:1188_0": "325.",
  "anya-e1203n:1189_0": " Acalapadarabaddhaṁ suṭṭhitodārakūpaṁ,",
  "anya-e1203n:1190_0": "Uditaputhulakāraṁ dakkhanīyāmakañca;",
  "anya-e1203n:1191_0": "Sayamabhimatalaṅkāgāminiṁ nāvamete,",
  "anya-e1203n:1192_0": "Sapadi samuparūḷhaṁ addasuṁ vāṇijehi.",
  "anya-e1203n:1193_0": "326.",
  "anya-e1203n:1194_0": " Atha dijapavarā te sīhaḷaṁ gantumicchaṁ,",
  "anya-e1203n:1195_0": "Sarabhasa mupagantvā nāvikassāvadiṁsu;",
  "anya-e1203n:1196_0": "Sutisukhavacasā so sādhuvuttena cesaṁ,",
  "anya-e1203n:1197_0": "Pamuditahadayo te nāvamāropayittha.",
  "anya-e1203n:1198_0": "327.",
  "anya-e1203n:1199_0": " Jalanidhimabhirūḷhesvesu ādāya dhātuṁ,",
  "anya-e1203n:1200_0": "Samabhavumupasannā lolakallolamālā;",
  "anya-e1203n:1201_0": "Samasurabhimanuñño uttaro vāyi vāto,",
  "anya-e1203n:1202_0": "Vimalarucirasobhā sabbathā’suṁ disā’pi.",
  "anya-e1203n:1203_0": "328.",
  "anya-e1203n:1204_0": " Nabhasi asitasobhe venateyyo’va nāvā,",
  "anya-e1203n:1205_0": "Pabalapavanavegā sattataṁ dhāvamānā;",
  "anya-e1203n:1206_0": "Nayanavisayabhāvātītatīrācalādiṁ,",
  "anya-e1203n:1207_0": "Pavisi jaladhimajjhaṁ pheṇapupphābhikiṇṇaṁ.",
  "anya-e1203n:1208_0": "329.",
  "anya-e1203n:1209_0": " Atha abhavi samuddo bhīmasaṁvaṭṭavātā,",
  "anya-e1203n:1210_0": "Bhīhatasikharikūṭākāravīcippabandho;",
  "anya-e1203n:1211_0": "Savanabhiduraghorārāvarundhantalikkho,",
  "anya-e1203n:1212_0": "Bhayacakitamanussakkandito sabbarattiṁ.",
  "anya-e1203n:1213_0": "330.",
  "anya-e1203n:1214_0": " Udayasikharisīsaṁ nūtanādiccabimbe,",
  "anya-e1203n:1215_0": "Upagatavati tassā rattiyā accayamhi;",
  "anya-e1203n:1216_0": "Salilanidhijalaṁ taṁ santakallolamālaṁ,",
  "anya-e1203n:1217_0": "Asitamaṇivicittaṁ koṭṭimaṁ’vāvabhāsi.",
  "anya-e1203n:1218_0": "331.",
  "anya-e1203n:1219_0": " Atha vitataphaṇālī bhiṁsanā keci nāgā,",
  "anya-e1203n:1220_0": "Surabhikusumahatthā keci dibbattabhāvā;",
  "anya-e1203n:1221_0": "Ruciramaṇipadīpe keci sandhārayantā,",
  "anya-e1203n:1222_0": "Nijasirasi karontā keci kaṇḍuppalānī.",
  "anya-e1203n:1223_0": "332.",
  "anya-e1203n:1224_0": " Phuṭakumudakalāpe jattuneke vahantā,",
  "anya-e1203n:1225_0": "Kaṇakakalasamālā ukkhipattā ca keci;",
  "anya-e1203n:1226_0": "Pavanacalitaketuggāhakā keci eke,",
  "anya-e1203n:1227_0": "Rucira kaṇaka cuṇṇāpuṇṇacaṅgoṭahatthā.",
  "anya-e1203n:1228_0": "333.",
  "anya-e1203n:1229_0": " Salaḷitaramaṇiyaṁ keci naccaṁ karontā,",
  "anya-e1203n:1230_0": "Salayamadhuragītaṁ gāyamānā’va keci;",
  "anya-e1203n:1231_0": "Pacuraturiyabhaṇḍe āhanantā’va eke,",
  "anya-e1203n:1232_0": "Munivaratanudhātuṁ pūjituṁ uṭṭhahiṁsu.",
  "anya-e1203n:1233_0": "334.",
  "anya-e1203n:1234_0": " Rucirakacakalāpā rājakaññāya tassā,",
  "anya-e1203n:1235_0": "Munivaradasanaṁ taṁ niggatevindulekhā;",
  "anya-e1203n:1236_0": "Ujurajatasalākā sannibhe muñci raṁsī.",
  "anya-e1203n:1237_0": "335.",
  "anya-e1203n:1238_0": " Atulitamanubhāvaṁ dhātuyā pekkhataṁ taṁ,",
  "anya-e1203n:1239_0": "Pamuditahadayānaṁ taṅkhaṇe pannagānaṁ;",
  "anya-e1203n:1240_0": "Paṭiravaharitānaṁ sādhuvādādikānaṁ,",
  "anya-e1203n:1241_0": "Gaganamapariyantaṁ’vāsi vitthāritānaṁ.",
  "anya-e1203n:1242_0": "336.",
  "anya-e1203n:1243_0": " Pavisi sugata dāṭhādhātu sā moḷigabbhaṁ,",
  "anya-e1203n:1244_0": "Puna gaganatalamhā otaritvāna tassā;",
  "anya-e1203n:1245_0": "Phaṇadharanivahā te taṁ tariṁ vārayitvā,",
  "anya-e1203n:1246_0": "Mahamakarumudāraṁ sattarattindivaṁhi.",
  "anya-e1203n:1247_0": "337.",
  "anya-e1203n:1248_0": " Acalamiva vimānaṁ antalikkhamhi nāvaṁ,",
  "anya-e1203n:1249_0": "Gativirahitamamhorāsimajjhamhi disvā;",
  "anya-e1203n:1250_0": "Bhayavilulitacittā jampatī te samaggā,",
  "anya-e1203n:1251_0": "Dasabalatanujaṁ taṁ iddhimantaṁ sariṁsu.",
  "anya-e1203n:1252_0": "338.",
  "anya-e1203n:1253_0": " Sapadi munisuto so cittamesaṁ viditvā,",
  "anya-e1203n:1254_0": "Nabhasi jaladharālī maddamāno’bhigantvā;",
  "anya-e1203n:1255_0": "Vihagapatisarīraṁ māpayitvā mahantaṁ,",
  "anya-e1203n:1256_0": "Bhayacakitabhujaṅge te paḷāpesi khippaṁ.",
  "anya-e1203n:1257_0": "339.",
  "anya-e1203n:1258_0": " Itthaṁ buddhisute bhujaṅgajanitaṁ bhītiṁ sametvā gate,",
  "anya-e1203n:1259_0": "Sā nāvā pavanā pakampitadhajā tuṅgaṁ taraṅgāvaliṁ;",
  "anya-e1203n:1260_0": "Bhīndantī gativegasā puthutaraṁ meghāvalīsannibhaṁ,",
  "anya-e1203n:1261_0": "Laṅkāpaṭṭanamotarittha sahasā therassa tassiddhiyā.",
  "anya-e1203n:1262_0": "Catuttho paricchedo.",
  "anya-e1203n:1263_0": "340.",
  "anya-e1203n:1264_0": " Saṁvaccharamhi navamamhi mahādisena,",
  "anya-e1203n:1265_0": "Puttassa kittisirimeghanarādhipassa;",
  "anya-e1203n:1266_0": "Te jampatī tamatha paṭṭanamotaritvā,",
  "anya-e1203n:1267_0": "Devālaye paṭivasiṁsu manobhirāme.",
  "anya-e1203n:1268_0": "341.",
  "anya-e1203n:1269_0": " Disvāna te dvijavaro pathike nisāyaṁ,",
  "anya-e1203n:1270_0": "Santappayittha madhurāsanapānakehi;",
  "anya-e1203n:1271_0": "Rattikkhaye ca anurādhapurassa maggaṁ,",
  "anya-e1203n:1272_0": "Chāyāpatīnamatha so abhivedayittha.",
  "anya-e1203n:1273_0": "342.",
  "anya-e1203n:1274_0": " Ādāya te dasanadhātuvaraṁ jinassa,",
  "anya-e1203n:1275_0": "Sammānitā dvijavarena’tha paṭṭanamhā;",
  "anya-e1203n:1276_0": "Nikkhamma dūrataramaggamatikkamitvā,",
  "anya-e1203n:1277_0": "Padvāragāmamanurādhapurassa’gañchuṁ.",
  "anya-e1203n:1278_0": "343.",
  "anya-e1203n:1279_0": " Yaṁ dhammikaṁ naravaraṁ abhitakkayitvā,",
  "anya-e1203n:1280_0": "Jāyāpatī visayametamupāgamiṁsu;",
  "anya-e1203n:1281_0": "Taṁ vyādhinā samuditena mahādisena,",
  "anya-e1203n:1282_0": "Laṅkissaraṁsucirakālakataṁ suṇiṁsu.",
  "anya-e1203n:1283_0": "344.",
  "anya-e1203n:1284_0": " Sokena te sikharineva samuggatena,",
  "anya-e1203n:1285_0": "Ajjhotthaṭā bahutaraṁ vilapīṁsu muḷhā;",
  "anya-e1203n:1286_0": "Kāyiṁsu tesamatha mucchitamānasānaṁ,",
  "anya-e1203n:1287_0": "Sabbā disā ca vidisā ca ghanandhakārā",
  "anya-e1203n:1288_0": "345.",
  "anya-e1203n:1289_0": " Sutvāna kittisirimeghanarādhipassa,",
  "anya-e1203n:1290_0": "Rajjeṭhitassa ratanattayamāmakattaṁ;",
  "anya-e1203n:1291_0": "Vassena nibbutamahādahanā’va kacchā,",
  "anya-e1203n:1292_0": "Te jampatī samabhavuṁ hatasokatāpā.",
  "anya-e1203n:1293_0": "346.",
  "anya-e1203n:1294_0": " Sutvāna meghagirināmamahāvihāre,",
  "anya-e1203n:1295_0": "Bhikkhussa kassaci narādhipavallabhattaṁ;",
  "anya-e1203n:1296_0": "Tassa’ntikaṁ samupagamma katātitheyyā,",
  "anya-e1203n:1297_0": "Dhātuppavattimavadiṁsu ubho samecca.",
  "anya-e1203n:1298_0": "347.",
  "anya-e1203n:1299_0": " Sutvāna so munivaro dasanappavattiṁ,",
  "anya-e1203n:1300_0": "Haṭṭho yathāmatarasena’hisittagatto;",
  "anya-e1203n:1301_0": "Gehe sake sapadi paṭṭavitānakehi,",
  "anya-e1203n:1302_0": "Vaḍḍhesi dhātumamalaṁ samalaṅkatamhi.",
  "anya-e1203n:1303_0": "348.",
  "anya-e1203n:1304_0": " Tesañca jānipatikānamubhinnameso,",
  "anya-e1203n:1305_0": "Katvāna saṅgahamuḷārataraṁ yathicchaṁ;",
  "anya-e1203n:1306_0": "Vuttantametamabhivedayituṁ pasatthaṁ,",
  "anya-e1203n:1307_0": "Laṅkādhipassa savidhaṁ pahiṇittha bhikkhuṁ.",
  "anya-e1203n:1308_0": "349.",
  "anya-e1203n:1309_0": " Rājā vasantasamaye saha kāminīhi,",
  "anya-e1203n:1310_0": "Uyyānakeḷisukha mekadine’nubhonto;",
  "anya-e1203n:1311_0": "Āgacchamānamatha tattha sudurato’ca,",
  "anya-e1203n:1312_0": "Taṁ vippasannamukhavaṇṇamapassi bhikkhuṁ.",
  "anya-e1203n:1313_0": "350.",
  "anya-e1203n:1314_0": " So saṁyami samupagamma narādhipaṁ taṁ,",
  "anya-e1203n:1315_0": "Vuttantametamabhivedayi tuṭṭhacitto;",
  "anya-e1203n:1316_0": "Sutvāna taṁ paramapītibharaṁ vahanto,",
  "anya-e1203n:1317_0": "Sampattacakkaratano’va ahosi rājā.",
  "anya-e1203n:1318_0": "351.",
  "anya-e1203n:1319_0": " Laṅkissaro dvijavarā jinadantadhātu,",
  "anya-e1203n:1320_0": "Mādāya jānipatayo ubhaye samecca;",
  "anya-e1203n:1321_0": "Essanti laṅkamacirena itīritaṁ taṁ,",
  "anya-e1203n:1322_0": "Nemittikassa vacanañca tathaṁ amaññi.",
  "anya-e1203n:1323_0": "352.",
  "anya-e1203n:1324_0": " Rājā tato mahatiyā parisāya saddhiṁ,",
  "anya-e1203n:1325_0": "Tassānurādhanagarassa puruttarāya;",
  "anya-e1203n:1326_0": "Āsāya taṁ sapadi meghagiriṁ vihāraṁ,",
  "anya-e1203n:1327_0": "Saddho agañchi padasā’va pasannacitto.",
  "anya-e1203n:1328_0": "353.",
  "anya-e1203n:1329_0": " Disvā tato sugatadhātumalabbhaneyyaṁ,",
  "anya-e1203n:1330_0": "Ānandajassunivahehi ca tārahāraṁ;",
  "anya-e1203n:1331_0": "Siñcaṁ vidhāya paṇidhiṁ bahumānapubbaṁ,",
  "anya-e1203n:1332_0": "Romañcakañcukadharo iti cintayittha.",
  "anya-e1203n:1333_0": "354.",
  "anya-e1203n:1334_0": " So’haṁ anekaratanujjalamoḷidhāriṁ,",
  "anya-e1203n:1335_0": "Pūjeyyamajja yadi duccajamuttamaṅgaṁ;",
  "anya-e1203n:1336_0": "Lokattayekasaraṇassa tathāgatassa,",
  "anya-e1203n:1337_0": "No dhātuyā mahamanucchavikaṁ kareyyaṁ.",
  "anya-e1203n:1338_0": "355.",
  "anya-e1203n:1339_0": " Etaṁ pahūtaratanaṁ sadhanaṁ sabhoggaṁ,",
  "anya-e1203n:1340_0": "Sampūjayaṁ api dharāvalayaṁ asesaṁ;",
  "anya-e1203n:1341_0": "Pūjaṁ karomi tadanucchavikaṁ ahaṁ’ti,",
  "anya-e1203n:1342_0": "Cinteyya kohi bhuvanesu amūḷhatitto.",
  "anya-e1203n:1343_0": "356.",
  "anya-e1203n:1344_0": " Laṅkādhipaccamidamappataraṁ mamāsi,",
  "anya-e1203n:1345_0": "Buddho guṇehi vividhehi pamāṇa suñño;",
  "anya-e1203n:1346_0": "So’haṁ parittavibhavo tibhavekanāthaṁ,",
  "anya-e1203n:1347_0": "Taṁ tādisaṁ dasabalaṁ kathamaccayissaṁ.",
  "anya-e1203n:1348_0": "357.",
  "anya-e1203n:1349_0": " Itthaṁ punappuna tadeva vicintayanto,",
  "anya-e1203n:1350_0": "Āpajji so dhitiyuto’pi visaññibhāvaṁ;",
  "anya-e1203n:1351_0": "Saṁvījito sapadi cāmaramārutena,",
  "anya-e1203n:1352_0": "Khinnena sevakajanena alattha saññaṁ.",
  "anya-e1203n:1353_0": "358.",
  "anya-e1203n:1354_0": " Thokampi bījamatha vā abhiropayantā,",
  "anya-e1203n:1355_0": "Medhāvino mahatiyā’pi masundharāya;",
  "anya-e1203n:1356_0": "Kālena patta tava pupphaphaladikāni,",
  "anya-e1203n:1357_0": "Vindanti patthitaphalāni anappakāni.",
  "anya-e1203n:1358_0": "359.",
  "anya-e1203n:1359_0": " Evaṁ guṇehi vividhehi’pi appameyya,",
  "anya-e1203n:1360_0": "Dhammissaramhi mahamappatarampi katvā;",
  "anya-e1203n:1361_0": "Kālaccayena pariṇāma visesarammaṁ,",
  "anya-e1203n:1362_0": "Saggāpavaggasukhamappaṭimaṁ labhissaṁ.",
  "anya-e1203n:1363_0": "360.",
  "anya-e1203n:1364_0": " Itthaṁ vicintiya pamodabharātireka,",
  "anya-e1203n:1365_0": "Sampuṇṇacandimasarikkhamukho narindo;",
  "anya-e1203n:1366_0": "Sabbaññuno dasanadhātuvarassa tassa,",
  "anya-e1203n:1367_0": "Pūjesi sabbamapi sīhaḷadīpametaṁ.",
  "anya-e1203n:1368_0": "361.",
  "anya-e1203n:1369_0": " Bhikkhū’pi tepiṭaka jātakabhāṇakādi,",
  "anya-e1203n:1370_0": "Takkagamādi kusalā api buddhimanto;",
  "anya-e1203n:1371_0": "Vatthuttayekasaraṇā api poravaggā,",
  "anya-e1203n:1372_0": "Kotuhalā sapadi sannipatiṁsu tattha.",
  "anya-e1203n:1373_0": "362.",
  "anya-e1203n:1374_0": " Rājā tato mahatiya parisāya majjhe,",
  "anya-e1203n:1375_0": "Iccabruvī munivaro hi susukkadāṭho;",
  "anya-e1203n:1376_0": "Dāṭhā jinassa yadi osadhitārakā’va,",
  "anya-e1203n:1377_0": "Setā bhaveyya kimayaṁ malināvabhāsā.",
  "anya-e1203n:1378_0": "363.",
  "anya-e1203n:1379_0": " Tasmiṁ khaṇe dasanadhātu munissarassa,",
  "anya-e1203n:1380_0": "Pakkhe pasāriya duve viya rājahaṁsī;",
  "anya-e1203n:1381_0": "Vitthāritaṁ’suni vahā gaganaṅganamhi,",
  "anya-e1203n:1382_0": "Āvaṭṭato chavi javena muhuttamattaṁ.",
  "anya-e1203n:1383_0": "364.",
  "anya-e1203n:1384_0": " Paccagghamattharaṇakaṁ sitamattharitvā,",
  "anya-e1203n:1385_0": "Bhaddāsanamhi vinidhāya munindadhātuṁ;",
  "anya-e1203n:1386_0": "Taṁ jātipupphanikarena thakesi rājā,",
  "anya-e1203n:1387_0": "Vassaccayambudharakūṭasamappabhena.",
  "anya-e1203n:1388_0": "365.",
  "anya-e1203n:1389_0": " Uggamma khippamatha dhātu munissarassa,",
  "anya-e1203n:1390_0": "Sā puppharāsisikharamhi patiṭṭhahitvā;",
  "anya-e1203n:1391_0": "Raṁsīhi duddhadhavalehi virocamānā,",
  "anya-e1203n:1392_0": "Sampassataṁ animise nayane akāsi.",
  "anya-e1203n:1393_0": "366.",
  "anya-e1203n:1394_0": " Taṁ dhātumāsanagatamhi patiṭṭhapetvā,",
  "anya-e1203n:1395_0": "Khīrodaeṇepaṭalappaṭime dukuḷe;",
  "anya-e1203n:1396_0": "Chādesi sāṭakasatehi mahārahehi,",
  "anya-e1203n:1397_0": "Bhiyyo’pi so upaparikkhitukāmatāya.",
  "anya-e1203n:1398_0": "367.",
  "anya-e1203n:1399_0": " Abbhuggatā sapadi vatthasatāni bhetvā,",
  "anya-e1203n:1400_0": "Setambudodaraviniggatacandimā’va;",
  "anya-e1203n:1401_0": "Ṭhatvāna sā upari tesamabhāsayittha,",
  "anya-e1203n:1402_0": "Raṁsīhi kundavisadehi disā samantā",
  "anya-e1203n:1403_0": "368.",
  "anya-e1203n:1404_0": " Tasmiṁ khaṇe vasumatī saha bhūdharehi,",
  "anya-e1203n:1405_0": "Gajjittha sādhuvacanaṁ’va samuggirantī;",
  "anya-e1203n:1406_0": "Taṁ abbhūtaṁ viya samekkhitumamburāsi,",
  "anya-e1203n:1407_0": "So niccalo abhavi santataraṅgabāhu.",
  "anya-e1203n:1408_0": "369.",
  "anya-e1203n:1409_0": " Mattebhakampitasupupaphitasālato’va,",
  "anya-e1203n:1410_0": "Bhassiṁsu dibbakusumāni’pi antaḷikkhā;",
  "anya-e1203n:1411_0": "Naccesu cāturiyayamacchariyaṁ janassa,",
  "anya-e1203n:1412_0": "Sandassayiṁsu gagane surasundarī’pi.",
  "anya-e1203n:1413_0": "370.",
  "anya-e1203n:1414_0": " Ānandasañjanitatāraravābhirāmaṁ,",
  "anya-e1203n:1415_0": "Gāyiṁsu gītamamatāsanagāyakā’pi;",
  "anya-e1203n:1416_0": "Muñciṁsu dibbaturiyāni’pi vāditāni,",
  "anya-e1203n:1417_0": "Gambhīramuccamadhuraṁ dviguṇaṁ ninādaṁ.",
  "anya-e1203n:1418_0": "371.",
  "anya-e1203n:1419_0": " Saṁsibbitaṁ rajatarajjusatānukārī,",
  "anya-e1203n:1420_0": "Dhārāsatehi vasudhambaramambudena;",
  "anya-e1203n:1421_0": "Sabbā disā jaladakuṭamahagaghiyesu,",
  "anya-e1203n:1422_0": "Dittācirajjutipadīpasatāvabhāsā.",
  "anya-e1203n:1423_0": "372.",
  "anya-e1203n:1424_0": " Ādhuyamāna malayāvala kānananto,",
  "anya-e1203n:1425_0": "Samathulla pupphaja parāgaharābhihāri;",
  "anya-e1203n:1426_0": "Sedoda bindugaṇa saṁharaṇappavīṇo,",
  "anya-e1203n:1427_0": "Mandaṁ avāsi sisiro api gandhavāho.",
  "anya-e1203n:1428_0": "373.",
  "anya-e1203n:1429_0": " Rājā tamabbhutamavekkhiya pāṭihīraṁ,",
  "anya-e1203n:1430_0": "Lokussavaṁ bahutarañca adiṭṭhapubbaṁ;",
  "anya-e1203n:1431_0": "Cipphāritakkhiyugalo paramappamodā,",
  "anya-e1203n:1432_0": "Pūjaṁ karittha mahatiṁ ratanādikehi.",
  "anya-e1203n:1433_0": "374.",
  "anya-e1203n:1434_0": " So dhātumattasirasā’tha samubbahanto,",
  "anya-e1203n:1435_0": "Ṭhatvā samussita sitātapavāraṇamhi;",
  "anya-e1203n:1436_0": "Cittatthare rathavare sitavājiyutte,",
  "anya-e1203n:1437_0": "Lakkhinidhānanurādhapuraṁ pavekkhi.",
  "anya-e1203n:1438_0": "375.",
  "anya-e1203n:1439_0": " Devinda mandira same samalaṅkatamhi,",
  "anya-e1203n:1440_0": "Rājā sakamhi bhavane atulānubhāvo;",
  "anya-e1203n:1441_0": "Sīhāsane paṭika kojava santhatamhi,",
  "anya-e1203n:1442_0": "Dhātuṁ ṭhapesi munino sasitātapatte.",
  "anya-e1203n:1443_0": "376.",
  "anya-e1203n:1444_0": " Anto’va bhumipati dhātugharaṁ mahagghaṁ,",
  "anya-e1203n:1445_0": "Katvāna tattha vinidhāya munindadhātuṁ;",
  "anya-e1203n:1446_0": "Sampūjayittha vividhehi upāyanehi,",
  "anya-e1203n:1447_0": "Rattīndivaṁ tidivamokkha sukhābhikaṅkhī.",
  "anya-e1203n:1448_0": "377.",
  "anya-e1203n:1449_0": " Tesañca jānipatikānamubhinnameva,",
  "anya-e1203n:1450_0": "Tuṭṭho bahūni ratanābharaṇādikāni;",
  "anya-e1203n:1451_0": "Gāmeca issarakuleka nīvāsabhute,",
  "anya-e1203n:1452_0": "Datvāna saṅgahamakāsi tisīhaḷindo.",
  "anya-e1203n:1453_0": "378.",
  "anya-e1203n:1454_0": " Saṅgamma jānapada negama nāgarādī,",
  "anya-e1203n:1455_0": "Ukkaṇṭhitā sugatadhātumapassamānā;",
  "anya-e1203n:1456_0": "Lokuttamassa caritāni abhitthavantā,",
  "anya-e1203n:1457_0": "Ugghosayiṁsu dharaṇīpatisannidhāni;",
  "anya-e1203n:1458_0": "Dhammissaro sakalalokahitāya loke,",
  "anya-e1203n:1459_0": "Jāyittha sabbajanatāhitamācarittha;",
  "anya-e1203n:1460_0": "Vitthāritā bahujanassa hitāya dhātu,",
  "anya-e1203n:1461_0": "Icchāma dhātumabhipūjayituṁ mayampi.",
  "anya-e1203n:1462_0": "380.",
  "anya-e1203n:1463_0": " So sannipātiya mahīpati bhikkhusaṅgha,",
  "anya-e1203n:1464_0": "Mārāmavāsimanurādhapuropakaṇṭhe;",
  "anya-e1203n:1465_0": "Ajjhāsayaṁ tamabhivedayi satthudhātu,",
  "anya-e1203n:1466_0": "Pūjāya sannipatitassa mahājanassa.",
  "anya-e1203n:1467_0": "381.",
  "anya-e1203n:1468_0": " Thero tahiṁ mahati bhikkhugaṇe paneko,",
  "anya-e1203n:1469_0": "Medhābalena asamo karuṇādhivāso;",
  "anya-e1203n:1470_0": "Evaṁ tisīhaḷapatissa mahāmatissa,",
  "anya-e1203n:1471_0": "Lokatthacāracaturassa nivedayittha.",
  "anya-e1203n:1472_0": "382.",
  "anya-e1203n:1473_0": " Yo ācareyya anujīvijanassa atthaṁ,",
  "anya-e1203n:1474_0": "Eso bhave’nucarito mahataṁ sabhāvo;",
  "anya-e1203n:1475_0": "Dhātuṁ vasantasamaye bahi nīharitvā,",
  "anya-e1203n:1476_0": "Dassehi puññamabhipatthayataṁ janānaṁ.",
  "anya-e1203n:1477_0": "383.",
  "anya-e1203n:1478_0": " Sutvāna saṁyamivarassa subhāsitāni,",
  "anya-e1203n:1479_0": "Pucchittha so naravaro puna bhikkhusaṅghaṁ;",
  "anya-e1203n:1480_0": "Dhātuṁ namassitumanena mahājanena,",
  "anya-e1203n:1481_0": "Ṭhānaṁ kimettha ramaṇīyataraṁ siyā’ti.",
  "anya-e1203n:1482_0": "384.",
  "anya-e1203n:1483_0": " Sabbe’pi te atha nikāya nivāsi bhikkhū,",
  "anya-e1203n:1484_0": "Ṭhānaṁ sakaṁ sakama vaṇṇayumādarena;",
  "anya-e1203n:1485_0": "Aññoññabhinnavacanesu ca tesu rājā,",
  "anya-e1203n:1486_0": "Nevābhinandi na paṭikkhipi kiñcivākyaṁ.",
  "anya-e1203n:1487_0": "385.",
  "anya-e1203n:1488_0": " Majjhattatānugatamānasatāya kintu,",
  "anya-e1203n:1489_0": "Rājā avo ca puna bhikkhugaṇassa majjhe;",
  "anya-e1203n:1490_0": "Attānurūpamayameva munindadhātu,",
  "anya-e1203n:1491_0": "Ṭhānaṁ khaṇena sayameva gamissatīti.",
  "anya-e1203n:1492_0": "386.",
  "anya-e1203n:1493_0": " Rājā tato bhavanameva sakaṁ upecca,",
  "anya-e1203n:1494_0": "Dhātuppaṇāmamabhipatthayataṁ janānaṁ;",
  "anya-e1203n:1495_0": "Khippaṁmukhambujavanānī vikāsayanto,",
  "anya-e1203n:1496_0": "Sajjetumāha nagarañca vihāramaggaṁ.",
  "anya-e1203n:1497_0": "387.",
  "anya-e1203n:1498_0": " Sammajjitā salila sevana santadhūlī,",
  "anya-e1203n:1499_0": "Racchā tadā’si pulinattharaṇābhirāmā;",
  "anya-e1203n:1500_0": "Ussāpitāni kaṇakādivicittitāni,",
  "anya-e1203n:1501_0": "Vyagghādi rūpakhacitāni ca toraṇāni.",
  "anya-e1203n:1502_0": "388.",
  "anya-e1203n:1503_0": " Chāyā nivārita virocana raṁsitāpā,",
  "anya-e1203n:1504_0": "Naccaṁ’va dassayati vātadhūtā dhajāli;",
  "anya-e1203n:1505_0": "Vīthi vasantavanarāji samānavaṇṇā,",
  "anya-e1203n:1506_0": "Jātā sujātakadalītarumālikāhi.",
  "anya-e1203n:1507_0": "389.",
  "anya-e1203n:1508_0": " Saṁsūcayanti ca sataṁ navapuṇṇakumbhā,",
  "anya-e1203n:1509_0": "Saggāpavaggasukhamicchitamijjhatīti;",
  "anya-e1203n:1510_0": "Kappurasāratagarāgarusambhavehi,",
  "anya-e1203n:1511_0": "Dhūpehi duddinamatho sudinaṁ ahosi.",
  "anya-e1203n:1512_0": "390.",
  "anya-e1203n:1513_0": " Olambamānasitamuttakajālakāni,",
  "anya-e1203n:1514_0": "Sajjāpitāni vividhāni ca maṇḍapāni;",
  "anya-e1203n:1515_0": "Sampāditāni ca tahiṁ kusumagaghikāni,",
  "anya-e1203n:1516_0": "Āmoda luddha madhupāvali kujitāni.",
  "anya-e1203n:1517_0": "391.",
  "anya-e1203n:1518_0": " Gacchiṁsu keci gahitussava vesasobhā,",
  "anya-e1203n:1519_0": "Eke samuggaparipuritapupphahatthā;",
  "anya-e1203n:1520_0": "Aññe janā surabhicuṇṇabharaṁ vahantā,",
  "anya-e1203n:1521_0": "Tatthetare dhatavicittamahātapattā.",
  "anya-e1203n:1522_0": "392.",
  "anya-e1203n:1523_0": " Laṅkissaro’tha sasipaṇḍaravājiyutte,",
  "anya-e1203n:1524_0": "Ujjotite rathavare ratanappabhāhi;",
  "anya-e1203n:1525_0": "Dhātuṁ tilokatilakassa patiṭṭhapetvā,",
  "anya-e1203n:1526_0": "Etaṁ avoca vacanaṁ paṇipātapubbaṁ.",
  "anya-e1203n:1527_0": "393.",
  "anya-e1203n:1528_0": " Sambodhiyā iva munissara bodhimaṇḍaṁ,",
  "anya-e1203n:1529_0": "Gaṇḍambarukkhamiva titthiyamaddanāya;",
  "anya-e1203n:1530_0": "Dhammañca saṁvibhajituṁ migadāyamajja,",
  "anya-e1203n:1531_0": "Pūjānurūpamupagaccha sayaṁ padesaṁ.",
  "anya-e1203n:1532_0": "394.",
  "anya-e1203n:1533_0": " Rājā tato samucitācaraṇesu dakkho,",
  "anya-e1203n:1534_0": "Vissajji phussarathamaṭṭhitasārathiṁ taṁ;",
  "anya-e1203n:1535_0": "Pacchā sayaṁ mahatiyā parisāya saddhiṁ,",
  "anya-e1203n:1536_0": "Pūjāvisesamasamaṁ agamā karonto.",
  "anya-e1203n:1537_0": "395.",
  "anya-e1203n:1538_0": " Ukkuṭṭhinādavisarena mahājanassa,",
  "anya-e1203n:1539_0": "Hesāravena visaṭena turaṅgamānaṁ;",
  "anya-e1203n:1540_0": "Bherīravena mahatā kari gajjitena,",
  "anya-e1203n:1541_0": "Uddāmasāgara samaṁ nagaraṁ ahosi.",
  "anya-e1203n:1542_0": "396.",
  "anya-e1203n:1543_0": " Āmoditā ubhayavīthigatā kulitthi,",
  "anya-e1203n:1544_0": "Vātāyanehi kanakābharaṇe khipiṁsu;",
  "anya-e1203n:1545_0": "Sabbatthakaṁ kusumavassamavassayiṁsu,",
  "anya-e1203n:1546_0": "Celāniceva bhamayiṁsunijuttamaṅge.",
  "anya-e1203n:1547_0": "397.",
  "anya-e1203n:1548_0": " Pācīnagopurasamīpamupāgatamhi,",
  "anya-e1203n:1549_0": "Tasmiṁ rathe jaladhipiṭṭhigate’va pote;",
  "anya-e1203n:1550_0": "Tuṭṭhā tahiṁ yatigaṇā manujā ca sabbe,",
  "anya-e1203n:1551_0": "Sampujayiṁsu vividhehi upāyanehi.",
  "anya-e1203n:1552_0": "398.",
  "anya-e1203n:1553_0": " Katvā padakkhiṇamatho puramuttarena,",
  "anya-e1203n:1554_0": "Dvārena so rathavaro bahi nikkhamitvā;",
  "anya-e1203n:1555_0": "Ṭhāne mahindaminudhammakathāpavitte,",
  "anya-e1203n:1556_0": "Aṭṭhāsi titthagamitā iva bhaṇḍanāvā.",
  "anya-e1203n:1557_0": "399.",
  "anya-e1203n:1558_0": " Ṭhāne tahiṁ dasanadhātuvaraṁ jinassa,",
  "anya-e1203n:1559_0": "Laṅkissaro ratanavittakaraṇḍagabbhā;",
  "anya-e1203n:1560_0": "Sañjhāghanā iva vidhuṁ bahinīharitvā,",
  "anya-e1203n:1561_0": "Dassesi jānapada negama nāgarānaṁ.",
  "anya-e1203n:1562_0": "400.",
  "anya-e1203n:1563_0": " Tasmiṁ jane sapadi ābharaṇādivassa,",
  "anya-e1203n:1564_0": "Maccantapītibharite abhivassayante;",
  "anya-e1203n:1565_0": "Sānandivandijanamaṅgalagītakehi,",
  "anya-e1203n:1566_0": "Sampāditesu mukharesu disāmukhesu.",
  "anya-e1203n:1567_0": "401.",
  "anya-e1203n:1568_0": " Hatthāravindanivahesu mahājanassa,",
  "anya-e1203n:1569_0": "Candodaye’ca mukulattanamāgatesu;",
  "anya-e1203n:1570_0": "Brahmāmarādijanitāmita sādhuvāde,",
  "anya-e1203n:1571_0": "Tārāpathamhi bhuvanodara mottharante.",
  "anya-e1203n:1572_0": "402.",
  "anya-e1203n:1573_0": " Sādantadhātu sasikhaṇḍa samānavaṇṇā,",
  "anya-e1203n:1574_0": "Raṁsīhi kunda navacandana paṇḍarehi;",
  "anya-e1203n:1575_0": "Pāsāda gopura siluccaya pādapādiṁ,",
  "anya-e1203n:1576_0": "Niddhota rūpiyamayaṁ’va akā khaṇena.",
  "anya-e1203n:1577_0": "403.",
  "anya-e1203n:1578_0": " Taṁ pāṭihāriya macintiya maccuḷāraṁ,",
  "anya-e1203n:1579_0": "Disvāna ke tahīmahesu mahaṭṭhalomā;",
  "anya-e1203n:1580_0": "Kevā’nayuṁ sakasakābharaṇāni gehaṁ,",
  "anya-e1203n:1581_0": "Kevā na attapaṭilābhamavaṇṇayiṁsu.",
  "anya-e1203n:1582_0": "404.",
  "anya-e1203n:1583_0": " Ke nojahiṁsu sakadiṭṭhimalānubaddhaṁ,",
  "anya-e1203n:1584_0": "Ke vā na buddhamahimaṁ abhipatthayiṁsu;",
  "anya-e1203n:1585_0": "Ke nāma macchariyapāsavasā ahesuṁ,",
  "anya-e1203n:1586_0": "Vatthuttayañca saraṇaṁ nagamiṁsu kevā.",
  "anya-e1203n:1587_0": "405.",
  "anya-e1203n:1588_0": " Laṅkissaro’pi navalakkha paribbayena,",
  "anya-e1203n:1589_0": "Sabbaññudhātumatulaṁ abhipūjayitvā;",
  "anya-e1203n:1590_0": "Taṁ dantadhātubhavanaṁ puna vaḍḍhayitvā,",
  "anya-e1203n:1591_0": "Antepuramhi paṭivāsaramaccayittha.",
  "anya-e1203n:1592_0": "406.",
  "anya-e1203n:1593_0": " Dhātuṁ vihāramahayuttarameva netvā,",
  "anya-e1203n:1594_0": "Pūjaṁ vidhātumanuvaccharamevarūpaṁ;",
  "anya-e1203n:1595_0": "Rājā’tha kittisirimeghasamavhayo so,",
  "anya-e1203n:1596_0": "Vārittalekha mabhilekhayi saccasandho.",
  "anya-e1203n:1597_0": "407.",
  "anya-e1203n:1598_0": " Vārittametamitare’pi pavattayantā,",
  "anya-e1203n:1599_0": "Te buddhadāsapamukhā vasudhādhināthā;",
  "anya-e1203n:1600_0": "Saddhādayādhikaguṇābharaṇābhirāmā,",
  "anya-e1203n:1601_0": "Taṁ sakkariṁsu bahudhā jinadantadhātuṁ.",
  "anya-e1203n:1602_0": "408.",
  "anya-e1203n:1603_0": " Satthārā sambhatatthaṁ purimatarabhave sampajānaṁ pajānaṁ,",
  "anya-e1203n:1604_0": "Sambodhiṁ tassa sabbāsavavigamakariṁ saddahanto’dahanto;",
  "anya-e1203n:1605_0": "Sotaṁ tassa’ggadhamme nipuṇamati sataṁ saṅgamesaṅgamesaṁ,",
  "anya-e1203n:1606_0": "Nibbāṇaṁ santamicche tibhavabhayapariccāgahetuṁ gahetuṁ.",
  "anya-e1203n:1607_0": "Pañcamo paricchedo.",
  "anya-e1203n:1608_0": "409.",
  "anya-e1203n:1609_0": " Yo candagomi racitevarasaddasatthe,",
  "anya-e1203n:1610_0": "Ṭīkaṁ pasatthamakarittha ca pañcikāya;",
  "anya-e1203n:1611_0": "Buddhappabhāvajana niṁca akā samanta,",
  "anya-e1203n:1612_0": "Pāsādikāya vinayaṭṭhakathāya ṭīkaṁ.",
  "anya-e1203n:1613_0": "410.",
  "anya-e1203n:1614_0": " Aṅguttarāgamavaraṭṭhakathāya ṭīkaṁ,",
  "anya-e1203n:1615_0": "Sammobhavibbhama vighātakariṁ akāsi;",
  "anya-e1203n:1616_0": "Atthāya saṁyamigaṇassa padhānikassa,",
  "anya-e1203n:1617_0": "Ganthaṁ akā vinayasaṅgahanāmadheyyaṁ.",
  "anya-e1203n:1618_0": "411.",
  "anya-e1203n:1619_0": " Santindriyassapaṭipatti parāyaṇassa,",
  "anya-e1203n:1620_0": "Sallekha vutti niratassa samāhitassa;",
  "anya-e1203n:1621_0": "Appicchatādi guṇayoga vibhusanassa,",
  "anya-e1203n:1622_0": "Sambuddhasāsanamahodayakāraṇassa.",
  "anya-e1203n:1623_0": "412.",
  "anya-e1203n:1624_0": " Sabbesuācariyataṁ paramaṁ gatassa,",
  "anya-e1203n:1625_0": "Satthesu sabbasamayantara kovidassa;",
  "anya-e1203n:1626_0": "Sissenasāritanujassa mahādisāmi.",
  "anya-e1203n:1627_0": "413.",
  "anya-e1203n:1628_0": " Suddhanvayena karuṇādiguṇodayena,",
  "anya-e1203n:1629_0": "Takkāgamādi kusalena visāradena;",
  "anya-e1203n:1630_0": "Sabbattha patthaṭa sudhākararaṁsijāla,",
  "anya-e1203n:1631_0": "Saṅkāsakittivisarena parikkhakena.",
  "anya-e1203n:1632_0": "414.",
  "anya-e1203n:1633_0": " Saddhādhanena sakhilena ca dhammakitti,",
  "anya-e1203n:1634_0": "Nāmena rājagarunā cariyena eso;",
  "anya-e1203n:1635_0": "Sotuppasādajanano jinadantadhātu,",
  "anya-e1203n:1636_0": "Vaṁso kato nikhiladassipabhāvadīpo.",
  "anya-e1203n:1637_0": "415.",
  "anya-e1203n:1638_0": " Dhammo pavattatu cirāya munissarassa,",
  "anya-e1203n:1639_0": "Dhamme ṭhitā vasumatīpatayo bhavantu;",
  "anya-e1203n:1640_0": "Kāle pavassatu ghano nikhilā pajā’pi,",
  "anya-e1203n:1641_0": "Aññoññamettipaṭilābhasukhaṁ labhantu."
}