{
  "tika-vin11t18:0_0": "Uposathakkhandhakakathāvaṇṇanā",
  "tika-vin11t18:1_0": "2551-2.",
  "tika-vin11t18:1_1": "Yā ekādasahi sīmāvipattīhi vajjitā tisampattisaṁyutā nimittena nimittaṁ ghaṭetvā sammatā,",
  "tika-vin11t18:1_2": "sā ayaṁ baddhasīmā nāma siyāti yojanā.",
  "tika-vin11t18:1_3": "Tattha atikhuddakā,",
  "tika-vin11t18:1_4": "atimahatī,",
  "tika-vin11t18:1_5": "khaṇḍanimittā,",
  "tika-vin11t18:1_6": "chāyānimittā, animittā,",
  "tika-vin11t18:1_7": "bahisīme ṭhitasammatā,",
  "tika-vin11t18:1_8": "nadiyā sammatā,",
  "tika-vin11t18:1_9": "samudde sammatā,",
  "tika-vin11t18:1_10": "jātassare sammatā,",
  "tika-vin11t18:1_11": "sīmāya sīmaṁ sambhindantena sammatā,",
  "tika-vin11t18:1_12": "sīmāya sīmaṁ ajjhottharantena sammatāti ‘‘imehi ekādasahi ākārehi sīmato kammāni vipajjantī’’ti (pari.",
  "tika-vin11t18:1_13": "486) vacanato imā ekādasa vipattisīmāyo nāma,",
  "tika-vin11t18:1_14": "vipannasīmāti vuttaṁ hoti.",
  "tika-vin11t18:2_0": "Tattha atikhuddakā nāma yattha ekavīsati bhikkhū nisīdituṁ na sakkonti.",
  "tika-vin11t18:2_1": "Atimahatī nāma yā antamaso kesaggamattenāpi tiyojanaṁ atikkamitvā sammatā.",
  "tika-vin11t18:2_2": "Khaṇḍanimittā nāma aghaṭitanimittā vuccati.",
  "tika-vin11t18:2_3": "Puratthimāya disāya nimittaṁ kittetvā anukkameneva dakkhiṇāya,",
  "tika-vin11t18:2_4": "pacchimāya,",
  "tika-vin11t18:2_5": "uttarāya disāya kittetvā puna puratthimāya disāya pubbakittitaṁ paṭikittetvā ṭhapetuṁ vaṭṭati,",
  "tika-vin11t18:2_6": "evaṁ akhaṇḍanimittā hoti.",
  "tika-vin11t18:2_7": "Sace pana anukkamena āharitvā uttarāya disāya nimittaṁ kittetvā tattheva ṭhapeti,",
  "tika-vin11t18:2_8": "khaṇḍanimittā nāma hoti.",
  "tika-vin11t18:2_9": "Aparāpi khaṇḍanimittā nāma yā animittupagaṁ tacasārarukkhaṁ vā khāṇukaṁ vā paṁsupuñjavālikāpuñjānaṁ vā aññataraṁ antarā ekaṁ nimittaṁ katvā sammatā.",
  "tika-vin11t18:2_10": "Chāyānimittā nāma pabbatacchāyādīnaṁ yaṁ kiñci chāyaṁ nimittaṁ katvā sammatā.",
  "tika-vin11t18:2_11": "Animittā nāma sabbena sabbaṁ nimittāni akittetvā sammatā.",
  "tika-vin11t18:2_12": "Bahisīme ṭhitasammatā nāma nimittāni kittetvā nimittānaṁ bahi ṭhitena sammatā.",
  "tika-vin11t18:3_0": "Nadiyā samudde jātassare sammatā nāma etesu nadiādīsu sammatā.",
  "tika-vin11t18:3_1": "Sā hi evaṁ sammatāpi ‘‘sabbā,",
  "tika-vin11t18:3_2": "bhikkhave,",
  "tika-vin11t18:3_3": "nadī asīmā,",
  "tika-vin11t18:3_4": "sabbo samuddo asīmo,",
  "tika-vin11t18:3_5": "sabbo jātassaro asīmo’’ti (mahāva.",
  "tika-vin11t18:3_6": "148) vacanato asammatāva hoti.",
  "tika-vin11t18:3_7": "Sīmāya sīmaṁ sambhindantena sammatā nāma attano sīmāya paresaṁ sīmaṁ sambhindantena sammatā.",
  "tika-vin11t18:3_8": "Sace hi porāṇakassa vihārassa puratthimāya disāya ambo ceva jambū cāti dve rukkhā aññamaññaṁ saṁsaṭṭhaviṭapā honti,",
  "tika-vin11t18:3_9": "tesu ambassa pacchimadisābhāge jambū,",
  "tika-vin11t18:3_10": "vihārasīmā ca jambuṁ anto katvā ambaṁ kittetvā baddhā hoti,",
  "tika-vin11t18:3_11": "atha pacchā tassa vihārassa puratthimāya disāya vihāre kate sīmaṁ bandhantā bhikkhū taṁ ambaṁ anto katvā jambuṁ kittetvā bandhanti,",
  "tika-vin11t18:3_12": "sīmāya sīmaṁ sambhinnā hoti.",
  "tika-vin11t18:3_13": "Sīmāya sīmaṁ ajjhottharantena sammatā nāma attano sīmāya paresaṁ sīmaṁ ajjhottharantena sammatā.",
  "tika-vin11t18:3_14": "Sace hi paresaṁ baddhasīmaṁ sakalaṁ vā tassā padesaṁ vā anto katvā attano sīmaṁ sammannati,",
  "tika-vin11t18:3_15": "sīmāya sīmā ajjhottharitā nāma hotīti.",
  "tika-vin11t18:3_16": "Iti imāhi ekādasahi vipattisīmāhi vajjitāti attho.",
  "tika-vin11t18:4_0": "Tisampattisaṁyutāti nimittasampatti,",
  "tika-vin11t18:4_1": "parisāsampatti,",
  "tika-vin11t18:4_2": "kammavācāsampattīti imāhi tīhi sampattīhi samannāgatā.",
  "tika-vin11t18:4_3": "Tattha nimittasampattiyuttā nāma ‘‘pabbatanimittaṁ,",
  "tika-vin11t18:4_4": "pāsāṇanimittaṁ,",
  "tika-vin11t18:4_5": "vananimittaṁ,",
  "tika-vin11t18:4_6": "rukkhanimittaṁ,",
  "tika-vin11t18:4_7": "magganimittaṁ,",
  "tika-vin11t18:4_8": "vammikanimittaṁ,",
  "tika-vin11t18:4_9": "nadinimittaṁ,",
  "tika-vin11t18:4_10": "udakanimitta’’nti (mahāva.",
  "tika-vin11t18:4_11": "138) evaṁ vuttesu aṭṭhasu nimittesu tasmiṁ tasmiṁ disābhāge yathāladdhāni nimittupagāni nimittāni ‘‘puratthimāya disāya kiṁ nimittaṁ? Pabbato, bhante,",
  "tika-vin11t18:4_12": "eso pabbato nimitta’’ntiādinā nayena sammā kittetvā sammatā.",
  "tika-vin11t18:5_0": "Parisāsampattiyuttā nāma sabbantimena paricchedena catūhi bhikkhūhi sannipatitvā yāvatikā tasmiṁ gāmakhette",
  "tika-vin11t18:5_1": "baddhasīmaṁ vā nadisamuddajātassare vā anokkamitvā ṭhitā bhikkhū,",
  "tika-vin11t18:5_2": "te sabbe hatthapāse vā katvā,",
  "tika-vin11t18:5_3": "chandaṁ vā āharitvā sammatā.",
  "tika-vin11t18:6_0": "Kammavācāsampattiyuttā nāma ‘‘suṇātu me,",
  "tika-vin11t18:6_1": "bhante saṅgho,",
  "tika-vin11t18:6_2": "yāvatā samantā nimittā kittitā’’tiādinā (mahāva.",
  "tika-vin11t18:6_3": "139) nayena vuttāya parisuddhāya ñattidutiyakammavācāya sammatā.",
  "tika-vin11t18:6_4": "Evaṁ ekādasa vipattisīmāyo atikkamitvā tividhasampattiyuttā nimittena nimittaṁ ghaṭetvā sammatā sīmā baddhasīmāti veditabbā.",
  "tika-vin11t18:7_0": "2553-4.",
  "tika-vin11t18:7_1": "Khaṇḍasamānasaṁvāsaavippavāsā ādayo ādibhūtā,",
  "tika-vin11t18:7_2": "ādimhi vā yāsaṁ sīmānaṁ tā khaṇḍasamānasaṁvāsāvippavāsādī, tāsaṁ,",
  "tika-vin11t18:7_3": "tāhi vā pabhedo khaṇḍasamānasaṁvāsādibhedo,",
  "tika-vin11t18:7_4": "tato khaṇḍasamānasaṁvāsādibhedato,",
  "tika-vin11t18:7_5": "khaṇḍasīmā,",
  "tika-vin11t18:7_6": "samānasaṁvāsasīmā,",
  "tika-vin11t18:7_7": "avippavāsasīmāti imāsaṁ sīmānaṁ etāhi vā karaṇabhūtāhi,",
  "tika-vin11t18:7_8": "hetubhūtāhi vā jātena vibhāgenāti vuttaṁ hoti.",
  "tika-vin11t18:7_9": "Samānasaṁvāsāvippavāsānamantare khaṇḍā paricchinnā tāhi asaṅkarā sīmā khaṇḍasīmā nāma.",
  "tika-vin11t18:7_10": "Samānasaṁvāsehi bhikkhūhi ekato uposathādiko saṁvāso ettha karīyatīti samānasaṁvāsā nāma.",
  "tika-vin11t18:7_11": "Avippavāsāya lakkhaṇaṁ ‘‘bandhitvā’’tiādinā vakkhati.",
  "tika-vin11t18:7_12": "Iti baddhā tidhā vuttāti evaṁ baddhasīmā tippabhedā vuttā.",
  "tika-vin11t18:8_0": "Udakukkhepāti hetumhi nissakkavacanaṁ.",
  "tika-vin11t18:8_1": "Sattannaṁ abbhantarānaṁ samāhārā sattabbhantarā,",
  "tika-vin11t18:8_2": "tatopi ca.",
  "tika-vin11t18:8_3": "Abaddhāpi tividhāti sambandho.",
  "tika-vin11t18:8_4": "Tatthāti tāsu tīsu abaddhasīmāsu.",
  "tika-vin11t18:8_5": "Gāmaparicchedoti sabbadisāsu sīmaṁ paricchinditvā ‘‘imassa padesassa ettako karo’’ti evaṁ karena niyamito gāmappadeso. Yathāha –",
  "tika-vin11t18:8_6": "‘‘yattake padese tassa gāmassa bhojakā baliṁ haranti ,",
  "tika-vin11t18:8_7": "so padeso appo vā hotu mahanto vā,",
  "tika-vin11t18:8_8": "‘gāmasīmā’tveva saṅkhyaṁ gacchati.",
  "tika-vin11t18:8_9": "Yampi ekasmiṁyeva gāmakkhette ekaṁ padesaṁ ‘ayaṁ visuṁ gāmo hotū’ti paricchinditvā rājā kassaci deti,",
  "tika-vin11t18:8_10": "sopi visuṁgāmasīmā hotiyevā’’ti (mahāva. aṭṭha. 147).",
  "tika-vin11t18:9_0": "‘‘Gāmaparicchedo’’ti iminā ca nagaraparicchedo ca saṅgahito. Yathāha –",
  "tika-vin11t18:9_1": "‘‘gāmaggahaṇena cettha nagarampi gahitameva hotī’’ti (mahāva. aṭṭha. 147).",
  "tika-vin11t18:9_2": "Nigamasīmāya visuṁyeva vuttattā tassā idha saṅgaho na vattabbo.",
  "tika-vin11t18:9_3": "Vuttañhi pāḷiyaṁ ‘‘yaṁ gāmaṁ vā nigamaṁ vā upanissāya viharati.",
  "tika-vin11t18:9_4": "Yā tassa vā gāmassa gāmasīmā,",
  "tika-vin11t18:9_5": "nigamassa vā nigamasīmā,",
  "tika-vin11t18:9_6": "ayaṁ tattha samānasaṁvāsā ekuposathā’’ti (mahāva. 147).",
  "tika-vin11t18:9_7": "Imissā visuṁyeva lakkhaṇassa vuttattā gāmasīmālakkhaṇeneva upalakkhitā.",
  "tika-vin11t18:10_0": "2555.‘‘Jātassare’’tiādīsu jātassarādīnaṁ lakkhaṇaṁ evaṁ veditabbaṁ –",
  "tika-vin11t18:10_1": "yo pana kenaci khaṇitvā akato sayaṁjāto sobbho samantato āgatena udakena pūrito tiṭṭhati,",
  "tika-vin11t18:10_2": "yattha nadiyaṁ vakkhamānappakāre vassakāle udakaṁ santiṭṭhati,",
  "tika-vin11t18:10_3": "ayaṁ jātassaro nāma.",
  "tika-vin11t18:10_4": "Yopi nadiṁ vā samuddaṁ vā bhinditvā nikkhantaudakena khaṇito sobbho etaṁ lakkhaṇaṁ pāpuṇāti,",
  "tika-vin11t18:10_5": "ayampi jātassaroyeva.",
  "tika-vin11t18:10_6": "Samuddo pākaṭoyeva.",
  "tika-vin11t18:11_0": "Yassā dhammikānaṁ rājūnaṁ kāle anvaḍḍhamāsaṁ anudasāhaṁ anupañcāhaṁ anatikkamitvā deve vassante valāhakesu vigatamattesu sotaṁ pacchijjati,",
  "tika-vin11t18:11_1": "ayaṁ nadisaṅkhyaṁ na gacchati.",
  "tika-vin11t18:11_2": "Yassā pana īdise suvuṭṭhikāle vassānassa catumāse sotaṁ na pacchijjati,",
  "tika-vin11t18:11_3": "yattha titthena vā atitthena vā sikkhākaraṇīye āgatalakkhaṇena timaṇḍalaṁ paṭicchādetvā antaravāsakaṁ",
  "tika-vin11t18:11_4": "anukkhipitvā uttarantiyā bhikkhuniyā ekadvaṅgulamattampi antaravāsako temiyati,",
  "tika-vin11t18:11_5": "ayaṁ samuddaṁ vā pavisatu taḷākaṁ vā,",
  "tika-vin11t18:11_6": "pabhavato paṭṭhāya nadī nāma.",
  "tika-vin11t18:12_0": "Samantatoti samantā.",
  "tika-vin11t18:12_1": "Majjhimassāti thāmamajjhimassa purisassa.",
  "tika-vin11t18:12_2": "Udakukkhepoti vakkhamānena nayena thāmappamāṇena khittassa udakassa vā vālukāya vā patitaṭṭhānena paricchinno antopadeso.",
  "tika-vin11t18:12_3": "Yathā akkhadhuttā dāruguḷaṁ khipanti,",
  "tika-vin11t18:12_4": "evaṁ udakaṁ vā vālukaṁ vā hatthena gahetvā thāmamajjhimena purisena sabbathāmena khipitabbaṁ,",
  "tika-vin11t18:12_5": "tattha yattha evaṁ khittaṁ udakaṁ vā vālukā vā patati,",
  "tika-vin11t18:12_6": "ayaṁ udakukkhepo nāmāti.",
  "tika-vin11t18:12_7": "Udakukkhepasaññitoti ‘‘udakukkhepo’’ti sallakkhito.",
  "tika-vin11t18:13_0": "2556.Agāmake araññeti viñjhāṭavisadise gāmarahite mahāaraññe.",
  "tika-vin11t18:13_1": "Samantato sattevabbhantarāti attano ṭhitaṭṭhānato parikkhipitvā satteva abbhantarā yassā sīmāya paricchedo,",
  "tika-vin11t18:13_2": "ayaṁ sattabbhantaranāmikā sīmā nāma.",
  "tika-vin11t18:14_0": "2557.Guḷukkhepanayenāti akkhadhuttakānaṁ dāruguḷukkhipanākārena.",
  "tika-vin11t18:14_1": "Udakukkhepakāti udakukkhepasadisavasena.",
  "tika-vin11t18:15_0": "2558.",
  "tika-vin11t18:15_1": "Imāsaṁ dvinnaṁ sīmānaṁ vaḍḍhanakkamaṁ dassetumāha ‘‘abbhantarūdakukkhepā,",
  "tika-vin11t18:15_2": "ṭhitokāsā paraṁ siyu’’nti.",
  "tika-vin11t18:15_3": "Ṭhitokāsā paranti parisāya ṭhitaṭṭhānato paraṁ,",
  "tika-vin11t18:15_4": "parisapariyantato paṭṭhāya sattabbhantarā ca minitabbā,",
  "tika-vin11t18:15_5": "udakukkhepo ca kātabboti attho.",
  "tika-vin11t18:16_0": "2559-60.Antoparicchedeti udakukkhepena vā sattabbhantarehi vā paricchinnokāsassa anto.",
  "tika-vin11t18:16_1": "Hatthapāsaṁ vihāya ṭhito vā paraṁ tattakaṁ paricchedaṁ anatikkamma ṭhito vāti yojanā,",
  "tika-vin11t18:16_2": "sīmantarikatthāya ṭhapetabbaṁ ekaṁ udakukkhepaṁ vā sattabbhantaraṁ eva vā anatikkamma ṭhitoti attho.",
  "tika-vin11t18:17_0": "Kammaṁ vikopetīti anto ṭhito kammassa vaggabhāvakaraṇato,",
  "tika-vin11t18:17_1": "bahi tattakaṁ padesaṁ anatikkamitvā ṭhito aññassa saṅghassa gaṇapūraṇabhāvaṁ gacchanto sīmāya saṅkarabhāvakaraṇena kammaṁ vikopeti.",
  "tika-vin11t18:17_2": "Iti yasmā aṭṭhakathānayo,",
  "tika-vin11t18:17_3": "tasmā so antosīmāya hatthapāsaṁ vijahitvā ṭhito hatthapāse vā kātabbo,",
  "tika-vin11t18:17_4": "sīmantarikatthāya paricchinnokāsato bahi vā kātabbo.",
  "tika-vin11t18:17_5": "Tattakaṁ paricchedaṁ anatikkamitvā ṭhito yathāṭhitova sace aññassa kammassa gaṇapūrako na hoti,",
  "tika-vin11t18:17_6": "kammaṁ na kopetīti gahetabbaṁ.",
  "tika-vin11t18:18_0": "2561-2.Saṇṭhānanti tikoṭisaṇṭhānaṁ.",
  "tika-vin11t18:18_1": "Nimittanti pabbatādinimittaṁ.",
  "tika-vin11t18:18_2": "Disakittananti ‘‘puratthimāya disāya kiṁ nimitta’’ntiādinā disākittanaṁ.",
  "tika-vin11t18:18_3": "Pamāṇanti tiyojanaparamaṁ pamāṇaṁ .",
  "tika-vin11t18:18_4": "Sodhetvāti yasmiṁ gāmakkhette sīmaṁ bandhati,",
  "tika-vin11t18:18_5": "tattha vasante upasampannabhikkhū baddhasīmavihāre vasante sīmāya bahi gantuṁ adatvā,",
  "tika-vin11t18:18_6": "abaddhasīmavihāre vasante hatthapāsaṁ upanetabbe hatthapāsaṁ netvā avasese bahisīmāya katvā sabbamaggesu ārakkhaṁ vidahitvāti vuttaṁ hoti.",
  "tika-vin11t18:18_7": "Sīmanti khaṇḍasīmaṁ.",
  "tika-vin11t18:19_0": "Kīdisanti āha ‘‘tikoṇa’’ntiādi.",
  "tika-vin11t18:19_1": "Paṇavūpamanti paṇavasaṇṭhānaṁ majjhe saṁkhittaṁ ubhayakoṭiyā vitthataṁ.",
  "tika-vin11t18:19_2": "‘‘Vitānākāraṁ dhanukākāra’’nti ākāra-saddo paccekaṁ yojetabbo.",
  "tika-vin11t18:19_3": "Dhanukākāranti āropitadhanusaṇṭhānaṁ,",
  "tika-vin11t18:19_4": "‘‘mudiṅgūpamaṁ sakaṭūpama’’nti upamā-saddo paccekaṁ yojetabbo.",
  "tika-vin11t18:19_5": "Mudiṅgūpamanti majjhe vitthataṁ ubhayakoṭiyā tanukaṁ turiyavisesaṁ mudiṅganti vadanti,",
  "tika-vin11t18:19_6": "tādisanti attho.",
  "tika-vin11t18:19_7": "Sīmaṁ bandheyyāti yojanā.",
  "tika-vin11t18:20_0": "2563.",
  "tika-vin11t18:20_1": "Pabbatādinimittupaganimittāni dassetumāha ‘‘pabbata’’ntiādi.",
  "tika-vin11t18:20_2": "Iti aṭṭha nimittāni dīpayeti yojanā.",
  "tika-vin11t18:20_3": "Tatrevaṁ saṅkhepato nimittupagatā veditabbā –",
  "tika-vin11t18:20_4": "suddhapaṁsusuddhapāsāṇaubhayamissakavasena (kaṅkhā. aṭṭha.",
  "tika-vin11t18:20_5": "nidānavaṇṇanā; mahāva. aṭṭha.",
  "tika-vin11t18:20_6": "138) tividhopi hi pabbato hatthippamāṇato paṭṭhāya uddhaṁ nimittupago,",
  "tika-vin11t18:20_7": "tato omakataro na vaṭṭati.",
  "tika-vin11t18:20_8": "Antosārehi vā antosāramissakehi vā rukkhehi catupañcarukkhamattampi vanaṁ nimittupagaṁ,",
  "tika-vin11t18:20_9": "tato ūnataraṁ na vaṭṭati.",
  "tika-vin11t18:20_10": "Pāsāṇanimitte ayaguḷampi pāsāṇasaṅkhyameva gacchati,",
  "tika-vin11t18:20_11": "tasmā yo koci pāsāṇo ukkaṁsena hatthippamāṇato omakataraṁ ādiṁ katvā heṭṭhimaparicchedena dvattiṁsapalaguḷapiṇḍaparimāṇo nimittupago,",
  "tika-vin11t18:20_12": "na tato khuddakataro.",
  "tika-vin11t18:20_13": "Piṭṭhipāsāṇo pana atimahantopi vaṭṭati.",
  "tika-vin11t18:20_14": "Rukkho jīvantoyeva antosāro bhūmiyaṁ patiṭṭhito antamaso ubbedhato aṭṭhaṅgulo pariṇāhato sūcidaṇḍappamāṇopi nimittupago,",
  "tika-vin11t18:20_15": "na tato oraṁ vaṭṭati.",
  "tika-vin11t18:20_16": "Maggo jaṅghamaggo vā hotu sakaṭamaggo vā,",
  "tika-vin11t18:20_17": "yo vinivijjhitvā dve tīṇi gāmakkhettāni gacchati,",
  "tika-vin11t18:20_18": "tādiso jaṅghasakaṭasatthehi vaḷañjiyamānoyeva nimittupago,",
  "tika-vin11t18:20_19": "avaḷañjo na vaṭṭati.",
  "tika-vin11t18:20_20": "Heṭṭhimaparicchedena taṁdivasaṁ jāto aṭṭhaṅgulubbedho govisāṇamattopi vammiko nimittupago,",
  "tika-vin11t18:20_21": "tato oraṁ na vaṭṭati.",
  "tika-vin11t18:20_22": "Udakaṁ yaṁ asandamānaṁ āvāṭapokkharaṇitaḷākajātassaraloṇisamuddādīsu ṭhitaṁ,",
  "tika-vin11t18:20_23": "taṁ ādiṁ katvā antamaso taṅkhaṇaṁyeva pathaviyaṁ khate āvāṭe ghaṭehi āharitvā pūritampi yāva kammavācāpariyosānā saṇṭhahanakaṁ nimittupagaṁ,",
  "tika-vin11t18:20_24": "itaraṁ sandamānakaṁ,",
  "tika-vin11t18:20_25": "vuttaparicchedakālaṁ atiṭṭhantaṁ,",
  "tika-vin11t18:20_26": "bhājanagataṁ vā na vaṭṭati.",
  "tika-vin11t18:20_27": "Yā abaddhasīmālakkhaṇe nadī vuttā,",
  "tika-vin11t18:20_28": "sā nimittupagā,",
  "tika-vin11t18:20_29": "aññā na vaṭṭatīti.",
  "tika-vin11t18:21_0": "2564.Tesūti niddhāraṇe bhummaṁ.",
  "tika-vin11t18:21_1": "Tīṇīti niddhāritabbadassanaṁ,",
  "tika-vin11t18:21_2": "iminā ekaṁ vā dve vā nimittāni na vaṭṭantīti dasseti. Yathāha –",
  "tika-vin11t18:21_3": "‘‘sā evaṁ sammannitvā bajjhamānā ekena,",
  "tika-vin11t18:21_4": "dvīhi vā nimittehi abaddhā hotī’’ti (mahāva. aṭṭha. 138).",
  "tika-vin11t18:21_5": "Satenāpīti ettha pi-saddo sambhāvanāyaṁ daṭṭhabbo,",
  "tika-vin11t18:21_6": "tena vīsatiyā,",
  "tika-vin11t18:21_7": "tiṁsāya vā nimittehi vattabbameva natthīti dīpeti.",
  "tika-vin11t18:22_0": "2565.",
  "tika-vin11t18:22_1": "Tiyojanaṁ paraṁ ukkaṭṭho paricchedo etissāti tiyojanaparā.",
  "tika-vin11t18:22_2": "‘‘Vīsatī’’tiādīnaṁ saṅkhyāne,",
  "tika-vin11t18:22_3": "saṅkhyeyye ca vattanato idha saṅkhyāne vattamānaṁ vīsati-saddaṁ gahetvā ekavīsati bhikkhūnanti bhinnādhikaraṇaniddeso katoti daṭṭhabbaṁ.",
  "tika-vin11t18:22_4": "‘‘Ekavīsati’’nti vattabbe gāthābandhavasena niggahītalopo,",
  "tika-vin11t18:22_5": "vīsativaggakaraṇīyaparamattā saṅghakammassa kammārahena saddhiṁ bhikkhūnaṁ ekavīsatiṁ gaṇhantīti attho,",
  "tika-vin11t18:22_6": "idañca nisinnānaṁ vasena vuttaṁ.",
  "tika-vin11t18:22_7": "Heṭṭhimantato hi yattha ekavīsati bhikkhū nisīdituṁ sakkonti,",
  "tika-vin11t18:22_8": "tattake padese sīmaṁ bandhituṁ vaṭṭatīti.",
  "tika-vin11t18:23_0": "2566.",
  "tika-vin11t18:23_1": "Yā ukkaṭṭhāyapi yā ca heṭṭhimāyapi kesaggamattatopi adhikā vā ūnā vā,",
  "tika-vin11t18:23_2": "etā dvepi sīmāyo ‘‘asīmā’’ti ādiccabandhunā vuttāti yojanā.",
  "tika-vin11t18:24_0": "2567.Samantato sabbameva nimittaṁ kittetvāti pubbadisānudisādīsu parito sabbadisāsu yathāladdhaṁ nimittopagaṁ",
  "tika-vin11t18:24_1": "sabbanimittaṁ ‘‘vinayadharena pucchitabbaṁ ‘puratthimāya disāya kiṁ nimitta’nti? ‘Pabbato,",
  "tika-vin11t18:24_2": "bhante’ti.",
  "tika-vin11t18:24_3": "Puna vinayadharena ‘eso pabbato nimitta’’ntiādinā (mahāva. aṭṭha.",
  "tika-vin11t18:24_4": "138) aṭṭhakathāyaṁ vuttanayena nimittena nimittaṁ ghaṭetvā kittetvā.",
  "tika-vin11t18:24_5": "Ñatti dutiyā yassāti viggaho,",
  "tika-vin11t18:24_6": "‘‘suṇātu me,",
  "tika-vin11t18:24_7": "bhante saṅgho,",
  "tika-vin11t18:24_8": "yāvatā samantā nimittā kittitā’’tiādinā (mahāva.",
  "tika-vin11t18:24_9": "139) padabhājane vuttena ñattidutiyena kammenāti attho.",
  "tika-vin11t18:24_10": "Arahati pahoti vinayadharoti adhippāyo.",
  "tika-vin11t18:25_0": "2568.Bandhitvāti yathāvuttalakkhaṇanayena samānasaṁvāsasīmaṁ paṭhamaṁ bandhitvā.",
  "tika-vin11t18:25_1": "Anantaranti kiccantarena byavahitaṁ akatvā,",
  "tika-vin11t18:25_2": "kālakkhepaṁ akatvāti vuttaṁ hoti,",
  "tika-vin11t18:25_3": "sīmaṁ samūhanitukāmānaṁ paccattikānaṁ okāsaṁ adatvāti adhippāyo.",
  "tika-vin11t18:25_4": "Pacchāti samānasaṁvāsasammutito pacchā.",
  "tika-vin11t18:25_5": "Cīvarāvippavāsakaṁ sammannitvāna yā baddhā,",
  "tika-vin11t18:25_6": "sā ‘‘avippavāsā’’ti vuccatīti yojanā.",
  "tika-vin11t18:26_0": "Tattha cīvarāvippavāsakaṁ sammannitvāna yā baddhāti ‘‘suṇātu me,",
  "tika-vin11t18:26_1": "bhante saṅgho,",
  "tika-vin11t18:26_2": "yā sā saṅghena sīmā sammatā samānasaṁvāsā ekuposathā…pe…",
  "tika-vin11t18:26_3": "ṭhapetvā gāmañca gāmūpacārañca,",
  "tika-vin11t18:26_4": "khamati saṅghassa,",
  "tika-vin11t18:26_5": "tasmā tuṇhī,",
  "tika-vin11t18:26_6": "evametaṁ dhārayāmī’’ti (mahāva.",
  "tika-vin11t18:26_7": "144) vuttanayena cīvarena avippavāsaṁ sammannitvā yā baddhā.",
  "tika-vin11t18:26_8": "Sā avippavāsāti vuccatīti tattha vasantānaṁ bhikkhūnaṁ cīvarena vippavāsanimittāpattiyā abhāvato tathā vuccati,",
  "tika-vin11t18:26_9": "‘‘avippavāsasīmā’’ti vuccatīti vuttaṁ hoti.",
  "tika-vin11t18:27_0": "2569.",
  "tika-vin11t18:27_1": "‘‘Yā kāci nadilakkhaṇappattā nadī nimittāni kittetvā ‘etaṁ baddhasīmaṁ karomā’ti katāpi asīmāva hotī’’tiādikaṁ (mahāva. aṭṭha.",
  "tika-vin11t18:27_2": "147) aṭṭhakathānayaṁ dassetumāha ‘‘nadī…pe…",
  "tika-vin11t18:27_3": "na vottharatī’’ti,",
  "tika-vin11t18:27_4": "na pattharati sīmābhāvena byāpinī na hotīti attho.",
  "tika-vin11t18:27_5": "Tenevāti yena na vottharati,",
  "tika-vin11t18:27_6": "teneva kāraṇena.",
  "tika-vin11t18:27_7": "Abravīti ‘‘sabbā,",
  "tika-vin11t18:27_8": "bhikkhave,",
  "tika-vin11t18:27_9": "nadī asīmā,",
  "tika-vin11t18:27_10": "sabbo samuddo asīmo,",
  "tika-vin11t18:27_11": "sabbo jātassaro asīmo’’ti (mahāva.",
  "tika-vin11t18:27_12": "147) avoca.",
  "tika-vin11t18:28_0": "Sīmākathāvaṇṇanā.",
  "tika-vin11t18:29_0": "2570.",
  "tika-vin11t18:29_1": "Aṭṭhamiyāpi uposathavohārattā dinavasena uposathānaṁ atirekattepi idha adhippeteyeva uposathe gahetvā āha ‘‘navevā’’ti.",
  "tika-vin11t18:30_0": "2571-3.",
  "tika-vin11t18:30_1": "Te sarūpato dassetumāha ‘‘cātuddaso…pe…",
  "tika-vin11t18:30_2": "kammenuposathā’’ti.",
  "tika-vin11t18:30_3": "Catuddasannaṁ pūraṇo cātuddaso.",
  "tika-vin11t18:30_4": "Pannarasannaṁ pūraṇo pannaraso.",
  "tika-vin11t18:30_5": "Yadā pana kosambakkhandhake (mahāva.",
  "tika-vin11t18:30_6": "451 ādayo) āgatanayena bhinne saṅghe osārite tasmiṁ bhikkhusmiṁ saṅgho tassa vatthussa vūpasamāya saṅghasāmaggiṁ karoti,",
  "tika-vin11t18:30_7": "tadā ‘‘tāvadeva uposatho kātabbo,",
  "tika-vin11t18:30_8": "pātimokkhaṁ uddisitabba’’nti (mahāva.",
  "tika-vin11t18:30_9": "475) vacanato ṭhapetvā cātuddasapannarase aññopi yo koci divaso sāmaggī uposathoti.",
  "tika-vin11t18:30_10": "Ettha iti-saddo luttaniddiṭṭho.",
  "tika-vin11t18:30_11": "Cātuddaso,",
  "tika-vin11t18:30_12": "pannaraso,",
  "tika-vin11t18:30_13": "sāmaggī ca uposathoti ete tayopi uposathā divaseneva niddiṭṭhā divaseneva vuttāti yojanā.",
  "tika-vin11t18:31_0": "Saṅgheuposathoti saṅghena kātabbauposatho.",
  "tika-vin11t18:31_1": "Gaṇepuggaluposathoti etthāpi eseva nayo.",
  "tika-vin11t18:31_2": "Sādhyasādhanalakkhaṇassa sambandhassa labbhamānattā ‘‘saṅghe’’tiādīsu sāmivacanappasaṅge bhummaniddeso.",
  "tika-vin11t18:31_3": "Uposatho sādhyo kammabhāvato,",
  "tika-vin11t18:31_4": "saṅghagaṇapuggalā sādhanaṁ kārakabhāvato.",
  "tika-vin11t18:32_0": "Suttassa uddeso suttuddeso,",
  "tika-vin11t18:32_1": "suttuddesoti abhidhānaṁ nāmaṁ yassa so suttuddesābhidhāno.",
  "tika-vin11t18:32_2": "Kammenāti kiccavasena.",
  "tika-vin11t18:33_0": "2574.",
  "tika-vin11t18:33_1": "‘‘Adhiṭṭhāna’’nti vāccaliṅgamapekkhitvā ‘‘niddiṭṭha’’nti napuṁsakaniddeso.",
  "tika-vin11t18:33_2": "Vāccaliṅgā hi tabbādayoti pātimokkho niddiṭṭho,",
  "tika-vin11t18:33_3": "pārisuddhi niddiṭṭhāti pumitthiliṅgena yojetabbā.",
  "tika-vin11t18:34_0": "2575.Vuttāti ‘‘pañcime,",
  "tika-vin11t18:34_1": "bhikkhave,",
  "tika-vin11t18:34_2": "pātimokkhuddesā,",
  "tika-vin11t18:34_3": "nidānaṁ uddisitvā avasesaṁ sutena sāvetabbaṁ,",
  "tika-vin11t18:34_4": "ayaṁ paṭhamo pātimokkhuddeso’’tiādinā (mahāva.",
  "tika-vin11t18:34_5": "150) desitā,",
  "tika-vin11t18:34_6": "sayañca tesañca uddese saṅkhepato dassetumāha ‘‘nidāna’’ntiādi.",
  "tika-vin11t18:34_7": "Sāvetabbanti ettha ‘‘sutenā’’ti seso.",
  "tika-vin11t18:34_8": "Sesakanti anuddiṭṭhaṭṭhānaṁ –",
  "tika-vin11t18:35_0": "‘‘Suṇātu me,",
  "tika-vin11t18:35_1": "bhante saṅgho…pe…",
  "tika-vin11t18:35_2": "āvikatā hissa phāsu hotīti imaṁ nidānaṁ uddisitvā ‘uddiṭṭhaṁ kho āyasmanto nidānaṁ,",
  "tika-vin11t18:35_3": "tatthāyasmante pucchāmi kaccittha parisuddhā,",
  "tika-vin11t18:35_4": "dutiyampi pucchāmi…pe…",
  "tika-vin11t18:35_5": "evametaṁ dhārayāmī’ti vatvā ‘uddiṭṭhaṁ kho āyasmanto nidānaṁ.",
  "tika-vin11t18:35_6": "Sutā kho panāyasmantehi cattāro pārājikā dhammā…pe…",
  "tika-vin11t18:35_7": "avivadamānehi sikkhitabba’’nti (mahāva. aṭṭha. 150) –",
  "tika-vin11t18:36_0": "Aṭṭhakathāya vuttanayena avasesaṁ sutena sāvetabbaṁ.",
  "tika-vin11t18:37_0": "2576.Sesesupīti uddiṭṭhāpekkhāya sesesu pārājikuddesādīsupi.",
  "tika-vin11t18:37_1": "‘‘Ayameva nayo ñeyyo’’ti sāmaññena vuttepi ‘‘vitthāreneva pañcamo’’ti vacanato vitthāruddese ‘‘sāvetabbaṁ tu sesaka’’nti ayaṁ nayo na labbhati.",
  "tika-vin11t18:37_2": "‘‘Sāvetabbaṁ tu sesaka’’nti vacanato pārājikuddesādīsu yasmiṁ vippakate antarāyo uppajjati,",
  "tika-vin11t18:37_3": "tena saddhiṁ avasesaṁ sutena sāvetabbaṁ.",
  "tika-vin11t18:37_4": "Nidānuddese pana anuddiṭṭhe sutena sāvetabbaṁ nāma natthi.",
  "tika-vin11t18:37_5": "Bhikkhunipātimokkhe aniyatuddesassa parihīnattā ‘‘bhikkhunīnañca cattāro’’ti vuttaṁ.",
  "tika-vin11t18:37_6": "Uddesā navime panāti bhikkhūnaṁ pañca,",
  "tika-vin11t18:37_7": "bhikkhunīnaṁ cattāroti ubhatopātimokkhe ime nava uddesā vuttāti attho.",
  "tika-vin11t18:38_0": "2577.Uposatheti saṅghuposathe.",
  "tika-vin11t18:38_1": "Antarāyanti rājantarāyādikaṁ dasavidhaṁ antarāyaṁ. Yathāha –",
  "tika-vin11t18:38_2": "‘‘rājantarāyo corantarāyo agyantarāyo udakantarāyo manussantarāyo amanussantarāyo vāḷantarāyo sarīsapantarāyo",
  "tika-vin11t18:38_3": "jīvitantarāyo brahmacariyantarāyo’’ti (mahāva. 150).",
  "tika-vin11t18:39_0": "Tattha sace bhikkhūsu ‘‘uposathaṁ karissāmā’’ti (mahāva. aṭṭha.",
  "tika-vin11t18:39_1": "150) nisinnesu rājā āgacchati,",
  "tika-vin11t18:39_2": "ayaṁ rājantarāyo.",
  "tika-vin11t18:39_3": "Corā āgacchanti ,",
  "tika-vin11t18:39_4": "ayaṁ corantarāyo.",
  "tika-vin11t18:39_5": "Davadāho āgacchati vā,",
  "tika-vin11t18:39_6": "āvāse vā aggi uṭṭhahati,",
  "tika-vin11t18:39_7": "ayaṁ agyantarāyo.",
  "tika-vin11t18:39_8": "Megho vā uṭṭheti,",
  "tika-vin11t18:39_9": "ogho vā āgacchati,",
  "tika-vin11t18:39_10": "ayaṁ udakantarāyo.",
  "tika-vin11t18:39_11": "Bahū manussā āgacchanti,",
  "tika-vin11t18:39_12": "ayaṁ manussantarāyo.",
  "tika-vin11t18:39_13": "Bhikkhuṁ yakkho gaṇhāti,",
  "tika-vin11t18:39_14": "ayaṁ amanussantarāyo.",
  "tika-vin11t18:39_15": "Byagghādayo caṇḍamigā āgacchanti,",
  "tika-vin11t18:39_16": "ayaṁ vāḷantarāyo.",
  "tika-vin11t18:39_17": "Bhikkhuṁ sappādayo ḍaṁsanti,",
  "tika-vin11t18:39_18": "ayaṁ sarīsapantarāyo.",
  "tika-vin11t18:39_19": "Bhikkhu gilāno vā hoti,",
  "tika-vin11t18:39_20": "kālaṁ vā karoti,",
  "tika-vin11t18:39_21": "verino vā taṁ māretuṁ gaṇhanti,",
  "tika-vin11t18:39_22": "ayaṁ jīvitantarāyo.",
  "tika-vin11t18:39_23": "Manussā ekaṁ vā bahuṁ vā bhikkhū brahmacariyā cāvetukāmā gaṇhanti,",
  "tika-vin11t18:39_24": "ayaṁ brahmacariyantarāyo.",
  "tika-vin11t18:40_0": "‘‘Cevā’’ti iminā antarāyeva antarāyasaññinā vitthāruddese akatepi anāpattīti dīpeti.",
  "tika-vin11t18:40_1": "Anuddesoti vitthārena anuddeso.",
  "tika-vin11t18:40_2": "Nivāritoti ‘‘na,",
  "tika-vin11t18:40_3": "bhikkhave,",
  "tika-vin11t18:40_4": "asati antarāye saṁkhittena pātimokkhaṁ uddisitabba’’ntiādinā (mahāva.",
  "tika-vin11t18:40_5": "150) paṭisiddho.",
  "tika-vin11t18:40_6": "Iminā ‘‘anujānāmi,",
  "tika-vin11t18:40_7": "bhikkhave,",
  "tika-vin11t18:40_8": "sati antarāye saṁkhittena pātimokkhaṁ uddisitu’’nti (mahāva.",
  "tika-vin11t18:40_9": "150) idampi vibhāvitaṁ hoti.",
  "tika-vin11t18:41_0": "2578.Tassāti pātimokkhassa.",
  "tika-vin11t18:41_1": "Issaraṇassa hetumāha ‘‘‘therādheyya’nti pāṭhato’’ti.",
  "tika-vin11t18:41_2": "Therādheyyanti therādhīnaṁ,",
  "tika-vin11t18:41_3": "therāyattanti attho.",
  "tika-vin11t18:41_4": "Pāṭhatoti pāḷivacanato.",
  "tika-vin11t18:41_5": "‘‘Yo tattha bhikkhu byatto paṭibalo,",
  "tika-vin11t18:41_6": "tassādheyyaṁ pātimokkha’’nti (mahāva.",
  "tika-vin11t18:41_7": "155) vacanato āha ‘‘avattantenā’’tiādi.",
  "tika-vin11t18:41_8": "Avattantenāti antamaso dvepi uddese uddisituṁ asakkontena.",
  "tika-vin11t18:41_9": "Therena yo ajjhiṭṭho,",
  "tika-vin11t18:41_10": "evamajjhiṭṭhassa yassa pana therassa, navassa,",
  "tika-vin11t18:41_11": "majjhimassa vā so pātimokkho vattati paguṇo hoti,",
  "tika-vin11t18:41_12": "so issaroti sambandho.",
  "tika-vin11t18:42_0": "Ajjhiṭṭhoti ‘‘tvaṁ, āvuso,",
  "tika-vin11t18:42_1": "pātimokkhaṁ uddisā’’ti āṇatto,",
  "tika-vin11t18:42_2": "iminā anāṇattassa uddisituṁ sāmatthiyā satipi anissarabhāvo dīpito hoti. Yathāha –",
  "tika-vin11t18:42_3": "‘‘sace therassa pañca vā cattāro vā tayo vā pātimokkhuddesā nāgacchanti,",
  "tika-vin11t18:42_4": "dve pana akhaṇḍā suvisadā vācuggatā honti,",
  "tika-vin11t18:42_5": "therāyattova pātimokkho.",
  "tika-vin11t18:42_6": "Sace pana ettakampi visadaṁ kātuṁ na sakkoti,",
  "tika-vin11t18:42_7": "byattassa bhikkhuno āyatto hotī’’ti (mahāva. aṭṭha. 155).",
  "tika-vin11t18:43_0": "2579.Uddisanteti pātimokkhuddesake pātimokkhaṁ uddisante.",
  "tika-vin11t18:43_1": "Samā vāti āvāsikehi gaṇanena samā vā.",
  "tika-vin11t18:43_2": "Appā vāti ūnā vā.",
  "tika-vin11t18:43_3": "Āgacchanti sace panāti sace pana āgantukā bhikkhū āgacchanti.",
  "tika-vin11t18:43_4": "Sesakanti anuddiṭṭhaṭṭhānaṁ.",
  "tika-vin11t18:44_0": "2580.Uddiṭṭhamatteti uddiṭṭhakkhaṇeyeva kathārambhato pubbameva.",
  "tika-vin11t18:44_1": "‘‘Vā’’ti idaṁ etthāpi yojetabbaṁ,",
  "tika-vin11t18:44_2": "iminā avuttaṁ ‘‘avuṭṭhitāya vā’’ti imaṁ vikappaṁ sampiṇḍeti.",
  "tika-vin11t18:44_3": "Avuṭṭhitāya parisāyāti ca bhikkhuparisāya aññamaññaṁ sukhakathāya nisinnāyayevāti attho.",
  "tika-vin11t18:44_4": "Parisāyāti ettha ‘‘ekaccāyā’’ti ca ‘‘sabbāyā’’ti ca seso.",
  "tika-vin11t18:44_5": "Bhikkhūnaṁ ekaccāya parisāya vuṭṭhitāya vā sabbāya parisāya vuṭṭhitāya vāti yojanā.",
  "tika-vin11t18:44_6": "Tesanti vuttappakārānaṁ āvāsikānaṁ.",
  "tika-vin11t18:44_7": "Mūleti santike.",
  "tika-vin11t18:44_8": "Pārisuddhi kātabbāti yojanā.",
  "tika-vin11t18:44_9": "‘‘Idha pana,",
  "tika-vin11t18:44_10": "bhikkhave…pe…",
  "tika-vin11t18:44_11": "āgacchanti bahutarā, tehi,",
  "tika-vin11t18:44_12": "bhikkhave,",
  "tika-vin11t18:44_13": "bhikkhūhi puna pātimokkhaṁ uddisitabba’’nti vuttanayaṁ dassetumāha ‘‘sace bahū’’ti.",
  "tika-vin11t18:44_14": "Ettha ‘‘puna pātimokkhaṁ uddisitabba’’nti seso.",
  "tika-vin11t18:44_15": "Sabbavikappesu pubbakiccaṁ katvā puna pātimokkhaṁ uddisitabbanti attho.",
  "tika-vin11t18:44_16": "Ayaṁ panettha sesavinicchayo –",
  "tika-vin11t18:45_0": "‘‘Pannarasovāsikānaṁ, itarānaṁ sacetaro;",
  "tika-vin11t18:46_0": "Samānetarenuvattantu, purimānaṁ sacedhikā;",
  "tika-vin11t18:47_0": "Purimā anuvattantu, tesaṁ sesepyayaṁ nayo.",
  "tika-vin11t18:48_0": "‘‘Pāṭipadovāsikānaṁ ,",
  "tika-vin11t18:49_0": "Itarānaṁ uposatho;",
  "tika-vin11t18:50_0": "Samathokānaṁ sāmaggiṁ,",
  "tika-vin11t18:51_0": "Mūlaṭṭhā dentu kāmato.",
  "tika-vin11t18:52_0": "Bahi gantvāna kātabbo,",
  "tika-vin11t18:53_0": "No ce denti uposatho;",
  "tika-vin11t18:54_0": "Deyyānicchāya sāmaggī,",
  "tika-vin11t18:55_0": "Bahūsu bahi vā vaje.",
  "tika-vin11t18:56_0": "‘‘Pāṭipadegantukānaṁ, evameva ayaṁ nayo;",
  "tika-vin11t18:57_0": "Sāveyya suttaṁ sañcicca, assāventassa dukkaṭanti.",
  "tika-vin11t18:58_0": "2581.Viniddiṭṭhassāti āṇattassa,",
  "tika-vin11t18:58_1": "iminā itaresaṁ anāpattīti dīpeti.",
  "tika-vin11t18:58_2": "Idha ‘‘agilānassā’’ti seso.",
  "tika-vin11t18:58_3": "Therena āṇāpentena ‘‘kiñci kammaṁ karonto vā sadākālameva eko vā bhāranittharaṇako vā sarabhāṇakadhammakathikādīsu",
  "tika-vin11t18:58_4": "aññataro vā na uposathāgārasammajjanatthaṁ āṇāpetabbo,",
  "tika-vin11t18:58_5": "avasesā pana vārena āṇāpetabbā’’ti (mahāva. aṭṭha.",
  "tika-vin11t18:58_6": "159) aṭṭhakathāya vuttavidhinā āṇāpetabbo.",
  "tika-vin11t18:58_7": "Sace āṇatto sammajjaniṁ tāvakālikampi na labhati,",
  "tika-vin11t18:58_8": "sākhābhaṅgaṁ kappiyaṁ kāretvā sammajjitabbaṁ.",
  "tika-vin11t18:58_9": "Tampi alabhantassa laddhakappiyaṁ hoti.",
  "tika-vin11t18:59_0": "Āsanapaññāpanāṇattiyampi vuttanayeneva āṇāpetabbo.",
  "tika-vin11t18:59_1": "Āṇāpentena ca sace uposathāgāre āsanāni natthi,",
  "tika-vin11t18:59_2": "saṅghikāvāsatopi āharitvā paññapetvā puna āharitabbāni.",
  "tika-vin11t18:59_3": "Āsanesu asati kaṭasārakepi taṭṭikāyopi paññapetuṁ vaṭṭati,",
  "tika-vin11t18:59_4": "taṭṭikāsupi asati sākhābhaṅgāni kappiyaṁ kāretvā paññapetabbāni,",
  "tika-vin11t18:59_5": "kappiyakārakaṁ alabhantassa laddhakappiyaṁ hoti.",
  "tika-vin11t18:60_0": "Padīpakaraṇepi vuttanayeneva āṇāpetabbo.",
  "tika-vin11t18:60_1": "Āṇāpentena ca ‘‘asukasmiṁ nāma okāse telaṁ vā vaṭṭi vā kapallikā vā atthi,",
  "tika-vin11t18:60_2": "taṁ gahetvā karohī’’ti vattabbo.",
  "tika-vin11t18:60_3": "Sace telādīni natthi ,",
  "tika-vin11t18:60_4": "bhikkhācārenapi pariyesitabbāni.",
  "tika-vin11t18:60_5": "Pariyesitvā alabhantassa laddhakappiyaṁ hoti.",
  "tika-vin11t18:60_6": "Apica kapāle aggipi jāletabbo.",
  "tika-vin11t18:61_0": "2582.Dīpanti ettha ‘‘jāletvā’’ti seso.",
  "tika-vin11t18:61_1": "Atha vā ‘‘katvā’’ti iminā ca yojetabbaṁ.",
  "tika-vin11t18:61_2": "Gaṇañattiṁ ṭhapetvāti ‘‘suṇantu me,",
  "tika-vin11t18:61_3": "āyasmantā,",
  "tika-vin11t18:61_4": "ajjuposatho pannaraso,",
  "tika-vin11t18:61_5": "yadāyasmantānaṁ pattakallaṁ,",
  "tika-vin11t18:61_6": "mayaṁ aññamaññaṁ pārisuddhiuposathaṁ kareyyāmā’’ti evaṁ gaṇañattiṁ nikkhipitvā.",
  "tika-vin11t18:61_7": "Kattabbo tīhuposathoti tīhi bhikkhūhi uposatho kātabbo.",
  "tika-vin11t18:61_8": "Tīsu therena ekaṁsaṁ uttarāsaṅgaṁ katvā ukkuṭikaṁ nisīditvā añjaliṁ paggahetvā dve evaṁ tikkhattumeva vattabbo ‘‘parisuddho ahaṁ, āvuso,",
  "tika-vin11t18:61_9": "‘parisuddho’ti maṁ dhārethā’’ti (mahāva. 168). Dutiyena,",
  "tika-vin11t18:61_10": "tatiyena ca yathākkamaṁ ‘‘parisuddho ahaṁ, bhante,",
  "tika-vin11t18:61_11": "‘parisuddho’ti maṁ dhārethā’’ti tikkhattumeva vattabbaṁ.",
  "tika-vin11t18:62_0": "2583.",
  "tika-vin11t18:62_1": "Pubbakiccādīni katvā ñattiṁ aṭṭhapetvā therena navo evaṁ tikkhattumeva vattabbo ‘‘parisuddho ahaṁ, āvuso ,",
  "tika-vin11t18:62_2": "‘parisuddho’ti maṁ dhārehī’’ti (mahāva. 168),",
  "tika-vin11t18:62_3": "navena theropi ‘‘parisuddho ahaṁ, bhante,",
  "tika-vin11t18:62_4": "‘parisuddho’ti maṁ dhārethā’’ti (mahāva.",
  "tika-vin11t18:62_5": "168) tikkhattuṁ vattabbo.",
  "tika-vin11t18:62_6": "Imasmiṁ pana vāre ñattiyā aṭṭhapanañca ‘‘dhārehī’’ti ekavacananiddeso cāti ettakova visesoti taṁ anādiyitvā",
  "tika-vin11t18:62_7": "puggalena kātabbaṁ uposathavidhiṁ dassetumāha ‘‘pubbakiccaṁ samāpetvā,",
  "tika-vin11t18:62_8": "adhiṭṭheyya panekako’’ti.",
  "tika-vin11t18:62_9": "Adhiṭṭheyyāti ‘‘ajja me uposatho,",
  "tika-vin11t18:62_10": "pannaraso’ti vā ‘cātuddaso’ti vā adhiṭṭhāmī’’ti adhiṭṭheyya.",
  "tika-vin11t18:62_11": "Assāti avasāne vuttapuggalaṁ sandhāya ekavacananiddeso.",
  "tika-vin11t18:62_12": "Yathāvutto saṅghopi tayopi dvepi attano attano anuññātaṁ uposathaṁ antarāyaṁ vinā sace na karonti,",
  "tika-vin11t18:62_13": "evameva āpattimāpajjantīti veditabbo.",
  "tika-vin11t18:63_0": "2584-5.",
  "tika-vin11t18:63_1": "Idāni ‘‘cattārimāni,",
  "tika-vin11t18:63_2": "bhikkhave,",
  "tika-vin11t18:63_3": "uposathakammāni,",
  "tika-vin11t18:63_4": "adhammena vaggaṁ uposathakamma’’ntiādinā (mahāva.",
  "tika-vin11t18:63_5": "149) nayena vuttaṁ kammacatukkaṁ dassetumāha ‘‘adhammena ca vaggenā’’tiādi.",
  "tika-vin11t18:63_6": "Adhammena vaggena kammaṁ,",
  "tika-vin11t18:63_7": "adhammato samaggena kammaṁ,",
  "tika-vin11t18:63_8": "dhammena vaggena kammaṁ,",
  "tika-vin11t18:63_9": "dhammato samaggena kammanti etāni cattāri uposathassa kammānīti jino abravīti yojanā.",
  "tika-vin11t18:63_10": "Catūsvapi panetesūti etesu catūsu kammesu pana.",
  "tika-vin11t18:63_11": "Catutthanti ‘‘samaggena ca dhammato’’ti vuttaṁ catutthaṁ uposathakammaṁ ‘‘dhammakamma’’nti adhippetaṁ.",
  "tika-vin11t18:64_0": "2586-7.",
  "tika-vin11t18:64_1": "Tāni kammāni vibhāvetumāha ‘‘adhammenidhā’’tiādi.",
  "tika-vin11t18:64_2": "Idha imasmiṁ sāsane ettha etesu catūsu uposathesu.",
  "tika-vin11t18:64_3": "Adhammena vaggo uposatho katamoti kathetukāmatāpucchā.",
  "tika-vin11t18:64_4": "Yattha yassaṁ ekasīmāyaṁ bhikkhuno cattāro vasantīti yojanā.",
  "tika-vin11t18:65_0": "Tatra ekassa pārisuddhiṁ ānayitvā te tayo janā pārisuddhiṁ uposathaṁ karonti ce,",
  "tika-vin11t18:65_1": "evaṁ kato uposatho adhammo vagguposatho nāmāti yojanā,",
  "tika-vin11t18:65_2": "ekasīmaṭṭhehi catūhi saṅghuposathe kātabbe gaṇuposathassa katattā adhammo ca saṅghamajjhaṁ vinā gaṇamajjhaṁ",
  "tika-vin11t18:65_3": "pārisuddhiyā agamanato tassa hatthapāsaṁ anupagamanena vaggo ca hotīti attho.",
  "tika-vin11t18:66_0": "2588.Adhammena samaggoti ettha ‘‘uposatho katamo’’ti anuvattetabbaṁ.",
  "tika-vin11t18:66_1": "‘‘Bhikkhuno ekato’’ti padacchedo.",
  "tika-vin11t18:66_2": "‘‘Hoti adhammiko’’ti padacchedo.",
  "tika-vin11t18:66_3": "Catūhi samaggehi saṅghuposathe kātabbe gaṇuposathakaraṇaṁ adhammo,",
  "tika-vin11t18:66_4": "hatthapāsupagamanato samaggo hoti.",
  "tika-vin11t18:67_0": "2589-90.",
  "tika-vin11t18:67_1": "Yo uposatho dhammena vaggo hoti,",
  "tika-vin11t18:67_2": "so katamoti yojanā.",
  "tika-vin11t18:67_3": "Yattha yassaṁ ekasīmāyaṁ cattāro bhikkhuno vasanti,",
  "tika-vin11t18:67_4": "tatra ekassa pārisuddhiṁ ānayitvā te tayo janā pātimokkhaṁ uddisante ce,",
  "tika-vin11t18:67_5": "dhammena vaggo uposatho hotīti yojanā.",
  "tika-vin11t18:67_6": "Ekasīmaṭṭhehi catūhi saṅghuposathassa katattā dhammo,",
  "tika-vin11t18:67_7": "ekassa hatthapāsaṁ anupagamanena vaggo ca hotīti attho.",
  "tika-vin11t18:68_0": "2591.",
  "tika-vin11t18:68_1": "Yo dhammato samaggo,",
  "tika-vin11t18:68_2": "so katamoti yojanā.",
  "tika-vin11t18:68_3": "Idha imasmiṁ sāsane cattāro bhikkhuno ekato pātimokkhaṁ uddisanti ce,",
  "tika-vin11t18:68_4": "ayaṁ dhammato samaggo uposathoti mato adhippetoti yojanā.",
  "tika-vin11t18:68_5": "Catūhi saṅghuposathassa katattā dhammo,",
  "tika-vin11t18:68_6": "ekassāpi hatthapāsaṁ avijahanena samaggoti adhippāyo.",
  "tika-vin11t18:69_0": "2592.Vagge saṅghe vaggoti saññino,",
  "tika-vin11t18:69_1": "samagge ca saṅghe vaggoti saññino ubhayattha vimatissa vā uposathaṁ karontassa dukkaṭaṁ āpatti hotīti yojanā.",
  "tika-vin11t18:70_0": "2593.Bhedādhippāyatoti ‘‘nassantete,",
  "tika-vin11t18:70_1": "vinassantete,",
  "tika-vin11t18:70_2": "ko tehi attho’’ti evaṁ bhedapurekkhāratāya ‘‘uposathaṁ karontassā’’ti ānetvā yojetabbaṁ.",
  "tika-vin11t18:70_3": "Tassa bhikkhuno thullaccayaṁ hoti akusalabalavatāya ca thullaccayaṁ hotīti. Yathāha –",
  "tika-vin11t18:70_4": "‘‘bhedapurekkhārapannarasake akusalabalavatāya thullaccayaṁ vutta’’nti (mahāva. aṭṭha. 176).",
  "tika-vin11t18:70_5": "Vagge vā samagge vā saṅghe samaggo iti saññino uposathaṁ karontassa anāpattīti yojanā.",
  "tika-vin11t18:70_6": "Avaseso panettha vattabbavinicchayo pavāraṇavinicchayāvasāne ‘‘pārisuddhippadānenā’’tiādīhi (vi. vi.",
  "tika-vin11t18:70_7": "2642) ekato vattumicchantena na vutto.",
  "tika-vin11t18:71_0": "2594-5.‘‘Ukkhittenā’’tiādikāni karaṇavacanantāni padāni ‘‘sahā’’ti iminā saddhiṁ ‘‘uposatho na kātabbo’’ti padena paccekaṁ yojetabbāni.",
  "tika-vin11t18:71_1": "Ukkhittenāti āpattiyā adassane ukkhittako,",
  "tika-vin11t18:71_2": "āpattiyā appaṭikamme ukkhittako,",
  "tika-vin11t18:71_3": "pāpikāya diṭṭhiyā appaṭinissagge ukkhittakoti tividhena ukkhittena.",
  "tika-vin11t18:71_4": "Etesu hi tividhe ukkhittake sati uposathaṁ karonto saṅgho pācittiyaṁ āpajjati.",
  "tika-vin11t18:72_0": "‘‘Gahaṭṭhenā’’ti iminā titthiyopi saṅgahito.",
  "tika-vin11t18:72_1": "Sesehi sahadhammihīti bhikkhunī,",
  "tika-vin11t18:72_2": "sikkhamānā, sāmaṇero,",
  "tika-vin11t18:72_3": "sāmaṇerīti catūhi sahadhammikehi.",
  "tika-vin11t18:72_4": "Cutanikkhittasikkhehīti ettha cuto ca nikkhittasikkho cāti viggaho.",
  "tika-vin11t18:72_5": "Cuto nāma antimavatthuṁ ajjhāpannako.",
  "tika-vin11t18:72_6": "Nikkhittasikkho nāma sikkhāpaccakkhātako.",
  "tika-vin11t18:73_0": "Ekādasahīti paṇḍako,",
  "tika-vin11t18:73_1": "theyyasaṁvāsako,",
  "tika-vin11t18:73_2": "titthiyapakkantako,",
  "tika-vin11t18:73_3": "tiracchānagato,",
  "tika-vin11t18:73_4": "mātughātako,",
  "tika-vin11t18:73_5": "pitughātako,",
  "tika-vin11t18:73_6": "arahantaghātako,",
  "tika-vin11t18:73_7": "bhikkhunidūsako,",
  "tika-vin11t18:73_8": "saṅghabhedako ,",
  "tika-vin11t18:73_9": "lohituppādako,",
  "tika-vin11t18:73_10": "ubhatobyañjanakoti imehi ekādasahi abhabbehi.",
  "tika-vin11t18:74_0": "Sabhāgāpattikena vā saha uposatho na kātabbo,",
  "tika-vin11t18:74_1": "pārivutthena chandena uposatho na kātabbo,",
  "tika-vin11t18:74_2": "karoto dukkaṭaṁ hotīti yojanā.",
  "tika-vin11t18:74_3": "Evaṁ ukkhittavajjitesu sabbavikappesu dukkaṭameva veditabbaṁ.",
  "tika-vin11t18:74_4": "‘‘Yaṁ dvepi janā vikālabhojanādinā sabhāgavatthunā āpattiṁ āpajjanti,",
  "tika-vin11t18:74_5": "evarūpā vatthusabhāgā ‘sabhāgā’ti vuccatī’’ti (mahāva. aṭṭha.",
  "tika-vin11t18:74_6": "169) vacanato ‘‘sabhāgāpattī’’ti vatthusabhāgāpattiyeva gahetabbā.",
  "tika-vin11t18:75_0": "Uposathadivase sabbova saṅgho sace sabhāgāpattiṁ āpanno hoti,",
  "tika-vin11t18:76_0": "‘‘Idha pana,",
  "tika-vin11t18:76_1": "bhikkhave,",
  "tika-vin11t18:76_2": "aññatarasmiṁ āvāse tadahuposathe sabbo saṅgho sabhāgaṁ āpattiṁ āpanno hoti, tehi,",
  "tika-vin11t18:76_3": "bhikkhave,",
  "tika-vin11t18:76_4": "bhikkhūhi eko bhikkhu sāmantā āvāsā sajjukaṁ pāhetabbo ‘gacchāvuso,",
  "tika-vin11t18:76_5": "taṁ āpattiṁ paṭikaritvā āgaccha,",
  "tika-vin11t18:76_6": "mayaṁ te santike taṁ āpattiṁ paṭikarissāmā’ti.",
  "tika-vin11t18:76_7": "Evañcetaṁ labhetha,",
  "tika-vin11t18:76_8": "iccetaṁ kusalaṁ.",
  "tika-vin11t18:76_9": "No ce labhetha,",
  "tika-vin11t18:76_10": "byattena bhikkhunā paṭibalena saṅgho ñāpetabbo –",
  "tika-vin11t18:76_11": "‘suṇātu me,",
  "tika-vin11t18:76_12": "bhante saṅgho,",
  "tika-vin11t18:76_13": "ayaṁ sabbo saṅgho sabhāgaṁ āpattiṁ āpanno,",
  "tika-vin11t18:76_14": "yadā aññaṁ bhikkhuṁ suddhaṁ anāpattikaṁ passissati,",
  "tika-vin11t18:76_15": "tadā tassa santike taṁ āpattiṁ paṭikarissatī’’ti (mahāva. 171) ca,",
  "tika-vin11t18:77_0": "Vematiko ce hoti,",
  "tika-vin11t18:78_0": "‘‘Suṇātu me,",
  "tika-vin11t18:78_1": "bhante saṅgho,",
  "tika-vin11t18:78_2": "ayaṁ sabbo saṅgho sabhāgāya āpattiyā vematiko,",
  "tika-vin11t18:78_3": "yadā nibbematiko bhavissati,",
  "tika-vin11t18:78_4": "tadā taṁ āpattiṁ paṭikarissatī’’ti (mahāva. 171) ca,",
  "tika-vin11t18:79_0": "Vuttanayena uposatho kātabbo.",
  "tika-vin11t18:80_0": "Ettha ca sajjhukanti tadahevāgamanatthāya.",
  "tika-vin11t18:80_1": "Gaṇuposathādīsupi eseva nayo.",
  "tika-vin11t18:80_2": "Vuttañhi aṭṭhakathāgaṇṭhipade ‘‘yathā saṅgho sabhāgaṁ āpattiṁ āpajjitvā suddhaṁ alabhitvā ‘yadā suddhaṁ passissati,",
  "tika-vin11t18:80_3": "tadā tassa santike taṁ āpattiṁ paṭikarissatī’ti vatvā uposathaṁ kātuṁ labhati,",
  "tika-vin11t18:80_4": "evaṁ dvīhipi aññamaññaṁ ārocetvā uposathaṁ kātuṁ vaṭṭati.",
  "tika-vin11t18:80_5": "Ekenāpi ‘parisuddhaṁ labhitvā paṭikarissāmī’ti ābhogaṁ katvā kātuṁ vaṭṭati kirā’’ti.",
  "tika-vin11t18:80_6": "Kirāti cettha anussavatthe daṭṭhabbo,",
  "tika-vin11t18:80_7": "na panāruciyaṁ.",
  "tika-vin11t18:81_0": "Pārivutthena chandenāti chandaṁ āharitvā kammaṁ kātuṁ nisinnenapi ‘‘asubhalakkhaṇatādinā kenaci kāraṇena",
  "tika-vin11t18:81_1": "na karissāmī’’ti vissaṭṭhe chande sace puna karissati,",
  "tika-vin11t18:81_2": "puna chandapārisuddhiṁ āharitvā kātabbaṁ. Yathāha –",
  "tika-vin11t18:81_3": "‘‘etasmiṁ pārivāsiye puna chandapārisuddhiṁ anānetvā kammaṁ kātuṁ na vaṭṭatī’’ti (mahāva. aṭṭha. 1167).",
  "tika-vin11t18:82_0": "2596.Adesetvāpanāpattinti āpannaṁ āpattiṁ adesetvā.",
  "tika-vin11t18:82_1": "Nāvikatvāna vematinti ‘‘ahaṁ, bhante,",
  "tika-vin11t18:82_2": "sambahulāsu āpattīsu vematiko,",
  "tika-vin11t18:82_3": "yadā nibbematiko bhavissāmi,",
  "tika-vin11t18:82_4": "tadā tā āpattiyo paṭikarissāmī’’ti vimatiṁ anārocetvā.",
  "tika-vin11t18:82_5": "‘‘Yadā nibbematikoti ettha sace panesa nibbematiko na hoti,",
  "tika-vin11t18:82_6": "vatthuṁ kittetvāva desetuṁ vaṭṭatī’’ti (mahāva. aṭṭha.",
  "tika-vin11t18:82_7": "169) andhakaṭṭhakathāyaṁ vuttaṁ.",
  "tika-vin11t18:82_8": "Tatrāyaṁ desanāvidhi –",
  "tika-vin11t18:82_9": "sace meghacchanne sūriye ‘‘kālo nu kho,",
  "tika-vin11t18:82_10": "vikālo’’ti vematiko bhuñjati,",
  "tika-vin11t18:82_11": "tena bhikkhunā ‘‘ahaṁ, bhante,",
  "tika-vin11t18:82_12": "vematiko bhuñjiṁ,",
  "tika-vin11t18:82_13": "sace kālo atthi,",
  "tika-vin11t18:82_14": "sambahulā dukkaṭā āpattiyo āpannomhi.",
  "tika-vin11t18:82_15": "No ce atthi,",
  "tika-vin11t18:82_16": "sambahulā pācittiyāpattiyo āpannomhī’’ti evaṁ vatthuṁ kittetvā ‘‘ahaṁ, bhante,",
  "tika-vin11t18:82_17": "yā tasmiṁ vatthusmiṁ sambahulā dukkaṭā vā pācittiyā vā āpattiyo āpanno,",
  "tika-vin11t18:82_18": "tā tumhamūle paṭidesemī’’ti vattabbaṁ.",
  "tika-vin11t18:82_19": "Eseva nayo sabbāpattīsūti.",
  "tika-vin11t18:83_0": "Gaṇṭhipadesu panevaṁ vinicchayo vutto – ‘‘ahaṁ, āvuso,",
  "tika-vin11t18:83_1": "itthannāmāya āpattiyā vematiko,",
  "tika-vin11t18:83_2": "yadā nibbematiko bhavissāmi,",
  "tika-vin11t18:83_3": "tadā taṁ āpattiṁ paṭikarissāmī’ti vatvā uposatho kātabbo,",
  "tika-vin11t18:83_4": "pātimokkhaṁ sotabba’’nti (mahāva.",
  "tika-vin11t18:83_5": "170) vacanato yāva nibbematiko na hoti,",
  "tika-vin11t18:83_6": "tāva sabhāgāpattiṁ paṭiggahetuṁ na labhati.",
  "tika-vin11t18:83_7": "Aññesañca kammānaṁ parisuddho nāma hoti.",
  "tika-vin11t18:83_8": "‘‘Puna nibbematiko hutvā desetabbamevā’’ti (kaṅkhā. abhi. ṭī.",
  "tika-vin11t18:83_9": "nidānavaṇṇanā) neva pāḷiyaṁ,",
  "tika-vin11t18:83_10": "na aṭṭhakathāyaṁ atthi,",
  "tika-vin11t18:83_11": "desite pana na doso.",
  "tika-vin11t18:83_12": "‘‘Ito vuṭṭhahitvā taṁ āpattiṁ paṭikarissāmī’’ti (mahāva.",
  "tika-vin11t18:83_13": "170) etthāpi eseva nayoti.",
  "tika-vin11t18:84_0": "2597.Uposatheti dinakārakakattabbākāravasena pannarasī,",
  "tika-vin11t18:84_1": "saṅghuposatho,",
  "tika-vin11t18:84_2": "suttuddesoti imehi tīhi lakkhaṇehi samannāgate uposathe.",
  "tika-vin11t18:84_3": "Sabhikkhumhā ca āvāsāti ‘‘yasmiṁ uposathe kicca’’ntiādinā vakkhamānappakārā sabhikkhukā āvāsā.",
  "tika-vin11t18:84_4": "Idha ‘‘anāvāsā’’ti seso.",
  "tika-vin11t18:84_5": "Āvāso vā anāvāso vāti ettha ‘‘abhikkhuko vā nānāsaṁvāsakehi sabhikkhuko vā’’ti ca na gantabboti ettha ‘‘aññatra saṅghena aññatra antarāyā’’ti ca seso.",
  "tika-vin11t18:84_6": "‘‘Anāvāso’’ti udositādayo vuttā.",
  "tika-vin11t18:84_7": "Bhikkhunā uposathe sabhikkhumhā āvāsā vā anāvāsā vā abhikkhuko vā nānāsaṁvāsakehi sabhikkhuko vā āvāso",
  "tika-vin11t18:84_8": "vā anāvāso vā aññatra saṅghena aññatra antarāyā kudācanaṁ kadācipi na gantabboti yojanā.",
  "tika-vin11t18:85_0": "2598.",
  "tika-vin11t18:85_1": "Yasmiṁ āvāse pana uposathe kiccaṁ sace vattati,",
  "tika-vin11t18:85_2": "so āvāso ‘‘sabhikkhuko nāmā’’ti pakāsitoti yojanā,",
  "tika-vin11t18:85_3": "iminā sace yattha uposatho na vattati,",
  "tika-vin11t18:85_4": "so santesupi bhikkhūsu abhikkhuko nāmāti dīpeti.",
  "tika-vin11t18:86_0": "2599.",
  "tika-vin11t18:86_1": "Uposathassa payojanaṁ,",
  "tika-vin11t18:86_2": "tappasaṅgena pavāraṇāya ca niddhāretukāmatāyāha ‘‘uposatho kimatthāyā’’tiādi.",
  "tika-vin11t18:87_0": "2600.Paṭikkoseyyāti nivāreyya.",
  "tika-vin11t18:87_1": "Adentassapi dukkaṭanti ettha ‘‘kopetuṁ dhammikaṁ kamma’’nti ānetvā sambandhitabbaṁ.",
  "tika-vin11t18:88_0": "2601.So cāti (kaṅkhā. aṭṭha.",
  "tika-vin11t18:88_1": "nidānavaṇṇanā) catuvaggādippabhedena pañcavidho so saṅgho ca.",
  "tika-vin11t18:88_2": "Heṭṭhimaparicchedena kattabbakammānaṁ vasena paridīpito,",
  "tika-vin11t18:88_3": "na chabbaggādīnaṁ kātuṁ ayuttatādassanavasena.",
  "tika-vin11t18:89_0": "2602.",
  "tika-vin11t18:89_1": "Catuvaggādibhedanibandhanaṁ kammaṁ dassetumāha ‘‘pavāraṇa’’ntiādi.",
  "tika-vin11t18:89_2": "Pavāraṇañca tathā abbhānañca upasampadañca ṭhapetvā catuvaggena akattabbaṁ kammaṁ na vijjatīti yojanā.",
  "tika-vin11t18:90_0": "2603.",
  "tika-vin11t18:90_1": "Majjhadese upasampadā majjhadesūpasampadā, taṁ. Abbhānaṁ,",
  "tika-vin11t18:90_2": "majjhadesūpasampadañca vinā pañcavaggena sabbaṁ kammaṁ kātuṁ vaṭṭatīti yojanā.",
  "tika-vin11t18:91_0": "2604.",
  "tika-vin11t18:91_1": "Kiñcipi kammaṁ na na kattabbanti yojanā,",
  "tika-vin11t18:91_2": "sabbampi kammaṁ kattabbamevāti attho.",
  "tika-vin11t18:91_3": "Dve paṭisedhā pakatatthaṁ gamayantīti.",
  "tika-vin11t18:91_4": "Vīsativaggena saṅghena sabbesampi kammānaṁ kattabbabhāve kimatthaṁ atirekavīsativaggassa gahaṇanti āha ‘‘ūne dosoti ñāpetuṁ,",
  "tika-vin11t18:91_5": "nādhike atirekatā’’ti.",
  "tika-vin11t18:91_6": "Yathāvutte catubbidhe saṅghe gaṇanato ūne doso hoti,",
  "tika-vin11t18:91_7": "adhike doso na hotīti ñāpetuṁ atirekatā dassitā,",
  "tika-vin11t18:91_8": "atirekavīsativaggasaṅgho dassitoti adhippāyo.",
  "tika-vin11t18:92_0": "2605.",
  "tika-vin11t18:92_1": "Catuvaggena kattabbe pakatattāva cattāro kammappattāti dīpitāti yojanā.",
  "tika-vin11t18:92_2": "Sesā pakatattā chandārahāti seso.",
  "tika-vin11t18:92_3": "Pakatattāti anukkhittā ceva antimavatthuṁ anajjhāpannā ca gahetabbā.",
  "tika-vin11t18:92_4": "Sesesu cāti pañcavaggādīsupi.",
  "tika-vin11t18:93_0": "2606.Catuvaggādikattabbakammaṁ asaṁvāsapuggalaṁ gaṇapūraṁ katvā karontassa dukkaṭaṁ hoti.",
  "tika-vin11t18:93_1": "Na kevalaṁ dukkaṭameva,",
  "tika-vin11t18:93_2": "katañca kammaṁ kuppatīti yojanā.",
  "tika-vin11t18:94_0": "2607.Parivāsādīti ettha ādi-saddena mūlāyapaṭikassanādīnaṁ gahaṇaṁ.",
  "tika-vin11t18:94_1": "Tatraṭṭhanti parivāsādīsu ṭhitaṁ.",
  "tika-vin11t18:94_2": "‘‘Tathā’’ti iminā ‘‘kataṁ kuppati dukkaṭa’’nti idaṁ anuvatteti.",
  "tika-vin11t18:94_3": "Sesaṁ tūti parivāsādikammato aññaṁ pana uposathādikammaṁ .",
  "tika-vin11t18:94_4": "Vaṭṭatīti te pārivāsikādayo gaṇapūrake katvā kātuṁ vaṭṭati.",
  "tika-vin11t18:95_0": "Uposathakkhandhakakathāvaṇṇanā."
}