{
  "atk-abh03a51:0_0": "Paccayuddesavaṇṇanā",
  "atk-abh03a51:1_0": "Sammāsambuddhena hi anulomapaṭṭhāne dvāvīsati tike nissāya tikapaṭṭhānaṁ nāma niddiṭṭhaṁ,",
  "atk-abh03a51:1_1": "sataṁ duke nissāya dukapaṭṭhānaṁ nāma niddiṭṭhaṁ.",
  "atk-abh03a51:1_2": "Tato paraṁ dvāvīsati tike gahetvā dukasate pakkhipitvā dukatikapaṭṭhānaṁ nāma dassitaṁ.",
  "atk-abh03a51:1_3": "Tato paraṁ dukasataṁ gahetvā dvāvīsatiyā tikesu pakkhipitvā tikadukapaṭṭhānaṁ nāma dassitaṁ.",
  "atk-abh03a51:1_4": "Tike pana tikesuyeva pakkhipitvā tikatikapaṭṭhānaṁ nāma dassitaṁ.",
  "atk-abh03a51:1_5": "Duke ca dukesuyeva pakkhipitvā dukadukapaṭṭhānaṁ nāma dassitaṁ. Evaṁ –",
  "atk-abh03a51:2_0": "Tikañca paṭṭhānavaraṁ dukuttamaṁ,",
  "atk-abh03a51:3_0": "Dukaṁ tikañceva tikaṁ dukañca;",
  "atk-abh03a51:4_0": "Tikaṁ tikañceva dukaṁ dukañca,",
  "atk-abh03a51:5_0": "Cha anulomamhi nayā sugambhīrāti.",
  "atk-abh03a51:6_0": "Paccanīyapaṭṭhānepi dvāvīsati tike nissāya tikapaṭṭhānaṁ nāma.",
  "atk-abh03a51:6_1": "Dukasataṁ nissāya dukapaṭṭhānaṁ nāma.",
  "atk-abh03a51:6_2": "Dvāvīsati tike dukasate pakkhipitvā dukatikapaṭṭhānaṁ nāma.",
  "atk-abh03a51:6_3": "Dukasataṁ dvāvīsatiyā tikesu pakkhipitvā tikadukapaṭṭhānaṁ nāma.",
  "atk-abh03a51:6_4": "Tike tikesuyeva pakkhipitvā tikatikapaṭṭhānaṁ nāma.",
  "atk-abh03a51:6_5": "Duke dukesuyeva pakkhipitvā dukadukapaṭṭhānaṁ nāmāti evaṁ paccanīyepi chahi nayehi paṭṭhānaṁ niddiṭṭhaṁ.",
  "atk-abh03a51:6_6": "Tena vuttaṁ –",
  "atk-abh03a51:7_0": "‘‘Tikañca paṭṭhānavaraṁ dukuttamaṁ,",
  "atk-abh03a51:8_0": "Dukaṁ tikañceva tikaṁ dukañca;",
  "atk-abh03a51:9_0": "Tikaṁ tikañceva dukaṁ dukañca,",
  "atk-abh03a51:10_0": "Cha paccanīyamhi nayā sugambhīrā’’ti.",
  "atk-abh03a51:11_0": "Tato paraṁ anulomapaccanīyepi etenevupāyena cha nayā dassitā. Tenāha –",
  "atk-abh03a51:12_0": "‘‘Tikañca paṭṭhānavaraṁ dukuttamaṁ,",
  "atk-abh03a51:13_0": "Dukaṁ tikañceva tikaṁ dukañca;",
  "atk-abh03a51:14_0": "Tikaṁ tikañceva dukaṁ dukañca,",
  "atk-abh03a51:15_0": "Cha anulomapaccanīyamhi nayā sugambhīrā’’ti.",
  "atk-abh03a51:16_0": "Tadanantaraṁ paccanīyānulomamhi eteheva chahi nayehi niddiṭṭhaṁ. Tenāha –",
  "atk-abh03a51:17_0": "‘‘Tikañca paṭṭhānavaraṁ dukuttamaṁ,",
  "atk-abh03a51:18_0": "Dukaṁ tikañceva tikaṁ dukañca;",
  "atk-abh03a51:19_0": "Tikaṁ tikañceva dukaṁ dukañca,",
  "atk-abh03a51:20_0": "Cha paccanīyānulomamhi nayā sugambhīrā’’ti.",
  "atk-abh03a51:21_0": "Evaṁ anulome cha paṭṭhānāni,",
  "atk-abh03a51:21_1": "paccanīye cha,",
  "atk-abh03a51:21_2": "anulomapaccanīye cha,",
  "atk-abh03a51:21_3": "paccanīyānulome cha paṭṭhānānīti idaṁ ‘‘catuvīsatisamantapaṭṭhānasamodhānapaṭṭhānamahāpakaraṇaṁ nāmā’’ti hi vuttaṁ.",
  "atk-abh03a51:22_0": "Tattha yesaṁ catuvīsatiyā samantapaṭṭhānānaṁ samodhānavasenetaṁ catuvīsatisamantapaṭṭhānasamodhānaṁ paṭṭhānamahāpakaraṇaṁ nāmāti vuttaṁ,",
  "atk-abh03a51:22_1": "tesañceva imassa ca pakaraṇassa nāmattho tāva evaṁ veditabbo.",
  "atk-abh03a51:22_2": "Kenaṭṭhena paṭṭhānanti?",
  "atk-abh03a51:22_3": "Nānappakārapaccayaṭṭhena.",
  "atk-abh03a51:22_4": "‘Pa-kāro’ hi nānappakāratthaṁ dīpeti,",
  "atk-abh03a51:22_5": "ṭhānasaddo paccayatthaṁ.",
  "atk-abh03a51:22_6": "Ṭhānāṭṭhānakusalatātiādīsu hi paccayo ṭhānanti vutto.",
  "atk-abh03a51:22_7": "Iti nānappakārānaṁ paccayānaṁ vasena desitattā imesu catuvīsatiyā paṭṭhānesu ekekaṁ paṭṭhānaṁ nāma.",
  "atk-abh03a51:22_8": "Imesaṁ pana paṭṭhānānaṁ samūhato sabbampetaṁ pakaraṇaṁ paṭṭhānanti veditabbaṁ.",
  "atk-abh03a51:23_0": "Aparo nayo –",
  "atk-abh03a51:23_1": "kenaṭṭhena paṭṭhānanti?",
  "atk-abh03a51:23_2": "Vibhajanaṭṭhena.",
  "atk-abh03a51:23_3": "‘‘Paññāpanā paṭṭhapanā vivaraṇā vibhajanā uttānīkamma’’nti (ma. ni.",
  "atk-abh03a51:23_4": "1.371) āgataṭṭhānasmiñhi vibhajanaṭṭhena paṭṭhānaṁ paññāyati.",
  "atk-abh03a51:23_5": "Iti kusalādīnaṁ dhammānaṁ hetupaccayādivasena vibhattattā imesu catuvīsatiyā paṭṭhānesu ekekaṁ paṭṭhānaṁ nāma.",
  "atk-abh03a51:23_6": "Imesaṁ pana paṭṭhānānaṁ samūhato sabbampetaṁ pakaraṇaṁ paṭṭhānaṁ nāmāti veditabbaṁ.",
  "atk-abh03a51:24_0": "Aparo nayo –",
  "atk-abh03a51:24_1": "kenaṭṭhena paṭṭhānanti?",
  "atk-abh03a51:24_2": "Paṭṭhitatthena.",
  "atk-abh03a51:24_3": "Gamanaṭṭhenāti attho.",
  "atk-abh03a51:24_4": "‘‘Goṭṭhā paṭṭhitagāvo’’ti (ma. ni.",
  "atk-abh03a51:24_5": "1.156) āgataṭṭhānasmiñhi yena paṭṭhānena paṭṭhitagāvoti vutto,",
  "atk-abh03a51:24_6": "taṁ atthato gamanaṁ hoti.",
  "atk-abh03a51:24_7": "Iti nātivitthāritanayesu dhammasaṅgaṇīādīsu anissaṅgagamanassa sabbaññutaññāṇassa hetupaccayādibhedabhinnesu",
  "atk-abh03a51:24_8": "kusalādīsu vitthāritanayalābhato nissaṅgavasena pavattagamanattā imesu catuvīsatiyā paṭṭhānesu ekekaṁ",
  "atk-abh03a51:24_9": "paṭṭhānaṁ nāma.",
  "atk-abh03a51:24_10": "Imesaṁ pana paṭṭhānānaṁ samūhato sabbampetaṁ pakaraṇaṁ paṭṭhānaṁ nāmāti veditabbaṁ.",
  "atk-abh03a51:25_0": "Tattha anulomamhi tāva paṭhamaṁ tikavasena desitattā tikapaṭṭhānaṁ nāma.",
  "atk-abh03a51:25_1": "Tassa padacchedo –",
  "atk-abh03a51:25_2": "tikānaṁ paṭṭhānaṁ ettha atthīti tikapaṭṭhānaṁ.",
  "atk-abh03a51:25_3": "Tikānaṁ nānappakārakā paccayā etissā desanāya atthīti attho.",
  "atk-abh03a51:25_4": "Dutiyavikappepi tikānaṁ paṭṭhānantveva tikapaṭṭhānaṁ.",
  "atk-abh03a51:25_5": "Hetupaccayādivasena tikānaṁ vibhajanāti attho.",
  "atk-abh03a51:25_6": "Tatiyavikappe hetupaccayādibhedabhinnatāya laddhavitthārā tikā eva paṭṭhānaṁ tikapaṭṭhānaṁ.",
  "atk-abh03a51:25_7": "Sabbaññutaññāṇassa nissaṅgagamanabhūmīti attho.",
  "atk-abh03a51:25_8": "Dukapaṭṭhānādīsupi eseva nayo.",
  "atk-abh03a51:25_9": "Evaṁ anulome chapaṭṭhānāni viditvā paccanīyādīsupi imināvupāyena veditabbāni.",
  "atk-abh03a51:26_0": "Yasmā panetāni anulome,",
  "atk-abh03a51:26_1": "paccanīye,",
  "atk-abh03a51:26_2": "anulomapaccanīye,",
  "atk-abh03a51:26_3": "paccanīyānulometi samantā cha cha hutvā catuvīsati honti;",
  "atk-abh03a51:26_4": "tasmā ‘‘catuvīsati samantapaṭṭhānānī’’ti vuccanti.",
  "atk-abh03a51:26_5": "Iti imesaṁ catuvīsatiyā khuddakapaṭṭhānasaṅkhātānaṁ samantapaṭṭhānānaṁ samodhānavasenetaṁ catuvīsatisamantapaṭṭhānasamodhānaṁ",
  "atk-abh03a51:26_6": "paṭṭhānamahāpakaraṇaṁ nāma.",
  "atk-abh03a51:27_0": "Taṁ panetaṁ ye tikādayo nissāya niddiṭṭhattā ‘‘tikapaṭṭhānaṁ dukapaṭṭhānaṁ…pe…",
  "atk-abh03a51:27_1": "dukadukapaṭṭhāna’’nti vuttaṁ,",
  "atk-abh03a51:27_2": "te anāmasitvā yesaṁ paccayānaṁ vasena te tikādayo vibhattā te paccaye dassetuṁ ādito tāvassa mātikānikkhepavāro nāma vutto;",
  "atk-abh03a51:27_3": "paccayavibhaṅgavārotipi tasseva nāmaṁ.",
  "atk-abh03a51:27_4": "So uddesaniddesato duvidho.",
  "atk-abh03a51:27_5": "Tassa hetupaccayo…pe…",
  "atk-abh03a51:27_6": "avigatapaccayoti ayaṁ uddeso.",
  "atk-abh03a51:28_0": "Tattha hetu ca so paccayo cāti hetupaccayo.",
  "atk-abh03a51:28_1": "Hetu hutvā paccayo,",
  "atk-abh03a51:28_2": "hetubhāvena paccayoti vuttaṁ hoti.",
  "atk-abh03a51:28_3": "Ārammaṇapaccayādīsupi eseva nayo.",
  "atk-abh03a51:28_4": "Tattha hetūti vacanāvayavakāraṇamūlānametaṁ adhivacanaṁ.",
  "atk-abh03a51:28_5": "‘‘Paṭiññā hetū’’tiādīsu hi loke vacanāvayavo hetūti, vuccati.",
  "atk-abh03a51:28_6": "Sāsane pana ‘‘ye dhammā hetuppabhavā’’tiādīsu (mahāva.",
  "atk-abh03a51:28_7": "60) kāraṇaṁ.",
  "atk-abh03a51:28_8": "‘‘Tayo kusalā hetū,",
  "atk-abh03a51:28_9": "tayo akusalā hetū’’tiādīsu (dha. sa.",
  "atk-abh03a51:28_10": "1059) mūlaṁ hetūti vuccati.",
  "atk-abh03a51:28_11": "Taṁ idha adhippetaṁ.",
  "atk-abh03a51:28_12": "Paccayoti ettha pana ayaṁ vacanattho –",
  "atk-abh03a51:28_13": "paṭicca etasmā etīti paccayo,",
  "atk-abh03a51:28_14": "appaccakkhāya naṁ vattatīti attho.",
  "atk-abh03a51:28_15": "Yo hi dhammo yaṁ dhammaṁ appaccakkhāya tiṭṭhati vā uppajjati vā,",
  "atk-abh03a51:28_16": "so tassa paccayoti vuttaṁ hoti.",
  "atk-abh03a51:29_0": "Lakkhaṇato pana upakārakalakkhaṇo paccayo,",
  "atk-abh03a51:29_1": "yo hi dhammo yassa dhammassa ṭhitiyā vā uppattiyā vā upakārako hoti,",
  "atk-abh03a51:29_2": "so tassa paccayoti vuccati. Paccayo, hetu;",
  "atk-abh03a51:29_3": "kāraṇaṁ nidānaṁ sambhavo,",
  "atk-abh03a51:29_4": "pabhavoti atthato ekaṁ,",
  "atk-abh03a51:29_5": "byañjanato nānaṁ.",
  "atk-abh03a51:29_6": "Iti mūlaṭṭhena hetu,",
  "atk-abh03a51:29_7": "upakārakaṭṭhena paccayoti saṅkhepato mūlaṭṭhena upakārako dhammo hetupaccayo.",
  "atk-abh03a51:29_8": "So hi sāliādīnaṁ sālibījādīni viya,",
  "atk-abh03a51:29_9": "maṇippabhādīnaṁ viya ca maṇivaṇṇādayo kusalādīnaṁ kusalādibhāvasādhakoti ācariyānaṁ adhippāyo.",
  "atk-abh03a51:29_10": "Evaṁ sante pana taṁsamuṭṭhānarūpesu hetupaccayatā na sampajjati.",
  "atk-abh03a51:29_11": "Na hi so tesaṁ kusalādibhāvaṁ sādheti,",
  "atk-abh03a51:29_12": "na ca paccayo na hotīti.",
  "atk-abh03a51:29_13": "Vuttañhetaṁ ‘‘hetū hetusampayuttakānaṁ dhammānaṁ taṁsamuṭṭhānānañca rūpānaṁ hetupaccayena paccayo’’ti.",
  "atk-abh03a51:29_14": "Ahetukacittānañca vinā etena abyākatabhāvo siddho.",
  "atk-abh03a51:30_0": "Sahetukānampi ca yonisomanasikārādipaṭibaddho kusalādibhāvo na sampayuttahetupaṭibaddho.",
  "atk-abh03a51:30_1": "Yadi ca sampayuttahetūsu sabhāvatova kusalādibhāvo siyā,",
  "atk-abh03a51:30_2": "taṁsampayuttesu hetupaṭibaddho alobho kusalo vā siyā abyākato vā.",
  "atk-abh03a51:30_3": "Yasmā pana ubhayathāpi hoti,",
  "atk-abh03a51:30_4": "tasmā yathā sampayuttesu,",
  "atk-abh03a51:30_5": "evaṁ hetūsupi kusalāditā pariyesitabbā.",
  "atk-abh03a51:30_6": "Kusalādibhāvasādhanavasena pana hetūnaṁ mūlaṭṭhaṁ aggahetvā suppatiṭṭhitabhāvasādhanavasena gayhamāne na kiñci virujjhati.",
  "atk-abh03a51:30_7": "Laddhahetupaccayā hi dhammā viruḷhamūlā viya pādapā thirā honti suppatiṭṭhitā,",
  "atk-abh03a51:30_8": "ahetukā pana tilabījakādisevālā viya na suppatiṭṭhitā.",
  "atk-abh03a51:30_9": "Iti mūlaṭṭhena upakārakoti suppatiṭṭhitabhāvasādhanena upakārako dhammo hetupaccayoti veditabbo.",
  "atk-abh03a51:31_0": "Tato paresu ārammaṇavasena upakārako dhammo ārammaṇapaccayo.",
  "atk-abh03a51:31_1": "So ‘‘rūpāyatanaṁ cakkhuviññāṇadhātuyā’’ti ārabhitvāpi ‘‘yaṁ yaṁ dhammaṁ ārabbha ye ye dhammā uppajjanti cittacetasikā dhammā,",
  "atk-abh03a51:31_2": "te te dhammā tesaṁ tesaṁ dhammānaṁ ārammaṇapaccayena paccayo’’ti osāpitattā na koci dhammo na hoti.",
  "atk-abh03a51:31_3": "Yathā hi dubbalo puriso daṇḍaṁ vā rajjuṁ vā ālambitvāva uṭṭhahati ceva tiṭṭhati ca,",
  "atk-abh03a51:31_4": "evaṁ cittacetasikā dhammā rūpādiārammaṇaṁ ārabbheva uppajjanti ceva tiṭṭhanti ca.",
  "atk-abh03a51:31_5": "Tasmā sabbepi cittacetasikānaṁ dhammānaṁ ārammaṇabhūtā dhammā ārammaṇapaccayoti veditabbā.",
  "atk-abh03a51:32_0": "Jeṭṭhakaṭṭhena upakārako dhammo adhipatipaccayo.",
  "atk-abh03a51:32_1": "So sahajātārammaṇavasena duvidho.",
  "atk-abh03a51:32_2": "Tattha ‘‘chandādhipati chandasampayuttakānaṁ dhammānaṁ taṁsamuṭṭhānānañca rūpānaṁ adhipatipaccayena paccayo’’tiādivacanato",
  "atk-abh03a51:32_3": "chandavīriyacittavīmaṁsasaṅkhātā cattāro dhammā sahajātādhipatipaccayoti veditabbā,",
  "atk-abh03a51:32_4": "no ca kho ekato.",
  "atk-abh03a51:32_5": "Yadā hi chandaṁ dhuraṁ jeṭṭhakaṁ katvā cittaṁ pavattati,",
  "atk-abh03a51:32_6": "tadā chandova adhipati, na itare.",
  "atk-abh03a51:32_7": "Esa nayo sesesupi.",
  "atk-abh03a51:32_8": "Yaṁ pana dhammaṁ garuṁ katvā arūpadhammā pavattanti,",
  "atk-abh03a51:32_9": "so nesaṁ ārammaṇādhipati.",
  "atk-abh03a51:32_10": "Tena vuttaṁ –",
  "atk-abh03a51:32_11": "‘‘yaṁ yaṁ dhammaṁ garuṁ katvā ye ye dhammā uppajjanti cittacetasikā dhammā,",
  "atk-abh03a51:32_12": "te te dhammā tesaṁ tesaṁ dhammānaṁ adhipatipaccayena paccayo’’ti.",
  "atk-abh03a51:33_0": "Anantarabhāvena upakārako dhammo anantarapaccayo.",
  "atk-abh03a51:33_1": "Samanantarabhāvena upakārako dhammo samanantarapaccayo.",
  "atk-abh03a51:33_2": "Idañca paccayadvayaṁ bahudhā papañcayanti.",
  "atk-abh03a51:33_3": "Ayaṁ panettha sāro –",
  "atk-abh03a51:33_4": "yo hi esa cakkhuviññāṇānantarā manodhātu,",
  "atk-abh03a51:33_5": "manodhātuanantarā manoviññāṇadhātūtiādi cittaniyamo,",
  "atk-abh03a51:33_6": "so yasmā purimacittavaseneva ijjhati,",
  "atk-abh03a51:33_7": "na aññathā.",
  "atk-abh03a51:33_8": "Tasmā attano attano anantaraṁ anurūpassa cittuppādassa uppādanasamatthova dhammo anantarapaccayo.",
  "atk-abh03a51:33_9": "Tenevāha –",
  "atk-abh03a51:33_10": "‘‘anantarapaccayoti cakkhuviññāṇadhātu taṁsampayuttakā ca dhammā manodhātuyā taṁsampayuttakānañca dhammānaṁ anantarapaccayena paccayo’’tiādi.",
  "atk-abh03a51:34_0": "Yo anantarapaccayo,",
  "atk-abh03a51:34_1": "sveva samanantarapaccayo.",
  "atk-abh03a51:34_2": "Byañjanamattameva hettha nānaṁ,",
  "atk-abh03a51:34_3": "upacayasantatiādīsu viya,",
  "atk-abh03a51:34_4": "adhivacananiruttidukādīsu viya ca,",
  "atk-abh03a51:34_5": "atthato pana nānaṁ natthi.",
  "atk-abh03a51:34_6": "Yampi ‘‘addhānantaratāya anantarapaccayo,",
  "atk-abh03a51:34_7": "kālānantaratāya samanantarapaccayo’’ti ācariyānaṁ mataṁ ,",
  "atk-abh03a51:34_8": "taṁ ‘‘nirodhā vuṭṭhahantassa nevasaññānāsaññāyatanakusalaṁ phalasamāpattiyā samanantarapaccayena paccayo’’tiādīhi virujjhati.",
  "atk-abh03a51:34_9": "Yampi tattha vadanti –",
  "atk-abh03a51:34_10": "‘‘dhammānaṁ samuṭṭhāpanasamatthatā na parihāyati,",
  "atk-abh03a51:34_11": "bhāvanābalena pana vāritattā dhammā samanantaraṁ nuppajjantī’’ti,",
  "atk-abh03a51:34_12": "tampi kālānantaratāya abhāvameva sādheti.",
  "atk-abh03a51:34_13": "Bhāvanābalena hi tattha kālānantaratā natthīti,",
  "atk-abh03a51:34_14": "mayampi etadeva vadāma.",
  "atk-abh03a51:34_15": "Yasmā ca kālānantaratā natthi,",
  "atk-abh03a51:34_16": "tasmā samanantarapaccayatā na yujjati.",
  "atk-abh03a51:34_17": "Kālānantaratāya hi tesaṁ samanantarapaccayo hotīti laddhi.",
  "atk-abh03a51:34_18": "Tasmā abhinivesaṁ akatvā byañjanamattatovettha nānākaraṇaṁ paccetabbaṁ,",
  "atk-abh03a51:34_19": "na atthato. Kathaṁ?",
  "atk-abh03a51:34_20": "Natthi etesaṁ antaranti hi anantarā.",
  "atk-abh03a51:34_21": "Saṇṭhānābhāvato suṭṭhu anantarāti samanantarā.",
  "atk-abh03a51:35_0": "Uppajjamāno saha uppajjamānabhāvena upakārako dhammo sahajātapaccayo,",
  "atk-abh03a51:35_1": "pakāsassa padīpo viya.",
  "atk-abh03a51:35_2": "So arūpakkhandhādivasena chabbidho hoti. Yathāha –",
  "atk-abh03a51:35_3": "cattāro khandhā arūpino aññamaññaṁ sahajātapaccayena paccayo.",
  "atk-abh03a51:35_4": "Cattāro mahābhūtā aññamaññaṁ…pe…",
  "atk-abh03a51:35_5": "okkantikkhaṇe nāmarūpaṁ aññamaññaṁ…pe…",
  "atk-abh03a51:35_6": "cittacetasikā dhammā cittasamuṭṭhānānaṁ rūpānaṁ…pe…",
  "atk-abh03a51:35_7": "mahābhūtā upādārūpānaṁ…pe…",
  "atk-abh03a51:35_8": "rūpino dhammā arūpīnaṁ dhammānaṁ kiñcikāle sahajātapaccayena paccayo;",
  "atk-abh03a51:35_9": "kiñci kāle na sahajātapaccayena paccayoti.",
  "atk-abh03a51:35_10": "Idaṁ hadayavatthumeva sandhāya vuttaṁ.",
  "atk-abh03a51:36_0": "Aññamaññaṁ uppādanupatthambhanabhāvena upakārako dhammo aññamaññapaccayo.",
  "atk-abh03a51:36_1": "Aññamaññupatthambhakaṁ tidaṇḍaṁ viya.",
  "atk-abh03a51:36_2": "So arūpakkhandhādivasena tividho hoti. Yathāha –",
  "atk-abh03a51:36_3": "cattāro khandhā arūpino aññamaññapaccayena paccayo.",
  "atk-abh03a51:36_4": "Cattāro mahābhūtā…pe…",
  "atk-abh03a51:36_5": "okkantikkhaṇe nāmarūpaṁ aññamaññapaccayena paccayoti.",
  "atk-abh03a51:37_0": "Adhiṭṭhānākārena nissayākārena ca upakārako dhammo nissayapaccayo,",
  "atk-abh03a51:37_1": "tarucittakammādīnaṁ pathavīpaṭādayo viya.",
  "atk-abh03a51:37_2": "So ‘‘cattāro khandhā arūpino aññamaññaṁ nissayapaccayena paccayo’’ti evaṁ sahajāte vuttanayeneva veditabbo.",
  "atk-abh03a51:37_3": "Chaṭṭho panettha koṭṭhāso ‘‘cakkhāyatanaṁ cakkhuviññāṇadhātuyā,",
  "atk-abh03a51:37_4": "sotaghānajivhākāyāyatanaṁ kāyaviññāṇadhātuyā taṁsampayuttakānañca dhammānaṁ nissayapaccayena paccayo.",
  "atk-abh03a51:37_5": "Yaṁ rūpaṁ nissāya manodhātu ca manoviññāṇadhātu ca vattanti ,",
  "atk-abh03a51:37_6": "taṁ rūpaṁ manodhātuyā ca manoviññāṇadhātuyā ca taṁsampayuttakānañca dhammānaṁ nissayapaccayena paccayo’’ti evaṁ vibhatto.",
  "atk-abh03a51:38_0": "Upanissayapaccayoti idha pana ayaṁ tāva vacanattho –",
  "atk-abh03a51:38_1": "tadadhīnavuttitāya attano phalena nissito,",
  "atk-abh03a51:38_2": "na paṭikkhittoti nissayo.",
  "atk-abh03a51:38_3": "Yathā pana bhuso āyāso upāyāso,",
  "atk-abh03a51:38_4": "evaṁ bhuso nissayo upanissayo.",
  "atk-abh03a51:38_5": "Balavakāraṇassetaṁ adhivacanaṁ.",
  "atk-abh03a51:38_6": "Tasmā balavakāraṇabhāvena upakārako dhammo upanissayapaccayoti veditabbo.",
  "atk-abh03a51:38_7": "So ārammaṇūpanissayo,",
  "atk-abh03a51:38_8": "anantarūpanissayo pakatūpanissayoti tividho hoti.",
  "atk-abh03a51:38_9": "Tattha ‘‘dānaṁ datvā sīlaṁ samādiyitvā uposathakammaṁ katvā taṁ garuṁ katvā paccavekkhati,",
  "atk-abh03a51:38_10": "pubbe suciṇṇāni garuṁ katvā paccavekkhati,",
  "atk-abh03a51:38_11": "jhānā vuṭṭhahitvā jhānaṁ garuṁ katvā paccavekkhati,",
  "atk-abh03a51:38_12": "sekkhā gotrabhuṁ garuṁ katvā paccavekkhanti,",
  "atk-abh03a51:38_13": "vodānaṁ garuṁ katvā paccavekkhanti,",
  "atk-abh03a51:38_14": "sekkhā maggā vuṭṭhahitvā maggaṁ garuṁ katvā paccavekkhantī’’ti evamādinā nayena ārammaṇūpanissayo tāva",
  "atk-abh03a51:38_15": "ārammaṇādhipatinā saddhiṁ nānattaṁ akatvā vibhatto.",
  "atk-abh03a51:38_16": "Tattha yaṁ ārammaṇaṁ garuṁ katvā cittacetasikā uppajjanti,",
  "atk-abh03a51:38_17": "taṁ niyamato tesaṁ ārammaṇesu balavārammaṇaṁ hoti .",
  "atk-abh03a51:38_18": "Iti garukātabbamattaṭṭhena ārammaṇādhipati,",
  "atk-abh03a51:38_19": "balavakāraṇaṭṭhena ārammaṇūpanissayoti evametesaṁ nānattaṁ veditabbaṁ.",
  "atk-abh03a51:39_0": "Anantarūpanissayopi ‘‘purimā purimā kusalā khandhā pacchimānaṁ pacchimānaṁ kusalānaṁ khandhānaṁ upanissayapaccayena",
  "atk-abh03a51:39_1": "paccayo’’tiādinā nayena anantarapaccayena saddhiṁ nānattaṁ akatvāva vibhatto.",
  "atk-abh03a51:39_2": "Mātikānikkhepe pana nesaṁ ‘‘cakkhuviññāṇadhātu taṁsampayuttakā ca dhammā manodhātuyā taṁsampayuttakānañca",
  "atk-abh03a51:39_3": "dhammānaṁ anantarapaccayena paccayo’’tiādinā nayena anantarassa ca ‘‘purimā purimā kusalā dhammā pacchimānaṁ",
  "atk-abh03a51:39_4": "pacchimānaṁ kusalānaṁ dhammānaṁ upanissayapaccayena paccayo’’tiādinā nayena upanissayassa ca āgatattā",
  "atk-abh03a51:39_5": "nikkhepaviseso atthi,",
  "atk-abh03a51:39_6": "sopi atthato ekībhāvameva gacchati.",
  "atk-abh03a51:39_7": "Evaṁ santepi attano attano anantaraṁ anurūpassa cittuppādassa pavattanasamatthatāya anantaratā purimacittassa",
  "atk-abh03a51:39_8": "ca pacchimacittuppādane balavatāya anantarūpanissayatā veditabbā.",
  "atk-abh03a51:39_9": "Yathā hi hetupaccayādīsu kañci dhammaṁ vināpi cittaṁ uppajjati,",
  "atk-abh03a51:39_10": "na evaṁ anantaracittaṁ,",
  "atk-abh03a51:39_11": "vinā cittassa uppatti nāma atthi,",
  "atk-abh03a51:39_12": "tasmā balavapaccayo hoti.",
  "atk-abh03a51:39_13": "Iti attano attano anantaraṁ anurūpacittuppādavasena anantarapaccayo,",
  "atk-abh03a51:39_14": "balavakāraṇavasena anantarūpanissayoti evametesaṁ nānattaṁ veditabbaṁ.",
  "atk-abh03a51:40_0": "Pakatūpanissayo pana pakato upanissayo pakatūpanissayo.",
  "atk-abh03a51:40_1": "Pakato nāma attano santāne nipphādito vā saddhāsīlādi;",
  "atk-abh03a51:40_2": "upasevito vā utubhojanādi.",
  "atk-abh03a51:40_3": "Pakatiyāyeva vā upanissayo pakatūpanissayo,",
  "atk-abh03a51:40_4": "ārammaṇānantarehi asammissoti attho.",
  "atk-abh03a51:40_5": "Tassa ‘‘pakatūpanissayo –",
  "atk-abh03a51:40_6": "saddhaṁ upanissāya dānaṁ deti,",
  "atk-abh03a51:40_7": "sīlaṁ samādiyati,",
  "atk-abh03a51:40_8": "uposathakammaṁ karoti,",
  "atk-abh03a51:40_9": "jhānaṁ uppādeti,",
  "atk-abh03a51:40_10": "vipassanaṁ uppādeti,",
  "atk-abh03a51:40_11": "maggaṁ uppādeti,",
  "atk-abh03a51:40_12": "abhiññaṁ uppādeti,",
  "atk-abh03a51:40_13": "samāpattiṁ uppādeti, sīlaṁ… sutaṁ… cāgaṁ…",
  "atk-abh03a51:40_14": "paññaṁ upanissāya dānaṁ deti…pe…",
  "atk-abh03a51:40_15": "samāpattiṁ uppādeti. Saddhā… sīlaṁ… sutaṁ… cāgo…",
  "atk-abh03a51:40_16": "paññā saddhāya… sīlassa… sutassa… cāgassa…",
  "atk-abh03a51:40_17": "paññāya upanissayapaccayena paccayo’’tiādinā nayena anekappakārako pabhedo veditabbo.",
  "atk-abh03a51:40_18": "Iti ime saddhādayo pakatā ceva balavakāraṇaṭṭhena upanissayā cāti pakatūpanissayoti.",
  "atk-abh03a51:41_0": "Paṭhamataraṁ uppajjitvā vattamānabhāvena upakārako dhammo purejātapaccayo.",
  "atk-abh03a51:41_1": "So pañcadvāre vatthārammaṇahadayavatthuvasena ekādasavidho hoti . Yathāha –",
  "atk-abh03a51:41_2": "cakkhāyatanaṁ cakkhuviññāṇadhātuyā taṁsampayuttakānañca dhammānaṁ purejātapaccayena paccayo. Sota… ghāna… jivhā…",
  "atk-abh03a51:41_3": "kāyāyatanaṁ,",
  "atk-abh03a51:41_4": "rūpāyatanaṁ, sadda… gandha… rasa…",
  "atk-abh03a51:41_5": "phoṭṭhabbāyatanaṁ,",
  "atk-abh03a51:41_6": "kāyaviññāṇadhātuyā taṁsampayuttakānañca dhammānaṁ purejātapaccayena paccayo.",
  "atk-abh03a51:41_7": "Rūpasaddagandharasaphoṭṭhabbāyatanaṁ manodhātuyā taṁsampayuttakānañca dhammānaṁ purejātapaccayena paccayo.",
  "atk-abh03a51:41_8": "Yaṁ rūpaṁ nissāya manodhātu ca manoviññāṇadhātu ca vattanti,",
  "atk-abh03a51:41_9": "taṁ rūpaṁ manodhātuyā taṁsampayuttakānañca dhammānaṁ purejātapaccayena paccayo,",
  "atk-abh03a51:41_10": "manoviññāṇadhātuyā taṁsampayuttakānañca dhammānaṁ kiñci kāle purejātapaccayena paccayo,",
  "atk-abh03a51:41_11": "kiñci kāle na purejātapaccayena paccayoti.",
  "atk-abh03a51:42_0": "Purejātānaṁ rūpadhammānaṁ upatthambhakaṭṭhena upakārako arūpadhammo pacchājātapaccayo,",
  "atk-abh03a51:42_1": "gijjhapotakasarīrānaṁ āhārāsācetanā viya.",
  "atk-abh03a51:42_2": "Tena vuttaṁ –",
  "atk-abh03a51:42_3": "‘‘pacchājātā cittacetasikā dhammā purejātassa imassa kāyassa pacchājātapaccayena paccayo’’ti.",
  "atk-abh03a51:43_0": "Āsevanaṭṭhena anantarānaṁ paguṇabalavabhāvāya upakārako dhammo āsevanapaccayo,",
  "atk-abh03a51:43_1": "ganthādīsu purimāpurimābhiyogo viya.",
  "atk-abh03a51:43_2": "So kusalākusalakiriyajavanavasena tividho hoti. Yathāha –",
  "atk-abh03a51:43_3": "purimā purimā kusalā dhammā pacchimānaṁ pacchimānaṁ kusalānaṁ dhammānaṁ āsevanapaccayena paccayo .",
  "atk-abh03a51:43_4": "Purimā purimā akusalā…pe…",
  "atk-abh03a51:43_5": "kiriyābyākatā dhammā pacchimānaṁ pacchimānaṁ kiriyābyākatānaṁ dhammānaṁ āsevanapaccayena paccayoti.",
  "atk-abh03a51:44_0": "Cittapayogasaṅkhātena kiriyābhāvena upakārako dhammo kammapaccayo.",
  "atk-abh03a51:44_1": "So nānākkhaṇikāya ceva kusalākusalacetanāya sahajātāya ca sabbāyapi cetanāya vasena duvidho hoti. Yathāha –",
  "atk-abh03a51:44_2": "kusalākusalaṁ kammaṁ vipākānaṁ khandhānaṁ kaṭattā ca rūpānaṁ kammapaccayena paccayo.",
  "atk-abh03a51:44_3": "Cetanā sampayuttakānaṁ dhammānaṁ taṁ samuṭṭhānānañca rūpānaṁ kammapaccayena paccayoti.",
  "atk-abh03a51:45_0": "Nirussāhasantabhāvena nirussāhasantabhāvāya upakārako vipākadhammo vipākapaccayo.",
  "atk-abh03a51:45_1": "So pavatte cittasamuṭṭhānānaṁ,",
  "atk-abh03a51:45_2": "paṭisandhiyaṁ kaṭattā ca rūpānaṁ,",
  "atk-abh03a51:45_3": "sabbattha ca sampayuttadhammānaṁ vipākapaccayo hoti. Yathāha –",
  "atk-abh03a51:45_4": "vipākābyākato eko khandho tiṇṇaṁ khandhānaṁ,",
  "atk-abh03a51:45_5": "cittasamuṭṭhānānañca rūpānaṁ,",
  "atk-abh03a51:45_6": "vipākapaccayena paccayo…pe…",
  "atk-abh03a51:45_7": "paṭisandhikkhaṇe vipākābyākato eko khandho…pe…",
  "atk-abh03a51:45_8": "dve khandhā dvinnaṁ khandhānaṁ kaṭattā ca rūpānaṁ vipākapaccayena paccayo.",
  "atk-abh03a51:45_9": "Khandhā vatthussa vipākapaccayena paccayoti.",
  "atk-abh03a51:46_0": "Rūpārūpānaṁ upatthambhakaṭṭhena upakārakā cattāro āhārā āhārapaccayo. Yathāha –",
  "atk-abh03a51:46_1": "kabaḷīkāro āhāro imassa kāyassa āhārapaccayena paccayo.",
  "atk-abh03a51:46_2": "Arūpino āhārā sampayuttakānaṁ dhammānaṁ taṁsamuṭṭhānānañca rūpānaṁ āhārapaccayena paccayoti.",
  "atk-abh03a51:46_3": "Pañhāvāre pana ‘‘paṭisandhikkhaṇe vipākābyākatā āhārā sampayuttakānaṁ khandhānaṁ kaṭattā ca rūpānaṁ āhārapaccayena paccayo’’tipi vuttaṁ.",
  "atk-abh03a51:47_0": "Adhipatiyaṭṭhena upakārakā itthindriyapurisindriyavajjā vīsatindriyā indriyapaccayo.",
  "atk-abh03a51:47_1": "Tattha cakkhundriyādayo pañca arūpadhammānaṁyeva,",
  "atk-abh03a51:47_2": "sesā rūpārūpānaṁ paccayā honti. Yathāha –",
  "atk-abh03a51:47_3": "cakkhundriyaṁ cakkhuviññāṇadhātuyā, sota… ghāna… jivhā…",
  "atk-abh03a51:47_4": "kāyindriyaṁ kāyaviññāṇadhātuyā taṁsampayuttakānañca dhammānaṁ indriyapaccayena paccayo.",
  "atk-abh03a51:47_5": "Rūpajīvitindriyaṁ kaṭattārūpānaṁ indriyapaccayena paccayo.",
  "atk-abh03a51:47_6": "Arūpino indriyā sampayuttakānaṁ dhammānaṁ taṁsamuṭṭhānānañca rūpānaṁ indriyapaccayena paccayoti.",
  "atk-abh03a51:47_7": "Pañhāvāre pana ‘‘paṭisandhikkhaṇe vipākābyākatā indriyā sampayuttakānaṁ khandhānaṁ kaṭattā ca rūpānaṁ indriyapaccayena paccayo’’tipi vuttaṁ.",
  "atk-abh03a51:48_0": "Upanijjhāyanaṭṭhena upakārakāni ṭhapetvā dvipañcaviññāṇesu kāyikasukhadukkhavedanādvayaṁ sabbānipi kusalādibhedāni satta jhānaṅgāni jhānapaccayo. Yathāha –",
  "atk-abh03a51:48_1": "jhānaṅgāni jhānasampayuttakānaṁ dhammānaṁ taṁsamuṭṭhānānañca rūpānaṁ jhānapaccayena paccayoti.",
  "atk-abh03a51:48_2": "Pañhāvāre pana paṭisandhikkhaṇe vipākābyākatāni jhānaṅgāni sampayuttakānaṁ khandhānaṁ kaṭattā ca rūpānaṁ jhānapaccayena paccayo’’tipi vuttaṁ.",
  "atk-abh03a51:49_0": "Yato tato vā niyyānaṭṭhena upakārakāni kusalādibhedāni dvādasa maggaṅgāni maggapaccayo. Yathāha –",
  "atk-abh03a51:49_1": "‘‘maggaṅgāni maggasampayuttakānaṁ dhammānaṁ taṁsamuṭṭhānānañca rūpānaṁ maggapaccayena paccayo’’ti.",
  "atk-abh03a51:49_2": "Pañhāvāre pana ‘‘paṭisandhikkhaṇe vipākābyākatāni maggaṅgāni sampayuttakānaṁ khandhānaṁ kaṭattā ca rūpānaṁ maggapaccayena paccayo’’ti vuttaṁ.",
  "atk-abh03a51:49_3": "Na ete pana dvepi jhānamaggapaccayā yathāsaṅkhyaṁ dvipañcaviññāṇāhetukacittesu labbhantīti veditabbā.",
  "atk-abh03a51:50_0": "Ekavatthukaekārammaṇaekuppādekanirodhasaṅkhātena sampayuttabhāvena upakārakā arūpadhammā sampayuttapaccayo. Yathāha –",
  "atk-abh03a51:50_1": "‘‘cattāro khandhā arūpino aññamaññaṁ sampayuttapaccayena paccayo’’ti.",
  "atk-abh03a51:51_0": "Ekavatthukādibhāvānupagamena upakārakā rūpino dhammā arūpīnaṁ,",
  "atk-abh03a51:51_1": "arūpino dhammā rūpīnaṁ vippayuttapaccayena paccayo.",
  "atk-abh03a51:51_2": "So sahajātapacchājātapurejātavasena tividho hoti.",
  "atk-abh03a51:51_3": "Vuttañhetaṁ –",
  "atk-abh03a51:51_4": "sahajātā kusalā khandhā cittasamuṭṭhānānaṁ rūpānaṁ vippayuttapaccayena paccayo.",
  "atk-abh03a51:51_5": "Pacchājātā kusalā khandhā purejātassa imassa kāyassa vippayuttapaccayena paccayoti.",
  "atk-abh03a51:51_6": "Abyākatapadassa pana sahajātavibhaṅge ‘‘paṭisandhikkhaṇe vipākābyākatā khandhā kaṭattārūpānaṁ vippayuttapaccayena paccayo.",
  "atk-abh03a51:51_7": "Khandhā vatthussa,",
  "atk-abh03a51:51_8": "vatthu khandhānaṁ vippayuttapaccayena paccayo’’ti vuttaṁ.",
  "atk-abh03a51:51_9": "Purejātaṁ pana cakkhundriyādivatthuvaseneva veditabbaṁ. Yathāha –",
  "atk-abh03a51:51_10": "purejātaṁ cakkhāyatanaṁ cakkhuviññāṇassa…pe…",
  "atk-abh03a51:51_11": "kāyāyatanaṁ kāyaviññāṇassa vippayuttapaccayena paccayo.",
  "atk-abh03a51:51_12": "Vatthu vipākābyākatānaṁ kiriyābyākatānaṁ khandhānaṁ vatthu kusalānaṁ khandhānaṁ,",
  "atk-abh03a51:51_13": "vatthu akusalānaṁ khandhānaṁ vippayuttapaccayena paccayoti.",
  "atk-abh03a51:52_0": "Paccuppannalakkhaṇena atthibhāvena tādisasseva dhammassa upatthambhakaṭṭhena upakārako dhammo atthipaccayo.",
  "atk-abh03a51:52_1": "Tassa arūpakkhandhamahābhūtanāmarūpacittacetasikamahābhūtāyatanavatthuvasena sattadhā mātikā nikkhittā. Yathāha –",
  "atk-abh03a51:52_2": "cattāro khandhā arūpino aññamaññaṁ atthipaccayena paccayo;",
  "atk-abh03a51:52_3": "cattāro mahābhūtā aññamaññaṁ,",
  "atk-abh03a51:52_4": "okkantikkhaṇe nāmarūpaṁ aññamaññaṁ,",
  "atk-abh03a51:52_5": "cittacetasikā dhammā cittasamuṭṭhānānaṁ rūpānaṁ mahābhūtā upādārūpānaṁ,",
  "atk-abh03a51:52_6": "cakkhāyatanaṁ cakkhuviññāṇadhātuyā…pe…",
  "atk-abh03a51:52_7": "kāyāyatanaṁ…pe…",
  "atk-abh03a51:52_8": "rūpāyatanaṁ…pe…",
  "atk-abh03a51:52_9": "phoṭṭhabbāyatanaṁ kāyaviññāṇadhātuyā taṁsampayuttakānañca dhammānaṁ atthipaccayena paccayo.",
  "atk-abh03a51:52_10": "Rūpāyatanaṁ…pe…",
  "atk-abh03a51:52_11": "phoṭṭhabbāyatanaṁ manodhātuyā taṁsampayuttakānañca dhammānaṁ atthipaccayena paccayo.",
  "atk-abh03a51:52_12": "Yaṁ rūpaṁ nissāya manodhātu ca manoviññāṇadhātu ca vattanti,",
  "atk-abh03a51:52_13": "taṁ rūpaṁ manodhātuyā ca manoviññāṇadhātuyā ca taṁsampayuttakānañca dhammānaṁ atthipaccayena paccayoti.",
  "atk-abh03a51:52_14": "Pañhāvāre pana sahajātaṁ,",
  "atk-abh03a51:52_15": "purejātaṁ,",
  "atk-abh03a51:52_16": "pacchājātaṁ, āhāraṁ,",
  "atk-abh03a51:52_17": "indriyantipi nikkhipitvā sahajāte tāva ‘‘eko khandho tiṇṇaṁ khandhānaṁ cittasamuṭṭhānānañca rūpānaṁ atthipaccayena",
  "atk-abh03a51:52_18": "paccayo’’tiādinā nayena niddeso kato.",
  "atk-abh03a51:52_19": "Purejāte purejātānaṁ cakkhādīnaṁ vasena niddeso kato.",
  "atk-abh03a51:52_20": "Pacchājāte purejātassa imassa kāyassa pacchājātānaṁ cittacetasikānaṁ paccayavasena niddeso kato.",
  "atk-abh03a51:52_21": "Āhārindriyesu pana ‘‘kabaḷīkāro āhāro imassa kāyassa atthipaccayena paccayo.",
  "atk-abh03a51:52_22": "Rūpajīvitindriyaṁ kaṭattārūpānaṁ atthipaccayena paccayo’’ti evaṁ niddeso katoti.",
  "atk-abh03a51:53_0": "Attano anantaraṁ uppajjamānānaṁ arūpadhammānaṁ pavattiokāsassa dānena upakārakā samanantaraniruddhā arūpadhammā natthipaccayo. Yathāha –",
  "atk-abh03a51:53_1": "samanantaraniruddhā cittacetasikā dhammā paṭuppannānaṁ cittacetasikānaṁ dhammānaṁ natthipaccayena paccayoti.",
  "atk-abh03a51:54_0": "Te eva vigatabhāvena upakārakattā vigatapaccayo. Yathāha –",
  "atk-abh03a51:54_1": "samanantaravigatā cittacetasikā dhammā paṭuppannānaṁ cittacetasikānaṁ dhammānaṁ vigatapaccayena paccayoti.",
  "atk-abh03a51:55_0": "Atthipaccayadhammā eva avigatabhāvena upakārakattā avigatapaccayoti veditabbā.",
  "atk-abh03a51:55_1": "Desanāvilāsena pana tathā vinetabbaveneyyavasena vā ayaṁ duko vutto;",
  "atk-abh03a51:55_2": "sahetukadukaṁ vatvāpi hetusampayuttaduko viyāti.",
  "atk-abh03a51:56_0": "Imesu pana catuvīsatiyā paccayesu asammohatthaṁ –",
  "atk-abh03a51:57_0": "Dhammato kālato ceva, nānappakārabhedato;",
  "atk-abh03a51:58_0": "Paccayuppannato ceva, viññātabbo vinicchayo.",
  "atk-abh03a51:59_0": "Tattha dhammatoti –",
  "atk-abh03a51:59_1": "imesu hi paccayesu hetupaccayo tāva nāmarūpadhammesu nāmadhammekadeso.",
  "atk-abh03a51:59_2": "Ārammaṇapaccayo saddhiṁ paññattiyā ca abhāvena sabbepi nāmarūpadhammā.",
  "atk-abh03a51:59_3": "Adhipatipaccaye sahajātādhipati nāmadhammekadeso,",
  "atk-abh03a51:59_4": "tathā kammajhānamaggapaccayā.",
  "atk-abh03a51:59_5": "Ārammaṇādhipati sabbepi garukātabbā ārammaṇadhammā.",
  "atk-abh03a51:59_6": "Anantarasamanantarapacchājātaāsevanavipākasampayuttanatthivigatapaccayā nāmadhammāva.",
  "atk-abh03a51:59_7": "Nibbānassa asaṅgahitattā nāmadhammekadesotipi vattuṁ vaṭṭati.",
  "atk-abh03a51:59_8": "Purejātapaccayo rūpekadeso.",
  "atk-abh03a51:59_9": "Sesā yathālābhavasena nāmarūpadhammāti evaṁ tāvettha dhammato viññātabbo vinicchayo.",
  "atk-abh03a51:60_0": "Kālatoti –",
  "atk-abh03a51:61_0": "Paccuppannāva hontettha, paccayā dasa pañca ca;",
  "atk-abh03a51:62_0": "Atītā eva pañceko, te kāle dvepi nissito;",
  "atk-abh03a51:63_0": "Tayo tikālikā ceva, vimuttā cāpi kālatoti.",
  "atk-abh03a51:64_0": "Etesu hi hetupaccayo sahajātaaññamaññanissayapurejātapacchājātavipākaāhāraindriyajhānamaggasampayuttavippayuttaatthiavigatapaccayoti",
  "atk-abh03a51:64_1": "ime pannarasa paccayā paccuppannadhammāva honti.",
  "atk-abh03a51:64_2": "Anantarapaccayo samanantaraāsevananatthivigatapaccayoti ime pañca atītāyeva honti.",
  "atk-abh03a51:64_3": "Eko pana kammapaccayo,",
  "atk-abh03a51:64_4": "so paccuppannātīte dvepi kāle nissito hoti.",
  "atk-abh03a51:64_5": "Sesā ārammaṇapaccayo adhipatipaccayo upanissayapaccayoti ime tayo paccayā tekālikāpi honti,",
  "atk-abh03a51:64_6": "paññattiyā saddhiṁ nibbānassa saṅgahitattā kālavimuttāpīti.",
  "atk-abh03a51:64_7": "Evamettha kālatopi viññātabbo vinicchayo.",
  "atk-abh03a51:65_0": "Nānappakārabhedato paccayuppannatoti imesaṁ pana dvinnaṁ padānaṁ attho niddesavāre āvibhavissatīti.",
  "atk-abh03a51:66_0": "Paccayuddesavaṇṇanā."
}