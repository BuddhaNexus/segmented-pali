{
  "pli-tv-bi-vb-pc53:0.1_0": "Theravāda Vinaya",
  "pli-tv-bi-vb-pc53:0.2_0": "Bhikkhunivibhaṅga",
  "pli-tv-bi-vb-pc53:0.3_0": "Pācittiyakaṇḍa",
  "pli-tv-bi-vb-pc53:0.4_0": "Ārāmavagga",
  "pli-tv-bi-vb-pc53:0.5_0": "53. Gaṇaparibhāsanasikkhāpada",
  "pli-tv-bi-vb-pc53:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc53:1.2_0": "Tena kho pana samayena caṇḍakāḷī bhikkhunī bhaṇḍanakārikā hoti kalahakārikā vivādakārikā bhassakārikā saṅghe adhikaraṇakārikā.",
  "pli-tv-bi-vb-pc53:1.3_0": "Thullanandā bhikkhunī tassā kamme karīyamāne paṭikkosati.",
  "pli-tv-bi-vb-pc53:1.4_0": "Tena kho pana samayena thullanandā bhikkhunī gāmakaṁ agamāsi kenacideva karaṇīyena.",
  "pli-tv-bi-vb-pc53:1.5_0": "Atha kho bhikkhunisaṅgho—",
  "pli-tv-bi-vb-pc53:1.6_0": "“thullanandā bhikkhunī pakkantā”ti caṇḍakāḷiṁ bhikkhuniṁ āpattiyā adassane ukkhipi.",
  "pli-tv-bi-vb-pc53:1.7_0": "Thullanandā bhikkhunī gāmake taṁ karaṇīyaṁ tīretvā punadeva sāvatthiṁ paccāgacchi.",
  "pli-tv-bi-vb-pc53:1.8_0": "Caṇḍakāḷī bhikkhunī thullanandāya bhikkhuniyā āgacchantiyā neva āsanaṁ paññapesi na pādodakaṁ pādapīṭhaṁ pādakaṭhalikaṁ upanikkhipi;",
  "pli-tv-bi-vb-pc53:1.9_0": "na paccuggantvā pattacīvaraṁ paṭiggahesi na pānīyena āpucchi.",
  "pli-tv-bi-vb-pc53:1.10_0": "Thullanandā bhikkhunī caṇḍakāḷiṁ bhikkhuniṁ etadavoca—",
  "pli-tv-bi-vb-pc53:1.11_0": "“kissa tvaṁ, ayye,",
  "pli-tv-bi-vb-pc53:1.11_1": "mayi āgacchantiyā neva āsanaṁ paññapesi na pādodakaṁ pādapīṭhaṁ pādakaṭhalikaṁ upanikkhipi;",
  "pli-tv-bi-vb-pc53:1.12_0": "na paccuggantvā pattacīvaraṁ paṭiggahesi na pānīyena āpucchī”ti?",
  "pli-tv-bi-vb-pc53:1.13_0": "“Evañhetaṁ, ayye, hoti yathā taṁ anāthāyā”ti.",
  "pli-tv-bi-vb-pc53:1.14_0": "“Kissa pana tvaṁ, ayye, anāthā”ti?",
  "pli-tv-bi-vb-pc53:1.15_0": "“Imā maṁ, ayye, bhikkhuniyo—",
  "pli-tv-bi-vb-pc53:1.16_0": "‘ayaṁ anāthā appaññātā,",
  "pli-tv-bi-vb-pc53:1.16_1": "natthi imissā kāci pativattā’ti,",
  "pli-tv-bi-vb-pc53:1.16_2": "āpattiyā adassane ukkhipiṁsū”ti.",
  "pli-tv-bi-vb-pc53:1.17_0": "Thullanandā bhikkhunī—",
  "pli-tv-bi-vb-pc53:1.18_0": "“bālā etā abyattā etā netā jānanti kammaṁ vā kammadosaṁ vā kammavipattiṁ vā kammasampattiṁ vā”ti, caṇḍīkatā gaṇaṁ paribhāsi.",
  "pli-tv-bi-vb-pc53:1.19_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc53:1.20_0": "“kathañhi nāma ayyā thullanandā caṇḍīkatā gaṇaṁ paribhāsissatī”ti …pe…",
  "pli-tv-bi-vb-pc53:1.21_0": "“saccaṁ kira, bhikkhave,",
  "pli-tv-bi-vb-pc53:1.21_1": "thullanandā bhikkhunī caṇḍīkatā gaṇaṁ paribhāsatī”ti?",
  "pli-tv-bi-vb-pc53:1.22_0": "“Saccaṁ, bhagavā”ti.",
  "pli-tv-bi-vb-pc53:1.23_0": "Vigarahi buddho bhagavā …pe…",
  "pli-tv-bi-vb-pc53:1.24_0": "kathañhi nāma, bhikkhave,",
  "pli-tv-bi-vb-pc53:1.24_1": "thullanandā bhikkhunī caṇḍīkatā gaṇaṁ paribhāsissati.",
  "pli-tv-bi-vb-pc53:1.25_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc53:1.26_0": "evañca pana, bhikkhave,",
  "pli-tv-bi-vb-pc53:1.26_1": "bhikkhuniyo imaṁ sikkhāpadaṁ uddisantu—",
  "pli-tv-bi-vb-pc53:1.27.1_0": "“Yā pana bhikkhunī caṇḍīkatā gaṇaṁ paribhāseyya, pācittiyan”ti.",
  "pli-tv-bi-vb-pc53:2.1_0": "Yā panāti",
  "pli-tv-bi-vb-pc53:2.2_0": "yā yādisā …pe…",
  "pli-tv-bi-vb-pc53:2.3_0": "bhikkhunīti",
  "pli-tv-bi-vb-pc53:2.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc53:2.5_0": "Caṇḍīkatā nāma",
  "pli-tv-bi-vb-pc53:2.6_0": "kodhanā vuccati.",
  "pli-tv-bi-vb-pc53:2.7_0": "Gaṇo nāma",
  "pli-tv-bi-vb-pc53:2.8_0": "bhikkhunisaṅgho vuccati.",
  "pli-tv-bi-vb-pc53:2.9_0": "Paribhāseyyāti",
  "pli-tv-bi-vb-pc53:2.10_0": "“bālā etā abyattā etā netā jānanti kammaṁ vā kammadosaṁ vā kammavipattiṁ vā kammasampattiṁ vā”ti paribhāsati, āpatti pācittiyassa.",
  "pli-tv-bi-vb-pc53:2.11_0": "Sambahulā bhikkhuniyo vā ekaṁ bhikkhuniṁ vā anupasampannaṁ vā paribhāsati, āpatti dukkaṭassa.",
  "pli-tv-bi-vb-pc53:2.12.1_0": "Anāpatti—",
  "pli-tv-bi-vb-pc53:2.13_0": "atthapurekkhārāya,",
  "pli-tv-bi-vb-pc53:2.14_0": "dhammapurekkhārāya,",
  "pli-tv-bi-vb-pc53:2.15_0": "anusāsanipurekkhārāya,",
  "pli-tv-bi-vb-pc53:2.16_0": "ummattikāya,",
  "pli-tv-bi-vb-pc53:2.17_0": "ādikammikāyāti.",
  "pli-tv-bi-vb-pc53:2.18_0": "Tatiyasikkhāpadaṁ niṭṭhitaṁ."
}