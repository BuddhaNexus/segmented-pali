{
  "anya-e0103n1:0_0": "1. Sīlaniddesavaṇṇanā",
  "anya-e0103n1:1_0": "Sīlasarūpādikathāvaṇṇanā",
  "anya-e0103n1:2_0": "6.Evanti vuttappakārena.",
  "anya-e0103n1:2_1": "Anekaguṇasaṅgāhakenāti adhisīlasikkhādīnaṁ,",
  "anya-e0103n1:2_2": "aññesañca anekesaṁ guṇānaṁ saṅgāhakena.",
  "anya-e0103n1:2_3": "Sīlasamādhipaññāmukhenāti ‘‘sabbe saṅkhārā aniccā’’tiādīsu (dha. pa. 277; theragā. 676; netti.",
  "anya-e0103n1:2_4": "5) viya vipassanāmattādimukhena saṅkhepato adesetvā sīlasamādhipaññāmukhena desitopi,",
  "anya-e0103n1:2_5": "sattatiṁsāyapi vā bodhipakkhiyadhammānaṁ visuddhimaggantogadhattā tattha sīlasamādhipaññā mukhaṁ pamukhaṁ katvā desitopi.",
  "anya-e0103n1:2_6": "Etena sīlasamādhipaññāsu avasesabodhipakkhiyadhammānaṁ sabhāvato,",
  "anya-e0103n1:2_7": "upakārato ca antogadhabhāvo dīpitoti veditabbaṁ.",
  "anya-e0103n1:2_8": "Atisaṅkhepadesitoyeva hoti sabhāvavibhāgādito avibhāvitattā.",
  "anya-e0103n1:2_9": "Nālanti na pariyattaṁ na samatthaṁ.",
  "anya-e0103n1:2_10": "Sabbesanti nātisaṅkhepanātivitthārarucīnampi,",
  "anya-e0103n1:2_11": "vipañcitaññuneyyānampi vā.",
  "anya-e0103n1:2_12": "Saṅkhepadesanā hi saṁkhittarucīnaṁ,",
  "anya-e0103n1:2_13": "ugghaṭitaññūnaṁyeva ca upakārāya hoti,",
  "anya-e0103n1:2_14": "na panitaresaṁ.",
  "anya-e0103n1:2_15": "Assa visuddhimaggassa.",
  "anya-e0103n1:2_16": "Pucchanaṭṭhena pañhā,",
  "anya-e0103n1:2_17": "kiriyā karaṇaṁ kammaṁ,",
  "anya-e0103n1:2_18": "pañhāva kammaṁ pañhākammaṁ,",
  "anya-e0103n1:2_19": "pucchanapayogo.",
  "anya-e0103n1:3_0": "Kiṁ sīlanti sarūpapucchā.",
  "anya-e0103n1:3_1": "Kenaṭṭhena sīlanti kena atthena sīlanti vuccati,",
  "anya-e0103n1:3_2": "‘‘sīla’’nti padaṁ kaṁ abhidheyyaṁ nissāya pavattanti attho.",
  "anya-e0103n1:3_3": "Tayidaṁ sīlaṁ sabhāvato, kiccato,",
  "anya-e0103n1:3_4": "upaṭṭhānākārato,",
  "anya-e0103n1:3_5": "āsannakāraṇato ca kathaṁ jānitabbanti āha ‘‘kānassa lakkhaṇarasapaccupaṭṭhānapadaṭṭhānānī’’ti.",
  "anya-e0103n1:3_6": "Paṭipatti nāma diṭṭhānisaṁse eva hotīti āha ‘‘kimānisaṁsa’’nti.",
  "anya-e0103n1:3_7": "Katividhanti pabhedapucchā.",
  "anya-e0103n1:3_8": "Vibhāgavantānaṁ hi sabhāvavibhāvanaṁ vibhāgadassanamukheneva hotīti.",
  "anya-e0103n1:3_9": "Vodānaṁ visuddhi.",
  "anya-e0103n1:3_10": "Sā ca saṁkilesamalavimutti.",
  "anya-e0103n1:3_11": "Taṁ icchantena yasmā upāyakosallatthinā anupāyakosallaṁ viya saṁkileso jānitabboti āha ‘‘ko cassa saṁkileso’’ti.",
  "anya-e0103n1:4_0": "Tatrāti tasmiṁ,",
  "anya-e0103n1:4_1": "tassa vā pañhākammassa.",
  "anya-e0103n1:4_2": "Vissajjananti vivaraṇaṁ.",
  "anya-e0103n1:4_3": "Pucchito hi attho avibhāvitattā nigūḷho muṭṭhiyaṁ kato viya tiṭṭhati.",
  "anya-e0103n1:4_4": "Tassa vivaraṇaṁ vissajjanaṁ vibhūtabhāvakāraṇato.",
  "anya-e0103n1:4_5": "Pāṇātipātādīhīti ettha pāṇoti vohārato satto,",
  "anya-e0103n1:4_6": "paramatthato jīvitindriyaṁ.",
  "anya-e0103n1:4_7": "Tassa saraseneva patanasabhāvassa antare eva ativa pātanaṁ atipāto,",
  "anya-e0103n1:4_8": "saṇikaṁ patituṁ adatvā sīghaṁ pātananti attho,",
  "anya-e0103n1:4_9": "atikkamma vā satthādīhi abhibhavitvā pātanaṁ atipāto,",
  "anya-e0103n1:4_10": "pāṇaghāto.",
  "anya-e0103n1:4_11": "Ādisaddena adinnādānādiṁ saṅgaṇhāti.",
  "anya-e0103n1:4_12": "Tehi pāṇātipātādīhi dussīlyakammehi.",
  "anya-e0103n1:4_13": "Viramantassāti samādānavirativasena,",
  "anya-e0103n1:4_14": "sampattavirativasena ca oramantassa.",
  "anya-e0103n1:4_15": "Vattapaṭipattinti upajjhāyavattādivattakaraṇaṁ.",
  "anya-e0103n1:4_16": "Cetanādayo dhammāti saṅkhepato vuttamatthaṁ pāḷivasena vibhajitvā dassetuṁ ‘‘vuttañheta’’ntiādi vuttaṁ.",
  "anya-e0103n1:4_17": "Tattha cetayatīti cetanā,",
  "anya-e0103n1:4_18": "attanā sampayuttadhammehi saddhiṁ ārammaṇe abhisandahatīti attho.",
  "anya-e0103n1:4_19": "Cetanāya anukūlavaseneva hi taṁsampayuttā dhammā ārammaṇe pavattanti.",
  "anya-e0103n1:4_20": "Cetanā kāmaṁ kusalattikasādhāraṇā,",
  "anya-e0103n1:4_21": "idha pana sīlacetanā adhippetāti katvā ‘‘kusalā’’ti veditabbā.",
  "anya-e0103n1:4_22": "Cetasi niyuttaṁ cetasikaṁ,",
  "anya-e0103n1:4_23": "cittasampayuttanti attho.",
  "anya-e0103n1:4_24": "Cetanāya satipi cetasikatte ‘‘cetanā sīla’’nti visuṁ gahitattā tadaññameva viratianabhijjhādikaṁ cetasikaṁ sīlaṁ daṭṭhabbaṁ gobalībaddañāyena.",
  "anya-e0103n1:4_25": "Saṁvaraṇaṁ saṁvaro.",
  "anya-e0103n1:4_26": "Yathā akusalā dhammā citte na otaranti,",
  "anya-e0103n1:4_27": "tathā pidahanaṁ.",
  "anya-e0103n1:4_28": "Avītikkamo vītikkamassa paṭipakkhabhūtā avītikkamavasena pavattacittacetasikā.",
  "anya-e0103n1:4_29": "Tattha cetanā sīlaṁ nāmātiādi yathāvuttassa suttapadassa vivaraṇaṁ.",
  "anya-e0103n1:4_30": "Viramantassa cetanāti viratisampayuttaṁ padhānabhūtaṁ cetanamāha.",
  "anya-e0103n1:4_31": "Pūrentassa cetanāti vattapaṭipattiāyūhinī.",
  "anya-e0103n1:4_32": "Viramantassa viratīti viratiyā padhānabhāvaṁ gahetvā vuttaṁ.",
  "anya-e0103n1:5_0": "Ettha hi yadā ‘‘tividhā,",
  "anya-e0103n1:5_1": "bhikkhave,",
  "anya-e0103n1:5_2": "kāyasañcetanā kusalaṁ kāyakamma’’ntiādi (kathā.",
  "anya-e0103n1:5_3": "539) vacanato pāṇātipātādīnaṁ paṭipakkhabhūtā tabbirativisiṭṭhā cetanā tathāpavattā padhānabhāvena pāṇātipātādipaṭiviratisādhikā hoti,",
  "anya-e0103n1:5_4": "tadā taṁsampayuttā viratianabhijjhādayo ca cetanāpakkhikā vā,",
  "anya-e0103n1:5_5": "abbohārikā vāti imamatthaṁ sandhāya cetanāsīlaṁ vuttaṁ.",
  "anya-e0103n1:5_6": "Yadā pana pāṇātipātādīhi saṅkocaṁ āpajjantassa tato viramaṇākārena pavattamānā cetanāvisiṭṭhā virati,",
  "anya-e0103n1:5_7": "anabhijjhādayo ca tattha tattha padhānabhāvena kiccasādhikā honti,",
  "anya-e0103n1:5_8": "tadā taṁsampayuttā cetanā viratiādipakkhikā vā hoti,",
  "anya-e0103n1:5_9": "abbohārikā vāti imamatthaṁ sandhāya cetasikasīlaṁ vuttaṁ.",
  "anya-e0103n1:6_0": "Idāni sutte āgatanayena kusalakammapathavasena cetanācetasikasīlāni vibhajitvā dassetuṁ ‘‘apicā’’tiādi vuttaṁ.",
  "anya-e0103n1:6_1": "Pajahantassāti samādānavasena ‘‘ito paṭṭhāya na karissāmī’’ti sampattavatthukānipi anajjhācaraṇena pajahantassa.",
  "anya-e0103n1:6_2": "Satta kammapathacetanāti pāṇātipātādipahānasādhikā paṭipāṭiyā satta kusalakammapathacetanā.",
  "anya-e0103n1:6_3": "Abhijjhādivasena yaṁ paradāragamanādi karīyati,",
  "anya-e0103n1:6_4": "tassa pahāyakā anabhijjhādayo sīlanti āha ‘‘cetasikaṁ sīlaṁ nāma anabhijjhā…pe…",
  "anya-e0103n1:6_5": "sammādiṭṭhidhammā’’ti.",
  "anya-e0103n1:6_6": "Yathā hi abhijjhābyāpādavasena micchācārapāṇātipātādayo karīyanti,",
  "anya-e0103n1:6_7": "evaṁ micchādiṭṭhivasenāpi te puttamukhadassanādiatthaṁ karīyanti.",
  "anya-e0103n1:6_8": "Tesañca pajahanakā anabhijjhādayoti.",
  "anya-e0103n1:6_9": "Pātimokkhasaṁvaro cārittavārittavibhāgaṁ vinayapariyāpannaṁ sikkhāpadasīlaṁ.",
  "anya-e0103n1:6_10": "Satisaṁvaro manacchaṭṭhānaṁ indriyānaṁ ārakkhā,",
  "anya-e0103n1:6_11": "sā ca tathāpavattā satiyeva.",
  "anya-e0103n1:6_12": "Ñāṇasaṁvaro paññā.",
  "anya-e0103n1:6_13": "Khantisaṁvaro adhivāsanā,",
  "anya-e0103n1:6_14": "sā ca tathāpavattā adosapadhānā khandhā,",
  "anya-e0103n1:6_15": "adoso eva vā.",
  "anya-e0103n1:6_16": "Vīriyasaṁvaro kāmavitakkādīnaṁ vinodanavasena pavattaṁ vīriyaṁ.",
  "anya-e0103n1:6_17": "Pātimokkhasaṁvarasatisaṁvarādīsu yaṁ vattabbaṁ,",
  "anya-e0103n1:6_18": "taṁ parato āvi bhavissati.",
  "anya-e0103n1:7_0": "Sotānīti taṇhādiṭṭhiavijjāduccaritaavasiṭṭhakilesasotāni.",
  "anya-e0103n1:7_1": "‘‘Sotānaṁ saṁvaraṁ brūmī’’ti vatvā ‘‘paññāyete pidhiyyare’’ti vacanena sotānaṁ saṁvaro pidahanaṁ samucchedanaṁ ñāṇanti viññāyati.",
  "anya-e0103n1:8_0": "Idamatthikataṁ manasi katvā yena ñāṇena yoniso paccavekkhitvā paccayā paṭisevīyanti.",
  "anya-e0103n1:8_1": "Taṁ paccayapaṭisevanampi ñāṇasabhāvattā ettheva ñāṇasaṁvare eva samodhānaṁ saṅgahaṁ gacchati.",
  "anya-e0103n1:8_2": "Khamati adhivāsetīti khamo.",
  "anya-e0103n1:8_3": "Uppannanti tasmiṁ tasmiṁ ārammaṇe jātaṁ nibbattaṁ.",
  "anya-e0103n1:8_4": "Kāmavitakkanti kāmūpasaṁhitaṁ vitakkaṁ.",
  "anya-e0103n1:8_5": "Nādhivāsetīti cittaṁ āropetvā abbhantare na vāseti.",
  "anya-e0103n1:8_6": "Ājīvapārisuddhipīti buddhapaṭikuṭṭhaṁ micchājīvaṁ pahāya anavajjena paccayapariyesanena sijjhanakaṁ ājīvapārisuddhisīlampi",
  "anya-e0103n1:8_7": "ettheva vīriyasaṁvare eva samodhānaṁ gacchati vīriyasādhanattā.",
  "anya-e0103n1:8_8": "Ettha ca yathā ñāṇaṁ taṇhādisotānaṁ pavattinivāraṇato pidahanaṭṭhena saṁvaraṇato saṁvaro ca,",
  "anya-e0103n1:8_9": "parato pavattanakaguṇānaṁ ādhārādibhāvato sīlanaṭṭhena sīlaṁ ,",
  "anya-e0103n1:8_10": "evaṁ khanti anadhivāsanena uppajjanakakilesānaṁ adhivāsanena saṁvaraṇato saṁvaro ca,",
  "anya-e0103n1:8_11": "khamanahetu uppajjanakaguṇānaṁ ādhārādibhāvato sīlanaṭṭhena sīlaṁ,",
  "anya-e0103n1:8_12": "vīriyaṁ vinodetabbānaṁ pāpadhammānaṁ vinodanena saṁvaraṇato saṁvaro ca,",
  "anya-e0103n1:8_13": "vinodanahetu uppajjanakaguṇānaṁ ādhārādibhāvato sīlanaṭṭhena sīlanti veditabbaṁ.",
  "anya-e0103n1:8_14": "Yathā pana pātimokkhasīlādi tassa tassa pāpadhammassa pavattituṁ appadānavasena saṁvaraṇaṁ pidahanaṁ,",
  "anya-e0103n1:8_15": "taṁ upādāya saṁvaro,",
  "anya-e0103n1:8_16": "evaṁ asamādinnasīlassa āgatavatthuto viramaṇampīti āha ‘‘yā ca pāpabhīrukānaṁ…pe…",
  "anya-e0103n1:8_17": "saṁvarasīlanti veditabba’’nti.",
  "anya-e0103n1:8_18": "Na vītikkamati etenāti avītikkamo.",
  "anya-e0103n1:8_19": "Tathāpavatto kusalacittuppādo.",
  "anya-e0103n1:9_0": "7.Avasesesu pana pañhesu.",
  "anya-e0103n1:9_1": "Samādhānaṁ saṇṭhapanaṁ.",
  "anya-e0103n1:9_2": "Dussīlyavasena hi pavattā kāyakammādayo sampati,",
  "anya-e0103n1:9_3": "āyatiñca ahitadukkhāvahā,",
  "anya-e0103n1:9_4": "na sammā ṭhapitāti asaṇṭhapitā vippakiṇṇā visaṭā ca nāma honti,",
  "anya-e0103n1:9_5": "susīlyavasena pana pavattā tabbipariyāyato saṇṭhapitā avippakiṇṇā avisaṭā ca nāma honti yathā taṁ okkhittacakkhutā abāhuppacālanādi.",
  "anya-e0103n1:9_6": "Tenāha ‘‘kāyakammādīnaṁ susīlyavasena avippakiṇṇatāti attho’’ti.",
  "anya-e0103n1:9_7": "Etena samādhikiccato sīlanaṁ viseseti.",
  "anya-e0103n1:9_8": "Tassa hi samādhānaṁ sampayuttadhammānaṁ avikkhepahetutā.",
  "anya-e0103n1:9_9": "Idaṁ kāyakammādīnaṁ saṇṭhapanaṁ saṁyamanaṁ.",
  "anya-e0103n1:9_10": "Upadhāraṇaṁ adhiṭṭhānaṁ mūlabhāvo.",
  "anya-e0103n1:9_11": "Tathā hissa ādicaraṇādibhāvo vutto.",
  "anya-e0103n1:9_12": "Tena pathavīdhātukiccato sīlanaṁ visesitaṁ hoti.",
  "anya-e0103n1:9_13": "Sā hi sahajātarūpadhammānaṁ sandhāraṇavasena pavattati.",
  "anya-e0103n1:9_14": "Idaṁ pana anavajjadhammānaṁ mūlādhiṭṭhānabhāvena.",
  "anya-e0103n1:9_15": "Tenāha ‘‘kusalānaṁ dhammāna’’ntiādi.",
  "anya-e0103n1:9_16": "Tattha kusaladhammā nāma sapubbabhāgā mahaggatānuttarā dhammā.",
  "anya-e0103n1:9_17": "Aññe pana ācariyā.",
  "anya-e0103n1:9_18": "Siraṭṭhoti yathā sirasi chinne sabbo attabhāvo vinassati,",
  "anya-e0103n1:9_19": "evaṁ sīle bhinne sabbaṁ guṇasarīraṁ vinassati.",
  "anya-e0103n1:9_20": "Tasmā tassa uttamaṅgaṭṭho sīlaṭṭho.",
  "anya-e0103n1:9_21": "‘‘Siro sīsa’’nti vā vattabbe niruttinayena ‘‘sīla’’nti vuttanti adhippāyo.",
  "anya-e0103n1:9_22": "Sītalaṭṭho pariḷāhavūpasamanaṭṭho.",
  "anya-e0103n1:9_23": "Tena ta-kārassa lopaṁ katvā niruttinayeneva ‘‘sīla’’nti vuttanti dasseti.",
  "anya-e0103n1:9_24": "Tathā hidaṁ payogasampāditaṁ sabbakilesapariḷāhavūpasamakaraṁ hoti.",
  "anya-e0103n1:9_25": "Evamādināti ādi-saddena sayanti akusalā etasmiṁ sati apaviṭṭhā hontīti sīlaṁ,",
  "anya-e0103n1:9_26": "supanti vā tena vihatussāhāni sabbaduccaritānīti sīlaṁ,",
  "anya-e0103n1:9_27": "sabbesaṁ vā kusaladhammānaṁ pavesārahasālāti sīlanti evamādīnaṁ saṅgaho daṭṭhabbo.",
  "anya-e0103n1:10_0": "8.",
  "anya-e0103n1:10_1": "‘‘Sīlanaṭṭhena sīla’’nti pubbe saddatthuddhārena pakāsitopi bhāvattho evāti āha ‘‘sīlanaṁ lakkhaṇaṁ tassā’’ti.",
  "anya-e0103n1:10_2": "Na hi tassa cetanādibhedabhinnassa anavasesato saṅgāhako tato añño attho atthi,",
  "anya-e0103n1:10_3": "yo lakkhaṇabhāvena vucceyya.",
  "anya-e0103n1:10_4": "Nanu ca anekabhedasaṅgāhakaṁ sāmaññalakkhaṇaṁ nāma siyā,",
  "anya-e0103n1:10_5": "na visesalakkhaṇanti anuyogaṁ manasi katvā āha ‘‘sanidassanattaṁ rūpassa,",
  "anya-e0103n1:10_6": "yathā bhinnassanekadhā’’ti.",
  "anya-e0103n1:11_0": "Yathā hi nīlādivasena anekabhedabhinnassāpi rūpāyatanassa sanidassanattaṁ visesalakkhaṇaṁ tadaññadhammāsādhāraṇato.",
  "anya-e0103n1:11_1": "Na aniccatādi viya,",
  "anya-e0103n1:11_2": "ruppanaṁ viya vā sāmaññalakkhaṇaṁ,",
  "anya-e0103n1:11_3": "evamidhāpi daṭṭhabbaṁ.",
  "anya-e0103n1:11_4": "Kiṁ panetaṁ sanidassanattaṁ nāma?",
  "anya-e0103n1:11_5": "Daṭṭhabbatā cakkhuviññāṇassa gocarabhāvo.",
  "anya-e0103n1:11_6": "Tassa pana rūpāyatanato anaññattepi aññehi dhammehi rūpāyatanaṁ visesetuṁ aññaṁ viya katvā saha nidassanena sanidassananti vuccati.",
  "anya-e0103n1:11_7": "Dhammasabhāvasāmaññena hi ekībhūtesu dhammesu yo nānattakaro sabhāvo,",
  "anya-e0103n1:11_8": "so aññaṁ viya katvā upacarituṁ yutto.",
  "anya-e0103n1:11_9": "Evaṁ hi atthavisesāvabodho hotīti.",
  "anya-e0103n1:11_10": "Atha vā ‘‘saha nidassanenā’’ti ettha tabbhāvattho saha-saddo yathā nandirāgasahagatāti (saṁ. ni. 5.1081; mahāva. 14; paṭi. ma. 2.30).",
  "anya-e0103n1:12_0": "Dussīlyaviddhaṁsanarasanti kāyikaasaṁvarādibhedassa dussīlyassa vidhamanakiccaṁ.",
  "anya-e0103n1:12_1": "Anavajjarasanti agārayhasampattikaṁ agarahitabbabhāvena sampajjanakaṁ,",
  "anya-e0103n1:12_2": "avajjapaṭipakkhabhāvena vā sampajjanakaṁ.",
  "anya-e0103n1:12_3": "Lakkhaṇādīsūti lakkhaṇarasādīsu vuccamānesu kiccameva,",
  "anya-e0103n1:12_4": "sampatti vā rasoti vuccati,",
  "anya-e0103n1:12_5": "na rasāyatanarasādīti adhippāyo.",
  "anya-e0103n1:12_6": "Keci pana ‘‘kiccamevā’’ti avadhāraṇaṁ tassa itararasato balavabhāvadassanatthanti vadanti,",
  "anya-e0103n1:12_7": "taṁ tesaṁ matimattaṁ,",
  "anya-e0103n1:12_8": "kiccameva,",
  "anya-e0103n1:12_9": "sampatti eva vā rasoti imassa atthassa adhippetattā.",
  "anya-e0103n1:13_0": "Soceyyapaccupaṭṭhānanti kāyādīhi sucibhāvena paccupaṭṭhāti.",
  "anya-e0103n1:13_1": "Gahaṇabhāvanti gahetabbabhāvaṁ.",
  "anya-e0103n1:13_2": "Tena upaṭṭhānākāraṭṭhena paccupaṭṭhānaṁ vuttaṁ,",
  "anya-e0103n1:13_3": "phalaṭṭhena pana avippaṭisārapaccupaṭṭhānaṁ,",
  "anya-e0103n1:13_4": "samādhipaccupaṭṭhānaṁ vā.",
  "anya-e0103n1:13_5": "Sīlaṁ hi sampatiyeva avippaṭisāraṁ paccupaṭṭhāpeti,",
  "anya-e0103n1:13_6": "paramparāya samādhiṁ.",
  "anya-e0103n1:13_7": "Imassa pana ānisaṁsaphalassa ānisaṁsakathāyaṁ vakkhamānattā idha aggahaṇaṁ daṭṭhabbaṁ.",
  "anya-e0103n1:13_8": "Keci pana phalassa anicchitattā idha aggahaṇanti vadanti,",
  "anya-e0103n1:13_9": "tadayuttaṁ phalassa anekavidhattā,",
  "anya-e0103n1:13_10": "lokiyādisīlassāpi vibhajiyamānattā.",
  "anya-e0103n1:13_11": "Tathā hi vakkhati ‘‘nissitānissitavasenā’’tiādi (visuddhi. 1.10).",
  "anya-e0103n1:13_12": "Yathā pathavīdhātuyā kammādi dūrakāraṇaṁ,",
  "anya-e0103n1:13_13": "sesabhūtattayaṁ āsannakāraṇaṁ,",
  "anya-e0103n1:13_14": "yathā ca vatthassa tantavāyaturivemasalākādi dūrakāraṇaṁ,",
  "anya-e0103n1:13_15": "tantavo āsannakāraṇaṁ,",
  "anya-e0103n1:13_16": "evaṁ sīlassa saddhammassavanādi dūrakāraṇaṁ,",
  "anya-e0103n1:13_17": "hiriottappamassa āsannakāraṇanti dassento āha ‘‘hirottappañca panā’’tiādi.",
  "anya-e0103n1:13_18": "Hirottappe hītiādi tassa āsannakāraṇabhāvasādhanaṁ.",
  "anya-e0103n1:13_19": "Tattha uppajjati samādānavasena,",
  "anya-e0103n1:13_20": "tiṭṭhati avītikkamavasenāti veditabbaṁ.",
  "anya-e0103n1:14_0": "Sīlānisaṁsakathāvaṇṇanā",
  "anya-e0103n1:15_0": "9.Avippaṭisārādīti ettha vippaṭisārapaṭipakkho kusalacittuppādo avippaṭisāro.",
  "anya-e0103n1:15_1": "So pana visesato ‘‘lābhā vata me,",
  "anya-e0103n1:15_2": "suladdhaṁ vata me,",
  "anya-e0103n1:15_3": "yassa me suparisuddhaṁ sīla’’nti attano sīlassa paccavekkhaṇavasena pavattoti veditabbo.",
  "anya-e0103n1:15_4": "Ādi-saddena pāmojjabhogasampattikittisaddādiṁ saṅgaṇhāti.",
  "anya-e0103n1:15_5": "Avippaṭisāratthānīti avippaṭisārappayojanāni.",
  "anya-e0103n1:15_6": "Kusalānīti anavajjāni.",
  "anya-e0103n1:15_7": "Avippaṭisārānisaṁsānīti avippaṭisāruddayāni.",
  "anya-e0103n1:15_8": "Etena avippaṭisāro nāma sīlassa uddayamattaṁ,",
  "anya-e0103n1:15_9": "saṁvaḍḍhitassa rukkhassa chāyāpupphasadisaṁ.",
  "anya-e0103n1:15_10": "Añño eva panānena nipphādetabbo samādhiādiguṇoti dasseti.",
  "anya-e0103n1:16_0": "Sīlavato sīlasampadāyāti parisuddhaṁ paripuṇṇaṁ katvā sīlassa sampādanena sīlavato,",
  "anya-e0103n1:16_1": "tāya eva sīlasampadāya.",
  "anya-e0103n1:16_2": "Appamādādhikaraṇanti appamādakāraṇā.",
  "anya-e0103n1:16_3": "Bhogakkhandhanti bhogarāsiṁ.",
  "anya-e0103n1:16_4": "Kalyāṇo kittisaddo abbhuggacchatīti ‘‘itipi sīlavā,",
  "anya-e0103n1:16_5": "itipi kalyāṇadhammo’’ti sundaro thutighoso uṭṭhahati,",
  "anya-e0103n1:16_6": "lokaṁ pattharati.",
  "anya-e0103n1:16_7": "Visāradoti attani kiñci garahitabbaṁ upavaditabbaṁ apassanto vigatasārajjo nibbhayo.",
  "anya-e0103n1:16_8": "Amaṅkubhūtoti avilakkho.",
  "anya-e0103n1:16_9": "Asammūḷhoti ‘‘akataṁ vata me kalyāṇa’’ntiādinā (ma. ni.",
  "anya-e0103n1:16_10": "3.248) vippaṭisārābhāvato,",
  "anya-e0103n1:16_11": "kusalakammādīnaṁyeva ca tadā upaṭṭhānato amūḷho pasannamānaso eva kālaṁkaroti.",
  "anya-e0103n1:16_12": "Kāyassa bhedāti upādinnakkhandhapariccāgā,",
  "anya-e0103n1:16_13": "jīvitindriyassa upacchedā.",
  "anya-e0103n1:16_14": "Paraṁ maraṇāti cutito uddhaṁ.",
  "anya-e0103n1:16_15": "Sugatinti sundaraṁ gatiṁ.",
  "anya-e0103n1:16_16": "Tena manussagatipi saṅgayhati.",
  "anya-e0103n1:16_17": "Sagganti devagatiṁ.",
  "anya-e0103n1:16_18": "Sā hi rūpādīhi visayehi suṭṭhu aggoti saggo,",
  "anya-e0103n1:16_19": "lokiyati ettha uḷāraṁ puññaphalanti lokoti ca vuccati.",
  "anya-e0103n1:17_0": "Ākaṅkheyya ceti yadi iccheyya.",
  "anya-e0103n1:17_1": "Piyo ca assanti piyāyitabbo piyacakkhūhi passitabbo pemaniyo bhaveyyanti attho.",
  "anya-e0103n1:17_2": "Manāpoti sabrahmacārīnaṁ manavaḍḍhanako,",
  "anya-e0103n1:17_3": "tesaṁ vā manena pattabbo,",
  "anya-e0103n1:17_4": "mettacittena pharitabboti vuttaṁ hoti.",
  "anya-e0103n1:17_5": "Garūti garuṭṭhāniyo pāsāṇachattasadiso.",
  "anya-e0103n1:17_6": "Bhāvanīyoti ‘‘addhā ayamāyasmā jānaṁ jānāti,",
  "anya-e0103n1:17_7": "passaṁ passatī’’ti sambhāvanīyo.",
  "anya-e0103n1:17_8": "Sīlesvevassa paripūrakārīti catupārisuddhisīlesu eva paripūrakārī assa,",
  "anya-e0103n1:17_9": "anūnakārī paripūraṇākārena samannāgato bhaveyya.",
  "anya-e0103n1:17_10": "‘‘Ādinā nayenā’’ti etena ‘‘ajjhattaṁ cetosamathamanuyutto anirākatajjhāno vipassanāya samannāgato brūhetā suññāgārāna’’nti (ma. ni.",
  "anya-e0103n1:17_11": "1.65) evamādike sīlathomanasuttāgate sattarasa sīlānisaṁse saṅgaṇhāti.",
  "anya-e0103n1:18_0": "Idāni na kevalamime eva avippaṭisārādayo,",
  "anya-e0103n1:18_1": "atha kho aññepi bahū sīlānisaṁsā vijjantīti te dassetuṁ ‘‘apicā’’tiādi āraddhaṁ.",
  "anya-e0103n1:18_2": "Tattha sāsaneti imasmiṁ sakalalokiyalokuttaraguṇāvahe satthusāsane.",
  "anya-e0103n1:18_3": "Ācārakulaputtānaṁ yaṁ sīlaṁ vinā patiṭṭhā avaṭṭhānaṁ natthi,",
  "anya-e0103n1:18_4": "tassa evaṁ mahānubhāvassa sīlassa ānisaṁsānaṁ paricchedaṁ parimāṇaṁ ko vade ko vattuṁ sakkuṇeyyāti attho.",
  "anya-e0103n1:18_5": "Etena sabbesaṁyeva lokiyalokuttarānaṁ guṇānaṁ sīlameva mūlabhūtanti dassetvā tato parampi malavisodhanena,",
  "anya-e0103n1:18_6": "pariḷāhavūpasamanena,",
  "anya-e0103n1:18_7": "sucigandhavāyanena,",
  "anya-e0103n1:18_8": "sagganibbānādhigamūpāyabhāvena,",
  "anya-e0103n1:18_9": "sobhālaṅkārasādhanatāya bhayavidhamanena,",
  "anya-e0103n1:18_10": "kittipāmojjajanena ca sīlasadisaṁ aññaṁ sattānaṁ hitasukhāvahaṁ natthīti dassento ‘‘na gaṅgā’’tiādikā gāthā abhāsi.",
  "anya-e0103n1:19_0": "Tattha sarabhūti ekā nadī,",
  "anya-e0103n1:19_1": "‘‘yaṁ loke sarabhū’’ti vadanti.",
  "anya-e0103n1:19_2": "Ninnagā vāciravatīti ‘‘aciravatī’’ti evaṁnāmikā nadī,",
  "anya-e0103n1:19_3": "vāti sabbattha vā-saddo aniyamattho.",
  "anya-e0103n1:19_4": "Tena avuttā godhāvarīcandabhāgādikā saṅgaṇhāti.",
  "anya-e0103n1:19_5": "Pāṇanaṭṭhena pāṇīnaṁ sattānaṁ yaṁ malaṁ sīlajalaṁ visodhayati,",
  "anya-e0103n1:19_6": "taṁ malaṁ visodhetuṁ na sakkuṇanti gaṅgādayo nadiyoti paṭhamagāthāya na-kāraṁ ānetvā sambandhitabbaṁ.",
  "anya-e0103n1:19_7": "Hārāti muttāhārā.",
  "anya-e0103n1:19_8": "Maṇayoti veḷuriyādimaṇayo.",
  "anya-e0103n1:19_9": "Ariyanti visuddhaṁ.",
  "anya-e0103n1:19_10": "Sīlasamuṭṭhāno kittisaddo gandho manoharabhāvato,",
  "anya-e0103n1:19_11": "disāsu abhibyāpanato ca ‘‘sīlagandho’’ti vutto.",
  "anya-e0103n1:19_12": "So hi paṭivātepi pavattati.",
  "anya-e0103n1:19_13": "Tenāha bhagavā ‘‘satañca gandho paṭivātametī’’ti (dha. pa. 54; a. ni. 3.80; mi. pa. 5.4.1).",
  "anya-e0103n1:19_14": "Dosānaṁ balaṁ nāma vatthujjhācāro,",
  "anya-e0103n1:19_15": "taṁ tesaṁ kātuṁ adentaṁ sīlaṁ dosānaṁ balaṁ ghātetīti veditabbaṁ.",
  "anya-e0103n1:20_0": "Sīlappabhedakathāvaṇṇanā",
  "anya-e0103n1:21_0": "10.‘‘Katividha’’nti ettha vidha-saddo koṭṭhāsapariyāyo ‘‘ekavidhena rūpasaṅgaho’’tiādīsu viya,",
  "anya-e0103n1:21_1": "pakārattho vā,",
  "anya-e0103n1:21_2": "katippakāraṁ kittakā sīlassa pakārabhedāti attho.",
  "anya-e0103n1:21_3": "Sīlanalakkhaṇenāti sīlanasaṅkhātena sabhāvena.",
  "anya-e0103n1:22_0": "Caranti tena sīlesu paripūrakāritaṁ upagacchantīti carittaṁ,",
  "anya-e0103n1:22_1": "carittameva cārittaṁ.",
  "anya-e0103n1:22_2": "Vāritato tena attānaṁ tāyanti rakkhantīti vārittaṁ.",
  "anya-e0103n1:22_3": "Adhiko samācāro abhisamācāro,",
  "anya-e0103n1:22_4": "tattha niyuttaṁ,",
  "anya-e0103n1:22_5": "so vā payojanaṁ etassāti ābhisamācārikaṁ.",
  "anya-e0103n1:22_6": "Ādi brahmacariyassāti ādibrahmacariyaṁ,",
  "anya-e0103n1:22_7": "tadeva ādibrahmacariyakaṁ.",
  "anya-e0103n1:22_8": "Viramati etāya,",
  "anya-e0103n1:22_9": "sayaṁ vā viramati,",
  "anya-e0103n1:22_10": "viramaṇaṁ vā virati,",
  "anya-e0103n1:22_11": "na viratīti avirati.",
  "anya-e0103n1:22_12": "Nissayatīti nissitaṁ,",
  "anya-e0103n1:22_13": "na nissitanti anissitaṁ.",
  "anya-e0103n1:22_14": "Pariyanto etassa atthīti pariyantaṁ,",
  "anya-e0103n1:22_15": "kālena pariyantaṁ kālapariyantaṁ,",
  "anya-e0103n1:22_16": "yathāparicchinno vā kālo pariyanto etassāti kālapariyantaṁ.",
  "anya-e0103n1:22_17": "Yāva pāṇanaṁ jīvanaṁ koṭi etassāti āpāṇakoṭikaṁ.",
  "anya-e0103n1:22_18": "Attano paccayehi loke niyuttaṁ,",
  "anya-e0103n1:22_19": "tattha vā viditanti lokiyaṁ.",
  "anya-e0103n1:22_20": "Lokaṁ uttaratīti lokuttaraṁ.",
  "anya-e0103n1:23_0": "Paccayato,",
  "anya-e0103n1:23_1": "phalato ca majjhimapaṇītehi nihīnaṁ,",
  "anya-e0103n1:23_2": "tesaṁ vā guṇehi parihīnanti hīnaṁ.",
  "anya-e0103n1:23_3": "Attano paccayehi padhānabhāvaṁ nītanti paṇītaṁ.",
  "anya-e0103n1:23_4": "Ubhinnameva vemajjhe bhavaṁ majjhimaṁ.",
  "anya-e0103n1:23_5": "Attādhipatito āgataṁ attādhipateyyaṁ.",
  "anya-e0103n1:23_6": "Sesapadadvayepi eseva nayo. Taṇhāya,",
  "anya-e0103n1:23_7": "diṭṭhiyā vā parāmaṭṭhaṁ padhaṁsitanti parāmaṭṭhaṁ.",
  "anya-e0103n1:23_8": "Tappaṭikkhepato aparāmaṭṭhaṁ.",
  "anya-e0103n1:23_9": "Paṭippassaddhakilesaṁ paṭippassaddhaṁ.",
  "anya-e0103n1:23_10": "Sikkhāsu jātaṁ,",
  "anya-e0103n1:23_11": "sekkhassa idanti vā sekkhaṁ.",
  "anya-e0103n1:23_12": "Pariniṭṭhitasikkhākiccatāya asekkhadhammapariyāpannaṁ asekkhaṁ.",
  "anya-e0103n1:23_13": "Tadubhayapaṭikkhepena nevasekkhanāsekkhaṁ.",
  "anya-e0103n1:23_14": "Hānaṁ bhajati,",
  "anya-e0103n1:23_15": "hānabhāgo vā etassa atthīti hānabhāgiyaṁ.",
  "anya-e0103n1:23_16": "Sesesupi eseva nayo.",
  "anya-e0103n1:23_17": "Appaparimāṇattā pariyantavantaṁ,",
  "anya-e0103n1:23_18": "pārisuddhivantañca sīlaṁ pariyantapārisuddhisīlaṁ.",
  "anya-e0103n1:23_19": "Anappaparimāṇattā apariyantaṁ,",
  "anya-e0103n1:23_20": "pārisuddhivantañca sīlaṁ apariyantapārisuddhisīlaṁ.",
  "anya-e0103n1:23_21": "Sabbaso puṇṇaṁ,",
  "anya-e0103n1:23_22": "pārisuddhivantañca sīlaṁ paripuṇṇapārisuddhisīlaṁ.",
  "anya-e0103n1:24_0": "11.Vuttanayenāti ‘‘sīlanaṭṭhena sīla’’ntiādinā (visuddhi.",
  "anya-e0103n1:24_1": "1.7) heṭṭhā vuttena nayena.",
  "anya-e0103n1:24_2": "Idaṁ kattabbanti paññattasikkhāpadapūraṇanti idaṁ ābhisamācārikaṁ kattabbaṁ paṭipajjitabbanti evaṁ paññattassa sikkhāpadasīlassa pūraṇaṁ.",
  "anya-e0103n1:24_3": "Sikkhāpadasīlaṁ hi pūrento sikkhāpadampi pūreti pāleti nāma.",
  "anya-e0103n1:24_4": "Sikkhā eva vā sikkhitabbato,",
  "anya-e0103n1:24_5": "paṭipajjitabbato ca sikkhāpadaṁ.",
  "anya-e0103n1:24_6": "Tassa pūraṇantipi yojetabbaṁ.",
  "anya-e0103n1:24_7": "Idaṁ na kattabbanti paṭikkhittassa akaraṇanti idaṁ duccaritaṁ na kattabbanti bhagavatā paṭikkhittassa akaraṇaṁ viramaṇaṁ.",
  "anya-e0103n1:24_8": "Caranti tasminti tasmiṁ sīle taṁsamaṅgino carantīti sīlassa adhikaraṇataṁ vibhāvento tesaṁ pavattiṭṭhānabhāvaṁ dasseti.",
  "anya-e0103n1:24_9": "Tenāha ‘‘sīlesu paripūrakāritāya pavattantī’’ti.",
  "anya-e0103n1:24_10": "Vāritanti idaṁ na kattabbanti paṭikkhittaṁ akappiyaṁ .",
  "anya-e0103n1:24_11": "Tāyantīti akaraṇeneva tāyanti.",
  "anya-e0103n1:24_12": "Tenāti vārittasīlamāha.",
  "anya-e0103n1:24_13": "Vāreti vā satthā ettha,",
  "anya-e0103n1:24_14": "etena vāti vāritaṁ,",
  "anya-e0103n1:24_15": "sikkhāpadaṁ.",
  "anya-e0103n1:24_16": "Taṁ avikopento tāyanti tenāti vārittaṁ.",
  "anya-e0103n1:24_17": "Saddhāvīriyasādhananti saddhāya,",
  "anya-e0103n1:24_18": "uṭṭhānavīriyena ca sādhetabbaṁ.",
  "anya-e0103n1:24_19": "Na hi asaddho,",
  "anya-e0103n1:24_20": "kusīto ca vattapaṭipattiṁ paripūreti,",
  "anya-e0103n1:24_21": "saddho eva satthārā paṭikkhitte aṇumattepi vajje bhayadassāvī samādāya sikkhati sikkhāpadesūti āha ‘‘saddhāsādhanaṁ vāritta’’nti.",
  "anya-e0103n1:25_0": "Adhisīlasikkhāpariyāpannattā abhivisiṭṭho samācāroti abhisamācāroti āha ‘‘uttamasamācāro’’ti.",
  "anya-e0103n1:25_1": "Abhisamācārova ābhisamācārikaṁ,",
  "anya-e0103n1:25_2": "yathā venayikoti (a. ni. 8.11; pārā.",
  "anya-e0103n1:25_3": "8) adhippāyo.",
  "anya-e0103n1:25_4": "Abhisamācāro ukkaṭṭhaniddesato maggasīlaṁ,",
  "anya-e0103n1:25_5": "phalasīlañca,",
  "anya-e0103n1:25_6": "taṁ ārabbha uddissa tadatthaṁ tappayojanaṁ paññattaṁ ābhisamācārikaṁ.",
  "anya-e0103n1:25_7": "Suparisuddhāni tīṇi kāyakammāni,",
  "anya-e0103n1:25_8": "cattāri vacīkammāni,",
  "anya-e0103n1:25_9": "suparisuddho ājīvoti idaṁ ājīvaṭṭhamakaṁ.",
  "anya-e0103n1:25_10": "Tattha kāmaṁ ājīvahetukato sattavidhaduccaritato virati sammāājīvoti sopi sattavidho hoti,",
  "anya-e0103n1:25_11": "sammājīvatāsāmaññena pana taṁ ekaṁ katvā vuttaṁ.",
  "anya-e0103n1:25_12": "Atha vā tividhakuhanavatthusannissayato micchājīvato viratiṁ ekajjhaṁ katvā vutto ‘‘ājīvo suparisuddho’’ti.",
  "anya-e0103n1:25_13": "Seṭṭhacariyabhāvato maggo eva brahmacariyanti maggabrahmacariyaṁ, tassa.",
  "anya-e0103n1:25_14": "Ādibhāvabhūtanti ādimhi bhāvetabbataṁ nipphādetabbataṁ bhūtaṁ pattaṁ ādibhāvabhūtaṁ.",
  "anya-e0103n1:25_15": "Kiñcāpi desanānukkamena sammādiṭṭhi ādi,",
  "anya-e0103n1:25_16": "paṭipattikkamena pana ājīvaṭṭhamakasīlaṁ ādīti.",
  "anya-e0103n1:25_17": "Tassa sampattiyāti ābhisamācārikassa sampajjanena paripūraṇena ādibrahmacariyakaṁ sampajjati.",
  "anya-e0103n1:25_18": "Yo hi lahukānipi appasāvajjāni parivajjeti,",
  "anya-e0103n1:25_19": "so garukāni mahāsāvajjāni bahvādīnavāni parivajjessatīti vattabbameva natthīti.",
  "anya-e0103n1:25_20": "Suttaṁ pana etamatthaṁ byatirekavasena vibhāveti.",
  "anya-e0103n1:25_21": "Tattha dhammanti sīlaṁ.",
  "anya-e0103n1:25_22": "Taṁ hi upariguṇavisesānaṁ dhāraṇaṭṭhena dhammoti vuccati.",
  "anya-e0103n1:26_0": "Viratisīlassa itarasīlena satipi sampayogādike asammissakatādassanatthaṁ ‘‘veramaṇimatta’’nti vuttaṁ.",
  "anya-e0103n1:27_0": "‘‘Nissitānissitavasenā’’ti ettha labbhamānanissayaṁ tāva dassetuṁ ‘‘nissayo’’tiādi vuttaṁ.",
  "anya-e0103n1:27_1": "Tattha taṇhācaritena nissayitabbato taṇhāva taṇhānissayo.",
  "anya-e0103n1:27_2": "Tathā diṭṭhinissayo.",
  "anya-e0103n1:27_3": "Diṭṭhicarito hi asatipi diṭṭhiyā taṇhāvirahe diṭṭhinissitova pavattati.",
  "anya-e0103n1:27_4": "Devoti catumahārājasakkasuyāmādipākaṭadevamāha .",
  "anya-e0103n1:27_5": "Devaññataroti apākaṭaṁ.",
  "anya-e0103n1:27_6": "Taṇhaṁ eva nissitanti taṇhānissitaṁ.",
  "anya-e0103n1:27_7": "Taṇhāya nissitanti ca keci vadanti.",
  "anya-e0103n1:27_8": "Tesaṁ ‘‘dve nissayā’’tiādinā virujjhati.",
  "anya-e0103n1:27_9": "Suddhidiṭṭhiyāti ‘‘iti saṁsārasuddhi bhavissatī’’ti evaṁ pavattadiṭṭhiyā,",
  "anya-e0103n1:27_10": "lokuttaraṁ sīlanti adhippāyo.",
  "anya-e0103n1:27_11": "Tassevāti lokuttarasseva sambhārabhūtaṁ kāraṇabhūtaṁ,",
  "anya-e0103n1:27_12": "vivaṭṭūpanissayanti attho.",
  "anya-e0103n1:28_0": "Kālaparicchedaṁ katvāti ‘‘imañca rattiṁ,",
  "anya-e0103n1:28_1": "imañca diva’’ntiādinā (a. ni.",
  "anya-e0103n1:28_2": "8.41) viya kālavasena paricchedaṁ katvā.",
  "anya-e0103n1:28_3": "Kālaparicchedaṁ akatvā samādinnampi antarāvicchinnaṁ sampattavirativasena yāvajīvaṁ pavattitampi āpāṇakoṭikaṁ",
  "anya-e0103n1:28_4": "na hotīti dassetuṁ ‘‘yāvajīvaṁ samādiyitvā tatheva pavattita’’nti vuttaṁ.",
  "anya-e0103n1:29_0": "Lābhayasañātiaṅgajīvitavasenāti lābhayasānaṁ anuppannānaṁ uppādanavasena,",
  "anya-e0103n1:29_1": "uppannānaṁ rakkhaṇavasena ceva vaḍḍhanavasena ca ñātiaṅgajīvitānaṁ avināsanavasena.",
  "anya-e0103n1:29_2": "Kiṁ so vītikkamissatīti yo vītikkamāya cittampi na uppādeti,",
  "anya-e0103n1:29_3": "so kāyavācāhi vītikkamissatīti kiṁ idaṁ,",
  "anya-e0103n1:29_4": "natthetanti attho.",
  "anya-e0103n1:29_5": "Paṭikkhepe hi ayaṁ kiṁ-saddo.",
  "anya-e0103n1:30_0": "Ārammaṇabhāvena vaṇo viya āsave kāmāsavādike paggharatīti sampayogabhāvābhāvepi sahāsavehīti sāsavaṁ.",
  "anya-e0103n1:30_1": "Tebhūmakadhammajātanti sīlaṁ tappariyāpannanti āha ‘‘sāsavaṁ sīlaṁ lokiya’’nti.",
  "anya-e0103n1:30_2": "Bhavavisesā sampattibhavā.",
  "anya-e0103n1:30_3": "Vinayoti vinayapariyatti,",
  "anya-e0103n1:30_4": "tattha vā āgatasikkhāpadāni.",
  "anya-e0103n1:30_5": "Pāmojjaṁ taruṇapīti.",
  "anya-e0103n1:30_6": "Yathābhūtañāṇadassanaṁ sapaccayanāmarūpadassanaṁ,",
  "anya-e0103n1:30_7": "tadadhiṭṭhānā vā taruṇavipassanā.",
  "anya-e0103n1:30_8": "Nibbidāti nibbidāñāṇaṁ.",
  "anya-e0103n1:30_9": "Tena balavavipassanamāha.",
  "anya-e0103n1:30_10": "Virāgo maggo.",
  "anya-e0103n1:30_11": "Vimutti arahattaphalaṁ.",
  "anya-e0103n1:30_12": "Vimuttiñāṇadassanaṁ paccavekkhaṇā.",
  "anya-e0103n1:30_13": "Kathāti vinayakathā.",
  "anya-e0103n1:30_14": "Mantanāti vinayavicāraṇā.",
  "anya-e0103n1:30_15": "Upanisāti yathāvuttakāraṇaparamparāsaṅkhāto upanissayo.",
  "anya-e0103n1:30_16": "Lokuttaraṁ maggaphalacittasampayuttaṁ ājīvaṭṭhamakasīlaṁ.",
  "anya-e0103n1:30_17": "Tattha maggasīlaṁ bhavanissaraṇāvahaṁ hoti,",
  "anya-e0103n1:30_18": "paccavekkhaṇañāṇassa ca bhūmi,",
  "anya-e0103n1:30_19": "phalasīlaṁ pana paccavekkhaṇāñāṇasseva bhūmi.",
  "anya-e0103n1:31_0": "12.",
  "anya-e0103n1:31_1": "Hīnādhimuttivasena chandādīnampi hīnatā.",
  "anya-e0103n1:31_2": "Paṇītādhimuttivasena paṇītatā.",
  "anya-e0103n1:31_3": "Tadubhayavemajjhatāvasena majjhimatā.",
  "anya-e0103n1:31_4": "Yatheva hi kammaṁ āyūhanavasena hīnādibhedabhinnaṁ hoti,",
  "anya-e0103n1:31_5": "evaṁ chandādayopi pavattiākāravasena.",
  "anya-e0103n1:31_6": "So ca nesaṁ pavattiākāro adhimuttibhedenāti daṭṭhabbaṁ.",
  "anya-e0103n1:31_7": "Yasakāmatāyāti kittisilokābhiratiyā,",
  "anya-e0103n1:31_8": "parivāricchāya vā.",
  "anya-e0103n1:31_9": "‘‘Kathaṁ nāma mādiso īdisaṁ kareyyā’’ti pāpajigucchāya ariyabhāvaṁ nissāya.",
  "anya-e0103n1:31_10": "Anupakkiliṭṭhanti attukkaṁsanaparavambhanāhi,",
  "anya-e0103n1:31_11": "aññehi ca upakkilesehi anupakkiliṭṭhaṁ.",
  "anya-e0103n1:31_12": "Bhavabhogatthāyāti bhavasampattiatthañceva bhogasampattiatthañca.",
  "anya-e0103n1:31_13": "Attano vimokkhatthāya pavattitanti sāvakapaccekabodhisattasīlamāha.",
  "anya-e0103n1:31_14": "Sabbasattānaṁ vimokkhatthāyāti sabbasattānaṁ saṁsārabandhanato vimocanatthāya.",
  "anya-e0103n1:31_15": "Pāramitāsīlaṁ mahābodhisattasīlaṁ.",
  "anya-e0103n1:31_16": "Yā karuṇūpāyakosallapariggahitā mahābodhiṁ ārabbha pavattā paramukkaṁsagatasoceyyasallekhā desakālasattādivikapparahitā sīlapāramitā.",
  "anya-e0103n1:32_0": "Ananurūpanti asāruppaṁ.",
  "anya-e0103n1:32_1": "Attā eva garu adhipati etassāti attagaru,",
  "anya-e0103n1:32_2": "lajjādhiko.",
  "anya-e0103n1:32_3": "Attādhipatito āgataṁ attādhipateyyaṁ.",
  "anya-e0103n1:32_4": "Loko adhipati garu etassāti lokādhipati,",
  "anya-e0103n1:32_5": "ottappādhiko.",
  "anya-e0103n1:32_6": "Dhammo nāmāyaṁ mahānubhāvo ekantaniyyāniko,",
  "anya-e0103n1:32_7": "so ca paṭipattiyāva pūjetabbo.",
  "anya-e0103n1:32_8": "Tasmā ‘‘naṁ sīlasampadāya pūjessāmī’’ti evaṁ dhammamahattaṁ pūjetukāmena.",
  "anya-e0103n1:33_0": "Parāmaṭṭhattāti parābhavavasena āmaṭṭhattā.",
  "anya-e0103n1:33_1": "Taṇhādiṭṭhiyo hi ‘‘imināhaṁ sīlena devo vā bhavissāmi devaññataro vā,",
  "anya-e0103n1:33_2": "iminā me sīlena saṁsārasuddhi bhavissatī’’ti pavattassa sīlaṁ parāmasantiyo taṁ parābhavaṁ pāpenti maggassa anupanissayabhāvakaraṇato.",
  "anya-e0103n1:33_3": "Puthujjanakalyāṇakassāti puthujjanesu kalyāṇakassa.",
  "anya-e0103n1:33_4": "So hi puthujjanova hutvā kalyāṇehi sīlādīhi samannāgato.",
  "anya-e0103n1:33_5": "Parāmasanakilesānaṁ vikkhambhanato,",
  "anya-e0103n1:33_6": "samucchindanato ca tehi na parāmaṭṭhanti aparāmaṭṭhaṁ.",
  "anya-e0103n1:33_7": "Tassa tassa kilesadarathassa paṭippassambhanato vūpasamanato paṭippassaddhaṁ.",
  "anya-e0103n1:34_0": "Katapaṭikammanti vuṭṭhānadesanāhi yathādhammaṁ katapaṭikāraṁ.",
  "anya-e0103n1:34_1": "Evaṁ hi taṁ sīlaṁ paṭipākatikameva hoti.",
  "anya-e0103n1:34_2": "Tenāha ‘‘taṁ visuddha’’nti.",
  "anya-e0103n1:34_3": "‘‘Katapaṭikamma’’nti iminā ca ‘‘na punevaṁ karissa’’nti adhiṭṭhānampi saṅgahitanti daṭṭhabbaṁ.",
  "anya-e0103n1:34_4": "‘‘Acchamaṁsaṁ nu kho,",
  "anya-e0103n1:34_5": "sūkaramaṁsaṁ nu kho’’tiādinā vatthumhi vā,",
  "anya-e0103n1:34_6": "‘‘pācittiyaṁ nu kho,",
  "anya-e0103n1:34_7": "dukkaṭaṁ nu kho’’tiādinā āpattiyā vā,",
  "anya-e0103n1:34_8": "‘‘mayā taṁ vatthu vītikkantaṁ nu kho,",
  "anya-e0103n1:34_9": "na nu kho vītikkanta’’ntiādinā ajjhācāre vā vematikassa saṁsayāpannassa.",
  "anya-e0103n1:34_10": "Visodhetabbaṁ yathādhammaṁ paṭikammena.",
  "anya-e0103n1:34_11": "Vimati eva vematikaṁ,",
  "anya-e0103n1:34_12": "tasmiṁ vematike sati,",
  "anya-e0103n1:34_13": "vimatiyā uppannāyāti attho.",
  "anya-e0103n1:34_14": "Vimati paṭivinetabbāti sayaṁ vā taṁ vatthuṁ vicāretvā,",
  "anya-e0103n1:34_15": "vinayadhare vā pucchitvā kaṅkhā vinodetabbā.",
  "anya-e0103n1:34_16": "Nikkaṅkhena pana kappiyaṁ ce kātabbaṁ,",
  "anya-e0103n1:34_17": "akappiyaṁ ce chaḍḍetabbaṁ.",
  "anya-e0103n1:34_18": "Tenāha ‘‘iccassa phāsu bhavissatī’’ti.",
  "anya-e0103n1:35_0": "‘‘Catūhiariyamaggehī’’tiādinā maggaphalapariyāpannaṁ sīlaṁ maggaphalasampayuttaṁ vuttaṁ.",
  "anya-e0103n1:35_1": "Samudāyesu pavattavohārā avayavesupi pavattantīti.",
  "anya-e0103n1:35_2": "Sesanti sabbaṁ lokiyasīlaṁ.",
  "anya-e0103n1:36_0": "Pakatipīti sabhāvopi.",
  "anya-e0103n1:36_1": "Sukhasīlo sakhilo sukhasaṁvāso.",
  "anya-e0103n1:36_2": "Tena pariyāyenāti pakatiatthavācakatthena.",
  "anya-e0103n1:36_3": "Ekaccaṁ abyākataṁ sīlaṁ idhādhippetasīlena ekasaṅgahanti akusalassevāyujjamānataṁ dassetuṁ ‘‘tattha akusala’’ntiādi vuttaṁ.",
  "anya-e0103n1:36_4": "Tathā hi sekkhattikaṁ idha gahitaṁ,",
  "anya-e0103n1:36_5": "idha na upanītaṁ kusalattikanti adhippāyo.",
  "anya-e0103n1:36_6": "Vuttanayenevāti vutteneva nayena kusalattikaṁ aggahetvā hīnattikādīnaṁ pañcannaṁ tikānaṁ vasena assa sīlassa tividhatā veditabbā.",
  "anya-e0103n1:37_0": "13.Yodhāti yo idha.",
  "anya-e0103n1:37_1": "Vatthuvītikkameti āpattiyā vatthuno vītikkamane ajjhācāre.",
  "anya-e0103n1:37_2": "Kāmasaṅkappādayo nava mahāvitakkā micchāsaṅkappā.",
  "anya-e0103n1:37_3": "Evarūpassāti edisassa.",
  "anya-e0103n1:37_4": "Tassa hi sīlavante anupasaṅkamitvā dussīle sevantassa tato eva tesaṁ diṭṭhānugatiṁ āpajjanena paṇṇattivītikkame",
  "anya-e0103n1:37_5": "adosadassāvino micchāsaṅkappabahulatāya manacchaṭṭhāni indriyāni arakkhato sīlaṁ ekaṁseneva hānabhāgiyaṁ hoti,",
  "anya-e0103n1:37_6": "na ṭhitibhāgiyaṁ,",
  "anya-e0103n1:37_7": "kuto visesādibhāgiyatā.",
  "anya-e0103n1:37_8": "Sīlasampattiyāti sīlapāripūriyā catupārisuddhisīlena.",
  "anya-e0103n1:37_9": "Aghaṭantassa uttarīti uttari visesādhigamāya avāyamantassa.",
  "anya-e0103n1:37_10": "Ṭhitibhāgiyaṁ sīlaṁ bhavati asamādhisaṁvattaniyattā.",
  "anya-e0103n1:37_11": "Sampādite hi samādhismiṁ sīlassa samādhisaṁvattaniyatā nicchiyati.",
  "anya-e0103n1:37_12": "Samādhatthāyāti samathavasena samādhānatthāya.",
  "anya-e0103n1:37_13": "Nibbidanti vipassanaṁ.",
  "anya-e0103n1:37_14": "Balavavipassanādassanatthaṁ nibbidāgahaṇaṁ tāvatāpi sīlassa nibbedhabhāgiyabhāvasiddhito.",
  "anya-e0103n1:38_0": "Yāni ca sikkhāpadāni nesaṁ rakkhitabbānīti sambandho,",
  "anya-e0103n1:38_1": "tāni pana asādhāraṇapaññattito aññāni.",
  "anya-e0103n1:38_2": "Nesanti ‘‘rakkhitabbānī’’ti padaṁ apekkhitvā kattari sāmivacanaṁ,",
  "anya-e0103n1:38_3": "tehi bhikkhūhīti attho.",
  "anya-e0103n1:38_4": "Sati vā ussāheti ussakkitvā sīlāni rakkhituṁ ussāhe sati.",
  "anya-e0103n1:38_5": "Dasāti sāmaṇerehi rakkhitabbasīlamāha ghaṭikārādīnaṁ viya.",
  "anya-e0103n1:38_6": "Aṭṭhāti naccādimālādiveramaṇiṁ ekaṁ katvā sabbapacchimavajjāni aṭṭha.",
  "anya-e0103n1:39_0": "Avītikkamoti pañcannaṁ sīlānaṁ avītikkamo.",
  "anya-e0103n1:39_1": "Pakatisīlanti sabhāvasīlaṁ.",
  "anya-e0103n1:39_2": "Tatrūpapattiniyataṁ hi sīlaṁ uttarakurukānaṁ.",
  "anya-e0103n1:39_3": "Mariyādācārittanti tassa tassa sāvajjassa akaraṇe mariyādabhūtaṁ,",
  "anya-e0103n1:39_4": "tattha tattha kulādīsu pubbapurisehi ṭhapitaṁ cārittaṁ.",
  "anya-e0103n1:39_5": "Kuladesapāsaṇḍadhammo hi ‘‘ācārasīla’’nti adhippetaṁ.",
  "anya-e0103n1:39_6": "Tattha kuladhammo tāva brāhmaṇādīnaṁ amajjapānādi,",
  "anya-e0103n1:39_7": "desadhammo ekaccajanapadavāsīnaṁ ahiṁsanādi,",
  "anya-e0103n1:39_8": "pāsaṇḍadhammo titthiyānaṁ yamaniyamādi.",
  "anya-e0103n1:39_9": "Titthiyamataṁ hi diṭṭhipāsena,",
  "anya-e0103n1:39_10": "taṇhāpāsena ca ḍeti pavattati,",
  "anya-e0103n1:39_11": "pāsaṁ vā bādhaṁ ariyavinayassa ḍetīti ‘‘pāsaṇḍa’’nti vuccati.",
  "anya-e0103n1:39_12": "‘‘Pakatiyā sīlavatī hotī’’ti (dī. ni.",
  "anya-e0103n1:39_13": "2.20) vacanato bodhisattamātu pañcasikkhāpadasīlaṁ paripuṇṇameva.",
  "anya-e0103n1:39_14": "Idaṁ pana ukkaṁsagataṁ bodhisattapitaripi cittuppādamattenapi asaṁkiliṭṭhaṁ ‘‘dhammatāsīla’’nti vuttaṁ.",
  "anya-e0103n1:39_15": "Kāmaguṇūpasaṁhitanti kāmakoṭṭhāsesu assādūpasaṁhitaṁ kāmassādagadhitaṁ.",
  "anya-e0103n1:39_16": "Dhammatāsīlanti dhammatāya kāraṇaniyāmena āgataṁ sīlaṁ.",
  "anya-e0103n1:39_17": "Sīlapāramiṁ hi paramukkaṁsaṁ pāpetvā kucchigatassa mahābodhisattassa sīlatejena guṇānubhāvena bodhisattamātu",
  "anya-e0103n1:39_18": "saraseneva paramasallekhappattaṁ sīlaṁ hoti.",
  "anya-e0103n1:39_19": "Mahākassapādīnanti ādi-saddena bhaddādike saṅgaṇhāti.",
  "anya-e0103n1:39_20": "Te kira suciraṁ kālaṁ suparisuddhasīlā eva hutvā āgatā.",
  "anya-e0103n1:39_21": "Tenāha ‘‘suddhasattāna’’nti.",
  "anya-e0103n1:39_22": "Tāsu tāsu jātīsūti sīlavarājamahiṁsarājādijātīsu.",
  "anya-e0103n1:39_23": "Pubbe purimajātiyaṁ siddho hetu etassāti pubbahetukasīlaṁ.",
  "anya-e0103n1:39_24": "Idaṁ pana pakatisīlādisamādānena vinā avītikkamalakkhaṇaṁ sampattaviratisaṅgahaṁ daṭṭhabbaṁ.",
  "anya-e0103n1:40_0": "Yaṁ bhagavatā evaṁ vuttaṁ sīlanti sambandho.",
  "anya-e0103n1:40_1": "Idhāti vakkhamānasīlaparipūrakassa puggalassa sannissayabhūtasāsanaparidīpanaṁ,",
  "anya-e0103n1:40_2": "aññasāsanassa ca tathābhāvapaṭisedhanaṁ.",
  "anya-e0103n1:40_3": "Vuttaṁ hetaṁ ‘‘idheva,",
  "anya-e0103n1:40_4": "bhikkhave,",
  "anya-e0103n1:40_5": "samaṇo…pe…",
  "anya-e0103n1:40_6": "suññā parappavādā samaṇebhi aññehī’’ti (dī. ni. 2.214; ma. ni. 1.139; a. ni. 4.241).",
  "anya-e0103n1:40_7": "Bhikkhūti tassa sīlassa paripūrakapuggalaparidīpanaṁ.",
  "anya-e0103n1:40_8": "Pātimokkhasaṁvarasaṁvutoti idamassa pātimokkhasīle patiṭṭhitabhāvaparidīpanaṁ.",
  "anya-e0103n1:40_9": "Viharatīti idamassa tadanurūpavihārasamaṅgibhāvaparidīpanaṁ.",
  "anya-e0103n1:40_10": "Ācāragocarasampannoti idaṁ pātimokkhasaṁvarassa,",
  "anya-e0103n1:40_11": "upariadhigantabbaguṇānañca upakārakadhammaparidīpanaṁ.",
  "anya-e0103n1:40_12": "Aṇumattesu vajjesu bhayadassāvīti idaṁ pātimokkhato acavanabhāvaparidīpanaṁ.",
  "anya-e0103n1:40_13": "Samādāyāti sikkhāpadānaṁ anavasesato ādānaparidīpanaṁ.",
  "anya-e0103n1:40_14": "Sikkhatīti sikkhāya samaṅgibhāvaparidīpanaṁ .",
  "anya-e0103n1:40_15": "Sikkhāpadesūti sikkhitabbadhammaparidīpanaṁ.",
  "anya-e0103n1:40_16": "Yaṁ panettha vattabbaṁ,",
  "anya-e0103n1:40_17": "taṁ parato āvi bhavissati.",
  "anya-e0103n1:41_0": "Soti pātimokkhasaṁvarasīle patiṭṭhitabhikkhu.",
  "anya-e0103n1:41_1": "Tena yādisassa indriyasaṁvarasīlaṁ icchitabbaṁ,",
  "anya-e0103n1:41_2": "taṁ dasseti.",
  "anya-e0103n1:41_3": "Cakkhunāti yato so saṁvaro,",
  "anya-e0103n1:41_4": "taṁ dasseti.",
  "anya-e0103n1:41_5": "Rūpanti yattha so saṁvaro,",
  "anya-e0103n1:41_6": "taṁ dasseti.",
  "anya-e0103n1:41_7": "Disvā na nimittaggāhī hoti nānubyañjanaggāhīti saṁvarassa upāyaṁ dasseti.",
  "anya-e0103n1:41_8": "Yatvādhikaraṇa…pe…",
  "anya-e0103n1:41_9": "anvāssaveyyunti saṁvarassa paṭipakkhaṁ tattha ādīnavaṁ dasseti.",
  "anya-e0103n1:41_10": "Saṁvarāya paṭipajjatīti pageva satiyā upaṭṭhapetabbataṁ dasseti.",
  "anya-e0103n1:41_11": "Rakkhati cakkhundriyanti satiyā upaṭṭhāpanameva cakkhundriyassa ārakkhāti dasseti.",
  "anya-e0103n1:41_12": "Cakkhundriye saṁvaraṁ āpajjatīti tathābhūtā satiyevettha saṁvaroti dasseti.",
  "anya-e0103n1:41_13": "Vītikkamassa vasenāti sambandho.",
  "anya-e0103n1:41_14": "Channaṁ sikkhāpadānanti ‘‘ājīvahetu ājīvakāraṇā asantaṁ abhūtaṁ uttarimanussadhammaṁ ullapatī’’tiādinā",
  "anya-e0103n1:41_15": "āgatānaṁ channaṁ pārājikādipaṭisaṁyuttānaṁ sikkhāpadānaṁ.",
  "anya-e0103n1:41_16": "Sāmantajappanādinā tividhena kuhanavatthunā vimhāpanaṁ kuhanā. Attānaṁ,",
  "anya-e0103n1:41_17": "dāyakaṁ vā ukkhipitvā yathā so kiñci dadāti,",
  "anya-e0103n1:41_18": "evaṁ kathanaṁ lapanā.",
  "anya-e0103n1:41_19": "Nimittaṁ vuccati paccayadānasaññuppādakaṁ kāyavacīkammaṁ,",
  "anya-e0103n1:41_20": "tena nimittena carati,",
  "anya-e0103n1:41_21": "nimittaṁ vā karotīti nemittiko,",
  "anya-e0103n1:41_22": "tassa bhāvo nemittikatā.",
  "anya-e0103n1:41_23": "Gandhādayo viya lābhāya paresaṁ akkosanādinā nipisatīti nippeso,",
  "anya-e0103n1:41_24": "nippesova nippesiko,",
  "anya-e0103n1:41_25": "tassa bhāvo nippesikatā.",
  "anya-e0103n1:41_26": "Mahicchatāya attanā laddhalābhena parato lābhapariyesanā lābhena lābhaṁ nijigīsanatā.",
  "anya-e0103n1:41_27": "Evamādīnanti ādi-saddena anuppiyabhāṇitācāṭukamyatādiṁ saṅgaṇhāti.",
  "anya-e0103n1:41_28": "Paṭisaṅkhānena paccavekkhaṇāya parisuddho asaṁkiliṭṭho paṭisaṅkhānaparisuddho.",
  "anya-e0103n1:41_29": "Cattāro paccayā paribhuñjīyanti etenāti catupaccayaparibhogo,",
  "anya-e0103n1:41_30": "tathāpavattā anavajjacetanā.",
  "anya-e0103n1:42_0": "Pātimokkhasaṁvarasīlavaṇṇanā",
  "anya-e0103n1:43_0": "14.Tatrāti tesu pātimokkhasaṁvarādīsu.",
  "anya-e0103n1:43_1": "Ādito paṭṭhāyāti ‘‘idha bhikkhū’’tiādinā (vibha. 508; dī. ni.",
  "anya-e0103n1:43_2": "1.194) āgatadesanāya ādito pabhuti.",
  "anya-e0103n1:43_3": "Vinicchayakathāti tattha saṁsayavidhamanena vinicchayāvahā kathā.",
  "anya-e0103n1:43_4": "Paṭhamassa atthassa sabbasādhāraṇattā asādhāraṇaṁ pabbajitāveṇikaṁ pariyāyaṁ dassento ‘‘chinnabhinnapaṭadharāditāya vā’’ti āha.",
  "anya-e0103n1:43_5": "Evaṁ hissa paripuṇṇapātimokkhasaṁvarayogyatā dassitā hoti.",
  "anya-e0103n1:43_6": "Bhinnapaṭadharādibhāvo ca nāma daliddassāpi niggahitassa hotīti tato visesetuṁ ‘‘saddhāpabbajito’’ti",
  "anya-e0103n1:43_7": "vatvā paṭipattiyā yogyabhāvadassanatthaṁ ‘‘kulaputto’’ti vuttaṁ.",
  "anya-e0103n1:43_8": "Ācārakulaputto vā hi paṭipajjituṁ sakkoti jātikulaputto vā.",
  "anya-e0103n1:43_9": "Sikkhāpadasīlanti cārittavārittappabhedaṁ sikkhāpadavasena paññattaṁ sīlaṁ.",
  "anya-e0103n1:43_10": "Yoti aniyamaniddeso yo koci puggalo.",
  "anya-e0103n1:43_11": "Nanti vinayapariyāpannaṁ sīlaṁ.",
  "anya-e0103n1:43_12": "Tanti puggalaṁ.",
  "anya-e0103n1:43_13": "Mokkheti sahakārikāraṇabhāvato.",
  "anya-e0103n1:43_14": "Apāye bhavāni āpāyikāni.",
  "anya-e0103n1:43_15": "Ādi-saddena tadaññaṁ sabbasaṁsāradukkhaṁ saṅgaṇhāti.",
  "anya-e0103n1:43_16": "Saṁvaraṇaṁ kāyavacīdvārānaṁ pidahanaṁ.",
  "anya-e0103n1:43_17": "Yena te saṁvutā pihitā honti,",
  "anya-e0103n1:43_18": "so saṁvaro.",
  "anya-e0103n1:43_19": "Yasmā pana so sattannaṁ āpattikkhandhānaṁ avītikkamo vītikkamapaṭipakkhoti katvā,",
  "anya-e0103n1:43_20": "tasmā vuttaṁ ‘‘kāyikavācasikassa avītikkamassetaṁ nāma’’nti.",
  "anya-e0103n1:43_21": "Pātimokkhasaṁvarena saṁvutoti pātimokkhasaṁvarena pihitakāyavacīdvāro.",
  "anya-e0103n1:43_22": "Tathābhūto ca yasmā taṁ upeto tena ca samaṅgī nāma hoti,",
  "anya-e0103n1:43_23": "tasmā vuttaṁ ‘‘upagato samannāgatoti attho’’ti.",
  "anya-e0103n1:44_0": "Aparo nayo –",
  "anya-e0103n1:44_1": "kilesānaṁ balavabhāvato,",
  "anya-e0103n1:44_2": "pāpakiriyāya sukarabhāvato,",
  "anya-e0103n1:44_3": "puññakiriyāya ca dukkarabhāvato bahukkhattuṁ apāyesu patanasīloti pātī,",
  "anya-e0103n1:44_4": "puthujjano.",
  "anya-e0103n1:44_5": "Aniccatāya vā bhavādīsu kammavegakkhitto ghaṭiyantaṁ viya anavaṭṭhānena paribbhamanato gamanasīloti pātī,",
  "anya-e0103n1:44_6": "maraṇavasena vā tamhi tamhi sattanikāye attabhāvassa pātanasīloti pātī,",
  "anya-e0103n1:44_7": "sattasantāno,",
  "anya-e0103n1:44_8": "cittameva vā.",
  "anya-e0103n1:44_9": "Taṁ pātinaṁ saṁsāradukkhato mokkhetīti pātimokkhaṁ.",
  "anya-e0103n1:44_10": "Cittassa hi vimokkhena satto ‘‘vimutto’’ti vuccati.",
  "anya-e0103n1:44_11": "Vuttaṁ hi ‘‘cittavodānā visujjhantī’’ti,",
  "anya-e0103n1:44_12": "‘‘anupādāya āsavehi cittaṁ vimutta’’nti (mahāva. 28) ca.",
  "anya-e0103n1:44_13": "Atha vā avijjādinā hetunā saṁsāre patati gacchati pavattatīti pātī,",
  "anya-e0103n1:44_14": "‘‘avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarata’’nti (saṁ. ni.",
  "anya-e0103n1:44_15": "2.124) hi vuttaṁ.",
  "anya-e0103n1:44_16": "Tassa pātino sattassa taṇhādisaṁkilesattayato mokkho etenāti pātimokkhaṁ .",
  "anya-e0103n1:44_17": "‘‘Kaṇṭhekāḷo’’tiādīnaṁ viyassa samāsasiddhi veditabbā.",
  "anya-e0103n1:44_18": "Atha vā pāteti vinipāteti dukkheti pāti, cittaṁ.",
  "anya-e0103n1:44_19": "Vuttaṁ hi ‘‘cittena nīyati loko,",
  "anya-e0103n1:44_20": "cittena parikassatī’’ti (saṁ. ni. 1.62).",
  "anya-e0103n1:44_21": "Tassa pātino mokkho etenāti pātimokkhaṁ,",
  "anya-e0103n1:44_22": "patati vā etena apāyadukkhe,",
  "anya-e0103n1:44_23": "saṁsāradukkhe cāti pātī,",
  "anya-e0103n1:44_24": "taṇhādisaṁkileso.",
  "anya-e0103n1:44_25": "Vuttaṁ hi ‘‘taṇhā janeti purisaṁ (saṁ. ni. 1.55-57),",
  "anya-e0103n1:44_26": "taṇhādutiyo puriso’’ti (itivu. 15, 105; a. ni. 4.9; mahāni. 191; cūḷani.",
  "anya-e0103n1:44_27": "pārāyanānugītigāthāniddesa) ca ādi.",
  "anya-e0103n1:44_28": "Tato pātito mokkhoti pātimokkhaṁ.",
  "anya-e0103n1:44_29": "Atha vā patati etthāti pātīni,",
  "anya-e0103n1:44_30": "cha ajjhattikabāhirāni āyatanāni.",
  "anya-e0103n1:44_31": "Vuttaṁ hi ‘‘chasu loko samuppanno,",
  "anya-e0103n1:44_32": "chasu kubbati santhava’’nti (saṁ. ni. 1.70; su. ni. 171).",
  "anya-e0103n1:44_33": "Tato chaajjhattikabāhirāyatanasaṅkhātato pātito mokkhoti pātimokkhaṁ.",
  "anya-e0103n1:44_34": "Atha vā pāto vinipāto assa atthīti pātī, saṁsāro.",
  "anya-e0103n1:44_35": "Tato mokkhoti pātimokkhaṁ,",
  "anya-e0103n1:44_36": "atha vā sabbalokādhipatibhāvato dhammissaro bhagavā ‘‘patī’’ti vuccati.",
  "anya-e0103n1:44_37": "Muccati etenāti mokkho,",
  "anya-e0103n1:44_38": "patino mokkho tena paññattattāti patimokkho,",
  "anya-e0103n1:44_39": "patimokkho eva pātimokkhaṁ.",
  "anya-e0103n1:44_40": "Sabbaguṇānaṁ vā mūlabhāvato uttamaṭṭhena pati ca so yathāvuttenatthena mokkho cāti patimokkho,",
  "anya-e0103n1:44_41": "patimokkho eva pātimokkhaṁ.",
  "anya-e0103n1:44_42": "Tathā hi vuttaṁ ‘‘pātimokkhanti mukhametaṁ pamukhameta’’nti (mahāva.",
  "anya-e0103n1:44_43": "135) vitthāro.",
  "anya-e0103n1:45_0": "Atha vā pa-iti pakāre,",
  "anya-e0103n1:45_1": "atī-ti accantatthe nipāto,",
  "anya-e0103n1:45_2": "tasmā pakārehi accantaṁ mokkhetīti pātimokkhaṁ.",
  "anya-e0103n1:45_3": "Idaṁ hi sīlaṁ sayaṁ tadaṅgavasena,",
  "anya-e0103n1:45_4": "samādhisahitaṁ paññāsahitañca vikkhambhanavasena,",
  "anya-e0103n1:45_5": "samucchedavasena ca accantaṁ mokkheti mocetīti pātimokkhaṁ,",
  "anya-e0103n1:45_6": "pati pati mokkhoti vā patimokkho,",
  "anya-e0103n1:45_7": "tamhā tamhā vītikkamadosato paccekaṁ mokkhoti attho,",
  "anya-e0103n1:45_8": "patimokkho eva pātimokkhaṁ.",
  "anya-e0103n1:45_9": "Mokkhoti vā nibbānaṁ,",
  "anya-e0103n1:45_10": "tassa mokkhassa paṭibimbabhūtoti patimokkho.",
  "anya-e0103n1:45_11": "Sīlasaṁvaro hi sūriyassa aruṇuggamanaṁ viya nibbānassa udayabhūto tappaṭibhāgo viya yathārahaṁ kilesanibbāpanato,",
  "anya-e0103n1:45_12": "patimokkhoyeva pātimokkhaṁ.",
  "anya-e0103n1:45_13": "Atha vā mokkhaṁ pati vattati,",
  "anya-e0103n1:45_14": "mokkhābhimukhanti vā patimokkhaṁ,",
  "anya-e0103n1:45_15": "patimokkhameva pātimokkhanti evamettha pātimokkha-saddassa attho veditabbo.",
  "anya-e0103n1:45_16": "Iriyatīti attabhāvaṁ pavatteti.",
  "anya-e0103n1:45_17": "‘‘Viharatī’’ti iminā pātimokkhasaṁvarasīle ṭhitassa bhikkhuno iriyāpathavihāro dassito.",
  "anya-e0103n1:45_18": "Pāḷiyanti jhānavibhaṅgapāḷiyaṁ (vibha.",
  "anya-e0103n1:45_19": "508 ādayo).",
  "anya-e0103n1:46_0": "Tattha kāmaṁ samaṇacāraṁ,",
  "anya-e0103n1:46_1": "samaṇagocarañca dassetuṁ ‘‘ācāragocarasampanno’’ti vuttaṁ,",
  "anya-e0103n1:46_2": "yathā pana maggaṁ ācikkhanto ‘‘vāmaṁ muñca,",
  "anya-e0103n1:46_3": "dakkhiṇaṁ gaṇhā’’ti vajjetabbapubbakaṁ gahetabbaṁ vadeyya,",
  "anya-e0103n1:46_4": "yathā vā sasīsanhānena pahīnasedamalajallikassa mālāgandhavilepanādivibhūsanasaṁvidhānaṁ yuttarūpaṁ,",
  "anya-e0103n1:46_5": "evaṁ pahīnapāpadhammassa kalyāṇadhammasamāyogo yuttarūpoti ‘‘atthi ācāro,",
  "anya-e0103n1:46_6": "atthi anācāro’’ti dvayaṁ uddisitvā anācāraṁ tāva vibhajituṁ ‘‘tattha katamo anācāro’’tiādi vuttaṁ.",
  "anya-e0103n1:46_7": "Tattha kāyiko vītikkamoti tividhaṁ kāyaduccaritaṁ.",
  "anya-e0103n1:46_8": "Vācasiko vītikkamoti catubbidhaṁ vacīduccaritaṁ.",
  "anya-e0103n1:46_9": "Kāyikavācasikoti tadubhayaṁ.",
  "anya-e0103n1:47_0": "Evaṁ ājīvaṭṭhamakasīlassa vītikkamo dassito.",
  "anya-e0103n1:47_1": "Idāni mānasaṁ anācāraṁ dassetuṁ ‘‘sabbampi dussīlyaṁ anācāro’’ti vatvā tattha ekacciyaṁ dassento ‘‘idhekacco veḷudānena vā’’tiādimāha.",
  "anya-e0103n1:47_2": "Tattha veḷudānenāti paccayuppādanatthena veḷudānena.",
  "anya-e0103n1:47_3": "Pattadānādīsupi eseva nayo.",
  "anya-e0103n1:47_4": "Veḷūti manussānaṁ payojanāvaho yo koci veḷudaṇḍo.",
  "anya-e0103n1:47_5": "Pattaṁ gandhikādīnaṁ gandhapaliveṭhanādiatthaṁ vā,",
  "anya-e0103n1:47_6": "tālanāḷikerādipattaṁ vā.",
  "anya-e0103n1:47_7": "Pupphaṁ yaṁ kiñci manussānaṁ payojanāvahaṁ.",
  "anya-e0103n1:47_8": "Tathā phalaṁ.",
  "anya-e0103n1:47_9": "Sinānaṁ sirīsacuṇṇādinhāniyacuṇṇaṁ.",
  "anya-e0103n1:47_10": "Mattikāpi ettheva saṅgahaṁ gacchati.",
  "anya-e0103n1:47_11": "Dantakaṭṭhaṁ yaṁ kiñci mukhasodhanatthaṁ dantaponaṁ.",
  "anya-e0103n1:47_12": "Cāṭukamyatā attānaṁ dāsaṁ viya nīcaṭṭhāne ṭhapetvā parassa khalitavacanaṁ saṇṭhapetvā piyakāmatāya paggayhavacanaṁ.",
  "anya-e0103n1:47_13": "Muggasūpyatāti muggasūpasamatā saccālikena jīvitakappanaṁ.",
  "anya-e0103n1:47_14": "Yathā hi muggasūpe paccante bahū muggā paccanti,",
  "anya-e0103n1:47_15": "katipayā na paccanti,",
  "anya-e0103n1:47_16": "evaṁ saccālikena jīvitakappane bahu alikaṁ hoti,",
  "anya-e0103n1:47_17": "appakaṁ saccanti.",
  "anya-e0103n1:47_18": "Paribhaṭatīti paribhaṭo,",
  "anya-e0103n1:47_19": "paresaṁ dārake pariharanto.",
  "anya-e0103n1:47_20": "Paribhaṭassa kammaṁ pāribhaṭyaṁ,",
  "anya-e0103n1:47_21": "sā eva pāribhaṭyatā,",
  "anya-e0103n1:47_22": "alaṅkaraṇādinā kuladārakapariharaṇassetaṁ nāmaṁ.",
  "anya-e0103n1:47_23": "Tesaṁ tesaṁ gihīnaṁ gāmantaradesantarādīsu sāsanapaṭisāsanaharaṇaṁ jaṅghapesanikaṁ.",
  "anya-e0103n1:47_24": "Aññataraññatarenāti etesaṁ vā veḷudānādīnaṁ vejjakammabhaṇḍāgārikakammapiṇḍapaṭipiṇḍakammasaṅghuppādacetiyuppādapaṭṭhapanādīnaṁ",
  "anya-e0103n1:47_25": "vā micchājīvena jīvitakappanakakammānaṁ yena kenaci .",
  "anya-e0103n1:47_26": "Buddhapaṭikuṭṭhenāti buddhehi garahitena paṭisiddhena.",
  "anya-e0103n1:47_27": "Micchājīvenāti na sammāājīvena.",
  "anya-e0103n1:47_28": "Ayaṁ vuccati anācāroti ayaṁ sabbopi ‘‘anācāro’’ti kathīyati.",
  "anya-e0103n1:47_29": "Ācāraniddeso vuttapaṭipakkhanayeneva veditabbo.",
  "anya-e0103n1:48_0": "Gocaraniddesepi paṭhamaṁ agocarassa vacane kāraṇaṁ heṭṭhā vuttanayeneva veditabbaṁ.",
  "anya-e0103n1:48_1": "Gocaroti piṇḍapātādīnaṁ atthāya upasaṅkamituṁ yuttaṭṭhānaṁ.",
  "anya-e0103n1:48_2": "Ayuttaṭṭhānaṁ agocaro.",
  "anya-e0103n1:48_3": "Vesiyā gocaro assāti vesiyāgocaro,",
  "anya-e0103n1:48_4": "mittasanthavavasena upasaṅkamitabbaṭṭhānanti attho.",
  "anya-e0103n1:48_5": "Vesiyā nāma rūpūpajīviniyo,",
  "anya-e0103n1:48_6": "tā mittasanthavavasena na upasaṅkamitabbā,",
  "anya-e0103n1:48_7": "samaṇabhāvassa antarāyakarattā,",
  "anya-e0103n1:48_8": "parisuddhāsayassāpi garahahetuto,",
  "anya-e0103n1:48_9": "tasmā dakkhiṇādānavasena satiṁ upaṭṭhapetvāva upasaṅkamitabbā.",
  "anya-e0103n1:48_10": "Vidhavā vuccanti matapatikā,",
  "anya-e0103n1:48_11": "pavutthapatikā vā.",
  "anya-e0103n1:48_12": "Thullakumārikāti mahallikā aniviṭṭhakumāriyo,",
  "anya-e0103n1:48_13": "paṇḍakāti napuṁsakā.",
  "anya-e0103n1:48_14": "Te hi ussannakilesā avūpasantapariḷāhā lokāmisasannissitakathābahulā,",
  "anya-e0103n1:48_15": "tasmā na upasaṅkamitabbā.",
  "anya-e0103n1:48_16": "Bhikkhuniyo nāma ussannabrahmacariyā.",
  "anya-e0103n1:48_17": "Tathā bhikkhūpi.",
  "anya-e0103n1:48_18": "Tesaṁ aññamaññaṁ visabhāgavatthubhāvato santhavavasena upasaṅkamane katipāheneva brahmacariyantarāyo siyā,",
  "anya-e0103n1:48_19": "tasmā na upasaṅkamitabbā.",
  "anya-e0103n1:48_20": "Gilānapucchanādivasena upasaṅkamane satokārinā bhavitabbaṁ.",
  "anya-e0103n1:48_21": "Pānāgāranti surāpānagharaṁ.",
  "anya-e0103n1:48_22": "Taṁ soṇḍajanehi avivittaṁ hoti.",
  "anya-e0103n1:48_23": "Tattha tehi soṇḍatādivasena na upasaṅkamitabbaṁ brahmacariyantarāyakarattā.",
  "anya-e0103n1:48_24": "Saṁsaṭṭho viharati rājūhītiādīsu rājāno nāma ye rajjamanusāsanti.",
  "anya-e0103n1:48_25": "Rājamahāmattā rājissariyasadisāya issariyamattāya samannāgatā.",
  "anya-e0103n1:48_26": "Titthiyāti viparītadassanā bāhirakaparibbājakā.",
  "anya-e0103n1:48_27": "Titthiyasāvakāti tesu daḷhabhattā paccayadāyakā.",
  "anya-e0103n1:48_28": "Ananulomikena saṁsaggenāti tissannaṁ sikkhānaṁ ananulomikena paccanīkabhūtena saṁsaggena saṁsaṭṭho viharati,",
  "anya-e0103n1:48_29": "yena brahmacariyantarāyaṁ vā sallekhaparihāniṁ vā pāpuṇāti.",
  "anya-e0103n1:49_0": "Idāni aparenapi pariyāyena agocaraṁ dassetuṁ ‘‘yāni vā pana tānī’’tiādi vuttaṁ.",
  "anya-e0103n1:49_1": "Tattha assaddhānīti buddhādīsu saddhāvirahitāni.",
  "anya-e0103n1:49_2": "Tato eva appasannāni,",
  "anya-e0103n1:49_3": "kammakammaphalasaddhāya vā abhāvena assaddhāni.",
  "anya-e0103n1:49_4": "Ratanattayappasādābhāvena appasannāni.",
  "anya-e0103n1:49_5": "Akkosakaparibhāsakānīti akkosavatthūhi akkosakāni ceva bhayadassanena santajjanakāni ca.",
  "anya-e0103n1:49_6": "Atthaṁ na icchanti anatthameva icchantīti anatthakāmāni.",
  "anya-e0103n1:49_7": "Hitaṁ na icchanti ahitameva icchantīti ahitakāmāni.",
  "anya-e0103n1:49_8": "Phāsu na icchanti aphāsuṁyeva icchantīti aphāsukakāmāni.",
  "anya-e0103n1:49_9": "Yogakkhemaṁ nibbhayaṁ na icchanti,",
  "anya-e0103n1:49_10": "ayogakkhemameva icchantīti ayogakkhemakāmāni.",
  "anya-e0103n1:49_11": "Bhikkhūnanti ettha sāmaṇerānampi saṅgaho.",
  "anya-e0103n1:49_12": "Bhikkhunīnanti ettha sikkhamānasāmaṇerīnaṁ.",
  "anya-e0103n1:49_13": "Sabbesaṁ hi sāsanikānaṁ anatthakāmatādīpanapadamidaṁ vacanaṁ.",
  "anya-e0103n1:49_14": "Tathārūpāni kulānīti tādisāni khattiyakulādīni.",
  "anya-e0103n1:49_15": "Sevatīti nissāya jīvati.",
  "anya-e0103n1:49_16": "Bhajatīti upasaṅkamati.",
  "anya-e0103n1:49_17": "Payirupāsatīti punappunaṁ upagacchati.",
  "anya-e0103n1:49_18": "Ayaṁ vuccatīti ayaṁ vesiyādiko, rājādiko,",
  "anya-e0103n1:49_19": "assaddhakulādiko ca taṁ taṁ sevantassa tippakāropi ayutto gocaroti agocaro.",
  "anya-e0103n1:49_20": "Ettha hi vesiyādiko pañcakāmaguṇanissayato agocaro.",
  "anya-e0103n1:49_21": "Yathāha ‘‘ko ca,",
  "anya-e0103n1:49_22": "bhikkhave,",
  "anya-e0103n1:49_23": "bhikkhuno agocaro paravisayo?",
  "anya-e0103n1:49_24": "Yadidaṁ pañca kāmaguṇā’’ti (saṁ. ni. 5.372).",
  "anya-e0103n1:49_25": "Rājādiko samaṇadhammassa anupanissayato,",
  "anya-e0103n1:49_26": "lābhasakkārāsanivicakkanippothanadiṭṭhivipattihetuto ca.",
  "anya-e0103n1:49_27": "Assaddhakulādiko saddhāhānicittasantāsāvahato agocaro.",
  "anya-e0103n1:50_0": "Gocaraniddese ‘‘na vesiyāgocaro’’tiādīni vuttapaṭipakkhavasena veditabbāni.",
  "anya-e0103n1:50_1": "Opānabhūtānīti udapānabhūtāni bhikkhusaṅghassa,",
  "anya-e0103n1:50_2": "bhikkhunīsaṅghassa ca catumahāpathe khatapokkharaṇī viya yathāsukhaṁ ogāhanakkhamāni.",
  "anya-e0103n1:50_3": "Kāsāvapajjotānīti bhikkhūnaṁ,",
  "anya-e0103n1:50_4": "bhikkhunīnañca nivatthapārutakāsāvānaṁyeva pabhāhi ekobhāsāni.",
  "anya-e0103n1:50_5": "Isivātapaṭivātānīti gehaṁ pavisantānaṁ ,",
  "anya-e0103n1:50_6": "nikkhamantānañca bhikkhubhikkhunīsaṅkhātānaṁ isīnaṁ cīvaravātena ceva samiñjanapasāraṇādijanitasarīravātena",
  "anya-e0103n1:50_7": "ca paṭivātāni pavāyitāni viniddhutakibbisāni vā.",
  "anya-e0103n1:51_0": "Idāni niddese āgatanayenāpi ācāragocare dassetuṁ ‘‘apicā’’tiādi āraddhaṁ.",
  "anya-e0103n1:51_1": "Etthāti etasmiṁ pātimokkhasīlaniddese.",
  "anya-e0103n1:51_2": "Imināpi nayenāti idāni vuccamānavidhināpi.",
  "anya-e0103n1:51_3": "Saṅghagatoti saṅghasannipātaṁ gato.",
  "anya-e0103n1:51_4": "Acittīkārakatoti akatacittīkāro,",
  "anya-e0103n1:51_5": "akatagāravoti attho.",
  "anya-e0103n1:51_6": "Ghaṭṭayantoti sarīrena,",
  "anya-e0103n1:51_7": "cīvarena vā ghaṁsanto.",
  "anya-e0103n1:51_8": "Puratopi tiṭṭhati acittīkārakatoti sambandhitabbaṁ.",
  "anya-e0103n1:51_9": "Ṭhitakopīti upari tiṭṭhanto viya āsannataraṭṭhāne ṭhitakopi bhaṇati.",
  "anya-e0103n1:51_10": "Bāhāvikkhepakoti bāhuṁ vikkhipanto.",
  "anya-e0103n1:51_11": "Anupāhanānanti anādare sāmivacanaṁ.",
  "anya-e0103n1:51_12": "Saupāhanoti upāhanāruḷho.",
  "anya-e0103n1:51_13": "There bhikkhū anupakhajjāti therānaṁ bhikkhūnaṁ ṭhitaṭṭhānaṁ anupavisitvā tesaṁ āsannataraṭṭhānaṁ upagantvā.",
  "anya-e0103n1:51_14": "Kaṭṭhaṁ pakkhipati aggikuṇḍe.",
  "anya-e0103n1:51_15": "Vokkammāti passato atikkamitvā.",
  "anya-e0103n1:51_16": "Gūḷhāni sabhāvato paṭicchannāni sāṇipākārādinā paṭicchāditāni.",
  "anya-e0103n1:51_17": "Anāpucchāti anāpucchitvā.",
  "anya-e0103n1:51_18": "Assāti anācārassa.",
  "anya-e0103n1:52_0": "Apica bhikkhūtiādi sabbasseva bhikkhuno ācāradassanavasena pavattaṁ aṭṭhakathāvacanaṁ,",
  "anya-e0103n1:52_1": "na niddesapāḷi.",
  "anya-e0103n1:52_2": "Saddhāsīlasutacāgādiguṇahetuko garubhāvo garukaraṇaṁ vā gāravo,",
  "anya-e0103n1:52_3": "saha gāravenāti sagāravo.",
  "anya-e0103n1:52_4": "Garuṭṭhāniyesu gāravasārajjādivasena paṭissāyanā patissā,",
  "anya-e0103n1:52_5": "sappatissavapaṭipatti.",
  "anya-e0103n1:52_6": "Saha patissāyāti sappatisso.",
  "anya-e0103n1:52_7": "Savisesaṁ hirimanatāya,",
  "anya-e0103n1:52_8": "ottappibhāvena ca hirottappasampanno.",
  "anya-e0103n1:52_9": "Sekhiyadhammapāripūrivasena sunivattho supāruto.",
  "anya-e0103n1:52_10": "Pāsādikenāti pasādāvahena,",
  "anya-e0103n1:52_11": "itthambhūtalakkhaṇe cetaṁ karaṇavacanaṁ.",
  "anya-e0103n1:52_12": "Eseva nayo ito paresupi chasu padesu.",
  "anya-e0103n1:52_13": "Abhikkantenāti abhikkamena.",
  "anya-e0103n1:52_14": "Iriyāpathasampannoti sampannairiyāpatho.",
  "anya-e0103n1:52_15": "Tena sesairiyāpathānampi pāsādikatamāha.",
  "anya-e0103n1:52_16": "Indriyesu guttadvāroti cakkhundriyādīsu chasu dvāresu susaṁvihitārakkho.",
  "anya-e0103n1:52_17": "Bhojane mattaññūti paribhuñjitabbato bhojanasaññite catubbidhepi paccaye pariyesanapaṭiggahaṇaparibhogādivasena sabbaso pamāṇaññū.",
  "anya-e0103n1:52_18": "Jāgariyamanuyuttoti pubbarattāpararattaṁ bhāvanāmanasikārasaṅkhātaṁ jāgariyaṁ sātaccakāritāvasena anu anu yutto tattha yuttapayutto.",
  "anya-e0103n1:52_19": "Satisampajaññena samannāgatotiādi yathāvuttassa ācārassa sambhāradassanaṁ.",
  "anya-e0103n1:52_20": "Tattha appicchoti niiccho.",
  "anya-e0103n1:52_21": "Santuṭṭhoti yathālābhādivasena santosena tuṭṭho.",
  "anya-e0103n1:52_22": "Sakkaccakārīti ādarakārī.",
  "anya-e0103n1:52_23": "Garucittīkārabahuloti garuṭṭhāniyesu garukaraṇabahulo.",
  "anya-e0103n1:52_24": "Ayaṁ vuccati ācāroti ayaṁ sagāravatādi atthakāmehi ācaritabbato ācāro.",
  "anya-e0103n1:53_0": "Sīlādīnaṁ guṇānaṁ upanissayabhūto upanissayagocaro.",
  "anya-e0103n1:53_1": "Satisaṅkhāto cittassa ārakkhabhūto eva gocaro ārakkhagocaro.",
  "anya-e0103n1:53_2": "Kammaṭṭhānasaṅkhāto cittassa upanibandhanaṭṭhānabhūto gocaro upanibandhagocaro.",
  "anya-e0103n1:53_3": "Appicchatādīhi dasahi vivaṭṭanissitāya kathāya vatthubhūtehi guṇehi samannāgato dasakathāvatthuguṇasamannāgato.",
  "anya-e0103n1:53_4": "Tato eva kalyāṇo sundaro mittoti kalyāṇamitto.",
  "anya-e0103n1:53_5": "Tassa lakkhaṇaṁ parato āgamissati.",
  "anya-e0103n1:53_6": "Assutaṁ suttageyyādiṁ.",
  "anya-e0103n1:53_7": "Suṇātīti sutamayaṁ ñāṇaṁ uppādeti.",
  "anya-e0103n1:53_8": "Sutaṁ pariyodāpetīti tameva yathāsutaṁ avisadatāya apariyodātaṁ punappunaṁ paripucchanādinā visodheti nijjaṭaṁ nigumbaṁ karoti.",
  "anya-e0103n1:53_9": "Tattha ca ye kaṅkhaṭṭhāniyā dhammā,",
  "anya-e0103n1:53_10": "tesu saṁsayaṁ chindanto kaṅkhaṁ vitarati.",
  "anya-e0103n1:53_11": "Kammakammaphalesu,",
  "anya-e0103n1:53_12": "ratanattaye ca sammādiṭṭhiyā ujukaraṇena diṭṭhiṁ ujuṁ karoti.",
  "anya-e0103n1:53_13": "Tato eva ca duvidhāyapi saddhāsampadāya cittaṁ pasādeti.",
  "anya-e0103n1:53_14": "Atha vā yathāsutaṁ dhammaṁ pariyodapetvā tatthāgate rūpārūpadhamme pariggahetvā sapaccayaṁ nāmarūpaṁ",
  "anya-e0103n1:53_15": "pariggaṇhanto sattadiṭṭhivaṅkavidhamanena diṭṭhiṁ ujuṁ karoti.",
  "anya-e0103n1:53_16": "Dhammānaṁ paccayapaccayuppannatāmattadassanena tīsupi addhāsu kaṅkhaṁ vitarati.",
  "anya-e0103n1:53_17": "Tato paraṁ ca udayabbayañāṇādivasena vipassanaṁ vaḍḍhetvā ariyabhūmiṁ okkamanto aveccapasādena ratanattaye cittaṁ pasādeti.",
  "anya-e0103n1:53_18": "Tathābhūtova tassa kalyāṇamittassa anusikkhanena saddhādīhi guṇehi na hāyati,",
  "anya-e0103n1:53_19": "aññadatthu vaḍḍhateva.",
  "anya-e0103n1:53_20": "Tenāha ‘‘yassa vā’’tiādi.",
  "anya-e0103n1:54_0": "Antaragharanti antare antare gharāni ettha,",
  "anya-e0103n1:54_1": "taṁ etassāti vā ‘‘antaraghara’’nti laddhanāmaṁ gocaragāmaṁ paviṭṭho.",
  "anya-e0103n1:54_2": "Tattha ghare ghare bhikkhāpariyesanāya vīthiṁ paṭipanno.",
  "anya-e0103n1:54_3": "Okkhittacakkhūti heṭṭhākhittacakkhu.",
  "anya-e0103n1:54_4": "Kittakena pana okkhittacakkhu hotīti āha ‘‘yugamattadassāvī’’ti.",
  "anya-e0103n1:54_5": "Susaṁvutoti saṁyato.",
  "anya-e0103n1:54_6": "Yathā panettha susaṁvuto nāma hoti,",
  "anya-e0103n1:54_7": "taṁ dassetuṁ ‘‘na hatthiṁ olokento’’tiādi vuttaṁ.",
  "anya-e0103n1:55_0": "Yatthāti yesu satipaṭṭhānesu.",
  "anya-e0103n1:55_1": "Cittaṁ bhāvanācittaṁ.",
  "anya-e0103n1:55_2": "Upanibandhatīti upanetvā nibandhati.",
  "anya-e0103n1:55_3": "Vuttañhetaṁ –",
  "anya-e0103n1:56_0": "‘‘Yathā thambhe nibandheyya, vacchaṁ damaṁ naro idha;",
  "anya-e0103n1:57_0": "Bandheyyevaṁ sakaṁ cittaṁ,",
  "anya-e0103n1:57_1": "satiyārammaṇe daḷha’’nti.",
  "anya-e0103n1:57_2": "(visuddhi. 1.217; dī. ni. aṭṭha. 2.374; ma. ni. aṭṭha. 1.107; pārā. aṭṭha. 2.165; paṭi. ma. aṭṭha. 2.1.163);",
  "anya-e0103n1:58_0": "Satipaṭṭhānānaṁ upanibandhagocarabhāvaṁ dassetuṁ ‘‘vuttañheta’’ntiādi vuttaṁ.",
  "anya-e0103n1:58_1": "Tattha sako pettiko visayoti attano pitu sammāsambuddhassa santako,",
  "anya-e0103n1:58_2": "tena diṭṭho dassito ca visayo.",
  "anya-e0103n1:59_0": "Aṇuppamāṇesūti paramāṇuppamāṇesu.",
  "anya-e0103n1:59_1": "Asañciccaāpannasekhiyaakusalacittuppādādibhedesūti asañcicca āpannasekhiyesu akusalacittuppādādibhedesūti",
  "anya-e0103n1:59_2": "evaṁ asañciccaggahaṇaṁ sekhiyavisesanaṁ daṭṭhabbaṁ.",
  "anya-e0103n1:59_3": "Sekhiyaggahaṇena cettha vattakkhandhakādīsu (cūḷava.",
  "anya-e0103n1:59_4": "356 ādayo) āgatavattādīnampi gahaṇaṁ.",
  "anya-e0103n1:59_5": "Tepi hi sikkhitabbaṭṭhena ‘‘sekhiyā’’ti icchitā.",
  "anya-e0103n1:59_6": "Tathā hi mātikāyaṁ pārājikādīnaṁ viya sekhiyānaṁ paricchedo na kato.",
  "anya-e0103n1:59_7": "Evañca katvā ‘‘asañcicca āpannasekhiyā’’ti asañciccaggahaṇaṁ samatthitaṁ hoti.",
  "anya-e0103n1:59_8": "Na hi mātikāyaṁ āgatesu pañcasattatiyā sekhiyesu nosaññāvimokkho nāma atthi,",
  "anya-e0103n1:59_9": "asañciccaggahaṇeneva cettha asatiajānanānampi saṅgaho kato.",
  "anya-e0103n1:59_10": "Keci panettha asiñcicca āpannaggahaṇena acittakāpattiyo gahitāti vadanti,",
  "anya-e0103n1:59_11": "taṁ tesaṁ matimattaṁ,",
  "anya-e0103n1:59_12": "garukāpattīsupi kāsañci acittakabhāvasabbhāvato,",
  "anya-e0103n1:59_13": "adhiṭṭhānāvikammassa,",
  "anya-e0103n1:59_14": "desanāvikammasseva vā sabbalahukassa vajjassa idhādhippetattā.",
  "anya-e0103n1:59_15": "Tenāha ‘‘yāni tāni vajjāni appamattakāni oramattakāni lahukāni lahusammatānī’’tiādi.",
  "anya-e0103n1:59_16": "Ādisaddena pātimokkhasaṁvaravisuddhatthaṁ anatikkamanīyānaṁ anāpattigamanīyānaṁ saṅgaho daṭṭhabbo.",
  "anya-e0103n1:59_17": "Bhayadassanasīloti paramāṇumattaṁ vajjaṁ aṭṭhasaṭṭhiyojanasatasahassubbedhasinerupabbatasadisaṁ katvā dassanasabhāvo,",
  "anya-e0103n1:59_18": "sabbalahukaṁ vā dubbhāsitamattaṁ pārājikasadisaṁ katvā dassanasabhāvo.",
  "anya-e0103n1:59_19": "Yaṁ kiñcīti mūlapaññattianupaññattisabbatthapaññattipadesapaññattiādibhedaṁ yaṁ kiñci sikkhitabbaṁ paṭipajjitabbaṁ pūretabbaṁ sīlaṁ.",
  "anya-e0103n1:59_20": "Sammā ādāyāti sammadeva sakkaccaṁ,",
  "anya-e0103n1:59_21": "sabbaso ca ādiyitvā.",
  "anya-e0103n1:59_22": "Ayaṁ pana ācāragocarasampadā kiṁ pātimokkhasīle pariyāpannā,",
  "anya-e0103n1:59_23": "udāhu apariyāpannāti?",
  "anya-e0103n1:59_24": "Pariyāpannā.",
  "anya-e0103n1:59_25": "Yadi evaṁ kasmā puna vuttāti codanaṁ sandhāyāha ‘‘ettha cā’’tiādi.",
  "anya-e0103n1:60_0": "Indriyasaṁvarasīlavaṇṇanā",
  "anya-e0103n1:61_0": "15.",
  "anya-e0103n1:61_1": "Indriyasaṁvarasīlaṁ pātimokkhasaṁvarasīlassa sambhārabhūtaṁ,",
  "anya-e0103n1:61_2": "tasmiṁ satiyeva icchitabbanti vuttaṁ ‘‘soti pātimokkhasaṁvarasīle ṭhito bhikkhū’’ti.",
  "anya-e0103n1:61_3": "Sampādite hi etasmiṁ pātimokkhasaṁvarasīlaṁ suguttaṁ surakkhitameva hoti,",
  "anya-e0103n1:61_4": "susaṁvihitakaṇṭakavati viya sassanti.",
  "anya-e0103n1:61_5": "Kāraṇavasenāti asādhāraṇakāraṇassa vasena.",
  "anya-e0103n1:61_6": "Asādhāraṇakāraṇavasena hi phalaṁ apadisīyati,",
  "anya-e0103n1:61_7": "yathā yavaṅkuro bherisaddoti.",
  "anya-e0103n1:61_8": "Nissayavohārena vā etaṁ nissitavacanaṁ,",
  "anya-e0103n1:61_9": "yathā mañcā ukkuṭṭhiṁ karontīti.",
  "anya-e0103n1:61_10": "Rūpanti rūpāyatanaṁ.",
  "anya-e0103n1:61_11": "Cakkhunā rūpaṁ disvāti ettha yadi cakkhu rūpaṁ passeyya,",
  "anya-e0103n1:61_12": "aññaviññāṇasamaṅginopi passeyyuṁ,",
  "anya-e0103n1:61_13": "na cetaṁ atthi, kasmā?",
  "anya-e0103n1:61_14": "Acetanattā cakkhussa.",
  "anya-e0103n1:61_15": "Tenāha ‘‘cakkhu rūpaṁ na passati acittakattā’’ti.",
  "anya-e0103n1:61_16": "Atha viññāṇaṁ rūpaṁ passeyya,",
  "anya-e0103n1:61_17": "tirokuṭṭādigatampi naṁ passeyya appaṭighabhāvato,",
  "anya-e0103n1:61_18": "idampi natthi sabbassa viññāṇassa dassanābhāvato.",
  "anya-e0103n1:61_19": "Tenāha ‘‘cittaṁ na passati acakkhukattā’’ti.",
  "anya-e0103n1:61_20": "Tattha yathā cakkhusannissitaṁ viññāṇaṁ passati,",
  "anya-e0103n1:61_21": "na yaṁ kiñci.",
  "anya-e0103n1:61_22": "Tañca kenaci kuṭṭādinā antarite na uppajjati,",
  "anya-e0103n1:61_23": "yattha ālokassa vibandho.",
  "anya-e0103n1:61_24": "Yattha pana na vibandho phalikagabbhapaṭalādike,",
  "anya-e0103n1:61_25": "tattha antaritepi uppajjateva.",
  "anya-e0103n1:61_26": "Evaṁ viññāṇādhiṭṭhitaṁ cakkhu passati,",
  "anya-e0103n1:61_27": "na yaṁ kiñcīti viññāṇādhiṭṭhitaṁ cakkhuṁ sandhāyetaṁ vuttaṁ ‘‘cakkhunā rūpaṁ disvā’’ti.",
  "anya-e0103n1:62_0": "Dvārārammaṇasaṅghaṭṭeti dvārassa ārammaṇena saṅghaṭṭe sati,",
  "anya-e0103n1:62_1": "cakkhussa rūpārammaṇe āpāthagateti adhippāyo.",
  "anya-e0103n1:62_2": "Pasādavatthukena cittenāti cakkhupasādavatthukena tannissāya pavattena viññāṇena,",
  "anya-e0103n1:62_3": "yaṁ ‘‘cakkhuviññāṇa’’nti vuccati.",
  "anya-e0103n1:62_4": "Passatīti oloketi.",
  "anya-e0103n1:62_5": "Cakkhupasādasannissaye hi viññāṇe ālokānuggahitaṁ rūpārammaṇaṁ sannissayaguṇena obhāsente taṁsamaṅgipuggalo ‘‘rūpaṁ passatī’’ti vuccati.",
  "anya-e0103n1:62_6": "Obhāsanañcettha ārammaṇassa yathāsabhāvato vibhāvanaṁ,",
  "anya-e0103n1:62_7": "yaṁ ‘‘paccakkhato gahaṇa’’nti vuccati.",
  "anya-e0103n1:62_8": "Usunā lakkhassa vedhe sijjhante tassa sambhārabhūtena dhanunā vijjhatīti vacanaṁ viya viññāṇena rūpadassane",
  "anya-e0103n1:62_9": "sijjhante cakkhunā rūpaṁ passatīti īdisī sasambhārakathā nāmesā hoti.",
  "anya-e0103n1:62_10": "Sasambhārā kathā sasambhārakathā,",
  "anya-e0103n1:62_11": "dassanassa kāraṇasahitāti attho.",
  "anya-e0103n1:62_12": "Sasambhārassa vā dassanassa kathā sasambhārakathā.",
  "anya-e0103n1:62_13": "Tasmāti yasmā kevalena cakkhunā,",
  "anya-e0103n1:62_14": "kevalena vā viññāṇena rūpadassanaṁ natthi, tasmā.",
  "anya-e0103n1:63_0": "Itthipurisanimittaṁ vāti ettha itthisantānanissitarūpamukhena gayhamānaṁ saṇṭhānaṁ thanamaṁsāvisadatā",
  "anya-e0103n1:63_1": "nimmassumukhatā kesabandhanavatthaggahaṇaṁ avisadaṭṭhānagamanādi ca sabbaṁ ‘‘itthī’’ti sañjānanassa kāraṇabhāvato",
  "anya-e0103n1:63_2": "itthinimittaṁ.",
  "anya-e0103n1:63_3": "Vuttavipariyāyato purisanimittaṁ veditabbaṁ.",
  "anya-e0103n1:63_4": "Subhanimittādikaṁ vāti ettha rāguppattihetubhūto iṭṭhākāro subhanimittaṁ.",
  "anya-e0103n1:63_5": "Ādi-saddena paṭighanimittādīnaṁ saṅgaho.",
  "anya-e0103n1:63_6": "So pana dosuppattiādihetubhūto aniṭṭhādiākāro veditabbo.",
  "anya-e0103n1:63_7": "Kāmañcettha pāḷiyaṁ abhijjhādomanassāva sarūpato āgatā,",
  "anya-e0103n1:63_8": "upekkhānimittassāpi pana saṅgaho icchitabbo,",
  "anya-e0103n1:63_9": "asamapekkhanena uppajjanakamohassāpi asaṁvarabhāvato.",
  "anya-e0103n1:63_10": "Tathā hi vakkhati ‘‘muṭṭhasaccaṁ vā aññāṇaṁ vā’’ti.",
  "anya-e0103n1:63_11": "Upekkhānimittanti cettha aññāṇupekkhāya vatthubhūtaṁ ārammaṇaṁ,",
  "anya-e0103n1:63_12": "tañcassa asamapekkhanavasena veditabbaṁ.",
  "anya-e0103n1:63_13": "Evaṁ saṅkhepato rāgadosamohānaṁ kāraṇaṁ ‘‘subhanimittādika’’nti vuttaṁ.",
  "anya-e0103n1:63_14": "Tenāha ‘‘kilesavatthubhūtaṁ nimitta’’nti.",
  "anya-e0103n1:63_15": "Diṭṭhamatteyeva saṇṭhātīti ‘‘diṭṭhe diṭṭhamattaṁ bhavissatī’’ti (udā.",
  "anya-e0103n1:63_16": "10) sutte vuttanayena vaṇṇāyatane cakkhuviññāṇena,",
  "anya-e0103n1:63_17": "vīthicittehi ca gahitamatteyeva tiṭṭhati,",
  "anya-e0103n1:63_18": "na tato paraṁ kiñci subhādiākāraṁ parikappeti.",
  "anya-e0103n1:63_19": "Pākaṭabhāvakaraṇatoti paribyattabhāvakaraṇato vibhūtabhāvakaraṇato.",
  "anya-e0103n1:63_20": "Visabhāgavatthuno hi hatthādiavayavesu subhādito parikappentassa aparāparaṁ tattha uppajjamānā kilesā paribyattā hontīti te tesaṁ anubyañjanā nāma.",
  "anya-e0103n1:63_21": "Te pana yasmā tathā tathā sanniviṭṭhānaṁ bhūtupādāyarūpānaṁ sannivesākāro.",
  "anya-e0103n1:63_22": "Na hi taṁ muñcitvā paramatthato hatthādi nāma koci atthi.",
  "anya-e0103n1:63_23": "Tasmā vuttaṁ ‘‘hatthapāda…pe…",
  "anya-e0103n1:63_24": "ākāraṁ na gaṇhātī’’ti.",
  "anya-e0103n1:63_25": "Kiṁ pana gaṇhātīti āha ‘‘yaṁ tattha bhūtaṁ,",
  "anya-e0103n1:63_26": "tadeva gaṇhātī’’ti.",
  "anya-e0103n1:63_27": "Yaṁ tasmiṁ sarīre vijjamānaṁ kesalomādi bhūtupādāyamattaṁ vā,",
  "anya-e0103n1:63_28": "tadeva yāthāvato gaṇhāti.",
  "anya-e0103n1:63_29": "Tattha asubhākāragahaṇassa nidassanaṁ dassento ‘‘cetiyapabbatavāsī’’tiādinā mahātissattheravatthuṁ āhari.",
  "anya-e0103n1:64_0": "Tattha sumaṇḍitapasādhitāti suṭṭhu maṇḍitā pasādhitā ca.",
  "anya-e0103n1:64_1": "Ābharaṇādīhi āhārimehi maṇḍanaṁ.",
  "anya-e0103n1:64_2": "Sarīrassa ucchādanādivasena paṭisaṅkharaṇaṁ pasādhananti vadanti,",
  "anya-e0103n1:64_3": "ābharaṇehi,",
  "anya-e0103n1:64_4": "pana vatthālaṅkārādīhi ca alaṅkaraṇaṁ pasādhanaṁ.",
  "anya-e0103n1:64_5": "Ūnaṭṭhānapūraṇaṁ maṇḍanaṁ.",
  "anya-e0103n1:64_6": "Vipallatthacittāti rāgavasena viparītacittā.",
  "anya-e0103n1:64_7": "Olokentoti thero kammaṭṭhānamanasikāreneva gacchanto saddakaṇṭakattā pubbabhāgamanasikārassa hasitasaddānusārena ‘‘kimeta’’nti olokento.",
  "anya-e0103n1:64_8": "Asubhasaññanti aṭṭhikasaññaṁ.",
  "anya-e0103n1:64_9": "Aṭṭhikakammaṭṭhānaṁ hi thero tadā pariharati.",
  "anya-e0103n1:64_10": "Arahattaṁ pāpuṇīti thero kira tassā hasantiyā dantaṭṭhidassaneneva pubbabhāgabhāvanāya subhāvitattā paṭibhāganimittaṁ,",
  "anya-e0103n1:64_11": "sātisayañca upacārajjhānaṁ labhitvā yathāṭhitova tattha paṭhamajjhānaṁ adhigantvā taṁ pādakaṁ katvā vipassanaṁ",
  "anya-e0103n1:64_12": "vaḍḍhetvā maggaparamparāya āsavakkhayaṁ pāpuṇi.",
  "anya-e0103n1:64_13": "Pubbasaññaṁ anussarīti pubbakaṁ yathāraddhaṁ kālena kālaṁ anuyuñjiyamānaṁ aṭṭhikakammaṭṭhānaṁ anussari samannāhari.",
  "anya-e0103n1:64_14": "Anumagganti anupathaṁ tassā padānupadaṁ.",
  "anya-e0103n1:64_15": "Therassa kira bhāvanāya paguṇabhāvato dantaṭṭhidassaneneva tassā sakalasarīraṁ aṭṭhikasaṅghātabhāvena upaṭṭhāsi.",
  "anya-e0103n1:64_16": "Na taṁ ‘‘itthī’’ti vā ‘‘puriso’’ti vā sañjāni.",
  "anya-e0103n1:64_17": "Tenāha ‘‘nābhijānāmi…pe…",
  "anya-e0103n1:64_18": "mahāpathe’’ti.",
  "anya-e0103n1:65_0": "‘‘Yassa cakkhundriyāsaṁvarassa hetū’’ti vatvā puna ‘‘tassa cakkhundriyassa satikavāṭena pidahanatthāyā’’ti vuttaṁ,",
  "anya-e0103n1:65_1": "na asaṁvarassāti.",
  "anya-e0103n1:65_2": "Yadidaṁ yaṁ cakkhundriyāsaṁvarassa hetu abhijjhādianvāssavanaṁ dassitaṁ,",
  "anya-e0103n1:65_3": "taṁ asaṁvutacakkhundriyasseva hetu pavattaṁ dassitanti katvā vuttaṁ.",
  "anya-e0103n1:65_4": "Cakkhudvārikassa hi abhijjhādianvāssavanassa taṁdvārikaviññāṇassa viya cakkhundriyaṁ padhānakāraṇaṁ.",
  "anya-e0103n1:65_5": "Cakkhundriyassa asaṁvutatte sati te anvāssavantīti asaṁvariyamānacakkhundriyahetuko so asaṁvaro tathā vuttoti.",
  "anya-e0103n1:65_6": "Yatvādhikaraṇanti hi yassa cakkhundriyassa kāraṇāti attho.",
  "anya-e0103n1:65_7": "Kīdisassa ca kāraṇāti?",
  "anya-e0103n1:65_8": "Asaṁvutassa,",
  "anya-e0103n1:65_9": "kiñca asaṁvutaṁ?",
  "anya-e0103n1:65_10": "Yassa cakkhundriyāsaṁvarassa hetu abhijjhādayo anvāssavanti,",
  "anya-e0103n1:65_11": "tassa saṁvarāyāti ayamettha yojanā.",
  "anya-e0103n1:66_0": "Javanakkhaṇe pana sace dussīlyaṁ vātiādi puna avacanatthaṁ idheva sabbaṁ vuttanti chasu dvāresu yathāsambhavaṁ veditabbaṁ.",
  "anya-e0103n1:66_1": "Na hi pañcadvāre kāyavacīduccaritasaṅkhātaṁ dussīlyaṁ atthi,",
  "anya-e0103n1:66_2": "tasmā dussīlyāsaṁvaro manodvāravasena,",
  "anya-e0103n1:66_3": "sesāsaṁvaro chadvāravasena yojetabbo.",
  "anya-e0103n1:66_4": "Muṭṭhasaccādīnaṁ hi satipaṭipakkhākusaladhammādibhāvato siyā pañcadvāre uppatti,",
  "anya-e0103n1:66_5": "na tveva kāyikavācasikavītikkamabhūtassa dussīlyassa tattha uppatti,",
  "anya-e0103n1:66_6": "pañcadvārikajavanānaṁ aviññattijanakattā.",
  "anya-e0103n1:66_7": "Dussīlyādayo cettha pañca asaṁvarā sīlasaṁvarādīnaṁ pañcannaṁ saṁvarānaṁ paṭipakkhabhāvena vuttā.",
  "anya-e0103n1:66_8": "Tasmiṁ satīti tasmiṁ asaṁvare sati.",
  "anya-e0103n1:67_0": "Yathākinti yena pakārena javane uppajjamāno asaṁvaro ‘‘cakkhundriye asaṁvaro’’ti vuccati,",
  "anya-e0103n1:67_1": "taṁ nidassanaṁ kinti attho.",
  "anya-e0103n1:67_2": "Yathātiādinā nagaradvāre asaṁvare sati taṁsambandhānaṁ gharādīnaṁ asaṁvutatā viya javane asaṁvare sati",
  "anya-e0103n1:67_3": "taṁsambandhānaṁ dvārādīnaṁ asaṁvutatāti evaṁ aññāsaṁvare aññāsaṁvutatā sāmaññameva nidasseti,",
  "anya-e0103n1:67_4": "na pubbāparasāmaññaṁ,",
  "anya-e0103n1:67_5": "antobahisāmaññaṁ vā.",
  "anya-e0103n1:67_6": "Sati vā dvārabhavaṅgādike puna uppajjamānaṁ javanaṁ bāhiraṁ viya katvā nagaradvārasamānaṁ vuttaṁ ,",
  "anya-e0103n1:67_7": "itarañca antonagare gharādisamānaṁ.",
  "anya-e0103n1:67_8": "Paccayabhāvena hi purimanipphannaṁ javanakāle asantampi bhavaṅgādi cakkhādi viya phalanipphattiyā santaṁyeva nāma hoti.",
  "anya-e0103n1:67_9": "Na hi dharamānaṁyeva ‘‘santa’’nti vuccati.",
  "anya-e0103n1:67_10": "‘‘Bāhiraṁ viya katvā’’ti ca paramatthato javanassa bāhirabhāve,",
  "anya-e0103n1:67_11": "itarassa ca abbhantarabhāve asatipi ‘‘pabhassaramidaṁ,",
  "anya-e0103n1:67_12": "bhikkhave, cittaṁ,",
  "anya-e0103n1:67_13": "tañca kho āgantukehi upakkiliṭṭha’’ntiādi (a. ni.",
  "anya-e0103n1:67_14": "1.49) vacanato āgantukabhūtassa kadāci kadāci uppajjamānassa javanassa bāhirabhāvo,",
  "anya-e0103n1:67_15": "tabbidhurasabhāvassa itarassa abbhantarabhāvo ekena pariyāyena hotīti katvā vuttaṁ.",
  "anya-e0103n1:67_16": "Javane vā asaṁvare uppanne tato paraṁ dvārabhavaṅgādīnaṁ asaṁvarahetubhāvāpattito.",
  "anya-e0103n1:67_17": "Asaṁvarassa hi uppattiyā dvārabhavaṅgādīnaṁ tassa hetubhāvo paññāyatīti.",
  "anya-e0103n1:67_18": "Nagaradvārasadisena javanena pavisitvā dussīlyādicorānaṁ dvārabhavaṅgādīsu musanaṁ kusalabhaṇḍavināsanaṁ kathitaṁ.",
  "anya-e0103n1:67_19": "Yasmiṁ hi dvāre asaṁvaro uppajjati,",
  "anya-e0103n1:67_20": "so tattha dvārādīnaṁ saṁvarūpanissayabhāvaṁ upacchindantoyeva pavattatīti.",
  "anya-e0103n1:67_21": "Dvārabhavaṅgādīnaṁ javanena saha sambandho ekasantatipariyāpannato daṭṭhabbo.",
  "anya-e0103n1:68_0": "Ettha ca cakkhudvāre rūpārammaṇe āpāthagate niyamitādivasena kusalākusalajavane sattakkhattuṁ uppajjitvā",
  "anya-e0103n1:68_1": "bhavaṅgaṁ otiṇṇe tadanurūpameva manodvārikajavane tasmiṁyevārammaṇe sattakkhattuṁyeva uppajjitvā bhavaṅgaṁ",
  "anya-e0103n1:68_2": "otiṇṇe puna tasmiṁyeva dvāre tadevārammaṇaṁ nissāya ‘‘itthī puriso’’tiādinā vavatthapentaṁ pasādarajjanādivasena",
  "anya-e0103n1:68_3": "sattakkhattuṁ javanaṁ javati.",
  "anya-e0103n1:68_4": "Evaṁ pavattamānaṁ javanaṁ sandhāya ‘‘javane dussīlyādīsu uppannesu tasmiṁ asaṁvare sati dvārampi agutta’’ntiādi vuttaṁ.",
  "anya-e0103n1:69_0": "Tasmiṁ pana javane.",
  "anya-e0103n1:69_1": "Sīlādīsūti sīlasaṁvarasatisaṁvarañāṇasaṁvarakhantisaṁvaravīriyasaṁvaresu uppannesu.",
  "anya-e0103n1:69_2": "Yathā hi pageva satiārakkhaṁ anupaṭṭhapentassa dussīlyādīnaṁ uppatti,",
  "anya-e0103n1:69_3": "evaṁ pageva satiārakkhaṁ upaṭṭhapentassa sīlādīnaṁ uppatti veditabbā.",
  "anya-e0103n1:69_4": "Saddādīsupi yathārahaṁ nimittānubyañjanāni veditabbāni.",
  "anya-e0103n1:69_5": "Sotaviññāṇena hi saddaṁ sutvā ‘‘itthisaddo’’ti vā ‘‘purisasaddo’’ti vā iṭṭhāniṭṭhādikaṁ vā kilesavatthubhūtaṁ nimittaṁ na gaṇhāti,",
  "anya-e0103n1:69_6": "sutamatte eva saṇṭhāti.",
  "anya-e0103n1:69_7": "Yo ca gītasaddādikassa kilesānaṁ anu anu byañjanato ‘‘anubyañjana’’nti laddhavohāro mandatārādivasena vavatthito chajjādibhedabhinno ākāro,",
  "anya-e0103n1:69_8": "tampi na gaṇhātīti.",
  "anya-e0103n1:69_9": "Evaṁ gandhādīsupi yathārahaṁ vattabbaṁ.",
  "anya-e0103n1:69_10": "Manodvāre pana sāvajjanabhavaṅgaṁ manodvāraṁ tasmiṁ dvāre dhammārammaṇe āpāthagate taṁ javanamanasāva viññāya vijānitvātiādinā yojetabbaṁ.",
  "anya-e0103n1:69_11": "Kileso anubandho etassāti kilesānubandho,",
  "anya-e0103n1:69_12": "so eva nimittādigāho,",
  "anya-e0103n1:69_13": "tato parivajjanalakkhaṇaṁ kilesānubandhanimittādiggāhaparivajjanalakkhaṇaṁ.",
  "anya-e0103n1:69_14": "Ādi-saddena anubyañjanaṁ saṅgaṇhāti.",
  "anya-e0103n1:70_0": "Ājīvapārisuddhisīlavaṇṇanā",
  "anya-e0103n1:71_0": "16.Vutteti idheva uddesavasena pubbe vutte.",
  "anya-e0103n1:71_1": "Tathā hi ‘‘ājīvahetu paññattānaṁ channaṁ sikkhāpadāna’’nti paduddhāraṁ katvā tāni pāḷivaseneva dassetuṁ ‘‘yāni tānī’’tiādi āraddhaṁ.",
  "anya-e0103n1:71_2": "Tattha yāni tāni evaṁ paññattāni cha sikkhāpadānīti sambandho.",
  "anya-e0103n1:71_3": "Ājīvahetūti jīvikanimittaṁ,",
  "anya-e0103n1:71_4": "‘‘evāhaṁ paccayehi akilamanto jīvissāmī’’ti adhippāyena.",
  "anya-e0103n1:71_5": "Ājīvakāraṇāti tasseva vevacanaṁ.",
  "anya-e0103n1:71_6": "Pāpicchoti pāpikāya asantaguṇasambhāvanicchāya samannāgato.",
  "anya-e0103n1:71_7": "Icchāpakatoti icchāya apakato upadduto,",
  "anya-e0103n1:71_8": "abhibhūto vā.",
  "anya-e0103n1:71_9": "Asantanti avijjamānaṁ.",
  "anya-e0103n1:71_10": "Abhūtanti anuppannaṁ.",
  "anya-e0103n1:71_11": "Anuppannattā hi tassa taṁ asantanti purimassa pacchimaṁ kāraṇavacanaṁ.",
  "anya-e0103n1:71_12": "Uttarimanussadhammanti uttarimanussānaṁ ukkaṭṭhapurisānaṁ dhammaṁ,",
  "anya-e0103n1:71_13": "manussadhammato vā uttari ukkaṭṭhaṁ.",
  "anya-e0103n1:71_14": "Ullapatīti uggatāyuko lapati.",
  "anya-e0103n1:71_15": "Sīlaṁ hi bhikkhuno āyu,",
  "anya-e0103n1:71_16": "taṁ tassa tathālapanasamakālameva vigacchati.",
  "anya-e0103n1:71_17": "Tenāha ‘‘āpatti pārājikassā’’ti pārājikasaṅkhātā āpatti assa,",
  "anya-e0103n1:71_18": "pārājikasaññitassa vā vītikkamassa āpajjanaṁ ullapananti attho.",
  "anya-e0103n1:71_19": "Sañcarittaṁ samāpajjatīti sañcaraṇabhāvaṁ āpajjati,",
  "anya-e0103n1:71_20": "itthiyā vā purisamatiṁ,",
  "anya-e0103n1:71_21": "purisassa vā itthimatiṁ ārocetīti adhippāyo.",
  "anya-e0103n1:71_22": "‘‘Imesaṁ channaṁ sikkhāpadānaṁ vītikkamassa vasenā’’ti sambandho heṭṭhā dassito eva.",
  "anya-e0103n1:72_0": "Kuhanātiādīsūti heṭṭhā uddiṭṭhapāḷiyāva paduddhāro.",
  "anya-e0103n1:72_1": "Ayaṁ pāḷīti ayaṁ vibhaṅge (vibha.",
  "anya-e0103n1:72_2": "861) āgatā niddesapāḷi.",
  "anya-e0103n1:73_0": "17.",
  "anya-e0103n1:73_1": "Cīvarādipaccayā labbhantīti lābhā.",
  "anya-e0103n1:73_2": "Te eva sakkaccaṁ ādaravasena diyyamānā sakkārā.",
  "anya-e0103n1:73_3": "Patthaṭayasatā kittisaddo.",
  "anya-e0103n1:73_4": "Taṁ lābhañca sakkārañca kittisaddañca.",
  "anya-e0103n1:73_5": "Sannissitassāti ettha taṇhānissayo adhippetoti āha ‘‘patthayantassā’’ti.",
  "anya-e0103n1:73_6": "Asantaguṇadīpanakāmassāti asante attani avijjamāne saddhādiguṇe sambhāvetukāmassa.",
  "anya-e0103n1:73_7": "Asantaguṇasambhāvanatālakkhaṇā,",
  "anya-e0103n1:73_8": "paṭiggahaṇe ca amattaññutālakkhaṇā hi pāpicchatā.",
  "anya-e0103n1:73_9": "Icchāya apakatassāti pāpikāya icchāya sammāājīvato apeto katoti apakato.",
  "anya-e0103n1:73_10": "Tathābhūto ca ājīvūpaddavena upaddutoti katvā āha ‘‘upaddutassāti attho’’ti.",
  "anya-e0103n1:74_0": "Kuhanameva paccayuppādanassa vatthūti kuhanavatthu.",
  "anya-e0103n1:74_1": "Tividhampetaṁ tattha āgataṁ tassa nissayabhūtāya imāya pāḷiyā dassetunti evamattho daṭṭhabbo.",
  "anya-e0103n1:74_2": "Tadatthikassevāti tehi cīvarādīhi atthikasseva.",
  "anya-e0103n1:74_3": "Paṭikkhipanenāti cīvarādīnaṁ paṭikkhipanahetu.",
  "anya-e0103n1:74_4": "Assāti bhaveyya.",
  "anya-e0103n1:74_5": "Paṭiggahaṇena cāti ca-saddena pubbe vuttaṁ paṭikkhipanaṁ samuccinoti.",
  "anya-e0103n1:75_0": "Bhiyyokamyatanti bahukāmataṁ.",
  "anya-e0103n1:75_1": "Yanti kiriyāparāmasanaṁ,",
  "anya-e0103n1:75_2": "tasmā ‘‘dhāreyyā’’ti ettha yadetaṁ saṅghāṭiṁ katvā dhāraṇaṁ,",
  "anya-e0103n1:75_3": "etaṁ samaṇassa sāruppanti yojanā.",
  "anya-e0103n1:75_4": "Pāpaṇikānīti āpaṇato chaḍḍitāni.",
  "anya-e0103n1:75_5": "Nantakānīti antarahitāni coḷakhaṇḍāni.",
  "anya-e0103n1:75_6": "Uccinitvāti uñchanena cinitvā saṅgahetvā.",
  "anya-e0103n1:75_7": "Uñchācariyāyāti uñchācariyāya laddhena.",
  "anya-e0103n1:75_8": "Gilānassa paccayabhūtā bhesajjasaṅkhātā jīvitaparikkhārā gilānapaccayabhesajjaparikkhārā.",
  "anya-e0103n1:75_9": "Pūtimuttanti purāṇassa,",
  "anya-e0103n1:75_10": "apurāṇassa ca sabbassa gomuttassetaṁ nāmaṁ.",
  "anya-e0103n1:75_11": "Pūtimuttenāti pūtibhāvena muttena parehi chaḍḍitena,",
  "anya-e0103n1:75_12": "pūtibhūtena vā gomuttena.",
  "anya-e0103n1:75_13": "Dhutavādoti paresampi dhutaguṇavādī.",
  "anya-e0103n1:75_14": "Sammukhībhāvāti sammukhato vijjamānattā,",
  "anya-e0103n1:75_15": "labbhamānatāyāti attho.",
  "anya-e0103n1:76_0": "Attānaṁ uttarimanussadhammādhigamassa sāmante katvā jappanaṁ sāmantajappanaṁ.",
  "anya-e0103n1:76_1": "Mahesakkhoti mahānubhāvo,",
  "anya-e0103n1:76_2": "uttarimanussadhammādhigamenāti adhippāyo.",
  "anya-e0103n1:76_3": "‘‘Mitto’’ti sāmaññato vatvā puna taṁ viseseti ‘‘sandiṭṭho sambhatto’’ti .",
  "anya-e0103n1:76_4": "Diṭṭhamatto hi mitto sandiṭṭho.",
  "anya-e0103n1:76_5": "Daḷhabhattiko sambhatto.",
  "anya-e0103n1:76_6": "Sahāyoti saha āyanako,",
  "anya-e0103n1:76_7": "sakhāti attho.",
  "anya-e0103n1:76_8": "Sattapadino hi ‘‘sakhā’’ti vuccanti.",
  "anya-e0103n1:76_9": "Vihāro pākāraparicchinno sakalo āvāso.",
  "anya-e0103n1:76_10": "Aḍḍhayogo dīghapāsādo,",
  "anya-e0103n1:76_11": "garuḷasaṇṭhānapāsādotipi vadanti.",
  "anya-e0103n1:76_12": "Pāsādo caturassapāsādo.",
  "anya-e0103n1:76_13": "Hammiyaṁ muṇḍacchadanapāsādo.",
  "anya-e0103n1:76_14": "Kūṭāgāraṁ dvīhi kaṇṇikāhi kattabbapāsādo.",
  "anya-e0103n1:76_15": "Aṭṭo paṭirājūnampi paṭibāhanayogyo catupañcabhūmako paṭissayaviseso.",
  "anya-e0103n1:76_16": "Māḷo ekakūṭasaṅgahito anekakoṇavanto paṭissayaviseso.",
  "anya-e0103n1:76_17": "Uddaṇḍo agabbhikā ekadvārā dīghasālāti vadanti.",
  "anya-e0103n1:76_18": "Apare pana bhaṇanti –",
  "anya-e0103n1:76_19": "vihāro nāma dīghamukhapāsādo.",
  "anya-e0103n1:76_20": "Aḍḍhayogo ekapassena chadanakasenāsanaṁ.",
  "anya-e0103n1:76_21": "Tassa kira ekapasse bhitti uccatarā hoti,",
  "anya-e0103n1:76_22": "itarapasse nīcā,",
  "anya-e0103n1:76_23": "tena taṁ ekapassachadanakaṁ hoti.",
  "anya-e0103n1:76_24": "Pāsādo āyatacaturassapāsādo.",
  "anya-e0103n1:76_25": "Hammiyaṁ muṇḍacchadanaṁ candikaṅgaṇayuttaṁ.",
  "anya-e0103n1:76_26": "Guhā kevalā pabbataguhā.",
  "anya-e0103n1:76_27": "Leṇaṁ dvārabaddhaṁ.",
  "anya-e0103n1:76_28": "Kūṭāgāraṁ yo koci kaṇṇikābaddhapāsādo.",
  "anya-e0103n1:76_29": "Aṭṭo bahalabhittigehaṁ.",
  "anya-e0103n1:76_30": "Yassa gopānasiyo aggahetvā iṭṭhakāhi eva chadanaṁ hoti.",
  "anya-e0103n1:76_31": "Aṭṭālakākārena karīyatītipi vadanti.",
  "anya-e0103n1:76_32": "Māḷo vaṭṭākārena katasenāsanaṁ.",
  "anya-e0103n1:76_33": "Uddaṇḍo eko paṭissayaviseso.",
  "anya-e0103n1:76_34": "Yo ‘‘bhaṇḍasālā,",
  "anya-e0103n1:76_35": "udosita’’ntipi vuccati.",
  "anya-e0103n1:76_36": "Upaṭṭhānasālā sannipatanaṭṭhānaṁ.",
  "anya-e0103n1:77_0": "Kucchitarajabhūtāya pāpicchatāya niratthakaṁ kāyavacīvipphandaniggaṇhanaṁ korajaṁ,",
  "anya-e0103n1:77_1": "taṁ etassa atthīti korajiko,",
  "anya-e0103n1:77_2": "kohaññena saṁyatakāyo, ativiya,",
  "anya-e0103n1:77_3": "abhiṇhaṁ vā korajiko korajikakorajiko.",
  "anya-e0103n1:77_4": "Atiparisaṅkitoti keci.",
  "anya-e0103n1:77_5": "Ativiya kuho kuhakakuhako,",
  "anya-e0103n1:77_6": "sātisayavimhāpakoti attho.",
  "anya-e0103n1:77_7": "Ativiya lapo lapanako lapakalapako.",
  "anya-e0103n1:77_8": "Mukhasambhāvikoti korajikakorajikādibhāvena pavattavacanehi attano mukhamattena aññehi sambhāviko.",
  "anya-e0103n1:77_9": "So evarūpo evarūpatāya eva attānaṁ paraṁ viya katvā ‘‘ayaṁ samaṇo’’tiādīni katheti.",
  "anya-e0103n1:77_10": "Gambhīrantiādi tassā kathāya uttarimanussadhammapaṭibaddhatāya vuttaṁ.",
  "anya-e0103n1:78_0": "Sambhāvanādhippāyakatenāti ‘‘kathaṁ nu kho maṁ jano ‘ariyo’ti vā ‘visesalābhī’ti vā sambhāveyyā’’ti iminā adhippāyena katena.",
  "anya-e0103n1:78_1": "Gamanaṁ saṇṭhapetīti visesalābhīnaṁ gamanaṁ viya attano gamanaṁ sakkaccaṁ ṭhapeti ,",
  "anya-e0103n1:78_2": "sato sampajānova gacchanto viya hoti.",
  "anya-e0103n1:78_3": "Paṇidhāyāti ‘‘arahāti maṁ jānantū’’ti cittaṁ saṇṭhapetvā,",
  "anya-e0103n1:78_4": "patthetvā vā.",
  "anya-e0103n1:78_5": "Samāhito viyāti jhānasamādhinā samāhito viya.",
  "anya-e0103n1:78_6": "Āpāthakajjhāyīti manussānaṁ āpāthaṭṭhāne samādhisamāpanno viya nisīdanto āpāthake janassa pākaṭaṭṭhāne jhāyī.",
  "anya-e0103n1:78_7": "Iriyāpathasaṅkhātanti iriyāpathasaṇṭhapanasaṅkhātaṁ.",
  "anya-e0103n1:79_0": "Paccayapaṭisevanasaṅkhātenāti ayoniso uppāditānaṁ paccayānaṁ paṭisevananti evaṁ kathitena,",
  "anya-e0103n1:79_1": "tena vā paccayapaṭisevanena saṅkhātabbena kathitabbena.",
  "anya-e0103n1:79_2": "Aññaṁ viya katvā attano samīpe bhaṇanaṁ sāmantajappitaṁ.",
  "anya-e0103n1:79_3": "Ā-kārassa rassattaṁ katvā ‘‘aṭṭhapanā’’ti vuttaṁ.",
  "anya-e0103n1:79_4": "Kuhanaṁ kuho,",
  "anya-e0103n1:79_5": "tassa ayanā pavatti kuhāyanā,",
  "anya-e0103n1:79_6": "kuhassa vā puggalassa ayanā gati kiriyā kuhāyanā. Kuheti,",
  "anya-e0103n1:79_7": "kuhena vā itoti kuhito, kuhako.",
  "anya-e0103n1:80_0": "Puṭṭhassāti ‘‘ko tisso,",
  "anya-e0103n1:80_1": "ko rājapūjito’’ti puṭṭhassa.",
  "anya-e0103n1:80_2": "Uddhaṁ katvāti ukkhipitvā vibhavasampattiādinā paggahetvā.",
  "anya-e0103n1:81_0": "Unnahanāti uddhaṁ uddhaṁ bandhanā paliveṭhanā.",
  "anya-e0103n1:81_1": "Dve kira bhikkhū ekaṁ gāmaṁ pavisitvā āsanasālāya nisīditvā ekaṁ kumārikaṁ pakkosiṁsu.",
  "anya-e0103n1:81_2": "Tāya āgatāya tatreko ekaṁ pucchi ‘‘ayaṁ, bhante,",
  "anya-e0103n1:81_3": "kassa kumārikā’’ti?",
  "anya-e0103n1:81_4": "‘‘Amhākaṁ upaṭṭhāyikāya telakandarikāya dhītā,",
  "anya-e0103n1:81_5": "imissā mātā mayi gehaṁ gate sappiṁ dadamānā ghaṭeneva deti,",
  "anya-e0103n1:81_6": "ayampi mātā viya ghaṭena detī’’ti (vibha. aṭṭha.",
  "anya-e0103n1:81_7": "862) ukkācesi.",
  "anya-e0103n1:81_8": "Imaṁ sandhāya vuttaṁ ‘‘telakandarikavatthu cettha vattabba’’nti.",
  "anya-e0103n1:82_0": "Dhammānurūpā vāti mattāvacanānurūpaṁ vā.",
  "anya-e0103n1:82_1": "Mattāvacanaṁ hi ‘‘dhammo’’ti vuccati.",
  "anya-e0103n1:82_2": "Yathāha ‘‘subhāsitaṁ uttamamāhu santo,",
  "anya-e0103n1:82_3": "dhammaṁ bhaṇe nādhammaṁ taṁ dutiya’’nti (saṁ. ni. 1.213; su. ni. 452).",
  "anya-e0103n1:82_4": "Tena bahuṁ vippalapanamāha,",
  "anya-e0103n1:82_5": "saccato vā aññā subhāsitā vācā ‘‘dhammo’’ti veditabbo.",
  "anya-e0103n1:82_6": "Muggasūpasadisakammo puggalo muggasūpyo.",
  "anya-e0103n1:82_7": "Tenāha ‘‘ayaṁ puggalo muggasūpyoti vuccatī’’ti.",
  "anya-e0103n1:82_8": "Paribhaṭassa kammaṁ pāribhaṭyaṁ,",
  "anya-e0103n1:82_9": "tadeva pāribhaṭyatā.",
  "anya-e0103n1:83_0": "Nimittena caranto,",
  "anya-e0103n1:83_1": "jīvanto vā nimittako,",
  "anya-e0103n1:83_2": "tassa bhāvo nemittikatā.",
  "anya-e0103n1:83_3": "Attano icchāya pakāsanaṁ obhāso.",
  "anya-e0103n1:83_4": "Ko pana soti ?",
  "anya-e0103n1:83_5": "‘‘Ajja bhikkhūnaṁ paccayā dullabhā jātā’’tiādikā paccayapaṭisaṁyuttakathā.",
  "anya-e0103n1:83_6": "Icchitavatthussa samīpe kathanaṁ sāmantajappā.",
  "anya-e0103n1:84_0": "Akkosanabhayenāpi dadeyyāti dasahi akkosavatthūhi akkosanaṁ.",
  "anya-e0103n1:84_1": "Tathā vambhanādayo.",
  "anya-e0103n1:84_2": "Upekkhanā upāsakānaṁ dāyakādibhāvato bahi chaḍḍanā.",
  "anya-e0103n1:84_3": "Khipanāti khepavacanaṁ.",
  "anya-e0103n1:84_4": "Taṁ pana avahasitvā vacanaṁ hotīti āha ‘‘uppaṇḍanā’’ti.",
  "anya-e0103n1:84_5": "Pāpanāti adāyakattassa,",
  "anya-e0103n1:84_6": "avaṇṇassa vā patiṭṭhāpanaṁ.",
  "anya-e0103n1:84_7": "Paresaṁ piṭṭhimaṁsakhādanasīlo parapiṭṭhimaṁsiko,",
  "anya-e0103n1:84_8": "tassa bhāvo parapiṭṭhimaṁsikatā.",
  "anya-e0103n1:84_9": "Abbhaṅganti abbhañjanaṁ.",
  "anya-e0103n1:84_10": "Nipisitvā gandhamagganā viyāti anippisite alabbhamānassa gandhassa nipisane lābho viya paraguṇe anippisite",
  "anya-e0103n1:84_11": "alabbhamānānaṁ paccayānaṁ nipisanena lābho daṭṭhabboti.",
  "anya-e0103n1:85_0": "Nikattuṁ appena lābhena bahukaṁ vañcetvā gahetuṁ icchanaṁ nijigīsanaṁ,",
  "anya-e0103n1:85_1": "tassa bhāvo nijigīsanatā.",
  "anya-e0103n1:85_2": "Tasseva icchanassa pavattiākāro,",
  "anya-e0103n1:85_3": "taṁsahajātaṁ vā gavesanakammaṁ.",
  "anya-e0103n1:86_0": "Aṅganti hatthapādādiaṅgāni uddissa pavattaṁ vijjaṁ.",
  "anya-e0103n1:86_1": "Nimittanti nimittasatthaṁ.",
  "anya-e0103n1:86_2": "Uppātanti ukkāpātadisāḍāha-bhūmicālādiuppātapaṭibaddhavijjaṁ.",
  "anya-e0103n1:86_3": "Supinanti supinasatthaṁ.",
  "anya-e0103n1:86_4": "Lakkhaṇanti itthipurisānaṁ lakkhaṇajānanasatthaṁ.",
  "anya-e0103n1:86_5": "Mūsikacchinnanti vatthādīnaṁ asukabhāge mūsikacchede sati idaṁ nāma phalaṁ hotīti jānanakasatthaṁ.",
  "anya-e0103n1:86_6": "Palāsaggiādīsu iminā nāma agginā hute idaṁ nāma hotīti aggivasena homavidhānaṁ aggihomaṁ.",
  "anya-e0103n1:86_7": "Iminā nayena dabbihomaṁ veditabbaṁ.",
  "anya-e0103n1:86_8": "Ādi-saddena thusahomādīnaṁ,",
  "anya-e0103n1:86_9": "aññesañca sutte āgatānaṁ micchājīvānaṁ saṅgaho daṭṭhabbo.",
  "anya-e0103n1:86_10": "Vīriyasādhanattā ājīvapārisuddhisīlassa ‘‘paccayapariyesanavāyāmo’’ti vuttaṁ.",
  "anya-e0103n1:86_11": "Tassa pārisuddhi anavajjabhāvo,",
  "anya-e0103n1:86_12": "yena dhammena samena paccayalābho hoti.",
  "anya-e0103n1:86_13": "Na hi alaso ñāyena paccaye pariyesituṁ sakkotīti.",
  "anya-e0103n1:87_0": "Paccayasannissitasīlavaṇṇanā",
  "anya-e0103n1:88_0": "18.Paṭisaṅkhāti ayaṁ ‘‘sayaṁ abhiññā’’tiādīsu (mahāva.",
  "anya-e0103n1:88_1": "11) viya ya-kāralopena niddeso.",
  "anya-e0103n1:88_2": "Yonisoti cettha upāyattho yoniso-saddoti dassento āha ‘‘upāyena pathenā’’ti.",
  "anya-e0103n1:88_3": "‘‘Paṭisaṅkhāya ñatvā’’ti vatvā tayidaṁ paṭisaṅkhānaṁ paccavekkhaṇanti dassetuṁ ‘‘paccavekkhitvāti attho’’tiādi vuttaṁ.",
  "anya-e0103n1:88_4": "Yathā hi paccavekkhitvāti sītapaṭighātādikaṁ taṁ taṁ payojanaṁ pati pati avekkhitvā,",
  "anya-e0103n1:88_5": "ñāṇena passitvāti attho,",
  "anya-e0103n1:88_6": "evaṁ paṭisaṅkhāyāti tadeva payojanaṁ pati pati saṅkhāya,",
  "anya-e0103n1:88_7": "jānitvāti attho.",
  "anya-e0103n1:88_8": "Ñāṇapariyāyo hi idha saṅkhā-saddoti.",
  "anya-e0103n1:88_9": "Ettha ca ‘‘paṭisaṅkhā yoniso’’tiādi kāmaṁ paccayaparibhogakālena vuccati,",
  "anya-e0103n1:88_10": "dhātuvasena pana paṭikūlavasena vā paccavekkhaṇāya paccayasannissitasīlaṁ sujjhatīti apare.",
  "anya-e0103n1:88_11": "Bhijjatīti keci.",
  "anya-e0103n1:88_12": "Eke pana paṭhamaṁ eva pariyattanti vadanti,",
  "anya-e0103n1:88_13": "vīmaṁsitabbaṁ.",
  "anya-e0103n1:88_14": "‘‘Cīvara’’nti ekavacanaṁ ekattamattaṁ vācakanti adhippāyena ‘‘antaravāsakādīsu yaṁ kiñcī’’ti vuttaṁ,",
  "anya-e0103n1:88_15": "jātisaddatāya pana tassa pāḷiyaṁ ekavacananti yattakāni cīvarāni yoginā pariharitabbāni,",
  "anya-e0103n1:88_16": "tesaṁ sabbesaṁ ekajjhaṁ gahaṇanti sakkā viññātuṁ,",
  "anya-e0103n1:88_17": "yaṁ kiñcīti vā anavasesapariyādānametaṁ,",
  "anya-e0103n1:88_18": "na aniyamavacanaṁ.",
  "anya-e0103n1:88_19": "‘‘Nivāseti vā pārupati vā’’ti vikappanaṁ pana paṭisevanapariyāyassa paribhogassa vibhāgadassananti taṁ",
  "anya-e0103n1:88_20": "paññapetvā sayananisīdana-cīvarakuṭikaraṇādivasenāpi paribhogassa saṅgaho daṭṭhabbo.",
  "anya-e0103n1:89_0": "Payojanānaṁ mariyādā payojanāvadhi,",
  "anya-e0103n1:89_1": "tassa paricchindanavasena yo niyamo,",
  "anya-e0103n1:89_2": "tassa vacanaṁ payojanā…pe… vacanaṁ.",
  "anya-e0103n1:89_3": "Idāni taṁ niyamaṁ vivaritvā dassetuṁ ‘‘ettakameva hī’’tiādi vuttaṁ.",
  "anya-e0103n1:89_4": "Tattha avadhāraṇena līḷāvibhūsāvilambanānaṭambarādivasena vatthaparibhogaṁ nisedheti.",
  "anya-e0103n1:89_5": "Tenāha ‘‘na ito bhiyyo’’ti.",
  "anya-e0103n1:89_6": "Līḷāvasena hi ekacce sattā vatthāni paridahanti ceva upasaṁviyanti ca.",
  "anya-e0103n1:89_7": "Yathā taṁ yobbane ṭhitā nāgarikamanussā.",
  "anya-e0103n1:89_8": "Ekacce vibhūsanavasena,",
  "anya-e0103n1:89_9": "yathā taṁ rūpūpajīviniādayo.",
  "anya-e0103n1:89_10": "Vilambanavasena vilambakā.",
  "anya-e0103n1:89_11": "Naṭambaravasena bhojādayo.",
  "anya-e0103n1:89_12": "Ajjhattadhātukkhobho sītarogādiuppādako.",
  "anya-e0103n1:89_13": "Utupariṇāmanavasenāti utuno parivattanavasena visabhāgasītautusamuṭṭhānena.",
  "anya-e0103n1:89_14": "Vā-saddena hemantādīsu himapātādivasena pavattassa saṅgaho daṭṭhabbo,",
  "anya-e0103n1:89_15": "na uppādeti sītanti adhippāyo.",
  "anya-e0103n1:89_16": "Yadatthaṁ pana taṁ vinodanaṁ,",
  "anya-e0103n1:89_17": "taṁ matthakappattaṁ dassetuṁ ‘‘sītabbhāhate’’tiādi vuttaṁ.",
  "anya-e0103n1:89_18": "Sabbatthāti ‘‘uṇhassa paṭighātāyā’’tiādīsu sabbesu sesapayojanesu.",
  "anya-e0103n1:89_19": "Yadipi sūriyasantāpopi uṇhova,",
  "anya-e0103n1:89_20": "tassa pana ātapaggahaṇena gahitattā ‘‘aggisantāpassā’’ti vuttaṁ.",
  "anya-e0103n1:89_21": "Ekacco dāvaggisantāpo kāyaṁ cīvarena paṭicchādetvā sakkā vinodetunti āha ‘‘tassa vanadāhādīsu sambhavo veditabbo’’ti.",
  "anya-e0103n1:89_22": "Ḍaṁsāti piṅgalamakkhikā.",
  "anya-e0103n1:89_23": "Te pana yasmā ḍaṁsanasīlā,",
  "anya-e0103n1:89_24": "tasmā vuttaṁ ‘‘ḍaṁsanamakkhikā’’ti.",
  "anya-e0103n1:89_25": "Sappādayoti sappasatapadiuṇṇanābhisarabūvicchikādayo.",
  "anya-e0103n1:89_26": "Phuṭṭhasamphassoti phuṭṭhavisamāha.",
  "anya-e0103n1:89_27": "Tividhā hi sappā –",
  "anya-e0103n1:89_28": "daṭṭhavisā phuṭṭhavisā diṭṭhavisā.",
  "anya-e0103n1:89_29": "Tesu purimakā dve eva gahitā.",
  "anya-e0103n1:89_30": "Satapadiādīnampi tādisānaṁ saṅgaṇhanatthaṁ.",
  "anya-e0103n1:89_31": "Niyatapayojanaṁ ekantikaṁ,",
  "anya-e0103n1:89_32": "sabbakālikañca payojanaṁ.",
  "anya-e0103n1:89_33": "Hirī kuppati nillajjatā saṇṭhāti.",
  "anya-e0103n1:89_34": "Tenāha ‘‘vinassatī’’ti.",
  "anya-e0103n1:89_35": "Kūpāvataraṇaṁ vā paṭicchādanaṁ arahatīti kopinaṁ.",
  "anya-e0103n1:89_36": "Hiriyitabbaṭṭhena hirī ca taṁ kopinañcāti hirikopinanti evamettha attho daṭṭhabbo.",
  "anya-e0103n1:89_37": "Tassa cāti ca-saddo pubbe vuttapayojanānaṁ sampiṇḍanattho.",
  "anya-e0103n1:90_0": "Yaṁ kiñci āhāranti khādanīyabhojanīyādibhedaṁ yaṁ kiñci āharitabbavatthuṁ.",
  "anya-e0103n1:90_1": "Piṇḍāya bhikkhāya ulatīti piṇḍolo,",
  "anya-e0103n1:90_2": "tassa kammaṁ piṇḍolyaṁ.",
  "anya-e0103n1:90_3": "Tena piṇḍolyena bhikkhācariyāya.",
  "anya-e0103n1:90_4": "Patitattāti pakkhipitattā.",
  "anya-e0103n1:90_5": "Piṇḍapāto patte pakkhittabhikkhāhāro.",
  "anya-e0103n1:90_6": "Piṇḍānaṁ vā pātoti ghare ghare laddhabhikkhānaṁ sannipāto.",
  "anya-e0103n1:90_7": "‘‘Natthi davā’’tiādīsu (dī. ni. aṭṭha.",
  "anya-e0103n1:90_8": "3.305) sahasā kiriyāpi ‘‘davā’’ti vuccati,",
  "anya-e0103n1:90_9": "tato visesanatthaṁ ‘‘davatthaṁ,",
  "anya-e0103n1:90_10": "kīḷānimittanti vuttaṁ hotī’’ti āha.",
  "anya-e0103n1:90_11": "Muṭṭhikamallā muṭṭhiyuddhayujjhanakā.",
  "anya-e0103n1:90_12": "Ādi-saddena nibuddhayujjhanakādīnaṁ gahaṇaṁ.",
  "anya-e0103n1:90_13": "Balamadanimittanti balaṁ nissāya uppajjanakamado balamado.",
  "anya-e0103n1:90_14": "Taṁ nimittaṁ,",
  "anya-e0103n1:90_15": "balassa uppādanatthanti attho.",
  "anya-e0103n1:90_16": "Porisamadanimittanti porisamado vuccati purisamāno ‘‘ahaṁ puriso’’ti uppajjanakamāno.",
  "anya-e0103n1:90_17": "Asaddhammasevanāsamatthataṁ nissāya pavatto māno,",
  "anya-e0103n1:90_18": "rāgo eva vā porisamadoti keci.",
  "anya-e0103n1:90_19": "Taṁ nimittaṁ.",
  "anya-e0103n1:90_20": "Antepurikā rājorodhā.",
  "anya-e0103n1:90_21": "Sabbesaṁ sannivesayogyatāya vesiyo rūpūpajīviniyo.",
  "anya-e0103n1:90_22": "Maṇḍanaṁ nāma idhāvayavapāripūrīti āha ‘‘aṅgapaccaṅgānaṁ pīṇabhāvanimitta’’nti,",
  "anya-e0103n1:90_23": "paribrūhanahetūti attho.",
  "anya-e0103n1:90_24": "Naṭā nāma raṅganaṭā.",
  "anya-e0103n1:90_25": "Naccakā laṅghakādayo.",
  "anya-e0103n1:90_26": "Vibhūsanaṁ sobhāsamuppādananti āha ‘‘pasannacchavivaṇṇatānimitta’’nti.",
  "anya-e0103n1:91_0": "Etaṁ padaṁ.",
  "anya-e0103n1:91_1": "Mohūpanissayappahānatthanti mohassa upanissayatāpahānāya.",
  "anya-e0103n1:91_2": "Davā hi mohena hoti,",
  "anya-e0103n1:91_3": "mohañca vaḍḍhetīti tassā vajjanena mohassa anupanissayatā.",
  "anya-e0103n1:91_4": "Dosūpanissayappahānatthanti idaṁ balamadassa,",
  "anya-e0103n1:91_5": "purisamadassa ca dosahetuno vasena vuttaṁ,",
  "anya-e0103n1:91_6": "itarassa pana vasena ‘‘rāgūpanissayappahānattha’’nti vattabbaṁ.",
  "anya-e0103n1:91_7": "Maṇḍanavibhūsanapaṭikkhepo siyā mohūpanissayappahānāyapi,",
  "anya-e0103n1:91_8": "rāgūpanissayatāya pana ujupaṭipakkhoti vuttaṁ ‘‘rāgūpanissayappahānattha’’nti.",
  "anya-e0103n1:91_9": "Yadipi ekaccassa davamade ārabbha parassa paṭighasaṁyojanādīnaṁ uppatti hotiyeva manopadosikadevādīnaṁ viya,",
  "anya-e0103n1:91_10": "attano pana davamade ārabbha yesaṁ savisesaṁ rāgamohamānādayo pāpadhammā uppajjanti.",
  "anya-e0103n1:91_11": "Te sandhāya ‘‘attano saṁyojanuppattipaṭisedhanattha’’nti vatvā maṇḍanavibhūsanāni paṭicca savisesaṁ parassapi",
  "anya-e0103n1:91_12": "rāgamohādayo pavattantīti ‘‘parassapi saṁyojanuppattipaṭisedhanattha’’nti vuttaṁ.",
  "anya-e0103n1:91_13": "Ayoniso paṭipattiyāti ettha kāmasukhallikānuyogaṁ muñcitvā sabbāpi micchāpaṭipatti ayoniso paṭipatti.",
  "anya-e0103n1:91_14": "Purimehi dvīhi padehi ayoniso paṭipattiyā,",
  "anya-e0103n1:91_15": "pacchimehi dvīhi kāmasukhallikānuyogassa pahānaṁ vuttanti vadanti.",
  "anya-e0103n1:91_16": "‘‘Catūhipi cetehī’’ti pana vacanato sabbehi ubhinnampi pahānaṁ vuttanti veditabbaṁ.",
  "anya-e0103n1:91_17": "Kāmakīḷāpi davantogadhā hotiyeva,",
  "anya-e0103n1:91_18": "purisamadopi kāmasukhallikānuyogassa hetuyevāti.",
  "anya-e0103n1:92_0": "Cātumahābhūtikassāti catumahābhūte sannissitassa.",
  "anya-e0103n1:92_1": "Rūpakāyassāti catusantatirūpasamūhassa.",
  "anya-e0103n1:92_2": "Ṭhitiyāti ṭhitatthaṁ.",
  "anya-e0103n1:92_3": "Sā panassa ṭhiti pabandhavasena icchitāti āha ‘‘pabandhaṭṭhitattha’’nti.",
  "anya-e0103n1:92_4": "Pavattiyāti jīvitindriyappavattiyā.",
  "anya-e0103n1:92_5": "Tathā hi jīvitindriyaṁ ‘‘yāpanā vattanā’’ti (dha. sa. 19,",
  "anya-e0103n1:92_6": "634) ca niddiṭṭhaṁ.",
  "anya-e0103n1:92_7": "Tassā ca avicchedo āhārūpayogena hoti.",
  "anya-e0103n1:92_8": "Kāyassa cirataraṁ yāva āyukappo,",
  "anya-e0103n1:92_9": "tāva avatthānaṁ yāpanāti dassento ‘‘cirakālaṭṭhitatthaṁ vā’’ti āha.",
  "anya-e0103n1:92_10": "Idāni vuttamevatthaṁ pākaṭataraṁ kātuṁ ‘‘gharūpatthambhamivā’’tiādi vuttaṁ.",
  "anya-e0103n1:92_11": "Tatthāyaṁ yojanā –",
  "anya-e0103n1:92_12": "yathā jiṇṇagharasāmiko gharassa upatthambhanaṁ karoti tassa apatanatthaṁ,",
  "anya-e0103n1:92_13": "yathā ca sākaṭiko akkhabbhañjanaṁ karoti tassa sampavattanatthaṁ,",
  "anya-e0103n1:92_14": "evamesa yogī kāyassa ṭhitatthaṁ,",
  "anya-e0103n1:92_15": "yāpanatthañca piṇḍapātaṁ paṭisevati paribhuñjatīti.",
  "anya-e0103n1:92_16": "Etena ṭhiti nāma apatanaṁ yāpanā pavattīti dasseti.",
  "anya-e0103n1:92_17": "Na davamadamaṇḍanavibhūsanatthanti idaṁ ‘‘yāvadevā’’ti avadhāraṇena nivattitatthadassanaṁ.",
  "anya-e0103n1:92_18": "Tiṭṭhanti upādinnadhammā etāyāti ṭhiti,",
  "anya-e0103n1:92_19": "āyūti āha ‘‘ṭhitīti jīvitindriyassetaṁ adhivacana’’nti.",
  "anya-e0103n1:92_20": "Tathā hi taṁ āyu ‘‘ṭhitī’’ti niddiṭṭhaṁ,",
  "anya-e0103n1:92_21": "ṭhitiyā yāpanāyāti kāyassa ṭhitihetutāya ‘‘ṭhitī’’ti laddhavohārassa jīvitindriyassa pavattanatthanti attho.",
  "anya-e0103n1:92_22": "Tenāha ‘‘jīvitindriyapavattāpanattha’’nti.",
  "anya-e0103n1:92_23": "Ābādhaṭṭhenāti vibādhanaṭṭhena,",
  "anya-e0103n1:92_24": "rogaṭṭhena vā.",
  "anya-e0103n1:92_25": "Jighacchāparamā hi rogā.",
  "anya-e0103n1:92_26": "Uparamatthanti vūpasamatthaṁ.",
  "anya-e0103n1:92_27": "Vaṇālepanamiva vaṇiko.",
  "anya-e0103n1:92_28": "Uṇhasītādīsu abhibhavantesu tappaṭikāraṁ sītuṇhaṁ viya paṭisevatīti sambandho.",
  "anya-e0103n1:92_29": "Maggabrahmacariyaṁ ṭhapetvā sikkhattayasaṅgahā sāsanāvacaritabbā anusāsanī sāsanabrahmacariyanti āha",
  "anya-e0103n1:92_30": "‘‘sakalasāsanabrahmacariyassa ca maggabrahmacariyassa cā’’ti.",
  "anya-e0103n1:92_31": "Anuggahaṇatthanti anu anu gaṇhanatthaṁ sampādanatthaṁ.",
  "anya-e0103n1:92_32": "Kāyabalaṁ nissāyāti yathāsamāraddhaṁ guṇavisesapāripūrihetubhūtaṁ kāyabalamattaṁ nissāya.",
  "anya-e0103n1:92_33": "Tenāha ‘‘sikkhattayānuyogavasenā’’tiādi.",
  "anya-e0103n1:92_34": "Kantāranittharaṇatthikā jāyampatikā,",
  "anya-e0103n1:92_35": "nadīsamuddanittharaṇatthikā ca puttamaṁsādīni yathā agiddhā amucchitā kevalaṁ taṁ taṁ atthasiddhimeva avekkhantā paṭisevanti tehi vinā asijjhanato,",
  "anya-e0103n1:92_36": "evamayampi kevalaṁ bhavakantāranittharaṇatthiko agiddho amucchito tena vinā asijjhanato piṇḍapātaṁ paṭisevatīti upamāsaṁsandanaṁ.",
  "anya-e0103n1:93_0": "Itīti pakāratthe nipātapadaṁ.",
  "anya-e0103n1:93_1": "Tena paṭiseviyamānassa piṇḍapātassa paṭisevanākāro gayhatīti āha ‘‘evaṁ iminā piṇḍapātapaṭisevanenā’’ti.",
  "anya-e0103n1:93_2": "Purāṇanti bhojanato purimakālikattā purātanaṁ.",
  "anya-e0103n1:93_3": "Paṭihaṅkhāmīti paṭihanissāmi.",
  "anya-e0103n1:93_4": "Navañca vedanaṁ na uppādessāmīti paṭisevatīti yojanā. Kīdisaṁ,",
  "anya-e0103n1:93_5": "kathañcāti āha ‘‘aparimita…pe…",
  "anya-e0103n1:93_6": "aññataro viyā’’ti.",
  "anya-e0103n1:93_7": "Aparimitaṁ aparimāṇaṁ bhojanaṁ paccayo etissāti aparimitabhojanapaccayā,",
  "anya-e0103n1:93_8": "taṁ aparimitabhojanapaccayaṁ attano gahaṇītejapamāṇato atikkantapamāṇabhojanahetukanti attho.",
  "anya-e0103n1:93_9": "Yo bahuṁ bhuñjitvā attano dhammatāya uṭṭhātuṁ asakkonto ‘‘āhara hattha’’nti vadati,",
  "anya-e0103n1:93_10": "ayaṁ āharahatthako.",
  "anya-e0103n1:93_11": "Yo bhuñjitvā accuddhumātakucchitāya uṭṭhitopi sāṭakaṁ nivāsetuṁ na sakkoti,",
  "anya-e0103n1:93_12": "ayaṁ alaṁsāṭako.",
  "anya-e0103n1:93_13": "Yo bhuñjitvā uṭṭhātuṁ asakkonto tattheva parivattati,",
  "anya-e0103n1:93_14": "ayaṁ tatravaṭṭako.",
  "anya-e0103n1:93_15": "Yo yathā kākehi āmasituṁ sakkā,",
  "anya-e0103n1:93_16": "evaṁ yāva mukhadvāraṁ āhāreti,",
  "anya-e0103n1:93_17": "ayaṁ kākamāsako.",
  "anya-e0103n1:93_18": "Yo bhuñjitvā mukhe sandhāretuṁ asakkonto tattheva vamati,",
  "anya-e0103n1:93_19": "ayaṁ bhuttavamitako.",
  "anya-e0103n1:93_20": "Etesaṁ aññataro viya.",
  "anya-e0103n1:93_21": "Atha vā purāṇavedanā nāma abhuttapaccayā uppajjanakavedanā.",
  "anya-e0103n1:93_22": "Taṁ ‘‘paṭihanissāmī’’ti paṭisevati.",
  "anya-e0103n1:93_23": "Navavedanā nāma atibhuttapaccayena uppajjanakavedanā.",
  "anya-e0103n1:93_24": "Taṁ ‘‘na uppādessāmī’’ti paṭisevati.",
  "anya-e0103n1:93_25": "Atha vā navavedanā nāma abhuttapaccayena uppajjanakavedanā,",
  "anya-e0103n1:93_26": "tassā anuppannāya anuppajjanatthameva paṭisevati.",
  "anya-e0103n1:93_27": "Abhuttapaccayā uppajjanakāti cetaṁ khuddāya visesanaṁ.",
  "anya-e0103n1:93_28": "Yassā appavatti bhojanena kātabbā,",
  "anya-e0103n1:93_29": "tassā dassanatthaṁ.",
  "anya-e0103n1:93_30": "Abhuttapaccayena,",
  "anya-e0103n1:93_31": "bhuttapaccayena ca uppajjanakānuppajjanakavedanāsu purimā yathāpavattā jighacchānimittā vedanā.",
  "anya-e0103n1:93_32": "Sā hi abhuñjantassa bhiyyopavaḍḍhanavasena uppajjati.",
  "anya-e0103n1:93_33": "Pacchimāpi khuddānimittāva aṅgadāhasūlādivedanā pavattā.",
  "anya-e0103n1:93_34": "Sā hi bhuttapaccayā pubbe anuppannāva nuppajjissatīti ayametāsaṁ viseso.",
  "anya-e0103n1:93_35": "Vihiṁsānimittatā cetāsaṁ vihiṁsāya viseso.",
  "anya-e0103n1:94_0": "Yā vedanā.",
  "anya-e0103n1:94_1": "Adhunāti etarahi.",
  "anya-e0103n1:94_2": "Asappāyāparimitabhojanaṁ nissāyāti asappāyāparimitassa āhārassa bhuñjanapayogaṁ āgamma uppajjatīti attho.",
  "anya-e0103n1:94_3": "Purāṇakammapaccayavasenāti pubbe purimajātiyaṁ katattā purāṇassa kammassa paccayatāvasena payogavipattiṁ",
  "anya-e0103n1:94_4": "āgamma uppajjanārahatāya taṁ vajjetvā payogasampattiyā upaṭṭhāpanaṁ dukkhavedanāpaccayaghāto,",
  "anya-e0103n1:94_5": "paṭihananañca hotīti āha ‘‘tassā paccayaṁ vināsento taṁ purāṇañca vedanaṁ paṭihaṅkhāmī’’ti.",
  "anya-e0103n1:94_6": "Ayuttaparibhogo paccaye apaccavekkhitvā paribhogo.",
  "anya-e0103n1:94_7": "So eva katūpacitakammatāya kammūpacayo.",
  "anya-e0103n1:94_8": "Taṁ nissāya paṭicca āyatiṁ anāgate kāle uppajjanato yā cāyaṁ ‘‘navavedanā’’ti vuccatīti yojanā.",
  "anya-e0103n1:94_9": "Yuttaparibhogavasenāti paccavekkhitvā paccayānaṁ paribhogavasena,",
  "anya-e0103n1:94_10": "tassā navavedanāya mūlaṁ ayuttaparibhogakammaṁ anibbattento sabbena sabbaṁ anuppādento.",
  "anya-e0103n1:94_11": "Ettāvatāti ‘‘iti purāṇa’’ntiādinā vuttena padadvayena.",
  "anya-e0103n1:94_12": "‘‘Vihiṁsūparatiyā’’tiādinā vā padacatukkena yuttaparibhogasaṅgaho pabbajitānucchavikassa paccayaparibhogassa vuttattā.",
  "anya-e0103n1:94_13": "Attakilamathānuyogappahānaṁ jighacchādidukkhapaṭighātassa bhāsitattā.",
  "anya-e0103n1:94_14": "Jhānasukhādīnaṁ paccayabhūtassa kāyasukhassa avissajjanato dhammikasukhāpariccāgo ca dīpito hoti.",
  "anya-e0103n1:95_0": "Asappāyāparimitūpayogena jīvitindriyupacchedako,",
  "anya-e0103n1:95_1": "iriyāpathabhañjanako vā siyā parissayo,",
  "anya-e0103n1:95_2": "sappāyaparimitūpayogena pana so na hoti.",
  "anya-e0103n1:95_3": "Tathā sati cirakālappavattisaṅkhātā sarīrassa yātrā yāpanā bhavissatīti imamatthaṁ dassento ‘‘parimitaparibhogena…pe…",
  "anya-e0103n1:95_4": "bhavissatī’’ti āha.",
  "anya-e0103n1:95_5": "Yo rogo sāddho asāddho ca na hoti,",
  "anya-e0103n1:95_6": "so yāpyarogo,",
  "anya-e0103n1:95_7": "so etassa atthīti yāpyarogī.",
  "anya-e0103n1:95_8": "So hi niccakālaṁ bhesajjaṁ upasevati,",
  "anya-e0103n1:95_9": "tathā ayampīti.",
  "anya-e0103n1:95_10": "Yadi yātrāpi yāpanā,",
  "anya-e0103n1:95_11": "pubbepi ‘‘yāpanāyā’’ti vuttaṁ,",
  "anya-e0103n1:95_12": "ko ettha visesoti?",
  "anya-e0103n1:95_13": "Pubbe ‘‘yāpanāyā’’ti jīvitindriyayāpanā adhippetā,",
  "anya-e0103n1:95_14": "idha pana catunnampi iriyāpathānaṁ avicchedasaṅkhātā yāpanā yātrāti ayamettha viseso.",
  "anya-e0103n1:95_15": "Buddhapaṭikuṭṭhena micchājīvena paccayapariyesanā ayuttapariyesanā.",
  "anya-e0103n1:95_16": "Dāyakadeyyadhammānaṁ,",
  "anya-e0103n1:95_17": "attano ca pamāṇaṁ ajānitvā paṭiggahaṇaṁ,",
  "anya-e0103n1:95_18": "saddhādeyyavinipātanatthaṁ vā paṭiggahaṇaṁ ayuttapaṭiggahaṇaṁ,",
  "anya-e0103n1:95_19": "yena vā āpattiṁ āpajjati.",
  "anya-e0103n1:95_20": "Apaccavekkhitvā paribhogo ayuttaparibhogo.",
  "anya-e0103n1:95_21": "Tesaṁ parivajjanaṁ dhammena samena paccayuppādanādivasena veditabbaṁ.",
  "anya-e0103n1:95_22": "Dhammena hi paccaye pariyesitvā dhammena paṭiggahetvā paccavekkhitvā paribhuñjanaṁ anavajjatā nāma.",
  "anya-e0103n1:96_0": "Aratīti ukkaṇṭhā.",
  "anya-e0103n1:96_1": "Pantasenāsanesu,",
  "anya-e0103n1:96_2": "adhikusaladhammesu ca anabhirati.",
  "anya-e0103n1:96_3": "Tandīti pacalāyikā niddā.",
  "anya-e0103n1:96_4": "Vijambhitāti thinamiddhābhibhavena kāyassa vijambhanā.",
  "anya-e0103n1:96_5": "Viññūhi garahā viññūgarahā.",
  "anya-e0103n1:96_6": "Ekacco hi anavajjaṁyeva sāvajjaṁ karoti,",
  "anya-e0103n1:96_7": "‘‘laddhaṁ me’’ti pamāṇādhikaṁ bhuñjitvā taṁ jīrāpetuṁ asakkonto uddhaṁvirecanaadhovirecanādīhi kilamati,",
  "anya-e0103n1:96_8": "sakalavihāre bhikkhū tassa sarīrapaṭijagganabhesajjapariyesanāpasutā honti.",
  "anya-e0103n1:96_9": "Aññe te ‘‘kiṁ ida’’nti pucchitvā ‘‘asukassa udaraṁ uddhumāta’’ntiādīni sutvā ‘‘niccakālamesa evaṁpakatiko",
  "anya-e0103n1:96_10": "attano kucchipamāṇaṁ nāma na jānātī’’ti nindanti,",
  "anya-e0103n1:96_11": "evaṁ anavajjaṁyeva sāvajjaṁ karoti.",
  "anya-e0103n1:96_12": "Evaṁ akatvā ‘‘anavajjatā ca bhavissatī’’ti paṭisevati.",
  "anya-e0103n1:96_13": "Attano hi pakatiaggibalādiṁ jānitvā ‘‘evaṁ me aratiādīnaṁ abhāvena kāyasukhatā,",
  "anya-e0103n1:96_14": "agarahitabbatā ca bhavissatī’’ti pamāṇayuttameva paṭisevati.",
  "anya-e0103n1:96_15": "Yāvatako bhojanena attho,",
  "anya-e0103n1:96_16": "tassa sādhanena yāvadatthaṁ udarassa paripūraṇena udarāvadehakaṁ bhojanaṁ yāvadatthaudarāvadehakabhojanaṁ,",
  "anya-e0103n1:96_17": "tassa parivajjanena.",
  "anya-e0103n1:96_18": "Seyyāya sayanena laddhabbasukhaṁ seyyasukhaṁ,",
  "anya-e0103n1:96_19": "ubhohi passehi samparivattanakaṁ sayantassa uppajjanasukhaṁ passasukhaṁ ,",
  "anya-e0103n1:96_20": "middhena niddāyanena uppajjanasukhaṁ middhasukhaṁ,",
  "anya-e0103n1:96_21": "tesaṁ seyya…pe…",
  "anya-e0103n1:96_22": "sukhānaṁ pahānato catunnaṁ iriyāpathānaṁ yogyabhāvassa paṭipādanaṁ kāyassa catuiriyāpathayogyabhāvapaṭipādanaṁ, tato.",
  "anya-e0103n1:96_23": "Sukho iriyāpathavihāro phāsuvihāro.",
  "anya-e0103n1:96_24": "Pacchime vikappe,",
  "anya-e0103n1:96_25": "sabbavikappesu vā vuttaṁ phāsuvihāralakkhaṇaṁ āgamena samatthetuṁ ‘‘vuttampi heta’’ntiādi vuttaṁ.",
  "anya-e0103n1:96_26": "Tīsupi vikappesu āhārassa ūnaparibhogavaseneva hi phāsuvihāro vuttoti.",
  "anya-e0103n1:97_0": "Ettāvatāti ‘‘yātrā’’tiādinā vuttena padattayena.",
  "anya-e0103n1:97_1": "‘‘Yātrā ca me bhavissatī’’ti payojanapariggahadīpanā.",
  "anya-e0103n1:97_2": "Yātrā hi naṁ āhārūpayogaṁ payojetīti.",
  "anya-e0103n1:97_3": "Dhammikasukhāpariccāgahetuko phāsuvihāro majjhimā paṭipadā antadvayaparivajjanato.",
  "anya-e0103n1:97_4": "Imasmiṁ pana ṭhāne aṭṭha aṅgāni samodhānetabbāni –",
  "anya-e0103n1:97_5": "‘‘neva davāyā’’ti ekaṁ aṅgaṁ,",
  "anya-e0103n1:97_6": "‘‘na madāyā’’ti ekaṁ,",
  "anya-e0103n1:97_7": "‘‘na maṇḍanāyā’’ti ekaṁ,",
  "anya-e0103n1:97_8": "‘‘na vibhūsanāyā’’ti ekaṁ,",
  "anya-e0103n1:97_9": "‘‘yāvadeva imassa kāyassa ṭhitiyā yāpanāyā’’ti ekaṁ,",
  "anya-e0103n1:97_10": "‘‘vihiṁsūparatiyā brahmacariyānuggahāyā’’ti ekaṁ,",
  "anya-e0103n1:97_11": "‘‘iti purāṇañca vedanaṁ paṭihaṅkhāmi,",
  "anya-e0103n1:97_12": "navañca vedanaṁ na uppādessāmī’’ti ekaṁ,",
  "anya-e0103n1:97_13": "‘‘yātrā ca me bhavissatī’’ti ekaṁ.",
  "anya-e0103n1:97_14": "‘‘Anavajjatā ca phāsuvihāro cā’’ti ayamettha bhojanānisaṁso.",
  "anya-e0103n1:97_15": "Mahāsivatthero panāha ‘‘heṭṭhā cattāri aṅgāni paṭikkhepo nāma,",
  "anya-e0103n1:97_16": "upari pana aṭṭhaṅgāni samodhānetabbānī’’ti.",
  "anya-e0103n1:97_17": "Tattha ‘‘yāvadeva imassa kāyassa ṭhitiyā’’ti ekaṁ aṅgaṁ,",
  "anya-e0103n1:97_18": "‘‘yāpanāyā’’ti ekaṁ,",
  "anya-e0103n1:97_19": "‘‘vihiṁsūparatiyā’’ti ekaṁ,",
  "anya-e0103n1:97_20": "‘‘brahmacariyānuggahāyā’’ti ekaṁ,",
  "anya-e0103n1:97_21": "‘‘iti purāṇañca vedanaṁ paṭihaṅkhāmī’’ti ekaṁ,",
  "anya-e0103n1:97_22": "‘‘navañca vedanaṁ na uppādessāmī’’ti ekaṁ,",
  "anya-e0103n1:97_23": "‘‘yātrā ca me bhavissatī’’ti ekaṁ,",
  "anya-e0103n1:97_24": "‘‘anavajjatā cā’’ti ekaṁ.",
  "anya-e0103n1:97_25": "Phāsuvihāro pana bhojanānisaṁsoti.",
  "anya-e0103n1:97_26": "Evaṁ aṭṭhaṅgasamannāgataṁ āhāraṁ āhārento paṭisaṅkhā yoniso piṇḍapātaṁ paṭisevati nāma.",
  "anya-e0103n1:98_0": "Yattha yatthāti bhummaniddesena sena-saddassa adhikaraṇatthavuttimāha.",
  "anya-e0103n1:98_1": "Tathā āsana-saddassāti.",
  "anya-e0103n1:98_2": "Aḍḍhayogādimhīti ādi-saddena pāsādādiṁ,",
  "anya-e0103n1:98_3": "mañcādiñca saṅgaṇhāti.",
  "anya-e0103n1:98_4": "Yattha yattha vihāre vā aḍḍhayogādimhi vā āsatīti vihāraaḍḍhayogādike ānetvā sambandhitabbaṁ.",
  "anya-e0103n1:98_5": "Idha ādi-saddena pīṭhasanthatādīnampi saṅgaho veditabbo.",
  "anya-e0103n1:98_6": "Parisahanaṭṭhenāti abhibhavanaṭṭhena,",
  "anya-e0103n1:98_7": "vibādhanaṭṭhenāti attho.",
  "anya-e0103n1:98_8": "Utuyeva utuparissayoti sītuṇhādiutuyeva asappāyo vuttanayena utuparissayo.",
  "anya-e0103n1:98_9": "Tassa utuparissayassa vinodanatthaṁ,",
  "anya-e0103n1:98_10": "anuppannassa anuppādanatthaṁ,",
  "anya-e0103n1:98_11": "uppannassa vūpasamanatthañcāti attho.",
  "anya-e0103n1:98_12": "Nānārammaṇato paṭisaṁharitvā kammaṭṭhānabhūte ekasmiṁyeva ārammaṇe cittassa sammadeva layanaṁ paṭisallānaṁ,",
  "anya-e0103n1:98_13": "tattha ārāmo abhirati paṭisallānārāmo,",
  "anya-e0103n1:98_14": "tadatthaṁ.",
  "anya-e0103n1:98_15": "Senāsanaṁ hi vivittaṁ yogino bhāvanānukūlaṁ suññāgārabhāvato.",
  "anya-e0103n1:98_16": "Taṁ panetaṁ atthadvayaṁ vibhāvetuṁ ‘‘yo sarīrābādhacittavikkhepakaro’’tiādi vuttaṁ.",
  "anya-e0103n1:98_17": "Tattha ekībhāvasukhatthanti ekībhāvahetukaṁ sukhaṁ ekībhāvasukhaṁ,",
  "anya-e0103n1:98_18": "tadatthaṁ.",
  "anya-e0103n1:98_19": "Gaṇasaṅgaṇikakilesasaṅgaṇikābhāvena uppajjanakasukhaṁ.",
  "anya-e0103n1:99_0": "Yadi utuyeva utuparissayo,",
  "anya-e0103n1:99_1": "‘‘utu ca sītuṇha’’nti sītuṇhapaṭighātaṁ vatvā utuparissayavinodanaṁ kasmā vuttanti codanaṁ sandhāyāha ‘‘kāmañcā’’tiādi.",
  "anya-e0103n1:99_2": "Tattha ‘‘niyataṁ utuparissayavinodana’’nti etena ‘‘sītassa paṭighātāya uṇhassa paṭighātāyā’’ti ettha",
  "anya-e0103n1:99_3": "vuttaṁ sītuṇhaṁ aniyataṁ kadāci kadāci uppajjanakaṁ,",
  "anya-e0103n1:99_4": "utuparissayo pana sabbadābhāvī adhippetoti dasseti.",
  "anya-e0103n1:99_5": "Vuttappakāroti ‘‘sītādiko,",
  "anya-e0103n1:99_6": "asappāyo’’ti ca evaṁ vuttappakāro vivaṭaṅgaṇarukkhamūlādīsu nisinnassa apariguttiyā asaṁvutadvārāditāya pākaṭaparissayā,",
  "anya-e0103n1:99_7": "asappāyarūpadassanādinā apākaṭaparissayā ca bhikkhussa kāyacittānaṁ ābādhaṁ kareyyuṁ.",
  "anya-e0103n1:99_8": "Yattha gutte senāsane ābādhaṁ na karonti.",
  "anya-e0103n1:99_9": "Evaṁ jānitvāti ubhayaparissayarahitanti evaṁ ñatvā paṭisevanto bhikkhu veditabboti sambandho.",
  "anya-e0103n1:100_0": "Dhātukkhobhalakkhaṇassa,",
  "anya-e0103n1:100_1": "taṁhetukadukkhavedanālakkhaṇassa vā rogassa paṭipakkhabhāvo paṭiayanaṭṭho.",
  "anya-e0103n1:100_2": "Tenāha ‘‘paccanīkagamanaṭṭhenāti attho’’ti,",
  "anya-e0103n1:100_3": "vūpasamanaṭṭhenāti vuttaṁ hoti.",
  "anya-e0103n1:100_4": "Yassa kassacīti sappiādīsu yassa kassaci.",
  "anya-e0103n1:100_5": "Sappāyassāti hi tassa vikāravūpasamenāti adhippāyo.",
  "anya-e0103n1:100_6": "Bhisakkassa kammaṁ tena vidhātabbato.",
  "anya-e0103n1:100_7": "Tenāha ‘‘tena anuññātattā’’ti.",
  "anya-e0103n1:100_8": "Nagaraparikkhārehīti nagaraṁ parivāretvā rakkhaṇakehi.",
  "anya-e0103n1:100_9": "Vivaṭaparikkhepo parikkhā uḍḍāpo pākāro esikā paligho pākārapatthaṇḍilanti satta ‘‘nagaraparikkhārā’’ti vadanti.",
  "anya-e0103n1:100_10": "Sīlaparikkhāroti suvisuddhasīlālaṅkāro .",
  "anya-e0103n1:100_11": "Ariyamaggo hi idha ‘‘ratho’’ti adhippeto.",
  "anya-e0103n1:100_12": "Tassa ca sammāvācādayo alaṅkāraṭṭhena ‘‘parikkhāro’’ti vuttā.",
  "anya-e0103n1:100_13": "Jīvitaparikkhārāti jīvitassa pavattikāraṇāni.",
  "anya-e0103n1:100_14": "Samudānetabbāti sammā uddhaṁ uddhaṁ ānetabbā pariyesitabbā.",
  "anya-e0103n1:100_15": "Parivāropi hoti antarāyānaṁ parito vāraṇato.",
  "anya-e0103n1:100_16": "Tenāha ‘‘jīvita…pe…",
  "anya-e0103n1:100_17": "rakkhaṇato’’ti.",
  "anya-e0103n1:101_0": "Tattha antaranti vivaraṁ,",
  "anya-e0103n1:101_1": "okāsoti attho.",
  "anya-e0103n1:101_2": "Verikānaṁ antaraṁ adatvā attano sāmikānaṁ parivāretvā ṭhitasevakā viya rakkhaṇato.",
  "anya-e0103n1:101_3": "Assāti jīvitassa.",
  "anya-e0103n1:101_4": "Kāraṇabhāvatoti cirappavattiyā kāraṇabhāvato.",
  "anya-e0103n1:101_5": "Rasāyanabhūtaṁ hi bhesajjaṁ sucirampi kālaṁ jīvitaṁ pavattetiyeva.",
  "anya-e0103n1:101_6": "Yadipi anuppannā eva dukkhavedanā bhesajjaparibhogena paṭihaññanti,",
  "anya-e0103n1:101_7": "na uppannā tāsaṁ saraseneva bhijjanato,",
  "anya-e0103n1:101_8": "uppannasadisā pana ‘‘uppannā’’ti vuccanti.",
  "anya-e0103n1:101_9": "Bhavati hi taṁsadisesu tabbohāro,",
  "anya-e0103n1:101_10": "yathā sā eva tittiri,",
  "anya-e0103n1:101_11": "tāniyeva osadhānīti.",
  "anya-e0103n1:101_12": "Tasmā vuttaṁ ‘‘uppannānanti jātānaṁ bhūtānaṁ nibbattāna’’nti.",
  "anya-e0103n1:101_13": "Sañcayato paṭṭhāya so dhātukkhobho samuṭṭhānaṁ etesanti taṁsamuṭṭhānā.",
  "anya-e0103n1:101_14": "‘‘Dukkhavedanā’’ti vatvā sā akusalasabhāvāpi atthīti tato visesetuṁ ‘‘akusalavipākavedanā’’ti vuttaṁ.",
  "anya-e0103n1:101_15": "Byābādhanaṭṭhena byābādho,",
  "anya-e0103n1:101_16": "byābādhova byābajjhaṁ,",
  "anya-e0103n1:101_17": "dukkhanti attho.",
  "anya-e0103n1:101_18": "Natthi ettha byābajjhanti abyābajjhaṁ,",
  "anya-e0103n1:101_19": "niddukkhatā.",
  "anya-e0103n1:101_20": "Tenāha ‘‘abyābajjhaparamatāyā’’ti niddukkhaparamatāyāti.",
  "anya-e0103n1:101_21": "Taṁ dukkhanti roganimittakaṁ dukkhaṁ.",
  "anya-e0103n1:102_0": "Cīvarādīnaṁ paccayānaṁ nissayanaṁ paribhogo evāti dassetuṁ ‘‘te paṭicca nissāyā’’ti vatvā ‘‘paribhuñjamānā’’ti vuttaṁ.",
  "anya-e0103n1:102_1": "Pavattantīti jīvanti.",
  "anya-e0103n1:102_2": "Jīvanampi hi pavattanaṁ,",
  "anya-e0103n1:102_3": "yato jīvitindriyaṁ ‘‘pavattanarasa’’nti vuccati.",
  "anya-e0103n1:103_0": "Catupārisuddhisampādanavidhivaṇṇanā",
  "anya-e0103n1:104_0": "19.",
  "anya-e0103n1:104_1": "Evaṁ pātimokkhasaṁvarādibhedena niddiṭṭhaṁ sīlaṁ puna sādhanavibhāgena dassetuṁ ‘‘evametasmi’’ntiādimāraddhaṁ.",
  "anya-e0103n1:104_2": "Tattha sādhīyati sampādiyati etenāti sādhanaṁ,",
  "anya-e0103n1:104_3": "saddhā sādhanaṁ etassāti saddhāsādhano.",
  "anya-e0103n1:104_4": "Nanu ca vīriyasatipaññāhipi vinā pātimokkhasaṁvaro na sijjhatīti?",
  "anya-e0103n1:104_5": "Saccaṁ na sijjhati,",
  "anya-e0103n1:104_6": "saddhāya pana visesahetubhāvaṁ sandhāya evaṁ vuttanti dassento āha",
  "anya-e0103n1:105_0": "‘‘Sāvakavisayātītattāsikkhāpadapaññattiyā’’ti.",
  "anya-e0103n1:105_1": "Garukalahukādibhede otiṇṇe vatthusmiṁ tassa tassa aparādhassa anurūpaṁ sikkhāpadapaññāpanaṁ nāma sāvakānaṁ avisayo,",
  "anya-e0103n1:105_2": "buddhānaṁ eva visayo.",
  "anya-e0103n1:105_3": "Sikkhāpadapaññāpanaṁ tāva tiṭṭhatu,",
  "anya-e0103n1:105_4": "tassa kālopi nāma sāvakānaṁ avisayo,",
  "anya-e0103n1:105_5": "buddhānaṁ eva visayoti dassento ‘‘sikkhāpadapaññattiyācanapaṭikkhepo cettha nidassana’’nti āha.",
  "anya-e0103n1:105_6": "Tathā hi vuttaṁ ‘‘āgamehi tvaṁ sāriputta,",
  "anya-e0103n1:105_7": "āgamehi tvaṁ sāriputta,",
  "anya-e0103n1:105_8": "tathāgatova tattha kālaṁ jānissatī’’ti (pārā. 21).",
  "anya-e0103n1:105_9": "Tattha ca-saddo samuccayattho.",
  "anya-e0103n1:105_10": "Tena ‘‘apaññattaṁ na paññapema,",
  "anya-e0103n1:105_11": "paññattaṁ na samucchindāma,",
  "anya-e0103n1:105_12": "yathāpaññattesu sikkhāpadesu samādāya vattāmā’’ti (pārā.",
  "anya-e0103n1:105_13": "565) evamādīnaṁ saṅgaho daṭṭhabbo.",
  "anya-e0103n1:105_14": "Saddhāyāti saddahanena satthari,",
  "anya-e0103n1:105_15": "dhamme ca saddhāya paccupaṭṭhāpanena.",
  "anya-e0103n1:105_16": "Jīvitepi pageva jīvitaparikkhāreti adhippāyo.",
  "anya-e0103n1:106_0": "Kikīva aṇḍanti kikīsakuṇikā viya attano aṇḍaṁ.",
  "anya-e0103n1:106_1": "Sā kira jīvitampi pariccajitvā aṇḍameva rakkhati.",
  "anya-e0103n1:106_2": "Camarīva vāladhinti camarīmigo viya attano vāladhiṁ.",
  "anya-e0103n1:106_3": "Camarīmigā kira byādhena paripātiyamānā jīvitampi pariccajitvā kaṇḍakagumbādīsu laggaṁ attano vālameva rakkhanti.",
  "anya-e0103n1:106_4": "Piyaṁva puttaṁ ekakanti ānetvā sambandhitabbaṁ.",
  "anya-e0103n1:106_5": "Yathā hi ekaputtako kuṭumbiko taṁ ekaputtaṁ,",
  "anya-e0103n1:106_6": "ekanayano ca taṁ ekanayanaṁ suṭṭhutaraṁ rakkhati.",
  "anya-e0103n1:106_7": "Tatheva sīlaṁ anurakkhamānakāti anukampanavasena vuttaṁ.",
  "anya-e0103n1:106_8": "Supesalāti suṭṭhu piyasīlā.",
  "anya-e0103n1:106_9": "Sadā sabbakālaṁ daharamajjhimatherakālesu.",
  "anya-e0103n1:106_10": "Channampi gāravānaṁ vasena sagāravā,",
  "anya-e0103n1:106_11": "garukāravantoti attho.",
  "anya-e0103n1:107_0": "Evameva khoti yathā mahāsamuddo ṭhitadhammo velaṁ nātikkamati, evameva.",
  "anya-e0103n1:107_1": "Mama sāvakāti ariyasāvake sandhāyāha.",
  "anya-e0103n1:107_2": "Te hi dhuvasīlā.",
  "anya-e0103n1:107_3": "Imasmiṁ attheti jīvitahetupi sīlassa avītikkamane.",
  "anya-e0103n1:108_0": "Mahāvattaniaṭavī nāma viñjhāṭavī.",
  "anya-e0103n1:108_1": "Himavantapasse aṭavīti keci.",
  "anya-e0103n1:108_2": "Theranti nāmagottavasena apaññātaṁ ekaṁ theraṁ.",
  "anya-e0103n1:108_3": "Nipajjāpesuṁ gantvā kassaci mā āroceyyāti.",
  "anya-e0103n1:109_0": "Pūtilatāyāti gaḷocilatāya.",
  "anya-e0103n1:109_1": "Samasīsīti jīvitasamasīsī.",
  "anya-e0103n1:109_2": "Yassa hi kilesasīsaṁ avijjaṁ maggapaṭipāṭiyā arahattamaggo pariyādiyati,",
  "anya-e0103n1:109_3": "tato ekūnavīsatime paccavekkhaṇañāṇe patiṭṭhāya bhavaṅgottaraṇe vaṭṭasīsaṁ jīvitindriyaṁ cuticittaṁ pariyādiyati,",
  "anya-e0103n1:109_4": "so imāya vārasamatāya ‘‘jīvitasamasīsī’’ti vuccati.",
  "anya-e0103n1:109_5": "So ca thero tathā parinibbāyi.",
  "anya-e0103n1:109_6": "Tena vuttaṁ ‘‘samasīsī hutvā parinibbāyī’’ti.",
  "anya-e0103n1:109_7": "Abhayatthero kira mahābhiñño.",
  "anya-e0103n1:109_8": "Tasmā cetiyaṁ kārāpesīti vadanti.",
  "anya-e0103n1:109_9": "Appevāti appeva nāma attano jīvitampi jaheyya,",
  "anya-e0103n1:109_10": "na bhindeti na bhindeyya,",
  "anya-e0103n1:109_11": "na vītikkameyya.",
  "anya-e0103n1:110_0": "Satiyāadhiṭṭhitānanti pageva upaṭṭhitāya satiyā ārakkhavasena adhiṭṭhitānaṁ indriyānaṁ.",
  "anya-e0103n1:110_1": "Ananvāssavanīyatoti dvārabhāvena abhijjhādīhi ananubandhitabbato.",
  "anya-e0103n1:110_2": "Varanti seṭṭhaṁ.",
  "anya-e0103n1:110_3": "Tattāyāti uṇhāya.",
  "anya-e0103n1:110_4": "Ādittāyāti ādito paṭṭhāya dittāya.",
  "anya-e0103n1:110_5": "Sampajjalitāyāti samantato jalantiyā.",
  "anya-e0103n1:110_6": "Sajotibhūtāyāti ekajālībhūtāya.",
  "anya-e0103n1:110_7": "Sampalimaṭṭhanti sabbaso āmaṭṭhaṁ,",
  "anya-e0103n1:110_8": "añcitanti attho.",
  "anya-e0103n1:110_9": "Na tveva varanti ānetvā sambandhitabbaṁ.",
  "anya-e0103n1:110_10": "Rūpesūti rūpārammaṇesu.",
  "anya-e0103n1:110_11": "Anubyañjanaso nimittaggāhoti kilesānaṁ anu anu byañjanavasena uppādanena pākaṭīkaraṇavasena subhādinimittaggāho,",
  "anya-e0103n1:110_12": "atha vā anubyañjanasoti hatthapādādianubyañjanato,",
  "anya-e0103n1:110_13": "nimittaggāhoti itthipurisādisubhādinimittaggahaṇaṁ.",
  "anya-e0103n1:110_14": "Cakkhudvārādipavattassāti cakkhudvārādīhi pavattassa.",
  "anya-e0103n1:110_15": "Viññāṇassāti javanaviññāṇassa.",
  "anya-e0103n1:110_16": "Nimittādiggāhaṁ nisedhentena sampādetabboti sambandho.",
  "anya-e0103n1:110_17": "Asaṁvihitasākhāparivāranti sammā avihitavatiparikkhepaṁ.",
  "anya-e0103n1:110_18": "Parassahārīhīti parasantakāvahārakehi corehi.",
  "anya-e0103n1:110_19": "Samativijjhatīti sabbaso ativijjhati anupavisati.",
  "anya-e0103n1:111_0": "Rūpesūti rūpahetu rūpanimittaṁ.",
  "anya-e0103n1:111_1": "Uppajjanakaanatthato rakkha indriyanti sambandho.",
  "anya-e0103n1:111_2": "Evaṁ sesesu.",
  "anya-e0103n1:111_3": "Ete hi dvārāti ete cakkhādidvārā.",
  "anya-e0103n1:111_4": "Satikavāṭena asaṁvutattā vivaṭā.",
  "anya-e0103n1:111_5": "Tato eva arakkhitā.",
  "anya-e0103n1:111_6": "Kilesuppattiyā hetubhāvena taṁsamaṅginaṁ hanantīti kāraṇūpacāreneva vuttaṁ.",
  "anya-e0103n1:111_7": "Ete vā rūpādayo.",
  "anya-e0103n1:111_8": "Kilesānaṁ ārammaṇabhūtā dvārā cakkhādidvārā.",
  "anya-e0103n1:111_9": "Te kīdisā vivaṭā arakkhitā asaṁvutacakkhādihetuṁ taṁsamaṅginaṁ hanantīti kāraṇūpacāreneva vuttaṁ.",
  "anya-e0103n1:111_10": "Agāranti gehaṁ.",
  "anya-e0103n1:111_11": "Ducchannanti na sammā chāditaṁ.",
  "anya-e0103n1:111_12": "Abhāvitanti lokuttarabhāvanārahitaṁ.",
  "anya-e0103n1:112_0": "Sampāditetiādissa vodānapakkhassa attho vuttavipariyāyena veditabbo.",
  "anya-e0103n1:112_1": "Ayaṁ pana sabbaso kilesānaṁ anuppādo atiukkaṭṭhadesanā maggenāgatasadisattā.",
  "anya-e0103n1:112_2": "Sampādetabboti ‘‘na punevaṁ karissa’’nti adhiṭṭhānasuddhiyā sampādetabbo.",
  "anya-e0103n1:113_0": "Adhunāpabbajitenāti na cirapabbajitena,",
  "anya-e0103n1:113_1": "navapabbajitenāti attho.",
  "anya-e0103n1:113_2": "Kāmarāgena ḍayhāmīti kāmarāgagginā pariḍayhāmi.",
  "anya-e0103n1:113_3": "So ca pana dāho idāni cittagatoti dassento āha ‘‘cittaṁ me pariḍayhatī’’ti.",
  "anya-e0103n1:113_4": "Sādhūti āyācanā.",
  "anya-e0103n1:113_5": "Nibbāpananti tassa nibbāpanupāyaṁ.",
  "anya-e0103n1:113_6": "Gotamāti theraṁ gottena ālapati.",
  "anya-e0103n1:114_0": "Saññāyavipariyesāti ‘‘asubhe subha’’nti pavattasaññāvipariyesahetu viparītasaññānimittaṁ.",
  "anya-e0103n1:114_1": "Nimittaṁ parivajjehi kīdisaṁ?",
  "anya-e0103n1:114_2": "Rāgūpasañhitaṁ rāguppattihetubhūtaṁ subhanimittaṁ parivajjehi na manasi karohi.",
  "anya-e0103n1:114_3": "Na kevalaṁ subhanimittassāmanasikāro eva,",
  "anya-e0103n1:114_4": "atha kho asubhabhāvanāya attano cittaṁ bhāvehi. Kathaṁ?",
  "anya-e0103n1:114_5": "Ekaggaṁ susamāhitaṁ yathā taṁ asubhārammaṇe vikkhepābhāvena ekaggaṁ,",
  "anya-e0103n1:114_6": "suṭṭhu appitabhāvena susamāhitañca hoti,",
  "anya-e0103n1:114_7": "evaṁ bhāvehīti.",
  "anya-e0103n1:114_8": "Evaṁ samathabhāvanāya kāmarāgassa vikkhambhanaṁ dassetvā idāni samucchedanavidhiṁ dassetuṁ ‘‘saṅkhāre’’tiādi vuttaṁ.",
  "anya-e0103n1:114_9": "Tattha saṅkhāre parato passāti sabbepi saṅkhāre avidheyyakatāya ‘‘pare’’ti passa.",
  "anya-e0103n1:114_10": "Aniccatāya pana udayabbayapaṭipīḷitattā dukkhato,",
  "anya-e0103n1:114_11": "anattasabhāvattā,",
  "anya-e0103n1:114_12": "attavirahato ca no attato passa.",
  "anya-e0103n1:114_13": "Evaṁ lakkhaṇattayaṁ āropetvā vipassanaṁ vaḍḍhento maggapaṭipāṭiyā catutthamaggena sabbaso nibbāpehi mahārāgaṁ",
  "anya-e0103n1:114_14": "tebhūmakassa abhibhavanato mahāvisayatāya mahārāgaṁ vūpasamehi.",
  "anya-e0103n1:114_15": "Yathā etarahi,",
  "anya-e0103n1:114_16": "evaṁ mā ḍayhittho punappunanti daḷhataraṁ rāgavinodane niyojesi.",
  "anya-e0103n1:115_0": "Evaṁ indriyasaṁvarasīlassa sampādane vidhiṁ dassetvā evaṁ taṁ susampāditaṁ hotīti nayaṁ dassetuṁ ‘‘apicā’’tiādinā",
  "anya-e0103n1:115_1": "tattha paripūrakārino there nidasseti.",
  "anya-e0103n1:115_2": "Tattha ‘‘leṇaṁ na ullokitapubba’’nti idaṁ sabbattheva therassa yugamattadassitāya vuttaṁ.",
  "anya-e0103n1:115_3": "Kiṁ pana thero senāsanaṁ na sodheti ?",
  "anya-e0103n1:115_4": "‘‘Ullokā paṭhamaṁ ohāretabba’’nti hi vuttaṁ,",
  "anya-e0103n1:115_5": "antevāsikādayo eva kirassa senāsanaṁ sodhenti.",
  "anya-e0103n1:115_6": "Assa nāgarukkhassa.",
  "anya-e0103n1:116_0": "Tasmiṁ gāmeti mahāgāme.",
  "anya-e0103n1:116_1": "Taruṇā thaññapivanakā puttadhītaro yāsaṁ tā taruṇaputtā, tāsaṁ.",
  "anya-e0103n1:116_2": "Lañjāpesīti thanapaṭṭikāya thane bandhāpetvā rājamuddikāya lañjāpesi.",
  "anya-e0103n1:116_3": "Rājā theraṁ cirataraṁ daṭṭhuṁ kālavikkhepaṁ karonto ‘‘sve sīlāni gaṇhissāmī’’ti āha.",
  "anya-e0103n1:116_4": "Thero rañño ca deviyā ca vandanakāle sattākāramattaṁ gaṇhāti.",
  "anya-e0103n1:116_5": "Itthī purisoti pana vivekaṁ na karoti.",
  "anya-e0103n1:116_6": "Tenāha ‘‘vavatthānaṁ na karomī’’ti.",
  "anya-e0103n1:116_7": "‘‘Aho suparisuddhasīlo vatāyaṁ ayyo’’ti daṇḍadīpikaṁ gahetvā aṭṭhāsi.",
  "anya-e0103n1:116_8": "Atiparisuddhaṁ pākaṭanti sappāyalābhena kammaṭṭhānaṁ ativiya parisuddhaṁ vibhūtaṁ ahosi.",
  "anya-e0103n1:116_9": "Sakalaṁ pabbataṁ unnādayantoti pathavikampanena sakalaṁ pabbataṁ ekaṁ ninnādaṁ karonto.",
  "anya-e0103n1:116_10": "Tannivāsidevatānaṁ sādhukāradānenāti keci.",
  "anya-e0103n1:116_11": "Bhantoti anavaṭṭhito.",
  "anya-e0103n1:116_12": "Bāloti taruṇadārako.",
  "anya-e0103n1:116_13": "Utrastoti ñātakehi vinābhāvena santrasto.",
  "anya-e0103n1:117_0": "Visagaṇḍakarogoti thanakandaḷarogamāha.",
  "anya-e0103n1:117_1": "Māsarogādikopi visagaṇḍakarogoti vadanti.",
  "anya-e0103n1:117_2": "Yato pabbajito,",
  "anya-e0103n1:117_3": "tato paṭṭhāya pabbajitakālato pabhutīti attho.",
  "anya-e0103n1:117_4": "Indriyānīti indriyasaṁvarasīlāni.",
  "anya-e0103n1:117_5": "Tesu hi bhinnesu indriyānipi bhinnānīti vuccanti ārakkhābhāvato,",
  "anya-e0103n1:117_6": "indriyāneva vā nimittānubyañjanaggāhassa dvārabhūtāni bhinnāni nāma taṁsamaṅgino anatthuppattito,",
  "anya-e0103n1:117_7": "vipariyāyato abhinnānīti veditabbāni.",
  "anya-e0103n1:117_8": "Indriyānaṁ vā ayoniso upasaṁhāro bhedanaṁ,",
  "anya-e0103n1:117_9": "yoniso upasaṁhāro abhedananti apare.",
  "anya-e0103n1:117_10": "Mittattherovāti mahāmittatthero viya.",
  "anya-e0103n1:117_11": "Vareti seṭṭhe.",
  "anya-e0103n1:118_0": "Tathā vīriyenāti tathā-saddena vīriyaṁ viseseti.",
  "anya-e0103n1:118_1": "Yathā sati anavajjalakkhaṇāva indriyasaṁvarasādhanaṁ,",
  "anya-e0103n1:118_2": "tathā vīriyaṁ anavajjalakkhaṇaṁ ājīvapārisuddhisādhananti.",
  "anya-e0103n1:118_3": "Vīriyāpekkhameva visesanaṁ daṭṭhabbaṁ.",
  "anya-e0103n1:118_4": "Tenevāha ‘‘sammāāraddhavīriyassā’’ti.",
  "anya-e0103n1:118_5": "Ayuttā esanā anesanā,",
  "anya-e0103n1:118_6": "yathāvuttamicchājīvasaṅgahā.",
  "anya-e0103n1:118_7": "Sā eva satthusāsanassa na patirūpāti appatirūpaṁ,",
  "anya-e0103n1:118_8": "taṁ anesanaṁ appatirūpaṁ.",
  "anya-e0103n1:118_9": "Atha vā patirūpavirodhinī appatirūpā,",
  "anya-e0103n1:118_10": "pariggahitadhutaṅgassa dhutaṅganiyamavirodhinī yassa kassaci sallekhavikopinī paṭipatti.",
  "anya-e0103n1:118_11": "Imasmiṁ pakkhe ca-saddo luttaniddiṭṭho, anesanaṁ,",
  "anya-e0103n1:118_12": "appatirūpañca pahāyāti.",
  "anya-e0103n1:118_13": "Paṭisevamānena parivajjayatā sampādetabbāti sambandho.",
  "anya-e0103n1:118_14": "‘‘Parisuddhuppāde’’ti imināva dhammadesanādīnaṁ parisuddhāya samuṭṭhānatā dīpitā hotīti ‘‘dhammadesanādīhi cassa guṇehi pasannāna’’nti vuttaṁ.",
  "anya-e0103n1:118_15": "Ādi-saddena bāhusaccavattaparipūraṇairiyāpathasampattiādīnaṁ gahaṇaṁ veditabbaṁ.",
  "anya-e0103n1:118_16": "Dhutaguṇe cassa pasannānanti etthāpi eseva nayo.",
  "anya-e0103n1:118_17": "Piṇḍapātacariyādīhīti ādi-saddena mittasuhajjapaṁsukūlacariyādīnaṁ saṅgaho daṭṭhabbo.",
  "anya-e0103n1:118_18": "Dhutaṅganiyamānulomenāti taṁtaṁdhutaṅganiyatāya paṭipattiyā anulomavasena,",
  "anya-e0103n1:118_19": "avikopanavasenāti attho.",
  "anya-e0103n1:118_20": "Mahicchasseva micchājīvena jīvikā,",
  "anya-e0103n1:118_21": "na appicchassa.",
  "anya-e0103n1:118_22": "Appicchatāya ukkaṁsagatāya micchājīvassa asambhavo evāti dassetuṁ ‘‘ekabyādhivūpasamattha’’ntiādi vuttaṁ.",
  "anya-e0103n1:118_23": "Tattha pūtiharitakīti pūtimuttaparibhāvitaṁ,",
  "anya-e0103n1:118_24": "pūtibhāvena vā chaḍḍitaṁ haritakaṁ.",
  "anya-e0103n1:118_25": "Ariyavaṁso etassa atthīti,",
  "anya-e0103n1:118_26": "ariyavaṁse vā niyuttoti ariyavaṁsiko,",
  "anya-e0103n1:118_27": "paccayagedhassa dūrasamussāritattā uttamo ca so ariyavaṁsiko cāti uttamaariyavaṁsiko.",
  "anya-e0103n1:118_28": "Yassa kassacīti pariggahitāpariggahitadhutaṅgesu yassa kassaci.",
  "anya-e0103n1:119_0": "Nimittaṁ nāma paccaye uddissa yathā adhippāyo ñāyati evaṁ nimittakammaṁ.",
  "anya-e0103n1:119_1": "Obhāso nāma ujukameva akathetvā yathā adhippāyo vibhūto hoti,",
  "anya-e0103n1:119_2": "evaṁ obhāsanaṁ.",
  "anya-e0103n1:119_3": "Parikathā nāma pariyāyena kathanaṁ.",
  "anya-e0103n1:119_4": "Tathā uppannanti nimittādivasena uppannaṁ.",
  "anya-e0103n1:120_0": "Dvāraṁ dinnanti rogasīsena paribhogassa dvāraṁ dinnaṁ.",
  "anya-e0103n1:120_1": "Tasmā arogakālepi paribhuñjituṁ vaṭṭati,",
  "anya-e0103n1:120_2": "āpatti na hotīti attho.",
  "anya-e0103n1:120_3": "Tenāha ‘‘kiñcāpi āpatti na hotī’’tiādi.",
  "anya-e0103n1:120_4": "Na vaṭṭatīti sallekhapaṭipattiyaṁ ṭhitassa na vaṭṭati,",
  "anya-e0103n1:120_5": "sallekhaṁ kopetīti adhippāyo.",
  "anya-e0103n1:120_6": "‘‘Ājīvaṁ pana kopetī’’ti imināva senāsanapaṭisaṁyuttadhutaṅgadharassa nimittādayo na vaṭṭantīti vadanti.",
  "anya-e0103n1:120_7": "Tadaññadhutaṅgadharassāpi na vaṭṭantiyevāti apare.",
  "anya-e0103n1:120_8": "Akarontoti yathāsakaṁ anuññātavisayepi akaronto.",
  "anya-e0103n1:120_9": "Aññatrevāti ṭhapetvā eva.",
  "anya-e0103n1:121_0": "Gaṇavāsaṁ pahāya araññāyatane paṭippassaddhivivekassa muddhabhūtāya aggaphalasamāpattiyā viharanto mahāthero ‘‘pavivekaṁ brūhayamāno’’ti vutto.",
  "anya-e0103n1:121_1": "Udarasannissito vātābādho udaravātābādho.",
  "anya-e0103n1:121_2": "Asambhinnaṁ khīraṁ etassāti asambhinnakhīraṁ,",
  "anya-e0103n1:121_3": "tadeva pāyāsanti asambhinnakhīrapāyāsaṁ,",
  "anya-e0103n1:121_4": "udakena asammissakhīrena pakkapāyāsanti attho.",
  "anya-e0103n1:121_5": "Tassāti pāyāsassa.",
  "anya-e0103n1:121_6": "Uppattimūlanti ‘‘gihikāle me, āvuso,",
  "anya-e0103n1:121_7": "mātā sappimadhusakkarādīhi yojetvā asambhinnakhīrapāyāsaṁ adāsi,",
  "anya-e0103n1:121_8": "tena me phāsu ahosī’’ti attano vacīnicchāraṇasaṅkhātaṁ uppattihetuṁ.",
  "anya-e0103n1:121_9": "‘‘Aparibhogāraho piṇḍapāto’’ti kasmā vuttaṁ,",
  "anya-e0103n1:121_10": "nanu therassa obhāsanādicittuppattiyeva natthīti?",
  "anya-e0103n1:121_11": "Saccaṁ natthi,",
  "anya-e0103n1:121_12": "ajjhāsayaṁ pana ajānantā ekacce puthujjanā tathā maññeyyuṁ,",
  "anya-e0103n1:121_13": "anāgate ca sabrahmacārino evaṁ mama diṭṭhānugatiṁ āpajjeyyunti paṭikkhipi.",
  "anya-e0103n1:121_14": "Apica mahātherassa paramukkaṁsagatā sallekhapaṭipatti.",
  "anya-e0103n1:121_15": "Tathā hi daharabhikkhuno ‘‘kassa sampannaṁ na manāpa’’nti (pāci. 209, 257, 612, 1228, 1234; cūḷava.",
  "anya-e0103n1:121_16": "343) vacanaṁ nissāya yāva parinibbānā piṭṭhakhādanīyaṁ na khādati.",
  "anya-e0103n1:122_0": "Vacīviññattivipphārāti vacīnicchāraṇahetu.",
  "anya-e0103n1:122_1": "Atthaviññāpanavasena pavattamāno hi saddo asatipi viññattiyā tassa kenaci paccayena paccayabhāve vacīviññattivaseneva",
  "anya-e0103n1:122_2": "pavattatīti ‘‘vacīviññattivipphāro’’ti vuccati.",
  "anya-e0103n1:122_3": "Bhuttoti bhuttavā sace bhaveyyaṁ ahaṁ.",
  "anya-e0103n1:122_4": "Sāti assa.",
  "anya-e0103n1:122_5": "Akāralopena hi niddeso ‘‘evaṁsa te’’tiādīsu (ma. ni. 1.23; a. ni. 6.58;",
  "anya-e0103n1:122_6": "8.7) viya.",
  "anya-e0103n1:122_7": "Antaguṇanti antabhogo.",
  "anya-e0103n1:122_8": "Bahi careti āsayato nikkhamitvā gocaraggahaṇavasena bahi yadi vicareyya.",
  "anya-e0103n1:122_9": "Paramappicchaṁ dassetuṁ lokavohārenevamāha.",
  "anya-e0103n1:122_10": "Loke hi ayuttabhojanaṁ odariyaṁ garahantā evaṁ vadanti ‘‘kiṁsu nāma tassa antāni bahi carantī’’ti.",
  "anya-e0103n1:122_11": "Ārādhemīti ādito paṭṭhāya rādhemi,",
  "anya-e0103n1:122_12": "vase vattemīti attho.",
  "anya-e0103n1:123_0": "Mahātissatthero kira dubbhikkhakāle maggaṁ gacchanto bhattacchedena,",
  "anya-e0103n1:123_1": "maggakilamathena ca kilantakāyo dubbalo aññatarassa phalitassa ambassa mūle nipajji,",
  "anya-e0103n1:123_2": "bahūni ambaphalāni tahaṁ tahaṁ patitāni honti.",
  "anya-e0103n1:123_3": "Tattheko vuḍḍhataro upāsako therassa santikaṁ upagantvā parissamaṁ ñatvā ambapānaṁ pāyetvā attano piṭṭhiṁ āropetvā vasanaṭṭhānaṁ neti. Thero –",
  "anya-e0103n1:124_0": "‘‘Na pitā napi te mātā, na ñāti napi bandhavo;",
  "anya-e0103n1:125_0": "Karotetādisaṁ kiccaṁ, sīlavantassa kāraṇā’’ti. (visuddhi. 1.20) –",
  "anya-e0103n1:126_0": "Attānaṁ ovaditvā sammasanaṁ ārabhitvā vipassanaṁ vaḍḍhetvā tassa piṭṭhigato eva maggapaṭipāṭiyā arahattaṁ sacchākāsi.",
  "anya-e0103n1:126_1": "Imaṁ sandhāya vuttaṁ ‘‘ambakhādakamahātissattheravatthupi cettha kathetabba’’nti.",
  "anya-e0103n1:126_2": "Sabbathāpīti sabbappakārenapi anesanavasena,",
  "anya-e0103n1:126_3": "cittuppattivasenapi,",
  "anya-e0103n1:126_4": "pageva kāyavacīvipphanditavasenāti adhippāyo.",
  "anya-e0103n1:126_5": "Tenāha ‘‘anesanāyā’’tiādi.",
  "anya-e0103n1:127_0": "Apaccavekkhitaparibhoge iṇaparibhogaāpattiādīnavassa,",
  "anya-e0103n1:127_1": "tabbipariyāyato paccavekkhitaparibhoge ānisaṁsassa ca dassanaṁ ādīnavānisaṁsadassanaṁ.",
  "anya-e0103n1:127_2": "Tassa pana paccayādhikārattā vuttaṁ ‘‘paccayesū’’ti.",
  "anya-e0103n1:127_3": "Kāraṇakāraṇampi hi kāraṇabhāvena vuccati yathā tiṇehi bhattaṁ siddhanti.",
  "anya-e0103n1:127_4": "Yena kāraṇena bhikkhuno apaccavekkhitaparibhogo nāma siyā,",
  "anya-e0103n1:127_5": "tasmiṁ vajjite paccayasannissitasīlaṁ sijjhati,",
  "anya-e0103n1:127_6": "visujjhati cāti dassetuṁ ‘‘tasmā’’tiādi vuttaṁ.",
  "anya-e0103n1:127_7": "Tattha paccayagedhanti gedhaggahaṇeneva sammohopi gahitoti daṭṭhabbo tena saha pavattanato,",
  "anya-e0103n1:127_8": "tadupanissayato ca.",
  "anya-e0103n1:127_9": "Dhammena samena uppanneti idaṁ paccayānaṁ āgamanasuddhidassanaṁ,",
  "anya-e0103n1:127_10": "na paccayasannissitasīlavisuddhidassanaṁ.",
  "anya-e0103n1:127_11": "Paccayānaṁ hi idamatthitaṁ upadhāretvā paribhuñjanaṁ paccayasannissitasīlaṁ.",
  "anya-e0103n1:127_12": "Yasmā pana te paccayā ñāyādhigatā eva bhikkhunā paribhuñjitabbā,",
  "anya-e0103n1:127_13": "tasmā vuttaṁ ‘‘dhammena samena uppanne paccaye’’ti.",
  "anya-e0103n1:127_14": "Yathāvuttena vidhināti ‘‘sītassa paṭighātāyā’’tiādinā (ma. ni. 1.23; a. ni. 6.58; mahāni.",
  "anya-e0103n1:127_15": "206) vuttavidhinā.",
  "anya-e0103n1:128_0": "Dhātuvasenavāti ‘‘yathāpaccayaṁ vattamānaṁ dhātumattamevetaṁ,",
  "anya-e0103n1:128_1": "yadidaṁ cīvarādi,",
  "anya-e0103n1:128_2": "tadupabhuñjako ca puggalo’’ti evaṁ dhātumanasikāravasena vā.",
  "anya-e0103n1:128_3": "Paṭikūlavasena vāti piṇḍapāte tāva āhāre paṭikūlasaññāvasena,",
  "anya-e0103n1:128_4": "‘‘sabbāni pana imāni cīvarādīni ajigucchanīyāni,",
  "anya-e0103n1:128_5": "imaṁ pūtikāyaṁ patvā ativiya jigucchanīyāni jāyantī’’ti evaṁ paṭikūlamanasikāravasena vā.",
  "anya-e0103n1:128_6": "Tato uttarīti paṭilābhakālato upari.",
  "anya-e0103n1:128_7": "Anavajjovaparibhogo āditova paññāya parisodhitattā adhiṭṭhahitvā ṭhapitapattacīvarānaṁ viyāti.",
  "anya-e0103n1:128_8": "Paccavekkhaṇāya ādisuddhidassanaparametaṁ,",
  "anya-e0103n1:128_9": "na paribhogakāle paccavekkhaṇapaṭikkhepaparaṁ.",
  "anya-e0103n1:128_10": "Tenāha ‘‘paribhogakālepī’’tiādi.",
  "anya-e0103n1:128_11": "Tatrāti tasmiṁ paribhogakāle paccavekkhaṇe.",
  "anya-e0103n1:128_12": "Sanniṭṭhānakaroti asandehakaro ekantiko.",
  "anya-e0103n1:129_0": "Theyyaparibhogo nāma anarahassa paribhogo.",
  "anya-e0103n1:129_1": "Bhagavatāpi attano sāsane sīlavato paccayā anuññātā,",
  "anya-e0103n1:129_2": "na dussīlassa.",
  "anya-e0103n1:129_3": "Dāyakānampi sīlavato eva pariccāgo,",
  "anya-e0103n1:129_4": "na dussīlassa.",
  "anya-e0103n1:129_5": "Attano kārānaṁ mahapphalabhāvassa paccāsīsanato.",
  "anya-e0103n1:129_6": "Iti satthārā ananuññātattā,",
  "anya-e0103n1:129_7": "dāyakehi ca apariccattattā dussīlassa paribhogo theyyāya paribhogo theyyaparibhogo.",
  "anya-e0103n1:129_8": "Iṇavasena paribhogo iṇaparibhogo,",
  "anya-e0103n1:129_9": "paṭiggāhakato dakkhiṇāvisuddhiyā abhāvato iṇaṁ gahetvā paribhogo viyāti attho.",
  "anya-e0103n1:129_10": "Tasmāti ‘‘sīlavato’’tiādinā vuttamevatthaṁ kāraṇabhāvena paccāmasati.",
  "anya-e0103n1:129_11": "Cīvaraṁ kāyato mocetvā paribhoge paribhoge purebhatta…pe…",
  "anya-e0103n1:129_12": "pacchimayāmesu paccavekkhitabbanti sambandho.",
  "anya-e0103n1:129_13": "Tathā asakkontena yathāvuttakālavisesavasena ekadivase catukkhattuṁ tikkhattuṁ dvikkhattuṁ sakiṁyeva vā paccavekkhitabbaṁ.",
  "anya-e0103n1:129_14": "Sace aruṇaṁ uggacchati,",
  "anya-e0103n1:129_15": "iṇaparibhogaṭṭhāne tiṭṭhati.",
  "anya-e0103n1:129_16": "Hiyyo yaṁ mayā cīvaraṁ paribhuttaṁ,",
  "anya-e0103n1:129_17": "taṁ yāvadeva sītassa paṭighātāya…pe…",
  "anya-e0103n1:129_18": "hirikopīnapaṭicchādanatthaṁ.",
  "anya-e0103n1:129_19": "Hiyyo yo mayā piṇḍapāto paribhutto,",
  "anya-e0103n1:129_20": "so ‘‘neva davāyā’’tiādinā sace atītaparibhogapaccavekkhaṇaṁ na kareyyāti vadanti,",
  "anya-e0103n1:129_21": "taṁ vīmaṁsitabbaṁ.",
  "anya-e0103n1:129_22": "Senāsanampi paribhoge paribhogeti pavese pavese.",
  "anya-e0103n1:129_23": "Satipaccayatāti satiyā paccayabhāvo paṭiggahaṇassa,",
  "anya-e0103n1:129_24": "paribhogassa ca paccavekkhaṇasatiyā paccayabhāvo yujjati,",
  "anya-e0103n1:129_25": "paccavekkhitvāva paṭiggahetabbaṁ,",
  "anya-e0103n1:129_26": "paribhuñjitabbañcāti attho.",
  "anya-e0103n1:129_27": "Tenevāha ‘‘satiṁ katvā’’tiādi.",
  "anya-e0103n1:129_28": "Evaṁ santepīti yadipi dvīsupi ṭhānesu paccavekkhaṇā yuttā,",
  "anya-e0103n1:129_29": "evaṁ santepi.",
  "anya-e0103n1:129_30": "Apare panāhu –",
  "anya-e0103n1:129_31": "sati paccayatāti sati bhesajjaparibhogassa paccayabhāve,",
  "anya-e0103n1:129_32": "sati paccayeti attho.",
  "anya-e0103n1:129_33": "Evaṁ santepīti paccaye satipīti.",
  "anya-e0103n1:129_34": "Taṁ tesaṁ matimattaṁ.",
  "anya-e0103n1:129_35": "Tathā hi paccayasannissitasīlaṁ paccavekkhaṇāya visujjhati,",
  "anya-e0103n1:129_36": "na paccayassa bhāvamattena.",
  "anya-e0103n1:130_0": "Evaṁ paccayasannissitasīlassa visuddhiṁ dassetvā teneva pasaṅgena sabbāpi visuddhiyo dassetuṁ ‘‘catubbidhā hi suddhī’’tiādimāha.",
  "anya-e0103n1:130_1": "Tattha sujjhati etāyāti suddhi,",
  "anya-e0103n1:130_2": "yathādhammaṁ desanāva suddhi desanāsuddhi.",
  "anya-e0103n1:130_3": "Vuṭṭhānassāpi cettha desanāya eva saṅgaho daṭṭhabbo.",
  "anya-e0103n1:130_4": "Chinnamūlāpattīnaṁ pana abhikkhutāpaṭiññāva desanā.",
  "anya-e0103n1:130_5": "Adhiṭṭhānavisiṭṭho saṁvarova suddhi saṁvarasuddhi.",
  "anya-e0103n1:130_6": "Dhammena samena paccayānaṁ pariyeṭṭhi eva suddhi pariyeṭṭhisuddhi.",
  "anya-e0103n1:130_7": "Catūsupi paccayesu vuttavidhinā paccavekkhaṇāva suddhi paccavekkhaṇasuddhi.",
  "anya-e0103n1:130_8": "Esa tāva suddhīsu samāsanayo.",
  "anya-e0103n1:130_9": "Suddhimantesu pana desanā suddhi etassāti desanāsuddhi.",
  "anya-e0103n1:130_10": "Sesesupi eseva nayo.",
  "anya-e0103n1:130_11": "Suddhi-saddo pana vuttanayova.",
  "anya-e0103n1:130_12": "Evanti saṁvarabhedaṁ sandhāyāha.",
  "anya-e0103n1:130_13": "Pahāyāti vajjetvā,",
  "anya-e0103n1:130_14": "akatvāti attho.",
  "anya-e0103n1:131_0": "Dātabbaṭṭhena dāyaṁ,",
  "anya-e0103n1:131_1": "taṁ ādiyantīti dāyādā.",
  "anya-e0103n1:131_2": "Ananuññātesu sabbena sabbaṁ paribhogābhāvato,",
  "anya-e0103n1:131_3": "anuññātesu eva ca paribhogasambhavato bhikkhūhi paribhuñjitabbapaccayā bhagavato santakā.",
  "anya-e0103n1:131_4": "‘‘Dhammadāyādā me,",
  "anya-e0103n1:131_5": "bhikkhave,",
  "anya-e0103n1:131_6": "bhavatha mā āmisadāyādā.",
  "anya-e0103n1:131_7": "Atthi me tumhesu anukampā ‘kinti me sāvakā dhammadāyādā bhaveyyuṁ no āmisadāyādā’’’ti (ma. ni.",
  "anya-e0103n1:131_8": "1.29) evaṁ pavattaṁ dhammadāyādasuttañca ettha etasmiṁ atthe sādhakaṁ.",
  "anya-e0103n1:132_0": "Avītarāgānaṁ taṇhāparavasatāya paccayaparibhoge sāmibhāvo natthi,",
  "anya-e0103n1:132_1": "tadabhāvena vītarāgānaṁ tattha sāmibhāvo yathāruciparibhogasambhavato.",
  "anya-e0103n1:132_2": "Tathā hi te paṭikūlampi appaṭikūlākārena,",
  "anya-e0103n1:132_3": "appaṭikūlampi paṭikūlākārena,",
  "anya-e0103n1:132_4": "tadubhayampi vajjetvā ajjhupekkhanākārena paccaye paribhuñjanti,",
  "anya-e0103n1:132_5": "dāyakānañca manorathaṁ paripūrenti.",
  "anya-e0103n1:132_6": "Tenāha ‘‘te hi taṇhāya dāsabyaṁ atītattā sāmino hutvā paribhuñjantī’’ti.",
  "anya-e0103n1:133_0": "Sabbesanti ariyānaṁ,",
  "anya-e0103n1:133_1": "puthujjanānañca.",
  "anya-e0103n1:133_2": "Kathaṁ puthujjanānaṁ ime paribhogā sambhavanti?",
  "anya-e0103n1:133_3": "Upacāravasena.",
  "anya-e0103n1:133_4": "Yo hi puthujjanassāpi sallekhapaṭipattiyaṁ ṭhitassa paccayagedhaṁ pahāya tattha tattha anupalittena cittena paribhogo,",
  "anya-e0103n1:133_5": "so sāmiparibhogo viya hoti.",
  "anya-e0103n1:133_6": "Sīlavato pana paccavekkhitaparibhogo dāyajjaparibhogo viya hoti,",
  "anya-e0103n1:133_7": "dāyakānaṁ manorathassa avirādhanato.",
  "anya-e0103n1:133_8": "Tathā hi vuttaṁ ‘‘dāyajjaparibhogeyeva vā saṅgahaṁ gacchatī’’ti.",
  "anya-e0103n1:133_9": "Kalyāṇaputhujjanassa paribhoge vattabbameva natthi,",
  "anya-e0103n1:133_10": "tassa sekkhasaṅgahato.",
  "anya-e0103n1:133_11": "Sekkhasuttaṁ (saṁ. ni.",
  "anya-e0103n1:133_12": "5.13) hetassatthassa sādhakaṁ.",
  "anya-e0103n1:133_13": "Tenāha ‘‘sīlavāpihī’’tiādi.",
  "anya-e0103n1:133_14": "Paccanīkattāti yathā iṇāyiko attano ruciyā icchitadesaṁ gantuṁ na labhati,",
  "anya-e0103n1:133_15": "evaṁ iṇaparibhogayutto lokato nissarituṁ na labhatīti tappaṭipakkhattā sīlavato paccavekkhitaparibhogo āṇaṇyaparibhogoti āha ‘‘āṇaṇyaparibhogo vā’’ti.",
  "anya-e0103n1:133_16": "Etena nippariyāyato catuparibhogavinimutto visuṁyevāyaṁ paribhogoti dasseti.",
  "anya-e0103n1:133_17": "Imāya sikkhāyāti sīlasaṅkhātāya sikkhāya.",
  "anya-e0103n1:133_18": "Kiccakārīti paṭiññānurūpaṁ paṭipajjanato yuttapattakārī.",
  "anya-e0103n1:134_0": "Idāni tameva kiccakāritaṁ suttapadena vibhāvetuṁ ‘‘vuttampi ceta’’ntiādi vuttaṁ.",
  "anya-e0103n1:134_1": "Tattha vihāranti patissayaṁ.",
  "anya-e0103n1:134_2": "Sayanāsananti mañcādiṁ.",
  "anya-e0103n1:134_3": "Ubhayenapi senāsanameva vuttaṁ.",
  "anya-e0103n1:134_4": "Āpanti udakaṁ.",
  "anya-e0103n1:134_5": "Saṅghāṭirajūpavāhananti paṁsumalādino saṅghāṭigatarajassa dhovanaṁ.",
  "anya-e0103n1:134_6": "Sutvāna dhammaṁ sugatena desitanti cīvarādīsu ‘‘paṭisaṅkhā yoniso cīvaraṁ paṭisevati sītassa paṭighātāyā’’tiādinā (ma. ni. 1.23; a. ni. 6.58; mahāni.",
  "anya-e0103n1:134_7": "206) nayena bhagavatā desitaṁ dhammaṁ sutvā.",
  "anya-e0103n1:134_8": "Saṅkhāya seve varapaññasāvakoti ‘‘piṇḍa’’nti vuttaṁ piṇḍapātaṁ,",
  "anya-e0103n1:134_9": "vihārādipadehi vuttaṁ senāsanaṁ,",
  "anya-e0103n1:134_10": "‘‘pipāsāgelaññassa vūpasamanato pānīyampi gilānapaccayo’’ti āpamukhena dassitaṁ gilānapaccayaṁ,",
  "anya-e0103n1:134_11": "saṅghāṭiyādicīvaranti catubbidhaṁ paccayaṁ saṅkhāya ‘‘yāvadeva imassa kāyassa ṭhitiyā’’tiādinā (ma. ni. 1.23; 2.24; 3.75; saṁ. ni. 4.120; a. ni. 6.58; 8.9; dha. sa.",
  "anya-e0103n1:134_12": "1355) nayena paccavekkhitvā.",
  "anya-e0103n1:134_13": "Seve sevituṁ sakkuṇeyya uttamapaññassa bhagavato sāvako sekho vā puthujjano vā.",
  "anya-e0103n1:135_0": "Yasmā ca saṅkhāya sevī varapaññasāvako,",
  "anya-e0103n1:135_1": "tasmā hi piṇḍe…pe…",
  "anya-e0103n1:135_2": "pokkhare vāribindu,",
  "anya-e0103n1:135_3": "tathā hoti.",
  "anya-e0103n1:135_4": "Kālenāti ariyānaṁ bhojanakāle.",
  "anya-e0103n1:135_5": "Laddhāti labhitvā.",
  "anya-e0103n1:135_6": "Paratoti aññato dāyakato.",
  "anya-e0103n1:135_7": "Anuggahāti anukampāya bahumhi upanīte mattaṁ so jaññā jāneyya satataṁ sabbakālaṁ upaṭṭhito upaṭṭhitassati.",
  "anya-e0103n1:135_8": "Ālepanarūhane yathāti bhesajjalepanena vaṇassa ruhane viya,",
  "anya-e0103n1:135_9": "mattaṁ jāneyyāti yojanā.",
  "anya-e0103n1:135_10": "Āhareti āhareyya.",
  "anya-e0103n1:135_11": "‘‘Āhareyyāhāra’’nti vā pāṭho.",
  "anya-e0103n1:135_12": "Yāpanatthanti sarīrassa yāpanāya.",
  "anya-e0103n1:135_13": "Amucchitoti taṇhāmucchāya amucchito gedhaṁ taṇhaṁ anāpanno.",
  "anya-e0103n1:136_0": "Attano mātulassa saṅgharakkhitattherasseva nāmassa gahitattā bhāgineyyasaṅgharakkhitasāmaṇero.",
  "anya-e0103n1:136_1": "Sālikūranti sālibhattaṁ.",
  "anya-e0103n1:136_2": "Sunibbutanti susītalaṁ.",
  "anya-e0103n1:136_3": "Asaññatoti apaccavekkhaṇaṁ sandhāyāha.",
  "anya-e0103n1:136_4": "Sabbāsavaparikkhīṇoti parikkhīṇasabbāsavo.",
  "anya-e0103n1:137_0": "Paṭhamasīlapañcakavaṇṇanā",
  "anya-e0103n1:138_0": "20.",
  "anya-e0103n1:138_1": "Pariyanto etesaṁ atthīti pariyantāni,",
  "anya-e0103n1:138_2": "pariyantāni sikkhāpadāni yesaṁ te pariyantasikkhāpadā,",
  "anya-e0103n1:138_3": "tesaṁ pariyantasikkhāpadānaṁ.",
  "anya-e0103n1:138_4": "Upasampannānanti ṭhapetvā kalyāṇaputhujjanasekkhāsekkhe tadaññesaṁ upasampannānaṁ.",
  "anya-e0103n1:138_5": "Sāmaññajotanāpi hi visese tiṭṭhati.",
  "anya-e0103n1:138_6": "Kusaladhamme yuttānanti vipassanācāre yuttapayuttānaṁ.",
  "anya-e0103n1:138_7": "Sekkhadhammā pariyantā paramā mariyādā etassāti sekkhapariyanto.",
  "anya-e0103n1:138_8": "Nāmarūpaparicchedato,",
  "anya-e0103n1:138_9": "kusaladhammasamādānato vā pana paṭṭhāya yāva gotrabhū,",
  "anya-e0103n1:138_10": "tāva pavattakusaladhammappabandho sekkhadhamme āhacca ṭhito sekkhapariyanto.",
  "anya-e0103n1:138_11": "Sekkhadhammānaṁ vā heṭṭhimantabhūtā sikkhitabbā lokiyā tisso sikkhā sekkhapariyanto,",
  "anya-e0103n1:138_12": "tasmiṁ sekkhapariyante.",
  "anya-e0103n1:138_13": "Paripūrakārīnanti kiñcipi sikkhaṁ ahāpetvā pūrentānaṁ.",
  "anya-e0103n1:138_14": "Uparivisesādhigamatthaṁ kāye ca jīvite ca anapekkhānaṁ.",
  "anya-e0103n1:138_15": "Tato eva sīlapāripūriatthaṁ pariccattajīvitānaṁ.",
  "anya-e0103n1:138_16": "Diṭṭhisaṁkilesena aparāmasanīyato pārisuddhivantaṁ sīlaṁ aparāmaṭṭhapārisuddhisīlaṁ.",
  "anya-e0103n1:138_17": "Kilesānaṁ sabbaso paṭippassaddhiyā pārisuddhivantaṁ sīlaṁ paṭippassaddhipārisuddhisīlaṁ.",
  "anya-e0103n1:139_0": "Anupasampannānaṁ asekkhānaṁ,",
  "anya-e0103n1:139_1": "sekkhānaṁ,",
  "anya-e0103n1:139_2": "kalyāṇaputhujjanānañca sīlaṁ mahānubhāvatāya ānubhāvato apariyantamevāti āha ‘‘gaṇanavasena sapariyantattā’’ti.",
  "anya-e0103n1:139_3": "Kāyavācānaṁ saṁvaraṇato,",
  "anya-e0103n1:139_4": "vinayanato ca saṁvaravinayā.",
  "anya-e0103n1:139_5": "Peyyālamukhena niddiṭṭhāti tattha tattha satthārā desitavitthāranayena yathāvuttagaṇanato niddiṭṭhā.",
  "anya-e0103n1:139_6": "Sikkhāti sīlasaṅkhātā sikkhā.",
  "anya-e0103n1:139_7": "Vinayasaṁvareti vinayapiṭake.",
  "anya-e0103n1:139_8": "Gaṇanavasena sapariyantampi upasampannānaṁ sīlanti heṭṭhā vuttaṁ ānetvā sambandhitabbaṁ.",
  "anya-e0103n1:139_9": "Yaṁ kiñci hi upasampannena sikkhitabbaṁ sīlaṁ nāma,",
  "anya-e0103n1:139_10": "tattha kassacipi anavasesato anavasesavasena.",
  "anya-e0103n1:139_11": "Samādānabhāvanti samādānasabbhāvaṁ. Lābha…pe…",
  "anya-e0103n1:139_12": "vasena adiṭṭhapariyantabhāvo lābhādihetu sīlassa avītikkamo.",
  "anya-e0103n1:140_0": "Dhanaṁ caje aṅgavarassa hetu pāripanthikacorādīhi upadduto.",
  "anya-e0103n1:140_1": "Aṅgaṁ caje jīvitaṁ rakkhamāno sappadaṭṭhādikāle.",
  "anya-e0103n1:140_2": "Aṅgaṁ dhanaṁ jīvitañcāpi sabbaṁ,",
  "anya-e0103n1:140_3": "caje naro dhammamanussaranto sutasomamahābodhisattādayo viya.",
  "anya-e0103n1:140_4": "Tenāha ‘‘imaṁ sappurisānussatiṁ avijahanto’’ti.",
  "anya-e0103n1:140_5": "Jighacchāparissamena jīvitasaṁsaye satipi.",
  "anya-e0103n1:140_6": "Sikkhāpadaṁ avītikkammāti assāmikesu ambaphalesu bhūmiyaṁ patitesu samīpeyeva santesupi paṭiggāhakābhāvena",
  "anya-e0103n1:140_7": "aparibhuñjanto paṭiggahaṇasikkhāpadaṁ avītikkamitvā.",
  "anya-e0103n1:141_0": "Sīlavantassāti sīlavantabhāvassa kāraṇā,",
  "anya-e0103n1:141_1": "sīlavantassa vā tuyhaṁ etādisaṁ aṁsena vāhaṇādikaṁ kiccaṁ karoti,",
  "anya-e0103n1:141_2": "kāraṇā sīlassāti adhippāyo.",
  "anya-e0103n1:141_3": "Sudhotajātimaṇi viyāti catūsu pāsāṇesu sammadeva dhotajātimaṇi viya.",
  "anya-e0103n1:141_4": "Mahāsaṅgharakkhitabhāgineyyasaṅgharakkhitattherānaṁ viyāti mahāsaṅgharakkhitattherassa,",
  "anya-e0103n1:141_5": "tasseva bhāgineyyasaṅgharakkhitattherassa viya ca.",
  "anya-e0103n1:141_6": "‘‘Kimatthaṁ mayaṁ idhāgatā’’ti mahājanassa vippaṭisāro bhavissatīti adhippāyo.",
  "anya-e0103n1:141_7": "Accharikāyāti aṅguliphoṭanena.",
  "anya-e0103n1:141_8": "Asatiyāti satisammosena.",
  "anya-e0103n1:141_9": "Aññāṇapakatanti aññāṇena aparajjhitvā kataṁ,",
  "anya-e0103n1:141_10": "ajānitvā katanti attho.",
  "anya-e0103n1:142_0": "Appassutopi ce hotīti suttageyyādisutarahito hoti ce.",
  "anya-e0103n1:142_1": "Sīlesu asamāhitoti pātimokkhasaṁvarādisīlesupi na sammā patiṭṭhito hoti ce.",
  "anya-e0103n1:142_2": "Nāssa sampajjate sutanti assa sīlarahitassa puggalassa sutaṁ attano,",
  "anya-e0103n1:142_3": "paresañca katthaci bhavasampattiāvahaṁ na hoti.",
  "anya-e0103n1:142_4": "‘‘Dussīloyaṁ purisapuggalo’’ti hi sikkhākāmā na tassa santikaṁ upasaṅkamanti.",
  "anya-e0103n1:142_5": "Bahussutopi ceti ettha ce-ti nipātamattaṁ.",
  "anya-e0103n1:142_6": "Pasaṁsitoti pasaṁsito eva nāma.",
  "anya-e0103n1:143_0": "Rāgavasena aparāmaṭṭhagahaṇena taṇhāparāmāsābhāvamāha.",
  "anya-e0103n1:143_1": "Tathārūpanti rāgavasena aparāmaṭṭhaṁ.",
  "anya-e0103n1:143_2": "Bhinditvāti hanitvā.",
  "anya-e0103n1:143_3": "Saññapessāmīti saññattiṁ karissāmi,",
  "anya-e0103n1:143_4": "appakaṁ velaṁ maṁ vissejjetunti adhippāyo.",
  "anya-e0103n1:143_5": "Aṭṭiyāmīti jigucchāmi.",
  "anya-e0103n1:143_6": "Harāyāmīti lajjāmi.",
  "anya-e0103n1:144_0": "Palipannoti sīdanto,",
  "anya-e0103n1:144_1": "sammakkhito vā.",
  "anya-e0103n1:144_2": "Sīleneva saddhiṁ marissāmīti sīlaṁ avināsento tena saheva marissāmi,",
  "anya-e0103n1:144_3": "na idāni kadācipi taṁ pariccajissāmi.",
  "anya-e0103n1:144_4": "Sati hi bhavādāne sīlena viyogo siyā,",
  "anya-e0103n1:144_5": "bhavameva nādiyissāmīti adhippāyo.",
  "anya-e0103n1:144_6": "Rogaṁ sammasantoti rogabhūtaṁ vedanaṁ vedanāmukhena sesārūpadhamme,",
  "anya-e0103n1:144_7": "rūpadhamme ca pariggahetvā vipassanto.",
  "anya-e0103n1:145_0": "Ruppatoti vikāraṁ āpādiyamānasarīrassa.",
  "anya-e0103n1:145_1": "Parisussatīti samantato sussati.",
  "anya-e0103n1:145_2": "Yathā kiṁ?",
  "anya-e0103n1:145_3": "Pupphaṁ yathā paṁsuni ātape kataṁ sūriyātapasantatte paṁsuni ṭhapitaṁ sirīsādipupphaṁ viyāti attho.",
  "anya-e0103n1:145_4": "Ajaññanti amanuññaṁ jigucchanīyaṁ.",
  "anya-e0103n1:145_5": "Jaññasaṅkhātanti bālehi ‘‘jañña’’nti evaṁ kittitaṁ.",
  "anya-e0103n1:145_6": "Jaññarūpaṁ apassatoti yathābhūtaṁ appassato aviddasuno ‘‘jañña’’nti pasaṁsitaṁ.",
  "anya-e0103n1:145_7": "Dhiratthumanti dhi atthu imaṁ,",
  "anya-e0103n1:145_8": "dhi-saddayogena sabbattha upayogavacanaṁ,",
  "anya-e0103n1:145_9": "imassa pūtikāyassa dhikāro hotūti attho.",
  "anya-e0103n1:145_10": "Duggandhiyanti duggandhikaṁ duggandhavantaṁ.",
  "anya-e0103n1:145_11": "Yattha yathāvutte pūtikāye rāgahetu pamattā pamādaṁ āpannā.",
  "anya-e0103n1:145_12": "Pajāti sattā.",
  "anya-e0103n1:145_13": "Hāpenti maggaṁ sugatūpapattiyāti sugatūpapattiyā maggaṁ,",
  "anya-e0103n1:145_14": "sīlampi hāpenti,",
  "anya-e0103n1:145_15": "pageva jhānādinti adhippāyo.",
  "anya-e0103n1:145_16": "Kevalaṁ ‘‘arahanto’’ti vattabbā sāvakakhīṇāsavā,",
  "anya-e0103n1:145_17": "itare pana paccekabuddhā sammāsambuddhāti saha visesanenāti āha ‘‘arahantādīna’’nti.",
  "anya-e0103n1:145_18": "Sabbadarathappaṭippassaddhiyāti sabbakilesadarathappaṭippassaddhiyā.",
  "anya-e0103n1:146_0": "Dutiyasīlapañcakavaṇṇanā",
  "anya-e0103n1:147_0": "Pāṇātipātādīnanti ādi-saddena adinnādānādīnaṁ aggamaggavajjhakilesapariyosānānaṁ saṅgaho daṭṭhabbo.",
  "anya-e0103n1:147_1": "Pahānādīti ādi-saddena veramaṇiādīnaṁ catunnaṁ.",
  "anya-e0103n1:147_2": "Kesuci potthakesu ‘‘pahānavasenā’’ti likhanti,",
  "anya-e0103n1:147_3": "sā pamādalekhā.",
  "anya-e0103n1:147_4": "Pāṇātipātassa pahānaṁ sīlanti hirottappakaruṇālobhādipamukhena yena kusalacittuppādena pāṇātipāto pahīyati,",
  "anya-e0103n1:147_5": "taṁ pāṇātipātassa pahānaṁ sīlanaṭṭhena sīlaṁ.",
  "anya-e0103n1:147_6": "Tathā pāṇātipātā virati veramaṇī sīlaṁ.",
  "anya-e0103n1:147_7": "Pāṇātipātassa paṭipakkhacetanā cetanā sīlaṁ.",
  "anya-e0103n1:147_8": "Pāṇātipātassa saṁvaraṇaṁ pavesadvārapidhānaṁ saṁvaro sīlaṁ.",
  "anya-e0103n1:147_9": "Pāṇātipātassa avītikkamanaṁ avītikkamo sīlaṁ.",
  "anya-e0103n1:147_10": "Adinnādānassātiādīsupi eseva nayo.",
  "anya-e0103n1:147_11": "Abhijjhādīnaṁ pana anabhijjhādivasena pahānaṁ veditabbaṁ.",
  "anya-e0103n1:147_12": "Veramaṇī cetanā taṁsampayuttā saṁvarāvītikkamā tappamukhā dhammā.",
  "anya-e0103n1:148_0": "Evaṁ dasakusalakammapathavasena pahānasīlādīni dassetvā idāni saupāyānaṁ aṭṭhannaṁ samāpattīnaṁ,",
  "anya-e0103n1:148_1": "aṭṭhārasannaṁ mahāvipassanānaṁ,",
  "anya-e0103n1:148_2": "ariyamaggānañca vasena tāni dassetuṁ ‘‘nekkhammenā’’tiādi āraddhaṁ.",
  "anya-e0103n1:148_3": "Tattha nekkhammenāti alobhappadhānena kusalacittuppādena.",
  "anya-e0103n1:148_4": "Kusalā hi dhammā kāmapaṭipakkhā idha ‘‘nekkhamma’’nti adhippetā.",
  "anya-e0103n1:148_5": "Tenāha ‘‘kāmacchandassa pahānaṁ sīla’’ntiādi.",
  "anya-e0103n1:148_6": "Tattha pahānasīlādīni heṭṭhā vuttanayeneva veditabbāni.",
  "anya-e0103n1:148_7": "Visesameva vakkhāma.",
  "anya-e0103n1:148_8": "Abyāpādenāti mettāya.",
  "anya-e0103n1:148_9": "Ālokasaññāyāti vibhūtaṁ katvā manasikaraṇena upaṭṭhitaālokasañjānanena .",
  "anya-e0103n1:148_10": "Avikkhepenāti samādhinā.",
  "anya-e0103n1:148_11": "Dhammavavatthānenāti kusalādidhammānaṁ yāthāvanicchayena.",
  "anya-e0103n1:148_12": "Sapaccayanāmarūpavavatthānenātipi vadanti.",
  "anya-e0103n1:149_0": "Evaṁ kāmacchandādinīvaraṇappahānena ‘‘abhijjhaṁ loke pahāyā’’tiādinā (vibha.",
  "anya-e0103n1:149_1": "538) vuttāya paṭhamajjhānādhigamassa upāyabhūtāya pubbabhāgapaṭipadāya vasena pahānasīlādīni dassetvā",
  "anya-e0103n1:149_2": "idāni saupāyānaṁ aṭṭhasamāpattiādīnaṁ vasena dassetuṁ ‘‘ñāṇenā’’tiādi vuttaṁ.",
  "anya-e0103n1:149_3": "Nāmarūpapariggahakaṅkhāvitaraṇānaṁ hi vibandhabhūtassa mohassa dūrīkaraṇena ñātapariññāya ṭhitassa aniccasaññādayo sijjhanti.",
  "anya-e0103n1:149_4": "Tathā jhānasamāpattīsu abhiratinimittena pāmojjena.",
  "anya-e0103n1:149_5": "Tattha anabhiratiyā vinoditāya jhānādīnaṁ samadhigamoti samāpattivipassanānaṁ arativinodanaavijjāpadālanādinā upāyoti vuttaṁ ‘‘ñāṇena avijjāya,",
  "anya-e0103n1:149_6": "pāmojjena aratiyā’’ti.",
  "anya-e0103n1:149_7": "Uppaṭipāṭiniddeso pana nīvaraṇasabhāvāya avijjāya heṭṭhānīvaraṇesupi saṅgahadassanatthanti daṭṭhabbaṁ.",
  "anya-e0103n1:150_0": "‘‘Paṭhamenajhānena nīvaraṇāna’’ntiādīsu kathaṁ jhānānaṁ sīlabhāvo,",
  "anya-e0103n1:150_1": "kathaṁ vā tattha viratiyā sambhavo.",
  "anya-e0103n1:150_2": "Suvisuddhakāyakammādikassa hi cittasamādānavasena imāni jhānāni pavattanti,",
  "anya-e0103n1:150_3": "na parittakusalāni viya kāyakammādivisodhanavasena,",
  "anya-e0103n1:150_4": "nāpi maggaphaladhammā viya duccaritadurājīvasamucchedapaṭippassambhanavasenāti?",
  "anya-e0103n1:150_5": "Saccametaṁ.",
  "anya-e0103n1:150_6": "Mahaggatadhammesu nippariyāyena natthi sīlanaṭṭho,",
  "anya-e0103n1:150_7": "kuto viramaṇaṭṭho.",
  "anya-e0103n1:150_8": "Pariyāyena panetaṁ vuttanti daṭṭhabbaṁ.",
  "anya-e0103n1:150_9": "Ko pana so pariyāyo?",
  "anya-e0103n1:150_10": "Yadaggena mahaggatā kusaladhammā paṭipakkhe pajahanti,",
  "anya-e0103n1:150_11": "tadaggena tato oratā.",
  "anya-e0103n1:150_12": "Te ca yathā cittaṁ nārohanti,",
  "anya-e0103n1:150_13": "evaṁ saṁvutā nāma honti.",
  "anya-e0103n1:150_14": "Pariyuṭṭhānasaṅkhāto manodvāre vītikkamo natthi etesūti avītikkamāti ca vuccanti,",
  "anya-e0103n1:150_15": "cetanā pana taṁsampayuttāti.",
  "anya-e0103n1:150_16": "Soyamattho parato āgamissati.",
  "anya-e0103n1:150_17": "Evañca katvā vitakkādipahānavacanampi samatthitaṁ hoti.",
  "anya-e0103n1:150_18": "Na hi nippariyāyato sīlaṁ kusaladhammānaṁ pahāyakaṁ yujjati,",
  "anya-e0103n1:150_19": "na cettha akusalavitakkādayo adhippetā.",
  "anya-e0103n1:150_20": "Kiñcāpi paṭhamajjhānūpacāreyeva dukkhassa,",
  "anya-e0103n1:150_21": "catutthajjhānūpacāre ca sukhassa pahānaṁ hoti,",
  "anya-e0103n1:150_22": "atisayapahānaṁ pana sandhāya vuttaṁ ‘‘catutthena jhānena sukhadukkhānaṁ pahāna’’nti.",
  "anya-e0103n1:150_23": "‘‘Ākāsānañcāyatanasamāpattiyā’’tiādīsu yaṁ vattabbaṁ,",
  "anya-e0103n1:150_24": "taṁ āruppakathāyaṁ (visuddhi.",
  "anya-e0103n1:150_25": "1.275 ādayo) āgamissati.",
  "anya-e0103n1:151_0": "Aniccassa,",
  "anya-e0103n1:151_1": "aniccanti vā anupassanā aniccānupassanā.",
  "anya-e0103n1:151_2": "Tebhūmikadhammānaṁ aniccataṁ gahetvā pavattāya vipassanāyetaṁ nāmaṁ.",
  "anya-e0103n1:151_3": "Niccasaññāyāti ‘‘saṅkhatadhammā niccā sassatā’’ti evaṁ pavattāya micchāsaññāya,",
  "anya-e0103n1:151_4": "saññāggahaṇeneva diṭṭhicittānampi gahaṇaṁ daṭṭhabbaṁ.",
  "anya-e0103n1:151_5": "Esa nayo ito parāsupi.",
  "anya-e0103n1:151_6": "Nibbidānupassanāyāti saṅkhāresu nibbindanākārena pavattāya anupassanāya.",
  "anya-e0103n1:151_7": "Nandiyāti sappītikataṇhāya.",
  "anya-e0103n1:151_8": "Virāgānupassanāyāti virajjanākārena pavattāya anupassanāya.",
  "anya-e0103n1:151_9": "Rāgassāti saṅkhāresu rāgassa.",
  "anya-e0103n1:151_10": "Nirodhānupassanāyāti saṅkhārānaṁ nirodhassa anupassanāya.",
  "anya-e0103n1:151_11": "Yathā vā saṅkhārā nirujjhantiyeva,",
  "anya-e0103n1:151_12": "āyatiṁ punabbhavavasena na uppajjanti,",
  "anya-e0103n1:151_13": "evaṁ anupassanā nirodhānupassanā.",
  "anya-e0103n1:151_14": "Tenevāha ‘‘nirodhānupassanāya nirodheti no samudetī’’ti (paṭi. ma. 1.83).",
  "anya-e0103n1:151_15": "Muñcitukāmatāya hi ayaṁ balappattā.",
  "anya-e0103n1:151_16": "Saṅkhārānaṁ paṭinissajjanākārena pavattā anupassanā paṭinissaggānupassanā.",
  "anya-e0103n1:151_17": "Paṭisaṅkhā santiṭṭhanā hi ayaṁ .",
  "anya-e0103n1:151_18": "Ādānassāti niccādivasena gahaṇassa.",
  "anya-e0103n1:151_19": "Santatisamūhakiccārammaṇavasena ekattagahaṇaṁ ghanasaññā,",
  "anya-e0103n1:151_20": "tassā ghanasaññāya.",
  "anya-e0103n1:151_21": "Āyūhanassāti abhisaṅkharaṇassa.",
  "anya-e0103n1:151_22": "Saṅkhārānaṁ avatthādivisesāpatti vipariṇāmo.",
  "anya-e0103n1:151_23": "Dhuvasaññāyāti thirabhāvagahaṇassa.",
  "anya-e0103n1:151_24": "Nimittassāti samūhādighanavasena sakiccaparicchedatāya ca saṅkhārānaṁ saviggahatāya.",
  "anya-e0103n1:151_25": "Paṇidhiyāti rāgādipaṇidhiyā,",
  "anya-e0103n1:151_26": "taṇhāvasena saṅkhāresu ninnatāyāti attho.",
  "anya-e0103n1:151_27": "Abhinivesassāti attānudiṭṭhiyā.",
  "anya-e0103n1:151_28": "Aniccadukkhādivasena sabbatebhūmakadhammatiraṇā adhipaññādhammavipassanā.",
  "anya-e0103n1:151_29": "Sārādānābhinivesassāti asāresu sāragahaṇavipallāsassa.",
  "anya-e0103n1:151_30": "Yathābhūtañāṇadassanaṁ thirabhāvapattā aniccādianupassanāva.",
  "anya-e0103n1:151_31": "Udayabbayañāṇanti keci.",
  "anya-e0103n1:151_32": "Sappaccayanāmarūpadassananti apare.",
  "anya-e0103n1:151_33": "‘‘Issarakuttādivasena loko samuppanno’’ti abhiniveso sammohābhiniveso.",
  "anya-e0103n1:151_34": "Ucchedasassatābhinivesoti keci.",
  "anya-e0103n1:151_35": "‘‘Ahosiṁ nu kho ahamatītamaddhāna’’ntiādinayappavattā (ma. ni. 1.18; saṁ. ni. 2.20; mahāni.",
  "anya-e0103n1:151_36": "174) saṁsayāpatti sammohābhinivesoti apare.",
  "anya-e0103n1:151_37": "Saṅkhāresu tāṇaleṇabhāvagahaṇaṁ ālayābhiniveso.",
  "anya-e0103n1:151_38": "‘‘Ālayaratā ālayasammuditā’’ti (dī. ni. 2.67; ma. ni. 1.281; 2.337; saṁ. ni. 1.172; mahāva.",
  "anya-e0103n1:151_39": "7-8) vacanato ālayo taṇhā.",
  "anya-e0103n1:151_40": "Sā eva cakkhādīsu,",
  "anya-e0103n1:151_41": "rūpādīsu ca abhinivisanavasena pavattiyā ālayābhinivesoti apare.",
  "anya-e0103n1:151_42": "‘‘Evaṁ ṭhitā te saṅkhārā paṭinissajjīyantī’’ti pavattaṁ ñāṇaṁ paṭisaṅkhānupassanā.",
  "anya-e0103n1:151_43": "Appaṭisaṅkhā paṭisaṅkhāya paṭipakkhabhūtā mohappadhānā akusaladhammā.",
  "anya-e0103n1:151_44": "Vaṭṭato vigatattā vivaṭṭaṁ nibbānaṁ,",
  "anya-e0103n1:151_45": "tattha ninnabhāvasaṅkhātena anupassanena pavatti vivaṭṭānupassanā,",
  "anya-e0103n1:151_46": "saṅkhārupekkhā ceva anulomañāṇañca.",
  "anya-e0103n1:151_47": "Saññogābhiniveso saṁyujjanavasena saṅkhāresu abhinivisanaṁ.",
  "anya-e0103n1:152_0": "Diṭṭhekaṭṭhānanti diṭṭhiyā sahajekaṭṭhānañca pahānekaṭṭhānañca.",
  "anya-e0103n1:152_1": "Oḷārikānanti uparimaggavajjhe kilese upādāya vuttaṁ.",
  "anya-e0103n1:152_2": "Aññathā dassanena pahātabbāpi dutiyamaggavajjhehi oḷārikā.",
  "anya-e0103n1:152_3": "Aṇusahagatānanti aṇubhūtānaṁ,",
  "anya-e0103n1:152_4": "idaṁ heṭṭhimamaggavajjhe upādāya vuttaṁ.",
  "anya-e0103n1:152_5": "Sabbakilesānanti avasiṭṭhasabbakilesānaṁ.",
  "anya-e0103n1:152_6": "Na hi paṭhamamaggādīhi pahīnā kilesā puna pahīyanti.",
  "anya-e0103n1:153_0": "‘‘Cittassaavippaṭisārāya saṁvattantī’’tiādīsu saṁvaro avippaṭisāratthāya.",
  "anya-e0103n1:153_1": "‘‘Avippaṭisāratthāni kho, ānanda,",
  "anya-e0103n1:153_2": "kusalāni sīlānī’’ti (a. ni.",
  "anya-e0103n1:153_3": "10.1) vacanato cetaso avippaṭisāratthāya bhavanti.",
  "anya-e0103n1:153_4": "Avippaṭisāro pāmojjatthāya.",
  "anya-e0103n1:153_5": "‘‘Yoniso manasi karoto pāmojjaṁ jāyatī’’ti (dī. ni.",
  "anya-e0103n1:153_6": "3.359) vacanato pāmojjāya saṁvattanti.",
  "anya-e0103n1:153_7": "Pāmojjaṁ pītiyā.",
  "anya-e0103n1:153_8": "‘‘Pamuditassa pīti jāyatī’’ti (dī. ni. 1.466; 3.359; a. ni. 3.96; 6.10;",
  "anya-e0103n1:153_9": "11.12) vacanato pītiyā saṁvattanti.",
  "anya-e0103n1:153_10": "Pīti passaddhatthāya.",
  "anya-e0103n1:153_11": "‘‘Pītimanassa kāyo passambhatī’’ti (dī. ni. 1.466; 3.359; a. ni. 3.96; 6.10;",
  "anya-e0103n1:153_12": "11.12) vacanato passaddhiyā saṁvattanti.",
  "anya-e0103n1:153_13": "Passaddhi sukhatthāya.",
  "anya-e0103n1:153_14": "‘‘Passaddhakāyo sukhaṁ vedetī’’ti (dī. ni. 1.466; 3.359; a. ni. 3.96; 6.10;",
  "anya-e0103n1:153_15": "11.12) vacanato somanassāya saṁvattantīti.",
  "anya-e0103n1:153_16": "‘‘Sukhatthāya sukhaṁ vedetī’’ti cettha somanassaṁ ‘‘sukha’’nti vuttaṁ.",
  "anya-e0103n1:153_17": "Āsevanāyāti samādhissa āsevanāya.",
  "anya-e0103n1:153_18": "Nirāmise hi sukhe siddhe ‘‘sukhino cittaṁ samādhiyatī’’ti (dī. ni. 1.466; 3.359; a. ni. 3.96; 6.10;",
  "anya-e0103n1:153_19": "11.12) vacanato samādhi siddhoyeva hoti,",
  "anya-e0103n1:153_20": "tasmā samādhissa āsevanāya paguṇabalavabhāvāya saṁvattantīti attho.",
  "anya-e0103n1:153_21": "Bhāvanāyāti tasseva samādhissa vaḍḍhiyā.",
  "anya-e0103n1:153_22": "Bahulīkammāyāti punappunaṁ kiriyāya.",
  "anya-e0103n1:153_23": "Alaṅkārāyāti tasseva samādhissa pasādhanabhūtasaddhindriyādinipphattiyā alaṅkārāya saṁvattanti.",
  "anya-e0103n1:153_24": "Parikkhārāyāti avippaṭisārādikassa samādhisambhārassa siddhiyā tasseva samādhissa parikkhārāya saṁvattanti.",
  "anya-e0103n1:153_25": "Sambhārattho hi idha parikkhāra-saddo.",
  "anya-e0103n1:153_26": "‘‘Ye ca kho ime pabbajitena jīvitaparikkhārā samudānetabbā’’tiādīsu (ma. ni.",
  "anya-e0103n1:153_27": "1.191) viya sambhāroti ca paccayo veditabbo.",
  "anya-e0103n1:153_28": "Kāmañcāyaṁ parikkhāra-saddo ‘‘ratho sīlaparikkhāro’’tiādīsu (saṁ. ni.",
  "anya-e0103n1:153_29": "5.4) alaṅkārattho.",
  "anya-e0103n1:153_30": "‘‘Sattahi nagaraparikkhārehi suparikkhattaṁ hotī’’tiādīsu (a. ni.",
  "anya-e0103n1:153_31": "7.67) parivārattho vutto.",
  "anya-e0103n1:153_32": "Idha pana alaṅkāraparivārānaṁ visuṁ gahitattā ‘‘sambhārattho’’ti vuttaṁ .",
  "anya-e0103n1:153_33": "Parivārāyāti mūlakāraṇabhāveneva samādhissa parivārabhūtasativīriyādidhammavisesasādhanena parivārasampattiyā saṁvattanti.",
  "anya-e0103n1:153_34": "Pāripūriyāti vasībhāvasampāpanena,",
  "anya-e0103n1:153_35": "vipassanāya padaṭṭhānabhāvāpādanena ca paripuṇṇabhāvasādhanato samādhissa pāripūriyā saṁvattanti.",
  "anya-e0103n1:154_0": "Evaṁ suparisuddhasīlamūlakaṁ sabbākāraparipūraṁ samādhiṁ dassetvā idāni ‘‘samāhito pajānāti passati,",
  "anya-e0103n1:154_1": "yathābhūtaṁ jānaṁ passaṁ nibbindati,",
  "anya-e0103n1:154_2": "nibbindaṁ virajjati ,",
  "anya-e0103n1:154_3": "virāgā vimuccatī’’ti (a. ni. 10.2; sa. ni.",
  "anya-e0103n1:154_4": "3.14) vacanato sīlamūlakāni samādhipadaṭṭhānāni payojanāni dassetuṁ ‘‘ekantanibbidāyā’’tiādi vuttaṁ.",
  "anya-e0103n1:154_5": "Nibbidāya hi dassitāya tassā padaṭṭhānabhūtaṁ yathābhūtañāṇadassanaṁ dassitameva hoti,",
  "anya-e0103n1:154_6": "tasmiṁ asati nibbidāya asijjhanato.",
  "anya-e0103n1:154_7": "Nibbidādayo atthato vibhattā eva.",
  "anya-e0103n1:154_8": "Yathābhūtañāṇadassananti panettha sappaccayanāmarūpadassanaṁ adhippetaṁ.",
  "anya-e0103n1:154_9": "Evamettha amatamahānibbānapariyosānaṁ sīlassa payojanaṁ dassitanti veditabbaṁ.",
  "anya-e0103n1:155_0": "Idāni pahānādīsu sīlatthaṁ dassetuṁ ‘‘ettha cā’’tiādi āraddhaṁ.",
  "anya-e0103n1:155_1": "Tattha pajahanaṁ anuppādanirodho pahānanti tassa bhāvasādhanataṁ sandhāya ‘‘pahānanti koci dhammo nāma natthī’’ti vuttaṁ.",
  "anya-e0103n1:155_2": "Yathā panassa dhammabhāvo sambhavati,",
  "anya-e0103n1:155_3": "tathā heṭṭhā saṁvaṇṇitameva.",
  "anya-e0103n1:155_4": "Evaṁ hissa sīlabhāvo suṭṭhu yujjati.",
  "anya-e0103n1:155_5": "Taṁ taṁ pahānanti ‘‘pāṇātipātassa pahānaṁ,",
  "anya-e0103n1:155_6": "adinnādānassa pahāna’’nti evaṁ vuttaṁ taṁ taṁ pahānaṁ.",
  "anya-e0103n1:155_7": "Tassa tassa kusaladhammassāti pāṇātipātassa pahānaṁ mettādikusaladhammassa,",
  "anya-e0103n1:155_8": "adinnādānassa pahānaṁ cāgādikusaladhammassāti evaṁ tassa tassa kusaladhammassa.",
  "anya-e0103n1:155_9": "Patiṭṭhānaṭṭhenāti patiṭṭhānabhāvena.",
  "anya-e0103n1:155_10": "Pahānaṁ hi tasmiṁ sati hoti,",
  "anya-e0103n1:155_11": "asati na hoti,",
  "anya-e0103n1:155_12": "tassa ‘‘patiṭṭhāna’’nti vattabbataṁ labhatīti katvā yasmiṁ santāne pāṇātipātādayo tassa pakampahetavoti",
  "anya-e0103n1:155_13": "tappahānaṁ vikampābhāvakaraṇena ca samādhānaṁ vuttaṁ.",
  "anya-e0103n1:155_14": "Evaṁ sesapahānesupi vattabbaṁ.",
  "anya-e0103n1:155_15": "Samādhānaṁ saṇṭhapanaṁ,",
  "anya-e0103n1:155_16": "saṁyamanaṁ vā.",
  "anya-e0103n1:155_17": "Itare cattāroti veramaṇiādayo cattāro dhammā na pahānaṁ viya vohāramattanti adhippāyo.",
  "anya-e0103n1:155_18": "Tato tatoti tamhā tamhā pāṇātipātādito.",
  "anya-e0103n1:155_19": "Tassa tassāti pāṇātipātādikassa saṁvaraṇavasena,",
  "anya-e0103n1:155_20": "tassa tassa vā saṁvarassa vasena.",
  "anya-e0103n1:155_21": "Tadubhayasampayuttacetanāvasenāti veramaṇīhi,",
  "anya-e0103n1:155_22": "saṁvaradhammehi ca sampayuttāya cetanāya vasena.",
  "anya-e0103n1:155_23": "Taṁ taṁ avītikkamantassāti taṁ taṁ pāṇātipātādiṁ avītikkamantassa puggalassa,",
  "anya-e0103n1:155_24": "dhammasamūhassa vā vasena cetaso pavattisabbhāvaṁ sandhāya vuttā.",
  "anya-e0103n1:155_25": "Tasmā ekakkhaṇepi labbhantīti adhippāyo.",
  "anya-e0103n1:156_0": "Sīlasaṁkilesavodānavaṇṇanā",
  "anya-e0103n1:157_0": "21.",
  "anya-e0103n1:157_1": "Saṁkilissati tenāti saṁkileso.",
  "anya-e0103n1:157_2": "Ko pana soti āha ‘‘khaṇḍādibhāvo sīlassa saṁkileso’’ti.",
  "anya-e0103n1:157_3": "Vodāyati visujjhati etenāti vodānaṁ,",
  "anya-e0103n1:157_4": "akhaṇḍādibhāvo.",
  "anya-e0103n1:157_5": "Lābhayasādīti ādi-saddena ñātiaṅgajīvitādīnaṁ saṅgaho.",
  "anya-e0103n1:157_6": "Sattasu āpattikkhandhesu ādimhi vā ante vā vemajjheti ca idaṁ tesaṁ uddesādipāḷivasena vuttaṁ.",
  "anya-e0103n1:157_7": "Na hi añño koci āpattikkhandhānaṁ anukkamo atthi.",
  "anya-e0103n1:157_8": "Khaṇḍanti khaṇḍavantaṁ,",
  "anya-e0103n1:157_9": "khaṇḍitaṁ vā.",
  "anya-e0103n1:157_10": "Chiddanti etthāpi eseva nayo.",
  "anya-e0103n1:157_11": "Pariyante chinnasāṭako viyāti vatthante,",
  "anya-e0103n1:157_12": "dasante vā chinnavatthaṁ viya.",
  "anya-e0103n1:158_0": "Evanti idāni vuccamānākārena.",
  "anya-e0103n1:158_1": "Methunasaṁyogavasenāti rāgapariyuṭṭhānena sadisabhāvāpattiyā mithunānaṁ idanti methunaṁ,",
  "anya-e0103n1:158_2": "nibandhanaṁ.",
  "anya-e0103n1:158_3": "Methunavasena samāyogo methunasaṁyogo.",
  "anya-e0103n1:158_4": "Idha pana methunasaṁyogo viyāti methunasaṁyogo,",
  "anya-e0103n1:158_5": "tassa vasena.",
  "anya-e0103n1:158_6": "Idhāti imasmiṁ loke.",
  "anya-e0103n1:158_7": "Ekaccoti eko.",
  "anya-e0103n1:158_8": "Samaṇo vā brāhmaṇo vāti pabbajjāmattena samaṇo vā jātimattena brāhmaṇo vā.",
  "anya-e0103n1:158_9": "Dvayaṁdvayasamāpattinti dvīhi dvīhi samāpajjitabbaṁ,",
  "anya-e0103n1:158_10": "methunanti attho.",
  "anya-e0103n1:158_11": "Na heva kho samāpajjatīti sambandho.",
  "anya-e0103n1:158_12": "Ucchādanaṁ ubbattanaṁ.",
  "anya-e0103n1:158_13": "Sambāhanaṁ parimaddanaṁ.",
  "anya-e0103n1:158_14": "Sādiyatīti adhivāseti.",
  "anya-e0103n1:158_15": "Tadassādetīti taṁ ucchādanādiṁ abhiramati.",
  "anya-e0103n1:158_16": "Nikāmetīti icchati.",
  "anya-e0103n1:158_17": "Vittinti tuṭṭhiṁ.",
  "anya-e0103n1:158_18": "Idampi khoti ettha idanti yathāvuttaṁ sādiyanādiṁ khaṇḍabhāvādivasena ekaṁ katvā vuttaṁ.",
  "anya-e0103n1:158_19": "Pi-saddo vakkhamānaṁ upādāya samuccayattho.",
  "anya-e0103n1:158_20": "Kho-saddo avadhāraṇattho.",
  "anya-e0103n1:158_21": "Idaṁ vuttaṁ hoti –",
  "anya-e0103n1:158_22": "yadetaṁ brahmacārīpaṭiññassa asatipi dvayaṁdvayasamāpattiyaṁ mātugāmassa ucchādananhāpanasambāhanasādiyanādi,",
  "anya-e0103n1:158_23": "idampi ekaṁsena tassa brahmacariyassa khaṇḍādibhāvāpādanato khaṇḍampi chiddampi sabalampi kammāsampīti.",
  "anya-e0103n1:158_24": "Evaṁ pana khaṇḍādibhāvāpattiyā so aparisuddhaṁ brahmacariyaṁ carati,",
  "anya-e0103n1:158_25": "na parisuddhaṁ,",
  "anya-e0103n1:158_26": "saṁyutto methunasaṁyogena,",
  "anya-e0103n1:158_27": "na visaṁyutto.",
  "anya-e0103n1:158_28": "Tato cassa na jātiādīhi parimuttīti dassento ‘‘ayaṁ vuccatī’’tiādimāha.",
  "anya-e0103n1:159_0": "Sañjagghatīti kilesavasena mahāhasitaṁ hasati.",
  "anya-e0103n1:159_1": "Saṁkīḷatīti kāyasaṁsaggavasena kīḷati.",
  "anya-e0103n1:159_2": "Saṁkelāyatīti sabbaso mātugāmaṁ kelāyanto viharati.",
  "anya-e0103n1:159_3": "Cakkhunāti attano cakkhunā.",
  "anya-e0103n1:159_4": "Cakkhunti mātugāmassa cakkhuṁ.",
  "anya-e0103n1:159_5": "Upanijjhāyatīti upecca nijjhāyati oloketi.",
  "anya-e0103n1:159_6": "Tirokuṭṭāti kuṭṭassa parato.",
  "anya-e0103n1:159_7": "Tathā tiropākārā.",
  "anya-e0103n1:159_8": "Mattikāmayā bhitti kuṭṭaṁ,",
  "anya-e0103n1:159_9": "iṭṭhakāmayā pākāroti vadanti.",
  "anya-e0103n1:159_10": "Yā kāci vā bhitti porisato diyaḍḍharatanuccappamāṇā kuṭṭaṁ,",
  "anya-e0103n1:159_11": "kuṭṭato adhiko pākāro.",
  "anya-e0103n1:160_0": "Assāti brahmacārīpaṭiññassa.",
  "anya-e0103n1:160_1": "Pubbeti vatasamādānato pubbe.",
  "anya-e0103n1:160_2": "Kāmaguṇehīti kāmakoṭṭhāsehi.",
  "anya-e0103n1:160_3": "Samappitanti suṭṭhu appitaṁ sahitaṁ.",
  "anya-e0103n1:160_4": "Samaṅgībhūtanti samannāgataṁ.",
  "anya-e0103n1:160_5": "Paricārayamānanti kīḷantaṁ,",
  "anya-e0103n1:160_6": "upaṭṭhahiyamānaṁ vā.",
  "anya-e0103n1:160_7": "Paṇidhāyāti patthetvā.",
  "anya-e0103n1:160_8": "Sīlenātiādīsu yamaniyamādisamādānavasena sīlaṁ.",
  "anya-e0103n1:160_9": "Avītikkamavasena vataṁ.",
  "anya-e0103n1:160_10": "Ubhayampi sīlaṁ.",
  "anya-e0103n1:160_11": "Dukkaracariyavasena pavattitaṁ vataṁ.",
  "anya-e0103n1:160_12": "Taṁtaṁakiccasammatato vā nivattilakkhaṇaṁ sīlaṁ.",
  "anya-e0103n1:160_13": "Taṁtaṁsamādānavato vesabhojanakiccakaraṇādivisesapaṭipatti vataṁ.",
  "anya-e0103n1:160_14": "Sabbathāpi dukkaracariyā tapo.",
  "anya-e0103n1:160_15": "Methunavirati brahmacariyaṁ.",
  "anya-e0103n1:161_0": "Sabbasoti anavasesato,",
  "anya-e0103n1:161_1": "sabbesaṁ vā.",
  "anya-e0103n1:161_2": "Abhedenāti avītikkamena.",
  "anya-e0103n1:161_3": "Aparāya ca pāpadhammānaṁ anuppattiyā,",
  "anya-e0103n1:161_4": "guṇānaṁ uppattiyā saṅgahitoti yojanā.",
  "anya-e0103n1:161_5": "Tattha kujjhanalakkhaṇo kodho.",
  "anya-e0103n1:161_6": "Upanandhanalakkhaṇo upanāho.",
  "anya-e0103n1:161_7": "Paresaṁ guṇamakkhanalakkhaṇo makkho.",
  "anya-e0103n1:161_8": "Yugaggāhalakkhaṇo paḷāso.",
  "anya-e0103n1:161_9": "Parasampattiusūyanalakkhaṇā issā.",
  "anya-e0103n1:161_10": "Attasampattinigūhanalakkhaṇaṁ macchariyaṁ.",
  "anya-e0103n1:161_11": "Santadosapaṭicchādanalakkhaṇā māyā.",
  "anya-e0103n1:161_12": "Asantaguṇasambhāvanalakkhaṇaṁ sāṭheyyaṁ.",
  "anya-e0103n1:161_13": "Cittassa thaddhabhāvalakkhaṇo thambho.",
  "anya-e0103n1:161_14": "Karaṇuttariyalakkhaṇo sārambho.",
  "anya-e0103n1:161_15": "Unnatilakkhaṇo māno.",
  "anya-e0103n1:161_16": "Abbhunnatilakkhaṇo atimāno.",
  "anya-e0103n1:161_17": "Majjanalakkhaṇo mado.",
  "anya-e0103n1:161_18": "Cittavosaggalakkhaṇo pamādo.",
  "anya-e0103n1:161_19": "Ādi-saddena lobhamohaviparītamanasikārādīnaṁ saṅgaho.",
  "anya-e0103n1:162_0": "Idāni ‘‘akhaṇḍādibhāvo panā’’tiādinā vuttamevatthaṁ pākaṭataraṁ kātuṁ ‘‘yāni hī’’tiādimāha.",
  "anya-e0103n1:162_1": "Tattha anupahatānīti anupaddutāni.",
  "anya-e0103n1:162_2": "Vivaṭṭūpanissayatāya taṇhādāsabyato mocanena bhujissabhāvakaraṇaṁ.",
  "anya-e0103n1:162_3": "Aviññūnaṁ appamāṇattā vuttaṁ ‘‘viññūhi pasatthattā’’ti.",
  "anya-e0103n1:162_4": "Samādhisaṁvattanaṁ vā etesaṁ payojanaṁ,",
  "anya-e0103n1:162_5": "samādhisaṁvattane vā niyuttānīti samādhisaṁvattanikāni.",
  "anya-e0103n1:162_6": "Niddānena sassasampatti viya paṭipakkhavigamena sīlasampadā,",
  "anya-e0103n1:162_7": "sā ca tattha sati dosadassaneti āha ‘‘sīlavipattiyā ca ādīnavadassanenā’’ti.",
  "anya-e0103n1:162_8": "Nisammakārīnaṁ payojanagarukatāya diṭṭhaguṇeyeva sammāpaṭipattīti vuttaṁ ‘‘sīlasampattiyā ca ānisaṁsadassanenā’’ti.",
  "anya-e0103n1:163_0": "Tattha sīlavipattiyā ādīnavo sīlasampadāya heṭṭhā dassitaānisaṁsapaṭipakkhato veditabbo,",
  "anya-e0103n1:163_1": "taṁ suviññeyyanti avitthāretvā pakārantarehi dassetuṁ ‘‘apicā’’ti āraddhaṁ.",
  "anya-e0103n1:163_2": "Tattha yathā sīlasampadā sattānaṁ manuññabhāvakāraṇaṁ,",
  "anya-e0103n1:163_3": "evaṁ sīlavipatti amanuññabhāvakāraṇanti āha ‘‘dussīlo…pe…",
  "anya-e0103n1:163_4": "devamanussāna’’nti.",
  "anya-e0103n1:163_5": "Ananusāsanīyo jigucchitabbato.",
  "anya-e0103n1:163_6": "Dukkhitoti sañjātadukkho.",
  "anya-e0103n1:163_7": "Vippaṭisārīti ‘‘akataṁ vata me kalyāṇa’’ntiādinā paccānutāpī.",
  "anya-e0103n1:163_8": "Dubbaṇṇoti guṇavaṇṇena,",
  "anya-e0103n1:163_9": "kāyavaṇṇena ca virahito.",
  "anya-e0103n1:163_10": "Assāti dussīlassa.",
  "anya-e0103n1:163_11": "Samphassitānaṁ dukkho dukkhāvaho samphasso etassāti dukkhasamphasso.",
  "anya-e0103n1:163_12": "Guṇānubhāvābhāvato appaṁ agghatīti appaggho.",
  "anya-e0103n1:163_13": "Anekavassagaṇikagūthakūpo viyāti anekavassasamūhe sañcitukkārāvāṭo viya.",
  "anya-e0103n1:163_14": "Dubbisodhano sodhetuṁ asakkuṇeyyo.",
  "anya-e0103n1:163_15": "Chavālātaṁ chavaḍāhe santajjanummukkaṁ.",
  "anya-e0103n1:163_16": "Ubhato paribāhiroti sāmaññato,",
  "anya-e0103n1:163_17": "gihibhogato ca parihīno.",
  "anya-e0103n1:163_18": "Sabbesaṁ verī,",
  "anya-e0103n1:163_19": "sabbe vā verī etassāti sabbaverī,",
  "anya-e0103n1:163_20": "so eva sabbaveriko, puriso.",
  "anya-e0103n1:163_21": "Saṁvāsaṁ nārahatīti asaṁvāsāraho.",
  "anya-e0103n1:163_22": "Saddhammeti paṭipattisaddhamme,",
  "anya-e0103n1:163_23": "paṭivedhasaddhamme ca.",
  "anya-e0103n1:164_0": "‘‘Aggikkhandhapariyāye vuttadukkhabhāgitāyā’’ti saṅkhepena vuttamatthaṁ vitthārato dassetuṁ ‘‘dussīlānañhī’’tiādi āraddhaṁ.",
  "anya-e0103n1:164_1": "Pañcakāmaguṇaparibhogasukhe,",
  "anya-e0103n1:164_2": "parehi kayiramānavandanamānanādisukhe ca assādena gadhitacittā pañcakāma…pe…",
  "anya-e0103n1:164_3": "gadhitacittā, tesaṁ.",
  "anya-e0103n1:164_4": "Te yathāvuttasukhassādā paccayā etassāti tappaccayaṁ.",
  "anya-e0103n1:164_5": "Dukkhanti sambandho.",
  "anya-e0103n1:165_0": "Passatha noti passatha nu,",
  "anya-e0103n1:165_1": "api passatha.",
  "anya-e0103n1:165_2": "Mahantanti vipulaṁ.",
  "anya-e0103n1:165_3": "Aggikkhandhanti aggisamūhaṁ.",
  "anya-e0103n1:165_4": "Ādittanti padittaṁ.",
  "anya-e0103n1:165_5": "Sampajjalitanti samantato pajjalitaṁ acchivipphuliṅgāni muccantaṁ.",
  "anya-e0103n1:165_6": "Sajotibhūtanti sapabhaṁ samantato uṭṭhitāhi jālāhi ekappabhāsamudayabhūtaṁ.",
  "anya-e0103n1:165_7": "Taṁ kiṁ maññathāti taṁ idāni mayā vuccamānamatthaṁ kiṁ maññathāti anumatigahaṇatthaṁ pucchati.",
  "anya-e0103n1:165_8": "Āliṅgetvāti upagūhitvā.",
  "anya-e0103n1:165_9": "Upanisīdeyyāti teneva āliṅganena upecca nisīdeyya.",
  "anya-e0103n1:165_10": "Yadatthamettha satthā aggikkhandhāliṅganaṁ,",
  "anya-e0103n1:165_11": "kaññāliṅganañca ānesi,",
  "anya-e0103n1:165_12": "tamatthaṁ vibhāvetuṁ ‘‘ārocayāmī’’tiādimāha .",
  "anya-e0103n1:165_13": "Tattha ārocayāmīti āmantemi.",
  "anya-e0103n1:165_14": "Voti tumhe.",
  "anya-e0103n1:165_15": "Paṭivedayāmīti pabodhemi.",
  "anya-e0103n1:165_16": "Dussīlassāti nissīlassa sīlavirahitassa.",
  "anya-e0103n1:165_17": "Pāpadhammassāti dussīlattā eva hīnajjhāsayatāya lāmakasabhāvassa.",
  "anya-e0103n1:165_18": "Asucisaṅkassarasamācārassāti aparisuddhakāyasamācārāditāya asucissa hutvā saṅkāya saritabbasamācārassa.",
  "anya-e0103n1:165_19": "Dussīlo hi kiñcideva asāruppaṁ disvā ‘‘idaṁ asukena kataṁ bhavissatī’’ti paresaṁ āsaṅkanīyova hoti,",
  "anya-e0103n1:165_20": "kenacideva vā karaṇīyena mantayante bhikkhū disvā ‘‘kacci nu kho ime mayā kataṁ kammaṁ jānitvā mantentī’’ti attanoyeva saṅkāya saritabbasamācāroti.",
  "anya-e0103n1:165_21": "Paṭicchannakammantassāti lajjitabbatāya paṭicchādetabbakammantassa.",
  "anya-e0103n1:165_22": "Assamaṇassāti na samaṇassa.",
  "anya-e0103n1:165_23": "Salākaggahaṇādīsu ‘‘ahampi samaṇo’’ti micchāpaṭiññāya samaṇapaṭiññassa.",
  "anya-e0103n1:165_24": "Aseṭṭhacāritāya abrahmacārissa.",
  "anya-e0103n1:165_25": "Uposathādīsu ‘‘ahampi brahmacārī’’ti micchāpaṭiññāya brahmacāripaṭiññassa.",
  "anya-e0103n1:165_26": "Pūtinā kammena sīlavipattiyā anto anupaviṭṭhattā antopūtikassa.",
  "anya-e0103n1:165_27": "Chahi dvārehi rāgādikilesānuvassanena tintattā avassutassa.",
  "anya-e0103n1:165_28": "Sañjātarāgādikacavarattā,",
  "anya-e0103n1:165_29": "sīlavantehi chaḍḍetabbattā ca kasambujātassa.",
  "anya-e0103n1:165_30": "Aggikkhandhūpamāya hīnūpamabhūtāyāti attho.",
  "anya-e0103n1:165_31": "Tenāha bhagavā –",
  "anya-e0103n1:165_32": "‘‘etadeva tassa vara’’nti.",
  "anya-e0103n1:165_33": "Bhagavā dukkhaṁ dassetvā dukkhaṁ dassetīti sambandho.",
  "anya-e0103n1:166_0": "Vāḷarajjuyāti vāḷehi katarajjuyā.",
  "anya-e0103n1:166_1": "Sā hi kharatarā hoti.",
  "anya-e0103n1:166_2": "Ghaṁseyyāti padhaṁsanavasena ghaṁseyya.",
  "anya-e0103n1:166_3": "Teladhotāyāti telena nisitāya.",
  "anya-e0103n1:166_4": "Paccorasminti patiurasmiṁ urābhimukhaṁ,",
  "anya-e0103n1:166_5": "uramajjheti adhippāyo.",
  "anya-e0103n1:166_6": "Ayosaṅkunāti saṇḍāsena.",
  "anya-e0103n1:166_7": "Pheṇuddehakanti pheṇaṁ uddehetvā,",
  "anya-e0103n1:166_8": "anekavāraṁ pheṇaṁ uṭṭhapetvāti attho.",
  "anya-e0103n1:167_0": "Aggikkhandhāliṅganadukkhatopi adhimattadukkhatāya kaṭukabhūtaṁ dukkhaṁ phalaṁ etassāti aggikkhandhāliṅganadukkhādhikadukkhakaṭukaphalaṁ.",
  "anya-e0103n1:167_1": "Kāmasukhaṁ avijahato bhinnasīlassa dussīlassa kuto tassa sukhaṁ natthevāti adhippāyo.",
  "anya-e0103n1:167_2": "Sādaneti sādiyane.",
  "anya-e0103n1:167_3": "Yanti añjalikammasādanaṁ.",
  "anya-e0103n1:167_4": "Asīlinoti dussīlassa.",
  "anya-e0103n1:167_5": "Upahatanti sīlabyasanena upaddutaṁ.",
  "anya-e0103n1:167_6": "Khatanti kusalamūlānaṁ khaṇanena khataṁ,",
  "anya-e0103n1:167_7": "khaṇitaṁ vā guṇaṁ sarīreti adhippāyo.",
  "anya-e0103n1:167_8": "Sabbabhayehīti attānuvādādisabbabhayehi.",
  "anya-e0103n1:167_9": "Upacārajjhānaṁ upādāya sabbehi adhigamasukhehi.",
  "anya-e0103n1:168_0": "Vuttappakāraviparītatoti sīlavipattiyaṁ vuttākārapaṭipakkhato ‘‘manāpo hoti devamanussāna’’ntiādinā.",
  "anya-e0103n1:168_1": "Kāyagandhopi pāmojjaṁ,",
  "anya-e0103n1:168_2": "sīlavantassa bhikkhuno.",
  "anya-e0103n1:168_3": "Karoti api devānanti ettha ‘‘gandho isīnaṁ ciradikkhitāna’’ntiādikā (jā.",
  "anya-e0103n1:168_4": "2.17.55) gāthā vitthāretabbā.",
  "anya-e0103n1:168_5": "Avighātīti appaṭighātī.",
  "anya-e0103n1:168_6": "Vadhabandhādiparikilesā diṭṭhadhammikā āsavā upaddavā.",
  "anya-e0103n1:168_7": "Samparāyikadukkhānaṁ mūlaṁ nāma dussīlyaṁ.",
  "anya-e0103n1:168_8": "Antamatikkantaṁ accantaṁ,",
  "anya-e0103n1:168_9": "accantaṁ santā accantasantā kilesapariḷāhasaṅkhātadarathānaṁ abhāvena sabbadā santā.",
  "anya-e0103n1:168_10": "Ubbijjitvāti ñāṇutrāsena uttasitvā.",
  "anya-e0103n1:168_11": "Vodāpetabbanti visodhetabbaṁ.",
  "anya-e0103n1:169_0": "Sīlaniddesavaṇṇanā niṭṭhitā.",
  "anya-e0103n1:170_0": "Iti paṭhamaparicchedavaṇṇanā."
}