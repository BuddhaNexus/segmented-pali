{
  "tika-vin02t22:0_0": "3. Samuccayakkhandhakaṁ",
  "tika-vin02t22:1_0": "Sukkavissaṭṭhikathāvaṇṇanā",
  "tika-vin02t22:2_0": "97.",
  "tika-vin02t22:2_1": "Samuccayakkhandhake vuttanayena vattaṁ samādātabbanti pārivāsikakkhandhakavaṇṇanāyaṁ vuttanayena dvīhi padehi ekena vā samādātabbaṁ.",
  "tika-vin02t22:2_2": "Vediyāmīti cittena sampaṭicchitvā sukhaṁ anubhavāmi,",
  "tika-vin02t22:2_3": "na tappaccayā ahaṁ dukkhitoti adhippāyo.",
  "tika-vin02t22:2_4": "Vuttanayeneva saṅghamajjhe nikkhipitabbanti pārivāsikakkhandhake vuttanayena ‘‘mānattaṁ nikkhipāmi,",
  "tika-vin02t22:2_5": "vattaṁ nikkhipāmī’’ti imehi dvīhi ekena vā nikkhipitabbaṁ.",
  "tika-vin02t22:2_6": "Tassa ārocetvā nikkhipitabbanti anārocanena vattabhedadukkaṭaparimocanatthaṁ vuttaṁ.",
  "tika-vin02t22:2_7": "Dve leḍḍupāte atikkamitvāti bhikkhūnaṁ sajjhāyanasaddasavanūpacāravijahanatthaṁ vuttaṁ,",
  "tika-vin02t22:2_8": "mahāmaggato okkammāti maggappaṭipannabhikkhūnaṁ upacāravijahanatthaṁ,",
  "tika-vin02t22:2_9": "gumbena vā vatiyā vā paṭicchannaṭṭhāneti dassanūpacāravijahanatthaṁ.",
  "tika-vin02t22:2_10": "Anikkhittavattena antoupacāragatānaṁ sabbesampi ārocetabbattā ‘‘ayaṁ nikkhittavattassa parihāro’’ti vuttaṁ.",
  "tika-vin02t22:2_11": "Tattha nikkhittavattassāti vattaṁ nikkhipitvā parivasantassāti attho.",
  "tika-vin02t22:2_12": "Ayaṁ panettha therassa adhippāyo –",
  "tika-vin02t22:2_13": "vattaṁ nikkhipitvā parivasantassa upacāragatānaṁ sabbesaṁ ārocanakiccaṁ natthi,",
  "tika-vin02t22:2_14": "diṭṭharūpānaṁ sutasaddānaṁ ārocetabbaṁ,",
  "tika-vin02t22:2_15": "adiṭṭhaasutānampi antodvādasahatthagatānaṁ ārocetabbaṁ.",
  "tika-vin02t22:2_16": "Idaṁ vattaṁ nikkhipitvā parivasantassa lakkhaṇanti.",
  "tika-vin02t22:3_0": "Parivāsakathāvaṇṇanā",
  "tika-vin02t22:4_0": "102.",
  "tika-vin02t22:4_1": "‘‘Satiyeva antarāye antarāyikasaññī chādeti,",
  "tika-vin02t22:4_2": "acchannā hoti.",
  "tika-vin02t22:4_3": "Antarāyikassa pana anantarāyikasaññāya chādayato acchannāvā’’tipi pāṭho.",
  "tika-vin02t22:4_4": "Averīti hitakāmo.",
  "tika-vin02t22:4_5": "Uddhaste aruṇeti uṭṭhite aruṇe.",
  "tika-vin02t22:4_6": "Suddhassa santiketi sabhāgasaṅghādisesaṁ anāpannassa santike.",
  "tika-vin02t22:4_7": "Vatthunti asucimocanādivītikkamaṁ.",
  "tika-vin02t22:5_0": "Sukkavissaṭṭhītivatthu ceva gottañcāti sukkavissaṭṭhīti idaṁ asucimocanalakkhaṇassa vītikkamassa pakāsanato vatthu ceva hoti,",
  "tika-vin02t22:5_1": "sajātiyasādhāraṇavijātiyavinivattasabhāvāya sukkavissaṭṭhiyā eva pakāsanato gottañca hotīti attho.",
  "tika-vin02t22:5_2": "Gaṁ tāyatīti hi gottaṁ.",
  "tika-vin02t22:5_3": "Saṅghādisesotināmañceva āpatti cāti saṅghādisesoti tena tena vītikkamena āpannassa āpattinikāyassa nāmappakāsanato",
  "tika-vin02t22:5_4": "nāmañceva hoti āpattisabhāgattā āpatti ca.",
  "tika-vin02t22:6_0": "Tadanurūpaṁ kammavācaṁ katvā mānattaṁ dātabbanti –",
  "tika-vin02t22:7_0": "‘‘Suṇātu me, bhante, saṅgho,",
  "tika-vin02t22:7_1": "ayaṁ itthannāmo bhikkhu ekaṁ āpattiṁ āpajji sañcetanikaṁ sukkavissaṭṭhiṁ ekāhapaṭicchannaṁ,",
  "tika-vin02t22:7_2": "so saṅghaṁ ekissā āpattiyā sañcetanikāya sukkavissaṭṭhiyā ekāhapaṭicchannāya ekāhaparivāsaṁ yāci.",
  "tika-vin02t22:7_3": "Saṅgho itthannāmassa bhikkhuno ekissā āpattiyā sañcetanikāya sukkavissaṭṭhiyā ekāhapaṭicchannāya ekāhaparivāsaṁ adāsi.",
  "tika-vin02t22:7_4": "So parivutthaparivāso.",
  "tika-vin02t22:7_5": "Ayaṁ itthannāmo bhikkhu ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ,",
  "tika-vin02t22:7_6": "so saṅghaṁ tāsaṁ āpattīnaṁ sañcetanikānaṁ sukkavissaṭṭhīnaṁ paṭicchannāya ca appaṭicchannāya ca chārattaṁ mānattaṁ yācati.",
  "tika-vin02t22:7_7": "Yadi saṅghassa pattakallaṁ,",
  "tika-vin02t22:7_8": "saṅgho itthannāmassa bhikkhuno dvinnaṁ āpattīnaṁ sañcetanikānaṁ sukkavissaṭṭhīnaṁ paṭicchannāya ca appaṭicchannāya ca chārattaṁ mānattaṁ dadeyya,",
  "tika-vin02t22:7_9": "esā ñatti.",
  "tika-vin02t22:8_0": "Suṇātu me,",
  "tika-vin02t22:8_1": "bhante…pe…",
  "tika-vin02t22:8_2": "so parivutthaparivāso.",
  "tika-vin02t22:8_3": "Ayaṁ itthannāmo bhikkhu ekaṁ āpattiṁ āpajji sañcetanikaṁ sukkavissaṭṭhiṁ appaṭicchannaṁ,",
  "tika-vin02t22:8_4": "so saṅghaṁ tāsaṁ…pe… yācati.",
  "tika-vin02t22:8_5": "Saṅgho itthannāmassa bhikkhuno dvinnaṁ āpattīnaṁ sañcetanikānaṁ sukkavissaṭṭhīnaṁ paṭicchannāya ca appaṭicchannāya ca chārattaṁ mānattaṁ deti.",
  "tika-vin02t22:8_6": "Yassāyasmato khamati itthannāmassa bhikkhuno dvinnaṁ āpattīnaṁ sañcetanikānaṁ sukkavissaṭṭhīnaṁ paṭicchannāya",
  "tika-vin02t22:8_7": "ca appaṭicchannāya ca chārattaṁ mānattassa dānaṁ,",
  "tika-vin02t22:8_8": "so tuṇhassa.",
  "tika-vin02t22:8_9": "Yassa nakkhamati,",
  "tika-vin02t22:8_10": "so bhāseyya.",
  "tika-vin02t22:9_0": "Dutiyampi etamatthaṁ vadāmi…pe… tatiyampi etamatthaṁ vadāmi…pe…",
  "tika-vin02t22:10_0": "Dinnaṁ saṅghena itthannāmassa bhikkhuno dvinnaṁ āpattīnaṁ sañcetanikānaṁ sukkavissaṭṭhīnaṁ paṭicchannāya ca appaṭicchannāya ca chārattaṁ mānattaṁ,",
  "tika-vin02t22:10_1": "khamati saṅghassa,",
  "tika-vin02t22:10_2": "tasmā tuṇhī.",
  "tika-vin02t22:10_3": "Evametaṁ dhārayāmīti –",
  "tika-vin02t22:11_0": "Evaṁ kammavācaṁ katvā mānattaṁ dātabbaṁ.",
  "tika-vin02t22:11_1": "Ciṇṇamānattassa ca imināva nayena kammavācaṁ yojetvā abbhānaṁ kātabbaṁ.",
  "tika-vin02t22:12_0": "Aññasminti suddhantaparivāsavasena āpattivuṭṭhānato aññasmiṁ.",
  "tika-vin02t22:12_1": "Dasasataṁ āpattiyo rattisataṁ chādayitvāti yojetabbaṁ.",
  "tika-vin02t22:13_0": "Parivāsakathāvaṇṇanā niṭṭhitā.",
  "tika-vin02t22:14_0": "Attano sīmaṁ sodhetvā vihārasīmāyāti vihāre baddhasīmameva sandhāya vuttaṁ.",
  "tika-vin02t22:14_1": "Vihārūpacāratopi dve leḍḍupātā atikkamitabbāti bhikkhuvihāraṁ sandhāya vadati gāmūpacārātikkameneva bhikkhunīvihārūpacārātikkamassa siddhattā.",
  "tika-vin02t22:14_2": "Vihārassa cāti bhikkhuvihārassa.",
  "tika-vin02t22:14_3": "Gāmassāti na vuttanti gāmassa upacāraṁ muñcituṁ vaṭṭatīti na vuttaṁ,",
  "tika-vin02t22:14_4": "tasmā gāmūpacārepi vaṭṭatīti adhippāyo.",
  "tika-vin02t22:15_0": "Tattheva ṭhānaṁ paccāsīsantīti bhikkhūnaṁ ṭhānaṁ paccāsīsanti.",
  "tika-vin02t22:15_1": "Parivāsavattādīnanti parivāsanissayapaṭippassaddhiādīnaṁ.",
  "tika-vin02t22:15_2": "Yuttataraṁ dissatīti iminā anikkhittavattabhikkhunā viya bhikkhuniyāpi antoupacārasīmagatānaṁyeva ārocetabbaṁ,",
  "tika-vin02t22:15_3": "na gāme ṭhitānampi gantvā ārocetabbanti dīpeti.",
  "tika-vin02t22:15_4": "Tasmiṁ gāmeti yasmiṁ gāme bhikkhunupassayo hoti,",
  "tika-vin02t22:15_5": "tasmiṁ gāme.",
  "tika-vin02t22:15_6": "Bahi upacārasīmāya ṭhatvāti upacārasīmato bahi ṭhatvā.",
  "tika-vin02t22:15_7": "Sammannitvā dātabbāti ettha sammannitvā dinnāya sahavāsepi ratticchedo na hoti.",
  "tika-vin02t22:16_0": "Paṭicchannaparivāsakathāvaṇṇanā",
  "tika-vin02t22:17_0": "108.Visuṁ mānattaṁ caritabbanti mūlāyapaṭikassanaṁ akatvā visuṁ kammavācāya mānattaṁ gahetvā caritabbaṁ.",
  "tika-vin02t22:18_0": "Sukkavissaṭṭhikathāvaṇṇanā niṭṭhitā.",
  "tika-vin02t22:19_0": "Agghasamodhānaparivāsakathāvaṇṇanā",
  "tika-vin02t22:20_0": "134.Ekāpattimūlakanti ‘‘ekā āpatti ekāhappaṭicchannā,",
  "tika-vin02t22:20_1": "ekā āpatti dvīhappaṭicchannā’’tiādinā vuttanayaṁ sandhāya vadati.",
  "tika-vin02t22:20_2": "Āpattivaḍḍhanakanti ‘‘ekā āpatti ekāhappaṭicchannā,",
  "tika-vin02t22:20_3": "dve āpattiyo dvīhappaṭicchannā’’tiādinā vuttaṁ āpattivaḍḍhanakanayaṁ sandhāya.",
  "tika-vin02t22:21_0": "Dvebhikkhuvāraekādasakādikathāvaṇṇanā",
  "tika-vin02t22:22_0": "181.Thullaccayādīhi missakanti ekavatthumhi pubbabhāge āpannathullaccayadukkaṭehi missakaṁ.",
  "tika-vin02t22:22_1": "Makkhadhammo nāma chādetukāmatā.",
  "tika-vin02t22:23_0": "182.Sambahulā saṅghādisesā āpattiyo āpajjati parimāṇampītiādi jātivasenekavacanaṁ,",
  "tika-vin02t22:23_1": "bhāvanapuṁsakaniddeso vā.",
  "tika-vin02t22:23_2": "Sesamettha pāḷito aṭṭhakathāto ca suviññeyyameva.",
  "tika-vin02t22:24_0": "Samuccayakkhandhakavaṇṇanā niṭṭhitā."
}