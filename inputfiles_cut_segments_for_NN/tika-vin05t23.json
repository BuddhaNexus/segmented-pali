{
  "tika-vin05t23:0_0": "23. Nissayavinicchayakathā",
  "tika-vin05t23:1_0": "151.Nissayoti ettha pana ayaṁ nissayo nāma kena dātabbo,",
  "tika-vin05t23:1_1": "kena na dātabbo,",
  "tika-vin05t23:1_2": "kassa dātabbo,",
  "tika-vin05t23:1_3": "kassa na dātabbo,",
  "tika-vin05t23:1_4": "kathaṁ gahito hoti,",
  "tika-vin05t23:1_5": "kathaṁ paṭippassambhati,",
  "tika-vin05t23:1_6": "nissāya kena vasitabbaṁ,",
  "tika-vin05t23:1_7": "kena ca na vasitabbanti?",
  "tika-vin05t23:1_8": "Tattha kena dātabbo,",
  "tika-vin05t23:1_9": "kena na dātabboti ettha tāva ‘‘anujānāmi,",
  "tika-vin05t23:1_10": "bhikkhave,",
  "tika-vin05t23:1_11": "byattena bhikkhunā paṭibalena dasavassena vā atirekadasavassena vā upasampādetuṁ,",
  "tika-vin05t23:1_12": "nissayaṁ dātu’’nti (mahāva. 76,",
  "tika-vin05t23:1_13": "82) ca vacanato yo byatto hoti paṭibalo upasampadāya dasavasso vā atirekadasavasso vā,",
  "tika-vin05t23:1_14": "tena dātabbo,",
  "tika-vin05t23:1_15": "itarena na dātabbo.",
  "tika-vin05t23:1_16": "Sace deti,",
  "tika-vin05t23:1_17": "dukkaṭaṁ āpajjati.",
  "tika-vin05t23:2_0": "Ettha (pāci. aṭṭha.",
  "tika-vin05t23:2_1": "145-147) ca ‘‘byatto’’ti iminā parisupaṭṭhāpakabahussuto veditabbo.",
  "tika-vin05t23:2_2": "Parisupaṭṭhāpakena hi sabbantimena paricchedena parisaṁ abhivinaye vinetuṁ dve vibhaṅgā paguṇā vācuggatā kātabbā,",
  "tika-vin05t23:2_3": "asakkontena tīhi janehi saddhiṁ parivattanakkhamā kātabbā,",
  "tika-vin05t23:2_4": "kammākammañca khandhakavattañca uggahetabbaṁ,",
  "tika-vin05t23:2_5": "parisāya pana abhidhamme vinayanatthaṁ sace majjhimabhāṇako hoti,",
  "tika-vin05t23:2_6": "mūlapaṇṇāsako uggahetabbo,",
  "tika-vin05t23:2_7": "dīghabhāṇakena mahāvaggo,",
  "tika-vin05t23:2_8": "saṁyuttabhāṇakena heṭṭhimā vā tayo vaggā mahāvaggo vā,",
  "tika-vin05t23:2_9": "aṅguttarabhāṇakena heṭṭhā vā upari vā upaḍḍhanikāyo uggahetabbo,",
  "tika-vin05t23:2_10": "asakkontena tikanipātato paṭṭhāya uggahetumpi vaṭṭati.",
  "tika-vin05t23:2_11": "Mahāpaccariyaṁ pana ‘‘ekaṁ gaṇhantena catukkanipātaṁ vā pañcakanipātaṁ vā uggahetuṁ vaṭṭatī’’ti vuttaṁ.",
  "tika-vin05t23:2_12": "Jātakabhāṇakena sāṭṭhakathaṁ jātakaṁ uggahetabbaṁ,",
  "tika-vin05t23:2_13": "tato oraṁ na vaṭṭati.",
  "tika-vin05t23:2_14": "‘‘Dhammapadampi saha vatthunā uggahetuṁ vaṭṭatī’’ti mahāpaccariyaṁ vuttaṁ.",
  "tika-vin05t23:2_15": "Tato tato samuccayaṁ katvā mūlapaṇṇāsakamattaṁ vaṭṭati,",
  "tika-vin05t23:2_16": "‘‘na vaṭṭatī’’ti kurundaṭṭhakathāyaṁ paṭikkhittaṁ,",
  "tika-vin05t23:2_17": "itarāsu vicāraṇāyeva natthi.",
  "tika-vin05t23:2_18": "Abhidhamme kiñci gahetabbanti na vuttaṁ.",
  "tika-vin05t23:2_19": "Yassa pana sāṭṭhakathampi vinayapiṭakaṁ abhidhammapiṭakañca paguṇaṁ,",
  "tika-vin05t23:2_20": "suttante ca vuttappakāro gantho natthi,",
  "tika-vin05t23:2_21": "parisaṁ upaṭṭhāpetuṁ na labhati.",
  "tika-vin05t23:2_22": "Yena pana suttantato ca vinayato ca vuttappamāṇo gantho uggahito,",
  "tika-vin05t23:2_23": "ayaṁ parisupaṭṭhāko bahussutova hoti,",
  "tika-vin05t23:2_24": "disāpāmokkho yenakāmaṁgamo parisaṁ upaṭṭhāpetuṁ labhati,",
  "tika-vin05t23:2_25": "ayaṁ imasmiṁ atthe ‘‘byatto’’ti adhippeto.",
  "tika-vin05t23:3_0": "Yo pana antevāsino vā saddhivihārikassa vā gilānassa sakkoti upaṭṭhānādīni kātuṁ,",
  "tika-vin05t23:3_1": "ayaṁ idha ‘‘paṭibalo’’ti adhippeto.",
  "tika-vin05t23:3_2": "Yaṁ pana vuttaṁ –",
  "tika-vin05t23:4_0": "‘‘Pañcahi,",
  "tika-vin05t23:4_1": "bhikkhave,",
  "tika-vin05t23:4_2": "aṅgehi samannāgatena bhikkhunā na upasampādetabbaṁ,",
  "tika-vin05t23:4_3": "na nissayo dātabbo,",
  "tika-vin05t23:4_4": "na sāmaṇero upaṭṭhāpetabbo.",
  "tika-vin05t23:4_5": "Na asekkhena sīlakkhandhena samannāgato hoti,",
  "tika-vin05t23:4_6": "na asekkhena samādhikkhandhena samannāgato hoti,",
  "tika-vin05t23:4_7": "na asekkhena paññākkhandhena samannāgato hoti,",
  "tika-vin05t23:4_8": "na asekkhena vimuttikkhandhena samannāgato hoti,",
  "tika-vin05t23:4_9": "na asekkhena vimuttiñāṇadassanakkhandhena samannāgato hoti.",
  "tika-vin05t23:4_10": "Imehi kho,",
  "tika-vin05t23:4_11": "bhikkhave,",
  "tika-vin05t23:4_12": "pañcahaṅgehi samannāgatena bhikkhunā na upasampādetabbaṁ,",
  "tika-vin05t23:4_13": "na nissayo dātabbo,",
  "tika-vin05t23:4_14": "na sāmaṇero upaṭṭhāpetabbo.",
  "tika-vin05t23:5_0": "‘‘Aparehipi,",
  "tika-vin05t23:5_1": "bhikkhave,",
  "tika-vin05t23:5_2": "pañcahaṅgehi samannāgatena bhikkhunā na upasampādetabbaṁ,",
  "tika-vin05t23:5_3": "na nissayo dātabbo,",
  "tika-vin05t23:5_4": "na sāmaṇero upaṭṭhāpetabbo.",
  "tika-vin05t23:5_5": "Attanā na asekkhena sīlakkhandhena samannāgato hoti,",
  "tika-vin05t23:5_6": "na paraṁ asekkhe sīlakkhandhe samādapetā.",
  "tika-vin05t23:5_7": "Attanā na asekkhena samādhikkhandhena samannāgato hoti,",
  "tika-vin05t23:5_8": "na paraṁ asekkhe samādhikkhandhe samādapetā.",
  "tika-vin05t23:5_9": "Attanā na asekkhena paññākkhandhena samannāgato hoti,",
  "tika-vin05t23:5_10": "na paraṁ asekkhe paññākkhandhe samādapetā.",
  "tika-vin05t23:5_11": "Attanā na asekkhena vimuttikkhandhena samannāgato hoti,",
  "tika-vin05t23:5_12": "na paraṁ asekkhe vimuttikkhandhe samādapetā.",
  "tika-vin05t23:5_13": "Attanā na asekkhena vimuttiñāṇadassanakkhandhena samannāgato hoti,",
  "tika-vin05t23:5_14": "na paraṁ asekkhe vimuttiñāṇadassanakkhandhe samādapetā.",
  "tika-vin05t23:5_15": "Imehi kho,",
  "tika-vin05t23:5_16": "bhikkhave,",
  "tika-vin05t23:5_17": "pañcahaṅgehi samannāgatena bhikkhunā na upasampādetabbaṁ,",
  "tika-vin05t23:5_18": "na nissayo dātabbo,",
  "tika-vin05t23:5_19": "na sāmaṇero upaṭṭhāpetabbo.",
  "tika-vin05t23:6_0": "‘‘Aparehipi,",
  "tika-vin05t23:6_1": "bhikkhave,",
  "tika-vin05t23:6_2": "pañcahaṅgehi samannāgatena bhikkhunā na upasampādetabbaṁ,",
  "tika-vin05t23:6_3": "na nissayo dātabbo,",
  "tika-vin05t23:6_4": "na sāmaṇero upaṭṭhāpetabbo.",
  "tika-vin05t23:6_5": "Assaddho hoti,",
  "tika-vin05t23:6_6": "ahiriko hoti,",
  "tika-vin05t23:6_7": "anottappī hoti,",
  "tika-vin05t23:6_8": "kusīto hoti,",
  "tika-vin05t23:6_9": "muṭṭhassati hoti.",
  "tika-vin05t23:6_10": "Imehi kho,",
  "tika-vin05t23:6_11": "bhikkhave,",
  "tika-vin05t23:6_12": "pañcahaṅgehi samannāgatena bhikkhunā na upasampādetabbaṁ ,",
  "tika-vin05t23:6_13": "na nissayo dātabbo,",
  "tika-vin05t23:6_14": "na sāmaṇero upaṭṭhāpetabbo.",
  "tika-vin05t23:7_0": "‘‘Aparehipi,",
  "tika-vin05t23:7_1": "bhikkhave,",
  "tika-vin05t23:7_2": "pañcahaṅgehi samannāgatena bhikkhunā na upasampādetabbaṁ,",
  "tika-vin05t23:7_3": "na nissayo dātabbo,",
  "tika-vin05t23:7_4": "na sāmaṇero upaṭṭhāpetabbo.",
  "tika-vin05t23:7_5": "Adhisīle sīlavipanno hoti,",
  "tika-vin05t23:7_6": "ajjhācāre ācāravipanno hoti,",
  "tika-vin05t23:7_7": "atidiṭṭhiyā diṭṭhivipanno hoti,",
  "tika-vin05t23:7_8": "appassuto hoti,",
  "tika-vin05t23:7_9": "duppañño hoti.",
  "tika-vin05t23:7_10": "Imehi kho,",
  "tika-vin05t23:7_11": "bhikkhave,",
  "tika-vin05t23:7_12": "pañcahaṅgehi samannāgatena bhikkhunā na upasampādetabbaṁ,",
  "tika-vin05t23:7_13": "na nissayo dātabbo,",
  "tika-vin05t23:7_14": "na sāmaṇero upaṭṭhāpetabbo.",
  "tika-vin05t23:8_0": "‘‘Aparehipi,",
  "tika-vin05t23:8_1": "bhikkhave,",
  "tika-vin05t23:8_2": "pañcahaṅgehi samannāgatena bhikkhunā na upasampādetabbaṁ,",
  "tika-vin05t23:8_3": "na nissayo dātabbo,",
  "tika-vin05t23:8_4": "na sāmaṇero upaṭṭhāpetabbo.",
  "tika-vin05t23:8_5": "Na paṭibalo hoti antevāsiṁ vā saddhivihāriṁ vā gilānaṁ upaṭṭhātuṁ vā upaṭṭhāpetuṁ vā,",
  "tika-vin05t23:8_6": "anabhirataṁ vūpakāsetuṁ vā vūpakāsāpetuṁ vā,",
  "tika-vin05t23:8_7": "uppannaṁ kukkuccaṁ dhammato vinodetuṁ,",
  "tika-vin05t23:8_8": "āpattiṁ na jānāti,",
  "tika-vin05t23:8_9": "āpattiyā vuṭṭhānaṁ na jānāti.",
  "tika-vin05t23:8_10": "Imehi kho,",
  "tika-vin05t23:8_11": "bhikkhave,",
  "tika-vin05t23:8_12": "pañcahaṅgehi samannāgatena bhikkhunā na upasampādetabbaṁ,",
  "tika-vin05t23:8_13": "na nissayo dātabbo,",
  "tika-vin05t23:8_14": "na sāmaṇero upaṭṭhāpetabbo.",
  "tika-vin05t23:9_0": "‘‘Aparehipi,",
  "tika-vin05t23:9_1": "bhikkhave,",
  "tika-vin05t23:9_2": "pañcahaṅgehi samannāgatena bhikkhunā na upasampādetabbaṁ,",
  "tika-vin05t23:9_3": "na nissayo dātabbo,",
  "tika-vin05t23:9_4": "na sāmaṇero upaṭṭhāpetabbo.",
  "tika-vin05t23:9_5": "Na paṭibalo hoti antevāsiṁ vā saddhivihāriṁ vā ābhisamācārikāya sikkhāya sikkhāpetuṁ,",
  "tika-vin05t23:9_6": "ādibrahmacariyakāya sikkhāya vinetuṁ,",
  "tika-vin05t23:9_7": "abhidhamme vinetuṁ,",
  "tika-vin05t23:9_8": "abhivinaye vinetuṁ,",
  "tika-vin05t23:9_9": "uppannaṁ diṭṭhigataṁ dhammato vivecetuṁ.",
  "tika-vin05t23:9_10": "Imehi kho,",
  "tika-vin05t23:9_11": "bhikkhave,",
  "tika-vin05t23:9_12": "pañcahaṅgehi samannāgatena bhikkhunā na upasampādetabbaṁ,",
  "tika-vin05t23:9_13": "na nissayo dātabbo,",
  "tika-vin05t23:9_14": "na sāmaṇero upaṭṭhāpetabbo.",
  "tika-vin05t23:10_0": "‘‘Aparehipi,",
  "tika-vin05t23:10_1": "bhikkhave,",
  "tika-vin05t23:10_2": "pañcahaṅgehi samannāgatena bhikkhunā na upasampādetabbaṁ,",
  "tika-vin05t23:10_3": "na nissayo dātabbo,",
  "tika-vin05t23:10_4": "na sāmaṇero upaṭṭhāpetabbo .",
  "tika-vin05t23:10_5": "Āpattiṁ na jānāti,",
  "tika-vin05t23:10_6": "anāpattiṁ na jānāti,",
  "tika-vin05t23:10_7": "lahukaṁ āpattiṁ na jānāti,",
  "tika-vin05t23:10_8": "garukaṁ āpattiṁ na jānāti,",
  "tika-vin05t23:10_9": "ubhayāni kho panassa pātimokkhāni vitthārena na svāgatāni honti na suvibhattāni na suppavattīni na suvinicchitāni suttaso anubyañjanaso.",
  "tika-vin05t23:10_10": "Imehi kho,",
  "tika-vin05t23:10_11": "bhikkhave,",
  "tika-vin05t23:10_12": "pañcahaṅgehi samannāgatena bhikkhunā na upasampādetabbaṁ,",
  "tika-vin05t23:10_13": "na nissayo dātabbo,",
  "tika-vin05t23:10_14": "na sāmaṇero upaṭṭhāpetabbo.",
  "tika-vin05t23:11_0": "‘‘Aparehipi,",
  "tika-vin05t23:11_1": "bhikkhave,",
  "tika-vin05t23:11_2": "pañcahaṅgehi samannāgatena bhikkhunā na upasampādetabbaṁ,",
  "tika-vin05t23:11_3": "na nissayo dātabbo,",
  "tika-vin05t23:11_4": "na sāmaṇero upaṭṭhāpetabbo.",
  "tika-vin05t23:11_5": "Āpattiṁ na jānāti,",
  "tika-vin05t23:11_6": "anāpattiṁ na jānāti,",
  "tika-vin05t23:11_7": "lahukaṁ āpattiṁ na jānāti,",
  "tika-vin05t23:11_8": "garukaṁ āpattiṁ na jānāti,",
  "tika-vin05t23:11_9": "ūnadasavasso hoti .",
  "tika-vin05t23:11_10": "Imehi kho,",
  "tika-vin05t23:11_11": "bhikkhave,",
  "tika-vin05t23:11_12": "pañcahaṅgehi samannāgatena bhikkhunā na upasampādetabbaṁ,",
  "tika-vin05t23:11_13": "na nissayo dātabbo,",
  "tika-vin05t23:11_14": "na sāmaṇero upaṭṭhāpetabbo’’tiādi (mahāva. 84). Tampi –",
  "tika-vin05t23:12_0": "‘‘Anujānāmi,",
  "tika-vin05t23:12_1": "bhikkhave,",
  "tika-vin05t23:12_2": "byattena bhikkhunā paṭibalena dasavassena vā atirekadasavassena vā upasampādetuṁ,",
  "tika-vin05t23:12_3": "nissayaṁ dātu’’nti (mahāva. 76,",
  "tika-vin05t23:12_4": "82) ca evaṁ saṅkhepato vuttasseva upajjhāyācariyalakkhaṇassa vitthāradassanatthaṁ vuttaṁ.",
  "tika-vin05t23:13_0": "Tattha (mahāva. aṭṭha.",
  "tika-vin05t23:13_1": "84) kiñci ayuttavasena paṭikkhittaṁ,",
  "tika-vin05t23:13_2": "kiñci āpattiaṅgavasena.",
  "tika-vin05t23:13_3": "Tathā hi ‘‘na asekkhena sīlakkhandhenā’’ti ca ‘‘attanā na asekkhenā’’ti ca ‘‘assaddho’’ti ca ādīsu tīsu pañcakesu ayuttavasena paṭikkhepo kato,",
  "tika-vin05t23:13_4": "na āpattiaṅgavasena.",
  "tika-vin05t23:13_5": "Yo hi asekkhehi sīlakkhandhādīhi asamannāgato pare ca tattha samādapetuṁ asakkonto assaddhiyādidosayuttova hutvā parisaṁ pariharati,",
  "tika-vin05t23:13_6": "tassa parisā sīlādīhi pariyāyatiyeva na vaḍḍhati,",
  "tika-vin05t23:13_7": "tasmā ‘‘tena na upasampādetabba’’ntiādi ayuttavasena vuttaṁ,",
  "tika-vin05t23:13_8": "na āpattiaṅgavasena.",
  "tika-vin05t23:13_9": "Na hi khīṇāsavasseva upajjhācariyabhāvo bhagavatā anuññāto,",
  "tika-vin05t23:13_10": "yadi tasseva anuññāto abhavissa,",
  "tika-vin05t23:13_11": "‘‘sace upajjhāyassa anabhirati uppannā hotī’’tiādiṁ na vadeyya,",
  "tika-vin05t23:13_12": "yasmā pana khīṇāsavassa parisā sīlādīhi na parihāyati,",
  "tika-vin05t23:13_13": "tasmā ‘‘pañcahi,",
  "tika-vin05t23:13_14": "bhikkhave,",
  "tika-vin05t23:13_15": "aṅgehi samannāgatena bhikkhunā upasampādetabba’’ntiādi vuttaṁ.",
  "tika-vin05t23:14_0": "Adhisīlesīlavipannotiādīsu pārājikañca saṅghādisesañca āpanno adhisīle sīlavipanno nāma.",
  "tika-vin05t23:14_1": "Itare pañcāpattikkhandhe āpanno ajjhācāre ācāravipanno nāma.",
  "tika-vin05t23:14_2": "Sammādiṭṭhiṁ pahāya antaggāhikāya diṭṭhiyā samannāgato atidiṭṭhiyā diṭṭhivipanno nāma.",
  "tika-vin05t23:14_3": "Yattakaṁ sutaṁ parisaṁ pariharantassa icchitabbaṁ,",
  "tika-vin05t23:14_4": "tena virahitattā appassuto.",
  "tika-vin05t23:14_5": "Yaṁ tena jānitabbaṁ āpattādi,",
  "tika-vin05t23:14_6": "tassa ajānanato duppañño.",
  "tika-vin05t23:14_7": "Imasmiṁ pañcake purimāni tīṇi padāni ayuttavasena vuttāni,",
  "tika-vin05t23:14_8": "pacchimāni dve āpattiaṅgavasena.",
  "tika-vin05t23:15_0": "Āpattiṁ na jānātīti ‘‘idaṁ nāma mayā kata’’nti vutte ‘‘imaṁ nāma āpattiṁ ayaṁ āpanno’’ti na jānāti.",
  "tika-vin05t23:15_1": "Vuṭṭhānaṁ na jānātīti ‘‘vuṭṭhānagāminito vā desanāgāminito vā āpattito evaṁ nāma vuṭṭhānaṁ hotī’’ti na jānāti.",
  "tika-vin05t23:15_2": "Imasmiñhi pañcake purimāni dve padāni ayuttavasena vuttāni,",
  "tika-vin05t23:15_3": "pacchimāni tīṇi āpattiaṅgavasena.",
  "tika-vin05t23:16_0": "Ābhisamācārikāyasikkhāyāti khandhakavatte vinetuṁ na paṭibalo hotīti attho.",
  "tika-vin05t23:16_1": "Ādibrahmacariyakāyāti sekkhapaṇṇattiyaṁ vinetuṁ na paṭibaloti attho.",
  "tika-vin05t23:16_2": "Abhidhammeti nāmarūpaparicchede vinetuṁ na paṭibaloti attho.",
  "tika-vin05t23:16_3": "Abhivinayeti sakale vinayapiṭake vinetuṁ na paṭibaloti attho.",
  "tika-vin05t23:16_4": "Vinetuṁ na paṭibaloti ca sabbattha sikkhāpetuṁ na sakkotīti attho.",
  "tika-vin05t23:16_5": "Dhammato vivecetunti dhammena kāraṇena vissajjāpetuṁ.",
  "tika-vin05t23:16_6": "Imasmiṁ pañcake sabbapadesu āpatti.",
  "tika-vin05t23:17_0": "‘‘Āpattiṁ na jānātī’’tiādipañcakasmiṁ vitthārenāti ubhatovibhaṅgena saddhiṁ.",
  "tika-vin05t23:17_1": "Na svāgatānīti na suṭṭhu āgatāni.",
  "tika-vin05t23:17_2": "Suvibhattānīti suṭṭhu vibhattāni padapaccābhaṭṭhasaṅkaradosaraatāni.",
  "tika-vin05t23:17_3": "Suppavattīnīti paguṇāni vācuggatāni suvinicchitāni.",
  "tika-vin05t23:17_4": "Suttasoti khandhakaparivārato āharitabbasuttavasena suṭṭhu vinicchitāni.",
  "tika-vin05t23:17_5": "Anubyañjanasoti akkharapadapāripūriyā ca suvinicchitāni akhaṇḍāni aviparītakkharāni.",
  "tika-vin05t23:17_6": "Etena aṭṭhakathā dīpitā.",
  "tika-vin05t23:17_7": "Aṭṭhakathāto hi esa vinicchayo hotīti.",
  "tika-vin05t23:17_8": "Imasmiṁ pañcakepi sabbapadesu āpatti.",
  "tika-vin05t23:17_9": "Ūnadasavassapariyosānapañcakepi eseva nayo.",
  "tika-vin05t23:17_10": "Iti ādito tayo pañcakā,",
  "tika-vin05t23:17_11": "catutthe tīṇi padāni,",
  "tika-vin05t23:17_12": "pañcame dve padānīti sabbepi cattāro pañcakā ayuttavasena vuttā,",
  "tika-vin05t23:17_13": "catutthe pañcake dve padāni,",
  "tika-vin05t23:17_14": "pañcame tīṇi,",
  "tika-vin05t23:17_15": "chaṭṭhasattamaṭṭhamā tayo pañcakāti sabbepi cattāro pañcakā āpattiaṅgavasena vuttā.",
  "tika-vin05t23:18_0": "Sukkapakkhe pana vuttavipariyāyena ‘‘pañcahi,",
  "tika-vin05t23:18_1": "bhikkhave,",
  "tika-vin05t23:18_2": "aṅgehi samannāgatena bhikkhunā upasampādetabbaṁ,",
  "tika-vin05t23:18_3": "nissayo dātabbo,",
  "tika-vin05t23:18_4": "sāmaṇero upaṭṭhāpetabbo.",
  "tika-vin05t23:18_5": "Asekkhena sīlakkhandhena samannāgato hotī’’tiādinā (mahāva.",
  "tika-vin05t23:18_6": "84) aṭṭha pañcakā āgatāyeva.",
  "tika-vin05t23:18_7": "Tattha sabbattheva anāpatti.",
  "tika-vin05t23:19_0": "152.Kassa dātabbo,",
  "tika-vin05t23:19_1": "kassa na dātabboti ettha pana yo lajjī hoti,",
  "tika-vin05t23:19_2": "tassa dātabbo.",
  "tika-vin05t23:19_3": "Itarassa na dātabbo ‘‘na,",
  "tika-vin05t23:19_4": "bhikkhave,",
  "tika-vin05t23:19_5": "alajjīnaṁ nissayo dātabbo,",
  "tika-vin05t23:19_6": "yo dadeyya,",
  "tika-vin05t23:19_7": "āpatti dukkaṭassā’’ti (mahāva.",
  "tika-vin05t23:19_8": "120) vacanato.",
  "tika-vin05t23:19_9": "Nissāya vasantenapi alajjī nissāya na vasitabbaṁ.",
  "tika-vin05t23:19_10": "Vuttañhetaṁ ‘‘na,",
  "tika-vin05t23:19_11": "bhikkhave,",
  "tika-vin05t23:19_12": "alajjīnaṁ nissāya vatthabbaṁ,",
  "tika-vin05t23:19_13": "yo vaseyya,",
  "tika-vin05t23:19_14": "āpatti dukkaṭassā’’ti (mahāva. 120).",
  "tika-vin05t23:19_15": "Ettha (mahāva. aṭṭha.",
  "tika-vin05t23:19_16": "120) ca alajjīnanti upayogatthe sāmivacanaṁ,",
  "tika-vin05t23:19_17": "alajjipuggale nissāya na vasitabbanti vuttaṁ hoti.",
  "tika-vin05t23:19_18": "Tasmā navaṁ ṭhānaṁ gatena ‘‘ehi, bhikkhu,",
  "tika-vin05t23:19_19": "nissayaṁ gaṇhāhī’’ti vuccamānenapi catūhapañcāhaṁ nissayadāyakassa lajjibhāvaṁ upaparikkhitvā nissayo gahetabbo.",
  "tika-vin05t23:19_20": "‘‘Anujānāmi,",
  "tika-vin05t23:19_21": "bhikkhave,",
  "tika-vin05t23:19_22": "catūhapañcāhaṁ āgametuṁ yāva bhikkhusabhāgataṁ jānāmī’’ti (mahāva.",
  "tika-vin05t23:19_23": "120) hi vuttaṁ.",
  "tika-vin05t23:19_24": "Sace ‘‘thero lajjī’’ti bhikkhūnaṁ santike sutvā āgatadivaseyeva gahetukāmo hoti,",
  "tika-vin05t23:19_25": "thero pana ‘‘āgamehi tāva,",
  "tika-vin05t23:19_26": "vasanto jānissasī’’ti katipāhaṁ ācāraṁ upaparikkhitvā nissayaṁ deti, vaṭṭati,",
  "tika-vin05t23:19_27": "pakatiyā nissayagahaṇaṭṭhānaṁ gatena pana tadaheva gahetabbo,",
  "tika-vin05t23:19_28": "ekadivasampi parihāro natthi.",
  "tika-vin05t23:19_29": "Sace paṭhamayāme ācariyassa okāso natthi,",
  "tika-vin05t23:19_30": "okāsaṁ alabhanto ‘‘paccūsasamaye gahessāmī’’ti sayati,",
  "tika-vin05t23:19_31": "aruṇaṁ uggatampi na jānāti, anāpatti.",
  "tika-vin05t23:19_32": "Sace pana ‘‘gaṇhissāmī’’ti ābhogaṁ akatvā sayati,",
  "tika-vin05t23:19_33": "aruṇuggamane dukkaṭaṁ.",
  "tika-vin05t23:19_34": "Agatapubbaṁ ṭhānaṁ gatena dve tīṇi divasāni vasitvā gantukāmena anissitena vasitabbaṁ.",
  "tika-vin05t23:19_35": "‘‘Sattāhaṁ vasissāmī’’ti ālayaṁ karontena pana nissayo gahetabbo.",
  "tika-vin05t23:19_36": "Sace thero ‘‘kiṁ sattāhaṁ vasantassa nissayenā’’ti vadati,",
  "tika-vin05t23:19_37": "paṭikkhittakālato paṭṭhāya laddhaparihāro hoti.",
  "tika-vin05t23:20_0": "‘‘Anujānāmi ,",
  "tika-vin05t23:20_1": "bhikkhave,",
  "tika-vin05t23:20_2": "addhānamaggappaṭipannena bhikkhunā nissayaṁ alabhamānena anissitena vatthu’’nti vacanato pana addhānamaggappaṭipanno",
  "tika-vin05t23:20_3": "sace attanā saddhiṁ addhānamaggappaṭipannaṁ nissayadāyakaṁ na labhati,",
  "tika-vin05t23:20_4": "evaṁ nissayaṁ alabhamānena anissitena bahūnipi divasāni gantuṁ vaṭṭati.",
  "tika-vin05t23:20_5": "Sace pubbe nissayaṁ gahetvā vutthapubbaṁ kiñci āvāsaṁ pavisati,",
  "tika-vin05t23:20_6": "ekarattaṁ vasantenapi nissayo gahetabbo.",
  "tika-vin05t23:20_7": "Antarāmagge vissamanto vā satthaṁ vā pariyesanto katipāhaṁ vasati, anāpatti.",
  "tika-vin05t23:20_8": "Antovasse pana nibaddhavāsaṁ vasitabbaṁ,",
  "tika-vin05t23:20_9": "nissayo ca gahetabbo.",
  "tika-vin05t23:20_10": "Nāvāya gacchantassa pana vassāne āgatepi nissayaṁ alabhantassa anāpatti.",
  "tika-vin05t23:20_11": "Sace antarāmagge gilāno hoti,",
  "tika-vin05t23:20_12": "nissayaṁ alabhamānena anissitena vasituṁ vaṭṭati.",
  "tika-vin05t23:21_0": "Gilānupaṭṭhākopi gilānena yāciyamāno anissito eva vasituṁ labhati.",
  "tika-vin05t23:21_1": "Vuttañhetaṁ ‘‘anujānāmi,",
  "tika-vin05t23:21_2": "bhikkhave,",
  "tika-vin05t23:21_3": "gilānena bhikkhunā nissayaṁ alabhamānena anissitena vatthuṁ,",
  "tika-vin05t23:21_4": "anujānāmi,",
  "tika-vin05t23:21_5": "bhikkhave,",
  "tika-vin05t23:21_6": "gilānupaṭṭhākena bhikkhunā nissayaṁ alabhamānena yāciyamānena anissitena vatthu’’nti (mahāva. 121).",
  "tika-vin05t23:21_7": "Sace pana ‘‘yācāhi ma’’nti vuccamānopi gilāno mānena na yācati,",
  "tika-vin05t23:21_8": "gantabbaṁ.",
  "tika-vin05t23:22_0": "‘‘Anujānāmi,",
  "tika-vin05t23:22_1": "bhikkhave,",
  "tika-vin05t23:22_2": "āraññikena bhikkhunā phāsuvihāraṁ sallakkhentena nissayaṁ alabhamānena anissitena vatthuṁ ‘yadā patirūpo nissayadāyako āgacchissati,",
  "tika-vin05t23:22_3": "tadā tassa nissāya vasissāmī’’’ti vacanato pana yattha vasantassa samathavipassanānaṁ paṭilābhavasena phāsu hoti,",
  "tika-vin05t23:22_4": "tādisaṁ phāsuvihāraṁ sallakkhentena nissayaṁ alabhamānena anissitena vatthabbaṁ.",
  "tika-vin05t23:22_5": "Imañca pana parihāraṁ neva sotāpanno,",
  "tika-vin05t23:22_6": "na sakadāgāmianāgāmiarahanto labhanti,",
  "tika-vin05t23:22_7": "na thāmagatassa samādhino vā vipassanāya vā lābhī,",
  "tika-vin05t23:22_8": "vissaṭṭhakammaṭṭhāne pana bālaputhujjane kathāva natthi.",
  "tika-vin05t23:22_9": "Yassa kho pana samatho vā vipassanā vā taruṇā hoti,",
  "tika-vin05t23:22_10": "ayaṁ imaṁ parihāraṁ labhati,",
  "tika-vin05t23:22_11": "pavāraṇāsaṅgahopi etasseva anuññāto.",
  "tika-vin05t23:22_12": "Tasmā iminā puggalena ācariye pavāretvā gatepi ‘‘yadā patirūponissayadāyako āgacchissati,",
  "tika-vin05t23:22_13": "taṁ nissāya vasissāmī’’ti ābhogaṁ katvā puna yāva āsāḷhīpuṇṇamā,",
  "tika-vin05t23:22_14": "tāva anissitena vatthuṁ vaṭṭati.",
  "tika-vin05t23:22_15": "Sace pana āsāḷhīmāse ācariyo nāgacchati,",
  "tika-vin05t23:22_16": "yattha nissayo labbhati,",
  "tika-vin05t23:22_17": "tattha gantabbaṁ.",
  "tika-vin05t23:23_0": "153.Kathaṁgahito hotīti ettha upajjhāyassa santike tāva upajjhaṁ gaṇhantena ekaṁsaṁ uttarāsaṅgaṁ karitvā",
  "tika-vin05t23:23_1": "pāde vanditvā ukkuṭikaṁ nisīditvā añjaliṁ paggahetvā ‘‘upajjhāyo me, bhante,",
  "tika-vin05t23:23_2": "hohī’’ti tikkhattuṁ vattabbaṁ.",
  "tika-vin05t23:23_3": "Evaṁ saddhivihārikena vutte sace upajjhāyo ‘‘sāhū’’ti vā ‘‘lahū’’ti vā ‘‘opāyika’’nti vā ‘‘patirūpa’’nti",
  "tika-vin05t23:23_4": "vā ‘‘pāsādikena sampādehī’’ti vā kāyena viññāpeti,",
  "tika-vin05t23:23_5": "vācāya viññāpeti,",
  "tika-vin05t23:23_6": "kāyena vācāya viññāpeti,",
  "tika-vin05t23:23_7": "gahito hoti upajjhāyo.",
  "tika-vin05t23:23_8": "Idameva hettha upajjhāyaggahaṇaṁ,",
  "tika-vin05t23:23_9": "yadidaṁ upajjhāyassa imesu pañcasu padesu yassa kassaci padassa vācāya sāvanaṁ kāyena vā atthaviññāpananti.",
  "tika-vin05t23:23_10": "Keci pana ‘‘sādhū’’ti sampaṭicchanaṁ sandhāya vadanti,",
  "tika-vin05t23:23_11": "na taṁ pamāṇaṁ.",
  "tika-vin05t23:23_12": "Āyācanadānamattena hi gahito hoti upajjhāyo,",
  "tika-vin05t23:23_13": "na ettha sampaṭicchanaṁ aṅgaṁ.",
  "tika-vin05t23:23_14": "Saddhivihārikenapi na kevalaṁ ‘‘iminā me padena upajjhāyo gahito’’ti ñātuṁ vaṭṭati,",
  "tika-vin05t23:23_15": "‘‘ajjatagge dāni thero mayhaṁ bhāro,",
  "tika-vin05t23:23_16": "ahampi therassa bhāro’’ti idampi ñātuṁ vaṭṭati (mahāva. aṭṭha. 64).",
  "tika-vin05t23:23_17": "Vuttañhetaṁ –",
  "tika-vin05t23:24_0": "‘‘Upajjhāyo,",
  "tika-vin05t23:24_1": "bhikkhave,",
  "tika-vin05t23:24_2": "saddhivihārikamhi puttacittaṁ upaṭṭhapessati,",
  "tika-vin05t23:24_3": "saddhivihāriko upajjhāyamhi pitucittaṁ upaṭṭhapessati,",
  "tika-vin05t23:24_4": "evaṁ te aññamaññaṁ sagāravā sappatissā sabhāgavuttino viharantā imasmiṁ dhammavinaye vuḍḍhiṁ virūḷhiṁ vepullaṁ āpajjissantī’’ti (mahāva. 65).",
  "tika-vin05t23:25_0": "Ācariyassa santike nissayaggahaṇepi ayameva vinicchayo.",
  "tika-vin05t23:25_1": "Ayaṁ panettha viseso –",
  "tika-vin05t23:25_2": "ācariyassa santike nissayaṁ gaṇhantena ukkuṭikaṁ nisīditvā ‘‘ācariyo me, bhante, hohi,",
  "tika-vin05t23:25_3": "āyasmato nissāya vacchāmī’’ti (mahāva.",
  "tika-vin05t23:25_4": "77) tikkhattuṁ vattabbaṁ,",
  "tika-vin05t23:25_5": "sesaṁ vuttanayameva.",
  "tika-vin05t23:26_0": "154.Kathaṁpaṭippassambhatīti ettha tāva upajjhāyamhā pañcahākārehi nissayapaṭippassaddhi veditabbā,",
  "tika-vin05t23:26_1": "ācariyamhā chahi ākārehi.",
  "tika-vin05t23:26_2": "Vuttañhetaṁ –",
  "tika-vin05t23:27_0": "‘‘Pañcimā,",
  "tika-vin05t23:27_1": "bhikkhave,",
  "tika-vin05t23:27_2": "nissayapaṭippassaddhiyo upajjhāyamhā.",
  "tika-vin05t23:27_3": "Upajjhāyo pakkanto vā hoti,",
  "tika-vin05t23:27_4": "vibbhanto vā,",
  "tika-vin05t23:27_5": "kālakato vā,",
  "tika-vin05t23:27_6": "pakkhasaṅkanto vā,",
  "tika-vin05t23:27_7": "āṇattiyeva pañcamī. Imā kho,",
  "tika-vin05t23:27_8": "bhikkhave,",
  "tika-vin05t23:27_9": "pañca nissayapaṭippassaddhiyo upajjhāyamhā.",
  "tika-vin05t23:28_0": "Chayimā ,",
  "tika-vin05t23:28_1": "bhikkhave,",
  "tika-vin05t23:28_2": "nissayapaṭippassaddhiyo ācariyamhā.",
  "tika-vin05t23:28_3": "Ācariyo pakkanto vā hoti,",
  "tika-vin05t23:28_4": "vibbhanto vā,",
  "tika-vin05t23:28_5": "kālakato vā,",
  "tika-vin05t23:28_6": "pakkhasaṅkanto vā,",
  "tika-vin05t23:28_7": "āṇattiyeva pañcamī,",
  "tika-vin05t23:28_8": "upajjhāyena vā samodhānagato hoti. Imā kho,",
  "tika-vin05t23:28_9": "bhikkhave,",
  "tika-vin05t23:28_10": "cha nissayapaṭippassaddhiyo ācariyamhā’’ti (mahāva. 83).",
  "tika-vin05t23:29_0": "Tatrāyaṁ vinicchayo (mahāva. aṭṭha. 83) –",
  "tika-vin05t23:29_1": "pakkantoti disaṁ gato.",
  "tika-vin05t23:29_2": "Evaṁ gate ca pana tasmiṁ sace vihāre nissayadāyako atthi,",
  "tika-vin05t23:29_3": "yassa santike aññadāpi nissayo vā gahitapubbo hoti,",
  "tika-vin05t23:29_4": "yo vā ekasambhogaparibhogo,",
  "tika-vin05t23:29_5": "tassa santike nissayo gahetabbo,",
  "tika-vin05t23:29_6": "ekadivasampi parihāro natthi.",
  "tika-vin05t23:29_7": "Sace tādiso natthi,",
  "tika-vin05t23:29_8": "añño lajjī pesalo atthi,",
  "tika-vin05t23:29_9": "tassa pesalabhāvaṁ jānantena tadaheva nissayo yācitabbo.",
  "tika-vin05t23:29_10": "Sace deti,",
  "tika-vin05t23:29_11": "iccetaṁ kusalaṁ.",
  "tika-vin05t23:29_12": "Atha pana ‘‘tumhākaṁ upajjhāyo lahuṁ āgamissatī’’ti pucchati,",
  "tika-vin05t23:29_13": "upajjhāyena ce tathā vuttaṁ, ‘‘āma,",
  "tika-vin05t23:29_14": "bhante’’ti vattabbaṁ.",
  "tika-vin05t23:29_15": "Sace vadati ‘‘tena hi upajjhāyassa āgamanaṁ āgamethā’’ti, vaṭṭati.",
  "tika-vin05t23:29_16": "Atha panassa pakatiyā pesalabhāvaṁ na jānāti,",
  "tika-vin05t23:29_17": "cattāri pañca divasāni tassa bhikkhussa sabhāgataṁ oloketvā okāsaṁ kāretvā nissayo gahetabbo.",
  "tika-vin05t23:29_18": "Sace pana vihāre nissayadāyako natthi,",
  "tika-vin05t23:29_19": "upajjhāyo ca ‘‘ahaṁ katipāhena āgamissāmi,",
  "tika-vin05t23:29_20": "mā ukkaṇṭhitthā’’ti vatvā gato,",
  "tika-vin05t23:29_21": "yāva āgamanā parihāro labbhati,",
  "tika-vin05t23:29_22": "athāpi naṁ tattha manussā paricchinnakālato uttaripi pañca vā dasa vā divasāni vāsentiyeva,",
  "tika-vin05t23:29_23": "tena vihāraṁ pavatti pesetabbā ‘‘daharā mā ukkaṇṭhantu,",
  "tika-vin05t23:29_24": "ahaṁ asukadivasaṁ nāma āgamissāmī’’ti,",
  "tika-vin05t23:29_25": "evampi parihāro labbhati.",
  "tika-vin05t23:29_26": "Atha āgacchato antarāmagge nadīpūrena vā corādīhi vā upaddavo hoti,",
  "tika-vin05t23:29_27": "thero udakosakkanaṁ vā āgameti,",
  "tika-vin05t23:29_28": "sahāye vā pariyesati,",
  "tika-vin05t23:29_29": "taṁ ce pavattiṁ daharā suṇanti,",
  "tika-vin05t23:29_30": "yāva āgamanā parihāro labbhati.",
  "tika-vin05t23:29_31": "Sace pana so ‘‘idhevāhaṁ vasissāmī’’ti pahiṇati,",
  "tika-vin05t23:29_32": "parihāro natthi.",
  "tika-vin05t23:29_33": "Yattha nissayo labbhati,",
  "tika-vin05t23:29_34": "tattha gantabbaṁ.",
  "tika-vin05t23:29_35": "Vibbhante pana kālakate pakkhasaṅkante vā ekadivasampi parihāro natthi,",
  "tika-vin05t23:29_36": "yattha nissayo labbhati,",
  "tika-vin05t23:29_37": "tattha gantabbaṁ.",
  "tika-vin05t23:30_0": "Āṇattīti pana nissayapaṇāmanā vuccati,",
  "tika-vin05t23:30_1": "tasmā ‘‘paṇāmemi ta’’nti vā ‘‘mā idha paṭikkamī’’ti vā ‘‘nīhara te pattacīvara’’nti vā ‘‘nāhaṁ tayā upaṭṭhāpetabbo’’ti",
  "tika-vin05t23:30_2": "vāti iminā pāḷinayena ‘‘mā maṁ gāmappavesanaṁ āpucchī’’tiādinā pāḷimuttakanayena vā yo nissayapaṇāmanāya",
  "tika-vin05t23:30_3": "paṇāmito hoti,",
  "tika-vin05t23:30_4": "tena upajjhāyo khamāpetabbo.",
  "tika-vin05t23:30_5": "Sace āditova na khamati,",
  "tika-vin05t23:30_6": "daṇḍakammaṁ āharitvā tikkhattuṁ tāva sayameva khamāpetabbo.",
  "tika-vin05t23:30_7": "No ce khamati,",
  "tika-vin05t23:30_8": "tasmiṁ vihāre mahāthere gahetvā khamāpetabbo.",
  "tika-vin05t23:30_9": "No ce khamati,",
  "tika-vin05t23:30_10": "sāmantavihāre bhikkhū gahetvā khamāpetabbo.",
  "tika-vin05t23:30_11": "Sace evampi na khamati,",
  "tika-vin05t23:30_12": "aññattha gantvā upajjhāyassa sabhāgānaṁ santike vasitabbaṁ ‘‘appeva nāma ‘sabhāgānaṁ me santike vasatī’ti ñatvāpi khameyyā’’ti.",
  "tika-vin05t23:30_13": "Sace evampi na khamati,",
  "tika-vin05t23:30_14": "tatreva vasitabbaṁ.",
  "tika-vin05t23:30_15": "Tatra ce dubbhikkhādidosena na sakkā hoti vasituṁ,",
  "tika-vin05t23:30_16": "taṁyeva vihāraṁ āgantvā aññassa santike nissayaṁ gahetvā vasituṁ vaṭṭati.",
  "tika-vin05t23:30_17": "Ayamāṇattiyaṁ vinicchayo.",
  "tika-vin05t23:31_0": "Ācariyamhā nissayapaṭippassaddhīsu ācariyo pakkanto vā hotīti ettha koci ācariyo āpucchitvā pakkamati,",
  "tika-vin05t23:31_1": "koci anāpucchitvā,",
  "tika-vin05t23:31_2": "antevāsikopi evameva.",
  "tika-vin05t23:31_3": "Tatra sace antevāsiko ācariyaṁ āpucchati ‘‘asukaṁ nāma, bhante,",
  "tika-vin05t23:31_4": "ṭhānaṁ gantuṁ icchāmi kenacideva karaṇīyenā’’ti,",
  "tika-vin05t23:31_5": "ācariyena ca ‘‘kadā gamissasī’’ti vutto ‘‘sāyanhe vā rattiṁ vā uṭṭhahitvā gamissāmī’’ti vadati,",
  "tika-vin05t23:31_6": "ācariyopi ‘‘sādhū’’ti sampaṭicchati,",
  "tika-vin05t23:31_7": "taṁ khaṇaṁyeva nissayo paṭippassambhati.",
  "tika-vin05t23:31_8": "Sace pana ‘‘bhante,",
  "tika-vin05t23:31_9": "asukaṁ nāma ṭhānaṁ gantukāmomhī’’ti vutte ācariyo ‘‘asukasmiṁ nāma gāme piṇḍāya caritvā pacchā jānissasī’’ti vadati,",
  "tika-vin05t23:31_10": "so ca ‘‘sādhū’’ti sampaṭicchati,",
  "tika-vin05t23:31_11": "tato ce gato sugato.",
  "tika-vin05t23:31_12": "Sace pana na gacchati,",
  "tika-vin05t23:31_13": "nissayo na paṭippassambhati.",
  "tika-vin05t23:31_14": "Athāpi ‘‘gacchāmī’’ti vutte ācariyena ‘‘mā tāva gaccha,",
  "tika-vin05t23:31_15": "rattiṁ mantetvā jānissāmā’’ti vutto mantetvā gacchati, sugato.",
  "tika-vin05t23:31_16": "No ce gacchati,",
  "tika-vin05t23:31_17": "nissayo na paṭippassambhati.",
  "tika-vin05t23:31_18": "Ācariyaṁ anāpucchā pakkamantassa pana upacārasīmātikkame nissayo paṭippassambhati,",
  "tika-vin05t23:31_19": "antoupacārasīmato paṭinivattantassa na paṭippassambhati.",
  "tika-vin05t23:31_20": "Sace pana ācariyo antevāsikaṁ āpucchati ‘‘āvuso,",
  "tika-vin05t23:31_21": "asukaṁ nāma ṭhānaṁ gamissāmī’’ti,",
  "tika-vin05t23:31_22": "antevāsikena ca ‘‘kadā’’ti vutte ‘‘sāyanhe vā rattibhāge vā’’ti vadati,",
  "tika-vin05t23:31_23": "antevāsikopi ‘‘sādhū’’ti sampaṭicchati,",
  "tika-vin05t23:31_24": "taṁ khaṇaṁyeva nissayo paṭippassambhati,",
  "tika-vin05t23:31_25": "sace pana ācariyo ‘‘sve piṇḍāya caritvā gamissāmī’’ti vadati,",
  "tika-vin05t23:31_26": "itaro ca ‘‘sādhū’’ti sampaṭicchati,",
  "tika-vin05t23:31_27": "ekadivasaṁ tāva nissayo na paṭippassambhati,",
  "tika-vin05t23:31_28": "punadivase paṭippassaddho hoti.",
  "tika-vin05t23:31_29": "‘‘Asukasmiṁ nāma gāme piṇḍāya caritvā jānissāmi mama gamanaṁ vā agamanaṁ vā’’ti vatvā pana sace na gacchati,",
  "tika-vin05t23:31_30": "nissayo na paṭippassambhati.",
  "tika-vin05t23:31_31": "Athāpi ‘‘gacchāmī’’ti vutte antevāsikena ‘‘mā tāva gacchatha,",
  "tika-vin05t23:31_32": "rattiṁ mantetvā jānissathā’’ti vutto mantetvāpi na gacchati,",
  "tika-vin05t23:31_33": "nissayo na paṭippassambhati.",
  "tika-vin05t23:31_34": "Sace ubhopi ācariyantevāsikā kenacideva karaṇīyena bahisīmaṁ gacchanti,",
  "tika-vin05t23:31_35": "tato ce ācariyo gamiyacitte uppanne anāpucchāva gantvā dvinnaṁ leḍḍupātānaṁ antoyeva nivattati,",
  "tika-vin05t23:31_36": "nissayo na paṭippassambhati.",
  "tika-vin05t23:31_37": "Sace dve leḍḍupāte atikkamitvā nivattati,",
  "tika-vin05t23:31_38": "paṭippassaddho hoti.",
  "tika-vin05t23:31_39": "Ācariyupajjhāyā dve leḍḍupāte atikkamma aññasmiṁ vihāre vasanti,",
  "tika-vin05t23:31_40": "nissayo paṭippassambhati.",
  "tika-vin05t23:31_41": "Ācariye vibbhante kālakate pakkhasaṅkante ca taṁ khaṇaṁyeva paṭippassambhati.",
  "tika-vin05t23:32_0": "Āṇattiyaṁ pana ācariyo muñcitukāmova hutvā nissayapaṇāmanāya paṇāmeti,",
  "tika-vin05t23:32_1": "antevāsiko ca ‘‘kiñcāpi maṁ ācariyo paṇāmeti,",
  "tika-vin05t23:32_2": "atha kho hadayena muduko’’ti sālayo hoti,",
  "tika-vin05t23:32_3": "nissayo na paṭippassambhati.",
  "tika-vin05t23:32_4": "Sacepi āriyo sālayo,",
  "tika-vin05t23:32_5": "antevāsiko nirālayo ‘‘na dāni imaṁ nissāya vasissāmī’’ti dhuraṁ nikkhipati,",
  "tika-vin05t23:32_6": "evampi na paṭippassambhati.",
  "tika-vin05t23:32_7": "Ubhinnaṁ sālayabhāve pana na paṭippassambhatiyeva,",
  "tika-vin05t23:32_8": "ubhinnaṁ dhuranikkhepena paṭippassambhati,",
  "tika-vin05t23:32_9": "paṇāmitena daṇḍakammaṁ āharitvā tikkhattuṁ khamāpetabbo.",
  "tika-vin05t23:32_10": "No ce khamati,",
  "tika-vin05t23:32_11": "upajjhāye vuttanayena paṭipajjitabbaṁ.",
  "tika-vin05t23:32_12": "Yathāpaññattaṁ pana ācariyupajjhāyavattaṁ paripūrentaṁ adhimattapemādipañcaṅgasamannāgataṁ antevāsikaṁ saddhivihārikaṁ vā paṇāmentassa dukkaṭaṁ,",
  "tika-vin05t23:32_13": "itaraṁ apaṇāmentassapi dukkaṭameva.",
  "tika-vin05t23:32_14": "Vuttañhetaṁ –",
  "tika-vin05t23:33_0": "‘‘Na,",
  "tika-vin05t23:33_1": "bhikkhave,",
  "tika-vin05t23:33_2": "sammāvattanto paṇāmetabbo,",
  "tika-vin05t23:33_3": "yo paṇāmeyya,",
  "tika-vin05t23:33_4": "āpatti dukkaṭassa. Na ca,",
  "tika-vin05t23:33_5": "bhikkhave,",
  "tika-vin05t23:33_6": "asammāvattanto na paṇāmetabbo,",
  "tika-vin05t23:33_7": "yo na paṇāmeyya,",
  "tika-vin05t23:33_8": "āpatti dukkaṭassa (mahāva. 80).",
  "tika-vin05t23:34_0": "‘‘Pañcahi ,",
  "tika-vin05t23:34_1": "bhikkhave,",
  "tika-vin05t23:34_2": "aṅgehi samannāgataṁ antevāsikaṁ apaṇāmento ācariyo sātisāro hoti,",
  "tika-vin05t23:34_3": "paṇāmento anatisāro hoti.",
  "tika-vin05t23:34_4": "Ācariyamhi nādhimattaṁ pemaṁ hoti,",
  "tika-vin05t23:34_5": "nādhimatto pasādo hoti,",
  "tika-vin05t23:34_6": "nādhimattā hirī hoti,",
  "tika-vin05t23:34_7": "nādhimatto gāravo hoti,",
  "tika-vin05t23:34_8": "nādhimattā bhāvanā hoti.",
  "tika-vin05t23:34_9": "Imehi kho,",
  "tika-vin05t23:34_10": "bhikkhave,",
  "tika-vin05t23:34_11": "pañcahaṅgehi samannāgataṁ antevāsikaṁ apaṇāmento ācariyo sātisāro hoti,",
  "tika-vin05t23:34_12": "paṇāmento anatisāro hoti (mahāva. 81).",
  "tika-vin05t23:35_0": "‘‘Pañcahi ,",
  "tika-vin05t23:35_1": "bhikkhave,",
  "tika-vin05t23:35_2": "aṅgehi samannāgataṁ saddhivihārikaṁ apaṇāmento upajjhāyo sātisāro hoti,",
  "tika-vin05t23:35_3": "paṇāmento anatisāro hoti.",
  "tika-vin05t23:35_4": "Upajjhāyamhi nādhimattaṁ pemaṁ hoti,",
  "tika-vin05t23:35_5": "nādhimatto pasādo hoti,",
  "tika-vin05t23:35_6": "nādhimattā hirī hoti,",
  "tika-vin05t23:35_7": "nādhimatto gāravo hoti,",
  "tika-vin05t23:35_8": "nādhimattā bhāvanā hoti.",
  "tika-vin05t23:35_9": "Imehi kho,",
  "tika-vin05t23:35_10": "bhikkhave,",
  "tika-vin05t23:35_11": "pañcahaṅgehi samannāgataṁ saddhivihārikaṁ apaṇāmento upajjhāyo sātisāro hoti,",
  "tika-vin05t23:35_12": "paṇāmento anatisāro hotī’’tiādi (mahāva. 68).",
  "tika-vin05t23:36_0": "Tattha (mahāva. aṭṭha.",
  "tika-vin05t23:36_1": "68) nādhimattaṁ pemaṁ hotīti upajjhāyamhi adhimattaṁ gehassitapemaṁ na hoti.",
  "tika-vin05t23:36_2": "Nādhimattā bhāvanā hotīti adhimattā mettābhāvanā na hotīti attho.",
  "tika-vin05t23:37_0": "Upajjhāyena vā samodhānagatoti ettha (mahāva. aṭṭha.",
  "tika-vin05t23:37_1": "83) dassanasavanavasena samodhānaṁ veditabbaṁ.",
  "tika-vin05t23:37_2": "Sace hi ācariyaṁ nissāya vasanto saddhivihāriko ekavihāre cetiyaṁ vā vandantaṁ,",
  "tika-vin05t23:37_3": "ekagāme vā piṇḍāya carantaṁ upajjhāyaṁ passati,",
  "tika-vin05t23:37_4": "nissayo paṭippassambhati.",
  "tika-vin05t23:37_5": "Upajjhāyo passati,",
  "tika-vin05t23:37_6": "saddhivihāriko na passati,",
  "tika-vin05t23:37_7": "na paṭippassambhati.",
  "tika-vin05t23:37_8": "Maggappaṭipannaṁ vā ākāsena vā gacchantaṁ upajjhāyaṁ disvā dūrattā ‘‘bhikkhū’’ti jānāti,",
  "tika-vin05t23:37_9": "‘‘upajjhāyo’’ti na jānāti,",
  "tika-vin05t23:37_10": "na paṭippassambhati.",
  "tika-vin05t23:37_11": "Sace jānāti,",
  "tika-vin05t23:37_12": "paṭippassambhati.",
  "tika-vin05t23:37_13": "Uparipāsāde upajjhāyo vasati,",
  "tika-vin05t23:37_14": "heṭṭhā saddhivihāriko,",
  "tika-vin05t23:37_15": "taṁ adisvāva yāguṁ pivitvā paṭikkamati,",
  "tika-vin05t23:37_16": "āsanasālāya vā nisinnaṁ adisvāva ekamante bhuñjitvā pakkamati,",
  "tika-vin05t23:37_17": "dhammassavanamaṇḍape vā nisinnampi taṁ adisvāva dhammaṁ sutvā pakkamati,",
  "tika-vin05t23:37_18": "nissayo na paṭippassambhati.",
  "tika-vin05t23:37_19": "Evaṁ tāva dassanavasena samodhānaṁ veditabbaṁ.",
  "tika-vin05t23:37_20": "Savanavasena pana sace upajjhāyassa vihāre vā antaraghare vā dhammaṁ vā kathentassa anumodanaṁ vā karontassa",
  "tika-vin05t23:37_21": "saddaṁ sutvā ‘‘upajjhāyassa me saddo’’ti sañjānāti,",
  "tika-vin05t23:37_22": "nissayo paṭippassambhati,",
  "tika-vin05t23:37_23": "asañjānantassa na paṭippassambhati.",
  "tika-vin05t23:37_24": "Ayaṁ samodhāne vinicchayo.",
  "tika-vin05t23:38_0": "155.",
  "tika-vin05t23:38_1": "Nissāya kena vasitabbaṁ,",
  "tika-vin05t23:38_2": "kena na vasitabbanti ettha pana ‘‘anujānāmi,",
  "tika-vin05t23:38_3": "bhikkhave,",
  "tika-vin05t23:38_4": "byattena bhikkhunā paṭibalena pañca vassāni nissāya vatthuṁ,",
  "tika-vin05t23:38_5": "abyattena yāvajīva’’nti (mahāva.",
  "tika-vin05t23:38_6": "103) vacanato yo abyatto hoti,",
  "tika-vin05t23:38_7": "tena yāvajīvaṁ nissāyeva vasitabbaṁ.",
  "tika-vin05t23:38_8": "Sacāyaṁ (mahāva. aṭṭha.",
  "tika-vin05t23:38_9": "103) vuḍḍhataraṁ ācariyaṁ na labhati,",
  "tika-vin05t23:38_10": "upasampadāya saṭṭhivasso vā sattativasso vā hoti,",
  "tika-vin05t23:38_11": "navakatarassapi byattassa santike ukkuṭikaṁ nisīditvā añjaliṁ paggahetvā ‘‘ācariyo me, āvuso, hoti,",
  "tika-vin05t23:38_12": "āyasmato nissāya vacchāmī’’ti evaṁ tikkhattuṁ vatvā nissayo gahetabbova.",
  "tika-vin05t23:38_13": "Gāmappavesanaṁ āpucchantenapi ukkuṭikaṁ nisīditvā añjaliṁ paggahetvā ‘‘gāmappavesanaṁ āpucchāmi ācariyā’’ti vattabbaṁ.",
  "tika-vin05t23:38_14": "Esa nayo sabbaāpucchanesu.",
  "tika-vin05t23:39_0": "Yo pana byatto hoti upasampadāya pañcavasso,",
  "tika-vin05t23:39_1": "tena anissitena vatthuṁ vaṭṭati.",
  "tika-vin05t23:39_2": "Tasmā nissayamuccanakena (pāci. aṭṭha.",
  "tika-vin05t23:39_3": "145-147) upasampadāya pañcavassena sabbantimena paricchedena dve mātikā paguṇā vācuggatā kattabbā,",
  "tika-vin05t23:39_4": "pakkhadivasesu dhammassavanatthāya suttantato cattāro bhāṇavārā,",
  "tika-vin05t23:39_5": "sampattānaṁ parisānaṁ parikathanatthāya andhakavinda(a. ni.",
  "tika-vin05t23:39_6": "5.114) mahārāhulovāda(ma. ni.",
  "tika-vin05t23:39_7": "2.113 ādayo) ambaṭṭha(daī. ni.",
  "tika-vin05t23:39_8": "1.254 ādayo) sadiso eko kathāmaggo,",
  "tika-vin05t23:39_9": "saṅghabhattamaṅgalāmaṅgalesu anumodanatthāya tisso anumodanā,",
  "tika-vin05t23:39_10": "uposathapavāraṇādijānanatthaṁ kammākammavinicchayo,",
  "tika-vin05t23:39_11": "samaṇadhammakaraṇatthaṁ samādhivasena vā vipassanāvasena vā arahattapariyosānamekaṁ kammaṭṭhānaṁ,",
  "tika-vin05t23:39_12": "ettakaṁ uggahetabbaṁ.",
  "tika-vin05t23:39_13": "Ettāvatā hi ayaṁ bahussuto hoti cātuddiso,",
  "tika-vin05t23:39_14": "yattha katthaci attano issariyena vasituṁ labhati.",
  "tika-vin05t23:39_15": "Yaṁ pana vuttaṁ –",
  "tika-vin05t23:40_0": "‘‘Pañcahi ,",
  "tika-vin05t23:40_1": "bhikkhave,",
  "tika-vin05t23:40_2": "aṅgehi samannāgatena bhikkhunā na anissitena vatthabbaṁ.",
  "tika-vin05t23:40_3": "Na asekkhena sīlakkhandhena samannāgato hoti,",
  "tika-vin05t23:40_4": "na asekkhena samādhikkhandhena…",
  "tika-vin05t23:40_5": "na asekkhena paññākkhandhena…",
  "tika-vin05t23:40_6": "na asekkhena vimuttikkhandhena…",
  "tika-vin05t23:40_7": "na asekkhena vimuttiñāṇadassanakkhandhena samannāgato hoti.",
  "tika-vin05t23:40_8": "Imehi kho,",
  "tika-vin05t23:40_9": "bhikkhave,",
  "tika-vin05t23:40_10": "pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:41_0": "‘‘Aparehipi,",
  "tika-vin05t23:41_1": "bhikkhave,",
  "tika-vin05t23:41_2": "pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:41_3": "Assaddho hoti,",
  "tika-vin05t23:41_4": "ahiriko hoti,",
  "tika-vin05t23:41_5": "anottappī hoti,",
  "tika-vin05t23:41_6": "kusīto hoti,",
  "tika-vin05t23:41_7": "muṭṭhassati hoti.",
  "tika-vin05t23:41_8": "Imehi kho,",
  "tika-vin05t23:41_9": "bhikkhave,",
  "tika-vin05t23:41_10": "pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:42_0": "‘‘Aparehipi,",
  "tika-vin05t23:42_1": "bhikkhave,",
  "tika-vin05t23:42_2": "pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:42_3": "Adhisīle sīlavipanno hoti,",
  "tika-vin05t23:42_4": "ajjhācāre ācāravipanno hoti,",
  "tika-vin05t23:42_5": "atidiṭṭhiyā diṭṭhivipanno hoti,",
  "tika-vin05t23:42_6": "appassuto hoti,",
  "tika-vin05t23:42_7": "duppañño hoti.",
  "tika-vin05t23:42_8": "Imehi kho,",
  "tika-vin05t23:42_9": "bhikkhave,",
  "tika-vin05t23:42_10": "pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:43_0": "‘‘Aparehipi ,",
  "tika-vin05t23:43_1": "bhikkhave,",
  "tika-vin05t23:43_2": "pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:43_3": "Āpattiṁ na jānāti,",
  "tika-vin05t23:43_4": "anāpattiṁ na jānāti,",
  "tika-vin05t23:43_5": "lahukaṁ āpattiṁ na jānāti,",
  "tika-vin05t23:43_6": "garukaṁ āpattiṁ na jānāti,",
  "tika-vin05t23:43_7": "ubhayāni kho panassa pātimokkhāni vitthārena na svāgatāni honti na suvibhattāni na suppavattīni na suvinicchitāni suttaso anubyañjanaso.",
  "tika-vin05t23:43_8": "Imehi kho,",
  "tika-vin05t23:43_9": "bhikkhave,",
  "tika-vin05t23:43_10": "pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:44_0": "‘‘Aparehipi,",
  "tika-vin05t23:44_1": "bhikkhave,",
  "tika-vin05t23:44_2": "pañcahaṅgehi samannāgatena bhikkhunā na anissitena vatthabbaṁ.",
  "tika-vin05t23:44_3": "Āpattiṁ na jānāti,",
  "tika-vin05t23:44_4": "anāpattiṁ na jānāti,",
  "tika-vin05t23:44_5": "lahukaṁ āpattiṁ na jānāti,",
  "tika-vin05t23:44_6": "garukaṁ āpattiṁ na jānāti,",
  "tika-vin05t23:44_7": "ūnapañcavasso hoti.",
  "tika-vin05t23:44_8": "Imehi kho,",
  "tika-vin05t23:44_9": "bhikkhave,",
  "tika-vin05t23:44_10": "pañcahaṅgehi samannāgatena bhikkhunā na anissitena vatthabba’’nti (mahāva. 103).",
  "tika-vin05t23:44_11": "Etthāpi purimanayeneva ayuttavasena āpattiaṅgavasena ca paṭikkhepo katoti daṭṭhabbaṁ.",
  "tika-vin05t23:45_0": "Bālānaṁ pana abyattānaṁ disaṁgamikānaṁ antevāsikasaddhivihārikānaṁ anuññā na dātabbā.",
  "tika-vin05t23:45_1": "Sace denti,",
  "tika-vin05t23:45_2": "ācariyupajjhāyānaṁ dukkaṭaṁ.",
  "tika-vin05t23:45_3": "Te ce ananuññātā gacchanti,",
  "tika-vin05t23:45_4": "tesampi dukkaṭaṁ.",
  "tika-vin05t23:45_5": "Vuttañhetaṁ –",
  "tika-vin05t23:46_0": "‘‘Idha pana,",
  "tika-vin05t23:46_1": "bhikkhave,",
  "tika-vin05t23:46_2": "sambahulā bhikkhū bālā abyattā disaṁgamikā ācariyupajjhāye āpucchanti. Te,",
  "tika-vin05t23:46_3": "bhikkhave,",
  "tika-vin05t23:46_4": "ācariyupajjhāyehi pucchitabbā ‘‘kahaṁ gamissatha,",
  "tika-vin05t23:46_5": "kena saddhiṁ gamissathā’’ti. Te ce,",
  "tika-vin05t23:46_6": "bhikkhave,",
  "tika-vin05t23:46_7": "bālā abyattā aññe bāle abyatte apadiseyyuṁ. Na,",
  "tika-vin05t23:46_8": "bhikkhave,",
  "tika-vin05t23:46_9": "ācariyupajjhāyehi anujānitabbā,",
  "tika-vin05t23:46_10": "anujāneyyuṁ ce,",
  "tika-vin05t23:46_11": "āpatti dukkaṭassa. Te ce,",
  "tika-vin05t23:46_12": "bhikkhave,",
  "tika-vin05t23:46_13": "bālā abyattā ananuññātā ācariyupajjhāyehi gaccheyyuṁ ce,",
  "tika-vin05t23:46_14": "āpatti dukkaṭassā’’ti (mahāva. 163).",
  "tika-vin05t23:47_0": "Iti pāḷimuttakavinayavinicchayasaṅgahe",
  "tika-vin05t23:48_0": "Nissayavinicchayakathā samattā."
}