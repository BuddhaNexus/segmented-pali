{
  "pli-tv-bi-vb-pc54:0.1_0": "Theravāda Vinaya",
  "pli-tv-bi-vb-pc54:0.2_0": "Bhikkhunivibhaṅga",
  "pli-tv-bi-vb-pc54:0.3_0": "Pācittiyakaṇḍa",
  "pli-tv-bi-vb-pc54:0.4_0": "Ārāmavagga",
  "pli-tv-bi-vb-pc54:0.5_0": "54. Pavāritasikkhāpada",
  "pli-tv-bi-vb-pc54:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc54:1.2_0": "Tena kho pana samayena aññataro brāhmaṇo bhikkhuniyo nimantetvā bhojesi.",
  "pli-tv-bi-vb-pc54:1.3_0": "Bhikkhuniyo bhuttāvī pavāritā ñātikulāni gantvā ekaccā bhuñjiṁsu ekaccā piṇḍapātaṁ ādāya agamaṁsu.",
  "pli-tv-bi-vb-pc54:1.4_0": "Atha kho so brāhmaṇo paṭivissake etadavoca—",
  "pli-tv-bi-vb-pc54:1.5_0": "“bhikkhuniyo mayā, ayyā, santappitā,",
  "pli-tv-bi-vb-pc54:1.5_1": "etha tumhepi santappessāmī”ti.",
  "pli-tv-bi-vb-pc54:1.6_0": "Te evamāhaṁsu—",
  "pli-tv-bi-vb-pc54:1.7_0": "“kiṁ tvaṁ, ayyo, amhe santappessasi.",
  "pli-tv-bi-vb-pc54:1.8_0": "Yāpi tayā nimantitā tāpi amhākaṁ gharāni āgantvā ekaccā bhuñjiṁsu ekaccā piṇḍapātaṁ ādāya agamaṁsū”ti.",
  "pli-tv-bi-vb-pc54:1.9_0": "Atha kho so brāhmaṇo ujjhāyati khiyyati vipāceti—",
  "pli-tv-bi-vb-pc54:1.10_0": "“kathañhi nāma bhikkhuniyo amhākaṁ ghare bhuñjitvā aññatra bhuñjissanti,",
  "pli-tv-bi-vb-pc54:1.10_1": "na cāhaṁ paṭibalo yāvadatthaṁ dātun”ti.",
  "pli-tv-bi-vb-pc54:1.11_0": "Assosuṁ kho bhikkhuniyo tassa brāhmaṇassa ujjhāyantassa khiyyantassa vipācentassa.",
  "pli-tv-bi-vb-pc54:1.12_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc54:1.13_0": "“kathañhi nāma bhikkhuniyo bhuttāvī pavāritā aññatra bhuñjissantī”ti …pe…",
  "pli-tv-bi-vb-pc54:1.14_0": "“saccaṁ kira, bhikkhave,",
  "pli-tv-bi-vb-pc54:1.14_1": "bhikkhuniyo bhuttāvī pavāritā aññatra bhuñjantī”ti?",
  "pli-tv-bi-vb-pc54:1.15_0": "“Saccaṁ, bhagavā”ti.",
  "pli-tv-bi-vb-pc54:1.16_0": "Vigarahi buddho bhagavā …pe…",
  "pli-tv-bi-vb-pc54:1.17_0": "kathañhi nāma, bhikkhave,",
  "pli-tv-bi-vb-pc54:1.17_1": "bhikkhuniyo bhuttāvī pavāritā aññatra bhuñjissanti.",
  "pli-tv-bi-vb-pc54:1.18_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc54:1.19_0": "evañca pana, bhikkhave,",
  "pli-tv-bi-vb-pc54:1.19_1": "bhikkhuniyo imaṁ sikkhāpadaṁ uddisantu—",
  "pli-tv-bi-vb-pc54:1.20.1_0": "“Yā pana bhikkhunī nimantitā vā pavāritā vā khādanīyaṁ vā bhojanīyaṁ vā khādeyya vā bhuñjeyya vā, pācittiyan”ti.",
  "pli-tv-bi-vb-pc54:2.1.1_0": "Yā panāti",
  "pli-tv-bi-vb-pc54:2.1.2_0": "yā yādisā …pe…",
  "pli-tv-bi-vb-pc54:2.1.3_0": "bhikkhunīti",
  "pli-tv-bi-vb-pc54:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc54:2.1.5_0": "Nimantitā nāma",
  "pli-tv-bi-vb-pc54:2.1.6_0": "pañcannaṁ bhojanānaṁ aññatarena bhojanena nimantitā.",
  "pli-tv-bi-vb-pc54:2.1.7_0": "Pavāritā nāma",
  "pli-tv-bi-vb-pc54:2.1.8_0": "asanaṁ paññāyati, bhojanaṁ paññāyati, hatthapāse ṭhitā abhiharati, paṭikkhepo paññāyati.",
  "pli-tv-bi-vb-pc54:2.1.9_0": "Khādanīyaṁ nāma",
  "pli-tv-bi-vb-pc54:2.1.10_0": "pañca bhojanāni yāguṁ yāmakālikaṁ sattāhakālikaṁ yāvajīvikaṁ ṭhapetvā",
  "pli-tv-bi-vb-pc54:2.1.11_0": "avasesaṁ khādanīyaṁ nāma.",
  "pli-tv-bi-vb-pc54:2.1.12_0": "Bhojanīyaṁ nāma",
  "pli-tv-bi-vb-pc54:2.1.13_0": "pañca bhojanāni—odano, kummāso, sattu, maccho, maṁsaṁ.",
  "pli-tv-bi-vb-pc54:2.1.14_0": "“Khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bi-vb-pc54:2.1.15_0": "Ajjhohāre ajjhohāre āpatti pācittiyassa.",
  "pli-tv-bi-vb-pc54:2.2.1_0": "Nimantite nimantitasaññā khādanīyaṁ vā bhojanīyaṁ vā khādati vā bhuñjati vā, āpatti pācittiyassa.",
  "pli-tv-bi-vb-pc54:2.2.2_0": "Nimantite vematikā khādanīyaṁ vā bhojanīyaṁ vā khādati vā bhuñjati vā, āpatti pācittiyassa.",
  "pli-tv-bi-vb-pc54:2.2.3_0": "Nimantite animantitasaññā khādanīyaṁ vā bhojanīyaṁ vā khādati vā bhuñjati vā, āpatti pācittiyassa.",
  "pli-tv-bi-vb-pc54:2.2.4_0": "Yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa.",
  "pli-tv-bi-vb-pc54:2.2.5_0": "Ajjhohāre ajjhohāre āpatti dukkaṭassa …pe….",
  "pli-tv-bi-vb-pc54:2.2.6.1_0": "Anāpatti—",
  "pli-tv-bi-vb-pc54:2.2.7_0": "nimantitā appavāritā,",
  "pli-tv-bi-vb-pc54:2.2.8_0": "yāguṁ pivati,",
  "pli-tv-bi-vb-pc54:2.2.9_0": "sāmike apaloketvā bhuñjati,",
  "pli-tv-bi-vb-pc54:2.2.10_0": "yāmakālikaṁ sattāhakālikaṁ yāvajīvikaṁ sati paccaye paribhuñjati,",
  "pli-tv-bi-vb-pc54:2.2.11_0": "ummattikāya,",
  "pli-tv-bi-vb-pc54:2.2.12_0": "ādikammikāyāti.",
  "pli-tv-bi-vb-pc54:2.2.13_0": "Catutthasikkhāpadaṁ niṭṭhitaṁ."
}