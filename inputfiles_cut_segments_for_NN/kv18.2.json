{
  "kv18.2:0.1_0": "Kathāvatthu",
  "kv18.2:0.2_0": "Mahāpaṇṇāsaka",
  "kv18.2:0.3_0": "Aṭṭhārasamavagga",
  "kv18.2:0.4_0": "Dhammadesanākathā",
  "kv18.2:1.1_0": "Na vattabbaṁ—",
  "kv18.2:1.2_0": "“buddhena bhagavatā dhammo desito”ti?",
  "kv18.2:1.3_0": "Āmantā.",
  "kv18.2:1.4_0": "Kena desitoti?",
  "kv18.2:1.5_0": "Abhinimmitena desitoti.",
  "kv18.2:1.6_0": "Abhinimmito jino satthā sammāsambuddho sabbaññū sabbadassāvī dhammassāmī dhammappaṭisaraṇoti?",
  "kv18.2:1.7_0": "Na hevaṁ vattabbe …pe….",
  "kv18.2:2.1_0": "Na vattabbaṁ—",
  "kv18.2:2.2_0": "“buddhena bhagavatā dhammo desito”ti?",
  "kv18.2:2.3_0": "Āmantā.",
  "kv18.2:2.4_0": "Kena desitoti?",
  "kv18.2:2.5_0": "Āyasmatā ānandena desitoti.",
  "kv18.2:2.6_0": "Āyasmā ānando jino satthā sammāsambuddho sabbaññū sabbadassāvī dhammassāmī dhammappaṭisaraṇoti?",
  "kv18.2:2.7_0": "Na hevaṁ vattabbe …pe….",
  "kv18.2:3.1_0": "Na vattabbaṁ—",
  "kv18.2:3.2_0": "“buddhena bhagavatā dhammo desito”ti?",
  "kv18.2:3.3_0": "Āmantā.",
  "kv18.2:3.4_0": "Nanu vuttaṁ bhagavatā—",
  "kv18.2:3.5_0": "“saṅkhittenapi kho ahaṁ, sāriputta, dhammaṁ deseyyaṁ;",
  "kv18.2:3.6_0": "vitthārenapi kho ahaṁ, sāriputta, dhammaṁ deseyyaṁ;",
  "kv18.2:3.7_0": "saṅkhittavitthārenapi kho ahaṁ, sāriputta, dhammaṁ deseyyaṁ;",
  "kv18.2:3.8_0": "aññātāro ca dullabhā”ti.",
  "kv18.2:3.9_0": "Attheva suttantoti?",
  "kv18.2:3.10_0": "Āmantā.",
  "kv18.2:3.11_0": "Tena hi buddhena bhagavatā dhammo desitoti.",
  "kv18.2:4.1_0": "Na vattabbaṁ—",
  "kv18.2:4.2_0": "“buddhena bhagavatā dhammo desito”ti?",
  "kv18.2:4.3_0": "Āmantā.",
  "kv18.2:4.4_0": "Nanu vuttaṁ bhagavatā—",
  "kv18.2:4.5_0": "“‘abhiññāyāhaṁ, bhikkhave, dhammaṁ desemi, no anabhiññāya;",
  "kv18.2:4.6_0": "sanidānāhaṁ, bhikkhave, dhammaṁ desemi, no anidānaṁ;",
  "kv18.2:4.7_0": "sappāṭihāriyāhaṁ, bhikkhave, dhammaṁ desemi, no appāṭihāriyaṁ;",
  "kv18.2:4.8_0": "tassa mayhaṁ,",
  "kv18.2:4.8_1": "bhikkhave,",
  "kv18.2:4.8_2": "abhiññāya dhammaṁ desayato no anabhiññāya,",
  "kv18.2:4.8_3": "sanidānaṁ dhammaṁ desayato no anidānaṁ,",
  "kv18.2:4.8_4": "sappāṭihāriyaṁ dhammaṁ desayato no appāṭihāriyaṁ karaṇīyo ovādo karaṇīyā anusāsanī;",
  "kv18.2:4.9_0": "alañca pana vo, bhikkhave, tuṭṭhiyā alaṁ attamanatāya alaṁ somanassāya—",
  "kv18.2:4.10_0": "sammāsambuddho bhagavā, svākkhāto dhammo, suppaṭipanno saṅgho’ti.",
  "kv18.2:4.11_0": "Imasmiñca pana veyyākaraṇasmiṁ bhaññamāne dasasahassilokadhātu akampitthā”ti.",
  "kv18.2:4.12_0": "Attheva suttantoti?",
  "kv18.2:4.13_0": "Āmantā.",
  "kv18.2:4.14_0": "Tena hi buddhena bhagavatā dhammo desitoti.",
  "kv18.2:4.15_0": "Dhammadesanākathā niṭṭhitā."
}