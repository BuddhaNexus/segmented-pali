{
  "dn33:0.1_0": "Dīgha Nikāya 33 ",
  "dn33:0.2_0": "Saṅgītisutta ",
  "dn33:1.1.1_0": "Evaṁ me sutaṁ—",
  "dn33:1.1.2_0": "ekaṁ samayaṁ bhagavā mallesu cārikaṁ caramāno mahatā bhikkhusaṅghena saddhiṁ pañcamattehi bhikkhusatehi yena pāvā nāma mallānaṁ nagaraṁ tadavasari. ",
  "dn33:1.1.3_0": "Tatra sudaṁ bhagavā pāvāyaṁ viharati cundassa kammāraputtassa ambavane. ",
  "dn33:1.2.1_0": "Tena kho pana samayena pāveyyakānaṁ mallānaṁ ubbhatakaṁ nāma navaṁ sandhāgāraṁ acirakāritaṁ hoti anajjhāvuṭṭhaṁ",
  "dn33:1.2.1_1": "samaṇena vā brāhmaṇena vā kenaci vā manussabhūtena.",
  "dn33:1.2.2_0": "Assosuṁ kho pāveyyakā mallā:",
  "dn33:1.2.2_1": "“bhagavā kira mallesu cārikaṁ caramāno mahatā bhikkhusaṅghena saddhiṁ pañcamattehi bhikkhusatehi pāvaṁ",
  "dn33:1.2.2_2": "anuppatto pāvāyaṁ viharati cundassa kammāraputtassa ambavane”ti.",
  "dn33:1.2.3_0": "Atha kho pāveyyakā mallā yena bhagavā tenupasaṅkamiṁsu;",
  "dn33:1.2.3_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "dn33:1.2.3_2": "Ekamantaṁ nisinnā kho pāveyyakā mallā bhagavantaṁ etadavocuṁ:",
  "dn33:1.2.4_0": "“idha, bhante,",
  "dn33:1.2.4_1": "pāveyyakānaṁ mallānaṁ ubbhatakaṁ nāma navaṁ sandhāgāraṁ acirakāritaṁ hoti anajjhāvuṭṭhaṁ samaṇena vā brāhmaṇena vā kenaci vā manussabhūtena.",
  "dn33:1.2.5_0": "Tañca kho, bhante,",
  "dn33:1.2.5_1": "bhagavā paṭhamaṁ paribhuñjatu,",
  "dn33:1.2.5_2": "bhagavatā paṭhamaṁ paribhuttaṁ pacchā pāveyyakā mallā paribhuñjissanti.",
  "dn33:1.2.6_0": "Tadassa pāveyyakānaṁ mallānaṁ dīgharattaṁ hitāya sukhāyā”ti. ",
  "dn33:1.2.7_0": "Adhivāsesi kho bhagavā tuṇhībhāvena. ",
  "dn33:1.3.1_0": "Atha kho pāveyyakā mallā bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā yena sandhāgāraṁ tenupasaṅkamiṁsu;",
  "dn33:1.3.1_1": "upasaṅkamitvā sabbasanthariṁ sandhāgāraṁ santharitvā bhagavato āsanāni paññāpetvā udakamaṇikaṁ patiṭṭhapetvā",
  "dn33:1.3.1_2": "telapadīpaṁ āropetvā yena bhagavā tenupasaṅkamiṁsu;",
  "dn33:1.3.2_0": "upasaṅkamitvā bhagavantaṁ abhivādetvā ekamantaṁ aṭṭhaṁsu. ",
  "dn33:1.3.3_0": "Ekamantaṁ ṭhitā kho te pāveyyakā mallā bhagavantaṁ etadavocuṁ: ",
  "dn33:1.3.4_0": "“sabbasantharisanthataṁ, bhante,",
  "dn33:1.3.4_1": "sandhāgāraṁ,",
  "dn33:1.3.4_2": "bhagavato āsanāni paññattāni,",
  "dn33:1.3.4_3": "udakamaṇiko patiṭṭhāpito,",
  "dn33:1.3.4_4": "telapadīpo āropito.",
  "dn33:1.3.5_0": "Yassadāni, bhante, bhagavā kālaṁ maññatī”ti. ",
  "dn33:1.4.1_0": "Atha kho bhagavā nivāsetvā pattacīvaramādāya saddhiṁ bhikkhusaṅghena yena sandhāgāraṁ tenupasaṅkami;",
  "dn33:1.4.1_1": "upasaṅkamitvā pāde pakkhāletvā sandhāgāraṁ pavisitvā majjhimaṁ thambhaṁ nissāya puratthābhimukho nisīdi.",
  "dn33:1.4.2_0": "Bhikkhusaṅghopi kho pāde pakkhāletvā sandhāgāraṁ pavisitvā pacchimaṁ bhittiṁ nissāya puratthābhimukho nisīdi bhagavantaṁyeva purakkhatvā. ",
  "dn33:1.4.3_0": "Pāveyyakāpi kho mallā pāde pakkhāletvā sandhāgāraṁ pavisitvā puratthimaṁ bhittiṁ nissāya pacchimābhimukhā nisīdiṁsu bhagavantaṁyeva purakkhatvā. ",
  "dn33:1.4.4_0": "Atha kho bhagavā pāveyyake malle bahudeva rattiṁ dhammiyā kathāya sandassetvā samādapetvā samuttejetvā sampahaṁsetvā uyyojesi: ",
  "dn33:1.4.5_0": "“abhikkantā kho, vāseṭṭhā, ratti. ",
  "dn33:1.4.6_0": "Yassadāni tumhe kālaṁ maññathā”ti. ",
  "dn33:1.4.7_0": "“Evaṁ,",
  "dn33:1.4.7_1": "bhante”ti kho pāveyyakā mallā bhagavato paṭissutvā uṭṭhāyāsanā bhagavantaṁ abhivādetvā padakkhiṇaṁ katvā pakkamiṁsu.",
  "dn33:1.5.1_0": "Atha kho bhagavā acirapakkantesu pāveyyakesu mallesu tuṇhībhūtaṁ tuṇhībhūtaṁ bhikkhusaṅghaṁ anuviloketvā āyasmantaṁ sāriputtaṁ āmantesi: ",
  "dn33:1.5.2_0": "“vigatathinamiddho kho, sāriputta, bhikkhusaṅgho. ",
  "dn33:1.5.3_0": "Paṭibhātu taṁ, sāriputta, bhikkhūnaṁ dhammīkathā. ",
  "dn33:1.5.4_0": "Piṭṭhi me āgilāyati. ",
  "dn33:1.5.5_0": "Tamahaṁ āyamissāmī”ti. ",
  "dn33:1.5.6_0": "“Evaṁ, bhante”ti kho āyasmā sāriputto bhagavato paccassosi. ",
  "dn33:1.5.7_0": "Atha kho bhagavā catugguṇaṁ saṅghāṭiṁ paññāpetvā dakkhiṇena passena sīhaseyyaṁ kappesi pāde pādaṁ accādhāya,",
  "dn33:1.5.7_1": "sato sampajāno uṭṭhānasaññaṁ manasi karitvā.",
  "dn33:1.6.1_0": "Tena kho pana samayena nigaṇṭho nāṭaputto pāvāyaṁ adhunākālaṅkato hoti. ",
  "dn33:1.6.2_0": "Tassa kālaṅkiriyāya bhinnā nigaṇṭhā dvedhikajātā bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti: ",
  "dn33:1.6.3_0": "“na tvaṁ imaṁ dhammavinayaṁ ājānāsi,",
  "dn33:1.6.3_1": "ahaṁ imaṁ dhammavinayaṁ ājānāmi,",
  "dn33:1.6.3_2": "kiṁ tvaṁ imaṁ dhammavinayaṁ ājānissasi.",
  "dn33:1.6.3_3": "Micchāpaṭipanno tvamasi,",
  "dn33:1.6.3_4": "ahamasmi sammāpaṭipanno.",
  "dn33:1.6.3_5": "Sahitaṁ me,",
  "dn33:1.6.3_6": "asahitaṁ te.",
  "dn33:1.6.3_7": "Purevacanīyaṁ pacchā avaca,",
  "dn33:1.6.3_8": "pacchāvacanīyaṁ pure avaca.",
  "dn33:1.6.3_9": "Adhiciṇṇaṁ te viparāvattaṁ,",
  "dn33:1.6.3_10": "āropito te vādo,",
  "dn33:1.6.3_11": "niggahito tvamasi,",
  "dn33:1.6.3_12": "cara vādappamokkhāya,",
  "dn33:1.6.3_13": "nibbeṭhehi vā sace pahosī”ti.",
  "dn33:1.6.4_0": "Vadhoyeva kho maññe nigaṇṭhesu nāṭaputtiyesu vattati. ",
  "dn33:1.6.5_0": "Yepi nigaṇṭhassa nāṭaputtassa sāvakā gihī odātavasanā,",
  "dn33:1.6.5_1": "tepi nigaṇṭhesu nāṭaputtiyesu nibbinnarūpā virattarūpā paṭivānarūpā,",
  "dn33:1.6.5_2": "yathā taṁ durakkhāte dhammavinaye duppavedite aniyyānike anupasamasaṁvattanike asammāsambuddhappavedite bhinnathūpe appaṭisaraṇe.",
  "dn33:1.7.1_0": "Atha kho āyasmā sāriputto bhikkhū āmantesi: ",
  "dn33:1.7.2_0": "“nigaṇṭho, āvuso, nāṭaputto pāvāyaṁ adhunākālaṅkato, ",
  "dn33:1.7.3_0": "tassa kālaṅkiriyāya bhinnā nigaṇṭhā dvedhikajātā …pe… bhinnathūpe appaṭisaraṇe. ",
  "dn33:1.7.4_0": "Evañhetaṁ, āvuso,",
  "dn33:1.7.4_1": "hoti durakkhāte dhammavinaye duppavedite aniyyānike anupasamasaṁvattanike asammāsambuddhappavedite.",
  "dn33:1.7.5_0": "Ayaṁ kho panāvuso,",
  "dn33:1.7.5_1": "amhākaṁ bhagavatā dhammo svākkhāto suppavedito niyyāniko upasamasaṁvattaniko sammāsambuddhappavedito.",
  "dn33:1.7.6_0": "Tattha sabbeheva saṅgāyitabbaṁ,",
  "dn33:1.7.6_1": "na vivaditabbaṁ,",
  "dn33:1.7.6_2": "yathayidaṁ brahmacariyaṁ addhaniyaṁ assa ciraṭṭhitikaṁ,",
  "dn33:1.7.6_3": "tadassa bahujanahitāya bahujanasukhāya lokānukampāya atthāya hitāya sukhāya devamanussānaṁ.",
  "dn33:1.7.7_0": "Katamo cāvuso,",
  "dn33:1.7.7_1": "amhākaṁ bhagavatā dhammo svākkhāto suppavedito niyyāniko upasamasaṁvattaniko sammāsambuddhappavedito;",
  "dn33:1.7.8_0": "yattha sabbeheva saṅgāyitabbaṁ,",
  "dn33:1.7.8_1": "na vivaditabbaṁ,",
  "dn33:1.7.8_2": "yathayidaṁ brahmacariyaṁ addhaniyaṁ assa ciraṭṭhitikaṁ,",
  "dn33:1.7.8_3": "tadassa bahujanahitāya bahujanasukhāya lokānukampāya atthāya hitāya sukhāya devamanussānaṁ?",
  "dn33:1.7.9.0_0": "1. Ekaka ",
  "dn33:1.7.10_0": "Atthi kho, āvuso, tena bhagavatā jānatā passatā arahatā sammāsambuddhena eko dhammo sammadakkhāto. ",
  "dn33:1.7.11_0": "Tattha sabbeheva saṅgāyitabbaṁ,",
  "dn33:1.7.11_1": "na vivaditabbaṁ,",
  "dn33:1.7.11_2": "yathayidaṁ brahmacariyaṁ addhaniyaṁ assa ciraṭṭhitikaṁ,",
  "dn33:1.7.11_3": "tadassa bahujanahitāya bahujanasukhāya lokānukampāya atthāya hitāya sukhāya devamanussānaṁ.",
  "dn33:1.8.1_0": "Katamo eko dhammo? ",
  "dn33:1.8.2_0": "Sabbe sattā āhāraṭṭhitikā. ",
  "dn33:1.8.3_0": "Sabbe sattā saṅkhāraṭṭhitikā. ",
  "dn33:1.8.4_0": "Ayaṁ kho, āvuso, tena bhagavatā jānatā passatā arahatā sammāsambuddhena eko dhammo sammadakkhāto. ",
  "dn33:1.8.5_0": "Tattha sabbeheva saṅgāyitabbaṁ,",
  "dn33:1.8.5_1": "na vivaditabbaṁ,",
  "dn33:1.8.5_2": "yathayidaṁ brahmacariyaṁ addhaniyaṁ assa ciraṭṭhitikaṁ,",
  "dn33:1.8.5_3": "tadassa bahujanahitāya bahujanasukhāya lokānukampāya atthāya hitāya sukhāya devamanussānaṁ.",
  "dn33:1.9.0_0": "2. Duka ",
  "dn33:1.9.1_0": "Atthi kho, āvuso, tena bhagavatā jānatā passatā arahatā sammāsambuddhena dve dhammā sammadakkhātā. ",
  "dn33:1.9.2_0": "Tattha sabbeheva saṅgāyitabbaṁ,",
  "dn33:1.9.2_1": "na vivaditabbaṁ,",
  "dn33:1.9.2_2": "yathayidaṁ brahmacariyaṁ addhaniyaṁ assa ciraṭṭhitikaṁ,",
  "dn33:1.9.2_3": "tadassa bahujanahitāya bahujanasukhāya lokānukampāya atthāya hitāya sukhāya devamanussānaṁ.",
  "dn33:1.9.3_0": "Katame dve? ",
  "dn33:1.9.4_0": "Nāmañca rūpañca. ",
  "dn33:1.9.5_0": "Avijjā ca bhavataṇhā ca. ",
  "dn33:1.9.6_0": "Bhavadiṭṭhi ca vibhavadiṭṭhi ca. ",
  "dn33:1.9.7_0": "Ahirikañca anottappañca. ",
  "dn33:1.9.8_0": "Hirī ca ottappañca. ",
  "dn33:1.9.9_0": "Dovacassatā ca pāpamittatā ca. ",
  "dn33:1.9.10_0": "Sovacassatā ca kalyāṇamittatā ca. ",
  "dn33:1.9.11_0": "Āpattikusalatā ca āpattivuṭṭhānakusalatā ca. ",
  "dn33:1.9.12_0": "Samāpattikusalatā ca samāpattivuṭṭhānakusalatā ca. ",
  "dn33:1.9.13_0": "Dhātukusalatā ca manasikārakusalatā ca. ",
  "dn33:1.9.14_0": "Āyatanakusalatā ca paṭiccasamuppādakusalatā ca. ",
  "dn33:1.9.15_0": "Ṭhānakusalatā ca aṭṭhānakusalatā ca. ",
  "dn33:1.9.16_0": "Ajjavañca lajjavañca. ",
  "dn33:1.9.17_0": "Khanti ca soraccañca. ",
  "dn33:1.9.18_0": "Sākhalyañca paṭisanthāro ca. ",
  "dn33:1.9.19_0": "Avihiṁsā ca soceyyañca. ",
  "dn33:1.9.20_0": "Muṭṭhassaccañca asampajaññañca. ",
  "dn33:1.9.21_0": "Sati ca sampajaññañca. ",
  "dn33:1.9.22_0": "Indriyesu aguttadvāratā ca bhojane amattaññutā ca. ",
  "dn33:1.9.23_0": "Indriyesu guttadvāratā ca bhojane mattaññutā ca. ",
  "dn33:1.9.24_0": "Paṭisaṅkhānabalañca bhāvanābalañca. ",
  "dn33:1.9.25_0": "Satibalañca samādhibalañca. ",
  "dn33:1.9.26_0": "Samatho ca vipassanā ca. ",
  "dn33:1.9.27_0": "Samathanimittañca paggahanimittañca. ",
  "dn33:1.9.28_0": "Paggaho ca avikkhepo ca. ",
  "dn33:1.9.29_0": "Sīlavipatti ca diṭṭhivipatti ca. ",
  "dn33:1.9.30_0": "Sīlasampadā ca diṭṭhisampadā ca. ",
  "dn33:1.9.31_0": "Sīlavisuddhi ca diṭṭhivisuddhi ca. ",
  "dn33:1.9.32_0": "Diṭṭhivisuddhi kho pana yathā diṭṭhissa ca padhānaṁ. ",
  "dn33:1.9.33_0": "Saṁvego ca saṁvejanīyesu ṭhānesu saṁviggassa ca yoniso padhānaṁ. ",
  "dn33:1.9.34_0": "Asantuṭṭhitā ca kusalesu dhammesu appaṭivānitā ca padhānasmiṁ. ",
  "dn33:1.9.35_0": "Vijjā ca vimutti ca. ",
  "dn33:1.9.36_0": "Khayeñāṇaṁ anuppādeñāṇaṁ. ",
  "dn33:1.9.37_0": "Ime kho, āvuso, tena bhagavatā jānatā passatā arahatā sammāsambuddhena dve dhammā sammadakkhātā. ",
  "dn33:1.9.38_0": "Tattha sabbeheva saṅgāyitabbaṁ,",
  "dn33:1.9.38_1": "na vivaditabbaṁ,",
  "dn33:1.9.38_2": "yathayidaṁ brahmacariyaṁ addhaniyaṁ assa ciraṭṭhitikaṁ,",
  "dn33:1.9.38_3": "tadassa bahujanahitāya bahujanasukhāya lokānukampāya atthāya hitāya sukhāya devamanussānaṁ.",
  "dn33:1.10.0_0": "3. Tika ",
  "dn33:1.10.1_0": "Atthi kho, āvuso, tena bhagavatā jānatā passatā arahatā sammāsambuddhena tayo dhammā sammadakkhātā. ",
  "dn33:1.10.2_0": "Tattha sabbeheva saṅgāyitabbaṁ …pe… atthāya hitāya sukhāya devamanussānaṁ. ",
  "dn33:1.10.3_0": "Katame tayo? ",
  "dn33:1.10.4_0": "Tīṇi akusalamūlāni—",
  "dn33:1.10.5_0": "lobho akusalamūlaṁ, doso akusalamūlaṁ, moho akusalamūlaṁ. ",
  "dn33:1.10.6_0": "Tīṇi kusalamūlāni—",
  "dn33:1.10.7_0": "alobho kusalamūlaṁ, adoso kusalamūlaṁ, amoho kusalamūlaṁ. ",
  "dn33:1.10.8_0": "Tīṇi duccaritāni—",
  "dn33:1.10.9_0": "kāyaduccaritaṁ, vacīduccaritaṁ, manoduccaritaṁ. ",
  "dn33:1.10.10_0": "Tīṇi sucaritāni—",
  "dn33:1.10.11_0": "kāyasucaritaṁ, vacīsucaritaṁ, manosucaritaṁ. ",
  "dn33:1.10.12_0": "Tayo akusalavitakkā—",
  "dn33:1.10.13_0": "kāmavitakko, byāpādavitakko, vihiṁsāvitakko. ",
  "dn33:1.10.14_0": "Tayo kusalavitakkā—",
  "dn33:1.10.15_0": "nekkhammavitakko, abyāpādavitakko, avihiṁsāvitakko. ",
  "dn33:1.10.16_0": "Tayo akusalasaṅkappā—",
  "dn33:1.10.17_0": "kāmasaṅkappo, byāpādasaṅkappo, vihiṁsāsaṅkappo. ",
  "dn33:1.10.18_0": "Tayo kusalasaṅkappā—",
  "dn33:1.10.19_0": "nekkhammasaṅkappo, abyāpādasaṅkappo, avihiṁsāsaṅkappo. ",
  "dn33:1.10.20_0": "Tisso akusalasaññā—",
  "dn33:1.10.21_0": "kāmasaññā, byāpādasaññā, vihiṁsāsaññā. ",
  "dn33:1.10.22_0": "Tisso kusalasaññā—",
  "dn33:1.10.23_0": "nekkhammasaññā, abyāpādasaññā, avihiṁsāsaññā. ",
  "dn33:1.10.24_0": "Tisso akusaladhātuyo—",
  "dn33:1.10.25_0": "kāmadhātu, byāpādadhātu, vihiṁsādhātu. ",
  "dn33:1.10.26_0": "Tisso kusaladhātuyo—",
  "dn33:1.10.27_0": "nekkhammadhātu, abyāpādadhātu, avihiṁsādhātu. ",
  "dn33:1.10.28_0": "Aparāpi tisso dhātuyo—",
  "dn33:1.10.29_0": "kāmadhātu, rūpadhātu, arūpadhātu. ",
  "dn33:1.10.30_0": "Aparāpi tisso dhātuyo—",
  "dn33:1.10.31_0": "rūpadhātu, arūpadhātu, nirodhadhātu. ",
  "dn33:1.10.32_0": "Aparāpi tisso dhātuyo—",
  "dn33:1.10.33_0": "hīnadhātu, majjhimadhātu, paṇītadhātu. ",
  "dn33:1.10.34_0": "Tisso taṇhā—",
  "dn33:1.10.35_0": "kāmataṇhā, bhavataṇhā, vibhavataṇhā. ",
  "dn33:1.10.36_0": "Aparāpi tisso taṇhā—",
  "dn33:1.10.37_0": "kāmataṇhā, rūpataṇhā, arūpataṇhā. ",
  "dn33:1.10.38_0": "Aparāpi tisso taṇhā—",
  "dn33:1.10.39_0": "rūpataṇhā, arūpataṇhā, nirodhataṇhā. ",
  "dn33:1.10.40_0": "Tīṇi saṁyojanāni—",
  "dn33:1.10.41_0": "sakkāyadiṭṭhi, vicikicchā, sīlabbataparāmāso. ",
  "dn33:1.10.42_0": "Tayo āsavā—",
  "dn33:1.10.43_0": "kāmāsavo, bhavāsavo, avijjāsavo. ",
  "dn33:1.10.44_0": "Tayo bhavā—",
  "dn33:1.10.45_0": "kāmabhavo, rūpabhavo, arūpabhavo. ",
  "dn33:1.10.46_0": "Tisso esanā—",
  "dn33:1.10.47_0": "kāmesanā, bhavesanā, brahmacariyesanā. ",
  "dn33:1.10.48_0": "Tisso vidhā—",
  "dn33:1.10.49_0": "seyyohamasmīti vidhā, sadisohamasmīti vidhā, hīnohamasmīti vidhā. ",
  "dn33:1.10.50_0": "Tayo addhā—",
  "dn33:1.10.51_0": "atīto addhā, anāgato addhā, paccuppanno addhā. ",
  "dn33:1.10.52_0": "Tayo antā—",
  "dn33:1.10.53_0": "sakkāyo anto, sakkāyasamudayo anto, sakkāyanirodho anto. ",
  "dn33:1.10.54_0": "Tisso vedanā—",
  "dn33:1.10.55_0": "sukhā vedanā, dukkhā vedanā, adukkhamasukhā vedanā. ",
  "dn33:1.10.56_0": "Tisso dukkhatā—",
  "dn33:1.10.57_0": "dukkhadukkhatā, saṅkhāradukkhatā, vipariṇāmadukkhatā. ",
  "dn33:1.10.58_0": "Tayo rāsī—",
  "dn33:1.10.59_0": "micchattaniyato rāsi, sammattaniyato rāsi, aniyato rāsi. ",
  "dn33:1.10.60_0": "Tayo tamā—",
  "dn33:1.10.61_0": "atītaṁ vā addhānaṁ ārabbha kaṅkhati vicikicchati nādhimuccati na sampasīdati,",
  "dn33:1.10.61_1": "anāgataṁ vā addhānaṁ ārabbha kaṅkhati vicikicchati nādhimuccati na sampasīdati,",
  "dn33:1.10.61_2": "etarahi vā paccuppannaṁ addhānaṁ ārabbha kaṅkhati vicikicchati nādhimuccati na sampasīdati.",
  "dn33:1.10.62_0": "Tīṇi tathāgatassa arakkheyyāni—",
  "dn33:1.10.63_0": "parisuddhakāyasamācāro āvuso tathāgato,",
  "dn33:1.10.63_1": "natthi tathāgatassa kāyaduccaritaṁ,",
  "dn33:1.10.63_2": "yaṁ tathāgato rakkheyya:",
  "dn33:1.10.64_0": "‘mā me idaṁ paro aññāsī’ti. ",
  "dn33:1.10.65_0": "Parisuddhavacīsamācāro āvuso,",
  "dn33:1.10.65_1": "tathāgato,",
  "dn33:1.10.65_2": "natthi tathāgatassa vacīduccaritaṁ,",
  "dn33:1.10.65_3": "yaṁ tathāgato rakkheyya:",
  "dn33:1.10.66_0": "‘mā me idaṁ paro aññāsī’ti. ",
  "dn33:1.10.67_0": "Parisuddhamanosamācāro, āvuso,",
  "dn33:1.10.67_1": "tathāgato,",
  "dn33:1.10.67_2": "natthi tathāgatassa manoduccaritaṁ yaṁ tathāgato rakkheyya:",
  "dn33:1.10.68_0": "‘mā me idaṁ paro aññāsī’ti. ",
  "dn33:1.10.69_0": "Tayo kiñcanā—",
  "dn33:1.10.70_0": "rāgo kiñcanaṁ, doso kiñcanaṁ, moho kiñcanaṁ. ",
  "dn33:1.10.71_0": "Tayo aggī—",
  "dn33:1.10.72_0": "rāgaggi, dosaggi, mohaggi. ",
  "dn33:1.10.73_0": "Aparepi tayo aggī—",
  "dn33:1.10.74_0": "āhuneyyaggi, gahapataggi, dakkhiṇeyyaggi. ",
  "dn33:1.10.75_0": "Tividhena rūpasaṅgaho—",
  "dn33:1.10.76_0": "sanidassanasappaṭighaṁ rūpaṁ, anidassanasappaṭighaṁ rūpaṁ, anidassanaappaṭighaṁ rūpaṁ. ",
  "dn33:1.10.77_0": "Tayo saṅkhārā—",
  "dn33:1.10.78_0": "puññābhisaṅkhāro, apuññābhisaṅkhāro, āneñjābhisaṅkhāro. ",
  "dn33:1.10.79_0": "Tayo puggalā—",
  "dn33:1.10.80_0": "sekkho puggalo, asekkho puggalo, nevasekkho nāsekkho puggalo. ",
  "dn33:1.10.81_0": "Tayo therā—",
  "dn33:1.10.82_0": "jātithero, dhammathero, sammutithero. ",
  "dn33:1.10.83_0": "Tīṇi puññakiriyavatthūni—",
  "dn33:1.10.84_0": "dānamayaṁ puññakiriyavatthu, sīlamayaṁ puññakiriyavatthu, bhāvanāmayaṁ puññakiriyavatthu. ",
  "dn33:1.10.85_0": "Tīṇi codanāvatthūni—",
  "dn33:1.10.86_0": "diṭṭhena, sutena, parisaṅkāya. ",
  "dn33:1.10.87_0": "Tisso kāmūpapattiyo—",
  "dn33:1.10.88_0": "santāvuso sattā paccupaṭṭhitakāmā,",
  "dn33:1.10.88_1": "te paccupaṭṭhitesu kāmesu vasaṁ vattenti,",
  "dn33:1.10.88_2": "seyyathāpi manussā ekacce ca devā ekacce ca vinipātikā.",
  "dn33:1.10.89_0": "Ayaṁ paṭhamā kāmūpapatti. ",
  "dn33:1.10.90_0": "Santāvuso,",
  "dn33:1.10.90_1": "sattā nimmitakāmā,",
  "dn33:1.10.90_2": "te nimminitvā nimminitvā kāmesu vasaṁ vattenti,",
  "dn33:1.10.90_3": "seyyathāpi devā nimmānaratī.",
  "dn33:1.10.91_0": "Ayaṁ dutiyā kāmūpapatti. ",
  "dn33:1.10.92_0": "Santāvuso sattā paranimmitakāmā,",
  "dn33:1.10.92_1": "te paranimmitesu kāmesu vasaṁ vattenti,",
  "dn33:1.10.92_2": "seyyathāpi devā paranimmitavasavattī.",
  "dn33:1.10.93_0": "Ayaṁ tatiyā kāmūpapatti. ",
  "dn33:1.10.94_0": "Tisso sukhūpapattiyo—",
  "dn33:1.10.95_0": "santāvuso sattā uppādetvā uppādetvā sukhaṁ viharanti, seyyathāpi devā brahmakāyikā. ",
  "dn33:1.10.96_0": "Ayaṁ paṭhamā sukhūpapatti. ",
  "dn33:1.10.97_0": "Santāvuso, sattā sukhena abhisannā parisannā paripūrā paripphuṭā. ",
  "dn33:1.10.98_0": "Te kadāci karahaci udānaṁ udānenti: ",
  "dn33:1.10.99_0": "‘aho sukhaṁ, aho sukhan’ti, seyyathāpi devā ābhassarā. ",
  "dn33:1.10.100_0": "Ayaṁ dutiyā sukhūpapatti. ",
  "dn33:1.10.101_0": "Santāvuso, sattā sukhena abhisannā parisannā paripūrā paripphuṭā. ",
  "dn33:1.10.102_0": "Te santaṁyeva tusitā sukhaṁ paṭisaṁvedenti, seyyathāpi devā subhakiṇhā. ",
  "dn33:1.10.103_0": "Ayaṁ tatiyā sukhūpapatti. ",
  "dn33:1.10.104_0": "Tisso paññā—",
  "dn33:1.10.105_0": "sekkhā paññā, asekkhā paññā, nevasekkhānāsekkhā paññā. ",
  "dn33:1.10.106_0": "Aparāpi tisso paññā—",
  "dn33:1.10.107_0": "cintāmayā paññā, sutamayā paññā, bhāvanāmayā paññā. ",
  "dn33:1.10.108_0": "Tīṇāvudhāni—",
  "dn33:1.10.109_0": "sutāvudhaṁ, pavivekāvudhaṁ, paññāvudhaṁ. ",
  "dn33:1.10.110_0": "Tīṇindriyāni—",
  "dn33:1.10.111_0": "anaññātaññassāmītindriyaṁ, aññindriyaṁ, aññātāvindriyaṁ. ",
  "dn33:1.10.112_0": "Tīṇi cakkhūni—",
  "dn33:1.10.113_0": "maṁsacakkhu, dibbacakkhu, paññācakkhu. ",
  "dn33:1.10.114_0": "Tisso sikkhā—",
  "dn33:1.10.115_0": "adhisīlasikkhā, adhicittasikkhā, adhipaññāsikkhā. ",
  "dn33:1.10.116_0": "Tisso bhāvanā—",
  "dn33:1.10.117_0": "kāyabhāvanā, cittabhāvanā, paññābhāvanā. ",
  "dn33:1.10.118_0": "Tīṇi anuttariyāni—",
  "dn33:1.10.119_0": "dassanānuttariyaṁ, paṭipadānuttariyaṁ, vimuttānuttariyaṁ. ",
  "dn33:1.10.120_0": "Tayo samādhī—",
  "dn33:1.10.121_0": "savitakkasavicāro samādhi, avitakkavicāramatto samādhi, avitakkaavicāro samādhi. ",
  "dn33:1.10.122_0": "Aparepi tayo samādhī—",
  "dn33:1.10.123_0": "suññato samādhi, animitto samādhi, appaṇihito samādhi. ",
  "dn33:1.10.124_0": "Tīṇi soceyyāni—",
  "dn33:1.10.125_0": "kāyasoceyyaṁ, vacīsoceyyaṁ, manosoceyyaṁ. ",
  "dn33:1.10.126_0": "Tīṇi moneyyāni—",
  "dn33:1.10.127_0": "kāyamoneyyaṁ, vacīmoneyyaṁ, manomoneyyaṁ. ",
  "dn33:1.10.128_0": "Tīṇi kosallāni—",
  "dn33:1.10.129_0": "āyakosallaṁ, apāyakosallaṁ, upāyakosallaṁ. ",
  "dn33:1.10.130_0": "Tayo madā—",
  "dn33:1.10.131_0": "ārogyamado, yobbanamado, jīvitamado. ",
  "dn33:1.10.132_0": "Tīṇi ādhipateyyāni—",
  "dn33:1.10.133_0": "attādhipateyyaṁ, lokādhipateyyaṁ, dhammādhipateyyaṁ. ",
  "dn33:1.10.134_0": "Tīṇi kathāvatthūni—",
  "dn33:1.10.135_0": "atītaṁ vā addhānaṁ ārabbha kathaṁ katheyya: ",
  "dn33:1.10.136_0": "‘evaṁ ahosi atītamaddhānan’ti; ",
  "dn33:1.10.137_0": "anāgataṁ vā addhānaṁ ārabbha kathaṁ katheyya: ",
  "dn33:1.10.138_0": "‘evaṁ bhavissati anāgatamaddhānan’ti; ",
  "dn33:1.10.139_0": "etarahi vā paccuppannaṁ addhānaṁ ārabbha kathaṁ katheyya: ",
  "dn33:1.10.140_0": "‘evaṁ hoti etarahi paccuppannaṁ addhānan’ti. ",
  "dn33:1.10.141_0": "Tisso vijjā—",
  "dn33:1.10.142_0": "pubbenivāsānussatiñāṇaṁ vijjā, sattānaṁ cutūpapāteñāṇaṁ vijjā, āsavānaṁ khayeñāṇaṁ vijjā. ",
  "dn33:1.10.143_0": "Tayo vihārā—",
  "dn33:1.10.144_0": "dibbo vihāro, brahmā vihāro, ariyo vihāro. ",
  "dn33:1.10.145_0": "Tīṇi pāṭihāriyāni—",
  "dn33:1.10.146_0": "iddhipāṭihāriyaṁ, ādesanāpāṭihāriyaṁ, anusāsanīpāṭihāriyaṁ. ",
  "dn33:1.10.147_0": "Ime kho, āvuso, tena bhagavatā jānatā passatā arahatā sammāsambuddhena tayo dhammā sammadakkhātā. ",
  "dn33:1.10.148_0": "Tattha sabbeheva saṅgāyitabbaṁ …pe… atthāya hitāya sukhāya devamanussānaṁ. ",
  "dn33:1.11.0_0": "4. Catukka ",
  "dn33:1.11.1_0": "Atthi kho, āvuso,",
  "dn33:1.11.1_1": "tena bhagavatā jānatā passatā arahatā sammāsambuddhena cattāro dhammā sammadakkhātā.",
  "dn33:1.11.2_0": "Tattha sabbeheva saṅgāyitabbaṁ, na vivaditabbaṁ …pe… atthāya hitāya sukhāya devamanussānaṁ. ",
  "dn33:1.11.3_0": "Katame cattāro? ",
  "dn33:1.11.4_0": "Cattāro satipaṭṭhānā. ",
  "dn33:1.11.5_0": "Idhāvuso,",
  "dn33:1.11.5_1": "bhikkhu kāye kāyānupassī viharati ātāpī sampajāno satimā,",
  "dn33:1.11.5_2": "vineyya loke abhijjhādomanassaṁ.",
  "dn33:1.11.6_0": "Vedanāsu vedanānupassī …pe… ",
  "dn33:1.11.7_0": "citte cittānupassī …pe… ",
  "dn33:1.11.8_0": "dhammesu dhammānupassī viharati ātāpī sampajāno satimā vineyya loke abhijjhādomanassaṁ. ",
  "dn33:1.11.9_0": "Cattāro sammappadhānā. ",
  "dn33:1.11.10_0": "Idhāvuso,",
  "dn33:1.11.10_1": "bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati.",
  "dn33:1.11.11_0": "Uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati. ",
  "dn33:1.11.12_0": "Anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati. ",
  "dn33:1.11.13_0": "Uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ",
  "dn33:1.11.13_1": "janeti vāyamati vīriyaṁ ārabhati cittaṁ paggaṇhāti padahati.",
  "dn33:1.11.14_0": "Cattāro iddhipādā. ",
  "dn33:1.11.15_0": "Idhāvuso, bhikkhu chandasamādhipadhānasaṅkhārasamannāgataṁ iddhipādaṁ bhāveti. ",
  "dn33:1.11.16_0": "Cittasamādhipadhānasaṅkhārasamannāgataṁ iddhipādaṁ bhāveti. ",
  "dn33:1.11.17_0": "Vīriyasamādhipadhānasaṅkhārasamannāgataṁ iddhipādaṁ bhāveti. ",
  "dn33:1.11.18_0": "Vīmaṁsāsamādhipadhānasaṅkhārasamannāgataṁ iddhipādaṁ bhāveti. ",
  "dn33:1.11.19_0": "Cattāri jhānāni. ",
  "dn33:1.11.20_0": "Idhāvuso,",
  "dn33:1.11.20_1": "bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.",
  "dn33:1.11.21_0": "Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. ",
  "dn33:1.11.22_0": "Pītiyā ca virāgā upekkhako ca viharati sato ca sampajāno,",
  "dn33:1.11.22_1": "sukhañca kāyena paṭisaṁvedeti,",
  "dn33:1.11.22_2": "yaṁ taṁ ariyā ācikkhanti:",
  "dn33:1.11.22_3": "‘upekkhako satimā sukhavihārī’ti tatiyaṁ jhānaṁ upasampajja viharati.",
  "dn33:1.11.23_0": "Sukhassa ca pahānā dukkhassa ca pahānā,",
  "dn33:1.11.23_1": "pubbeva somanassadomanassānaṁ atthaṅgamā,",
  "dn33:1.11.23_2": "adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.",
  "dn33:1.11.24_0": "Catasso samādhibhāvanā. ",
  "dn33:1.11.25_0": "Atthāvuso, samādhibhāvanā bhāvitā bahulīkatā diṭṭhadhammasukhavihārāya saṁvattati. ",
  "dn33:1.11.26_0": "Atthāvuso, samādhibhāvanā bhāvitā bahulīkatā ñāṇadassanapaṭilābhāya saṁvattati. ",
  "dn33:1.11.27_0": "Atthāvuso samādhibhāvanā bhāvitā bahulīkatā satisampajaññāya saṁvattati. ",
  "dn33:1.11.28_0": "Atthāvuso samādhibhāvanā bhāvitā bahulīkatā āsavānaṁ khayāya saṁvattati. ",
  "dn33:1.11.29_0": "Katamā cāvuso, samādhibhāvanā bhāvitā bahulīkatā diṭṭhadhammasukhavihārāya saṁvattati? ",
  "dn33:1.11.30_0": "Idhāvuso, bhikkhu vivicceva kāmehi vivicca akusalehi dhammehi savitakkaṁ … ",
  "dn33:1.11.31_0": "pe…",
  "dn33:1.11.32_0": "catutthaṁ jhānaṁ upasampajja viharati. ",
  "dn33:1.11.33_0": "Ayaṁ, āvuso, samādhibhāvanā bhāvitā bahulīkatā diṭṭhadhammasukhavihārāya saṁvattati.  ",
  "dn33:1.11.34_0": "Katamā cāvuso, samādhibhāvanā bhāvitā bahulīkatā ñāṇadassanapaṭilābhāya saṁvattati? ",
  "dn33:1.11.35_0": "Idhāvuso,",
  "dn33:1.11.35_1": "bhikkhu ālokasaññaṁ manasi karoti,",
  "dn33:1.11.35_2": "divāsaññaṁ adhiṭṭhāti yathā divā tathā rattiṁ,",
  "dn33:1.11.35_3": "yathā rattiṁ tathā divā.",
  "dn33:1.11.36_0": "Iti vivaṭena cetasā apariyonaddhena sappabhāsaṁ cittaṁ bhāveti. ",
  "dn33:1.11.37_0": "Ayaṁ, āvuso, samādhibhāvanā bhāvitā bahulīkatā ñāṇadassanapaṭilābhāya saṁvattati.  ",
  "dn33:1.11.38_0": "Katamā cāvuso, samādhibhāvanā bhāvitā bahulīkatā satisampajaññāya saṁvattati? ",
  "dn33:1.11.39_0": "Idhāvuso, bhikkhuno viditā vedanā uppajjanti, viditā upaṭṭhahanti, viditā abbhatthaṁ gacchanti. ",
  "dn33:1.11.40_0": "Viditā saññā uppajjanti, viditā upaṭṭhahanti, viditā abbhatthaṁ gacchanti. ",
  "dn33:1.11.41_0": "Viditā vitakkā uppajjanti, viditā upaṭṭhahanti, viditā abbhatthaṁ gacchanti. ",
  "dn33:1.11.42_0": "Ayaṁ, āvuso, samādhibhāvanā bhāvitā bahulīkatā satisampajaññāya saṁvattati.  ",
  "dn33:1.11.43_0": "Katamā cāvuso, samādhibhāvanā bhāvitā bahulīkatā āsavānaṁ khayāya saṁvattati? ",
  "dn33:1.11.44_0": "Idhāvuso, bhikkhu pañcasu upādānakkhandhesu udayabbayānupassī viharati. ",
  "dn33:1.11.45_0": "Iti rūpaṁ, iti rūpassa samudayo, iti rūpassa atthaṅgamo. ",
  "dn33:1.11.46_0": "Iti vedanā …pe… ",
  "dn33:1.11.47_0": "iti saññā … ",
  "dn33:1.11.48_0": "iti saṅkhārā … ",
  "dn33:1.11.49_0": "iti viññāṇaṁ, iti viññāṇassa samudayo, iti viññāṇassa atthaṅgamo. ",
  "dn33:1.11.50_0": "Ayaṁ, āvuso, samādhibhāvanā bhāvitā bahulīkatā āsavānaṁ khayāya saṁvattati.  ",
  "dn33:1.11.51_0": "Catasso appamaññā. ",
  "dn33:1.11.52_0": "Idhāvuso,",
  "dn33:1.11.52_1": "bhikkhu mettāsahagatena cetasā ekaṁ disaṁ pharitvā viharati.",
  "dn33:1.11.52_2": "Tathā dutiyaṁ.",
  "dn33:1.11.52_3": "Tathā tatiyaṁ.",
  "dn33:1.11.52_4": "Tathā catutthaṁ.",
  "dn33:1.11.52_5": "Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena",
  "dn33:1.11.52_6": "appamāṇena averena abyāpajjena pharitvā viharati.",
  "dn33:1.11.53_0": "Karuṇāsahagatena cetasā …pe… ",
  "dn33:1.11.54_0": "muditāsahagatena cetasā …pe… ",
  "dn33:1.11.55_0": "upekkhāsahagatena cetasā ekaṁ disaṁ pharitvā viharati.",
  "dn33:1.11.55_1": "Tathā dutiyaṁ.",
  "dn33:1.11.55_2": "Tathā tatiyaṁ.",
  "dn33:1.11.55_3": "Tathā catutthaṁ.",
  "dn33:1.11.55_4": "Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena",
  "dn33:1.11.55_5": "appamāṇena averena abyāpajjena pharitvā viharati.",
  "dn33:1.11.56_0": "Cattāro āruppā. ",
  "dn33:1.11.57_0": "Idhāvuso,",
  "dn33:1.11.57_1": "bhikkhu sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto",
  "dn33:1.11.57_2": "ākāso’ti ākāsānañcāyatanaṁ upasampajja viharati.",
  "dn33:1.11.58_0": "Sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati. ",
  "dn33:1.11.59_0": "Sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati. ",
  "dn33:1.11.60_0": "Sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati. ",
  "dn33:1.11.61_0": "Cattāri apassenāni. ",
  "dn33:1.11.62_0": "Idhāvuso,",
  "dn33:1.11.62_1": "bhikkhu saṅkhāyekaṁ paṭisevati,",
  "dn33:1.11.62_2": "saṅkhāyekaṁ adhivāseti,",
  "dn33:1.11.62_3": "saṅkhāyekaṁ parivajjeti,",
  "dn33:1.11.62_4": "saṅkhāyekaṁ vinodeti.",
  "dn33:1.11.63_0": "Cattāro ariyavaṁsā. ",
  "dn33:1.11.64_0": "Idhāvuso,",
  "dn33:1.11.64_1": "bhikkhu santuṭṭho hoti itarītarena cīvarena,",
  "dn33:1.11.64_2": "itarītaracīvarasantuṭṭhiyā ca vaṇṇavādī,",
  "dn33:1.11.64_3": "na ca cīvarahetu anesanaṁ appatirūpaṁ āpajjati;",
  "dn33:1.11.64_4": "aladdhā ca cīvaraṁ na paritassati,",
  "dn33:1.11.64_5": "laddhā ca cīvaraṁ agadhito amucchito anajjhāpanno ādīnavadassāvī nissaraṇapañño paribhuñjati;",
  "dn33:1.11.64_6": "tāya ca pana itarītaracīvarasantuṭṭhiyā nevattānukkaṁseti na paraṁ vambheti.",
  "dn33:1.11.65_0": "Yo hi tattha dakkho analaso sampajāno paṭissato,",
  "dn33:1.11.65_1": "ayaṁ vuccatāvuso:",
  "dn33:1.11.65_2": "‘bhikkhu porāṇe aggaññe ariyavaṁse ṭhito’.",
  "dn33:1.11.66_0": "Puna caparaṁ, āvuso,",
  "dn33:1.11.66_1": "bhikkhu santuṭṭho hoti itarītarena piṇḍapātena,",
  "dn33:1.11.66_2": "itarītarapiṇḍapātasantuṭṭhiyā ca vaṇṇavādī,",
  "dn33:1.11.66_3": "na ca piṇḍapātahetu anesanaṁ appatirūpaṁ āpajjati;",
  "dn33:1.11.66_4": "aladdhā ca piṇḍapātaṁ na paritassati,",
  "dn33:1.11.66_5": "laddhā ca piṇḍapātaṁ agadhito amucchito anajjhāpanno ādīnavadassāvī nissaraṇapañño paribhuñjati;",
  "dn33:1.11.66_6": "tāya ca pana itarītarapiṇḍapātasantuṭṭhiyā nevattānukkaṁseti na paraṁ vambheti.",
  "dn33:1.11.67_0": "Yo hi tattha dakkho analaso sampajāno paṭissato,",
  "dn33:1.11.67_1": "ayaṁ vuccatāvuso:",
  "dn33:1.11.67_2": "‘bhikkhu porāṇe aggaññe ariyavaṁse ṭhito’.",
  "dn33:1.11.68_0": "Puna caparaṁ, āvuso,",
  "dn33:1.11.68_1": "bhikkhu santuṭṭho hoti itarītarena senāsanena,",
  "dn33:1.11.68_2": "itarītarasenāsanasantuṭṭhiyā ca vaṇṇavādī,",
  "dn33:1.11.68_3": "na ca senāsanahetu anesanaṁ appatirūpaṁ āpajjati;",
  "dn33:1.11.68_4": "aladdhā ca senāsanaṁ na paritassati,",
  "dn33:1.11.68_5": "laddhā ca senāsanaṁ agadhito amucchito anajjhāpanno ādīnavadassāvī nissaraṇapañño paribhuñjati;",
  "dn33:1.11.68_6": "tāya ca pana itarītarasenāsanasantuṭṭhiyā nevattānukkaṁseti na paraṁ vambheti.",
  "dn33:1.11.69_0": "Yo hi tattha dakkho analaso sampajāno paṭissato,",
  "dn33:1.11.69_1": "ayaṁ vuccatāvuso:",
  "dn33:1.11.69_2": "‘bhikkhu porāṇe aggaññe ariyavaṁse ṭhito’.",
  "dn33:1.11.70_0": "Puna caparaṁ, āvuso,",
  "dn33:1.11.70_1": "bhikkhu pahānārāmo hoti pahānarato,",
  "dn33:1.11.70_2": "bhāvanārāmo hoti bhāvanārato;",
  "dn33:1.11.70_3": "tāya ca pana pahānārāmatāya pahānaratiyā bhāvanārāmatāya bhāvanāratiyā nevattānukkaṁseti na paraṁ vambheti.",
  "dn33:1.11.71_0": "Yo hi tattha dakkho analaso sampajāno paṭissato ayaṁ vuccatāvuso:",
  "dn33:1.11.71_1": "‘bhikkhu porāṇe aggaññe ariyavaṁse ṭhito’.",
  "dn33:1.11.72_0": "Cattāri padhānāni. ",
  "dn33:1.11.73_0": "Saṁvarapadhānaṁ pahānapadhānaṁ bhāvanāpadhānaṁ anurakkhaṇāpadhānaṁ. ",
  "dn33:1.11.74_0": "Katamañcāvuso, saṁvarapadhānaṁ? ",
  "dn33:1.11.75_0": "Idhāvuso, bhikkhu cakkhunā rūpaṁ disvā na nimittaggāhī hoti nānubyañjanaggāhī. ",
  "dn33:1.11.76_0": "Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ,",
  "dn33:1.11.76_1": "tassa saṁvarāya paṭipajjati,",
  "dn33:1.11.76_2": "rakkhati cakkhundriyaṁ,",
  "dn33:1.11.76_3": "cakkhundriye saṁvaraṁ āpajjati.",
  "dn33:1.11.77_0": "Sotena saddaṁ sutvā … ",
  "dn33:1.11.78_0": "ghānena gandhaṁ ghāyitvā … ",
  "dn33:1.11.79_0": "jivhāya rasaṁ sāyitvā … ",
  "dn33:1.11.80_0": "kāyena phoṭṭhabbaṁ phusitvā … ",
  "dn33:1.11.81_0": "manasā dhammaṁ viññāya na nimittaggāhī hoti nānubyañjanaggāhī. ",
  "dn33:1.11.82_0": "Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ,",
  "dn33:1.11.82_1": "tassa saṁvarāya paṭipajjati,",
  "dn33:1.11.82_2": "rakkhati manindriyaṁ,",
  "dn33:1.11.82_3": "manindriye saṁvaraṁ āpajjati.",
  "dn33:1.11.83_0": "Idaṁ vuccatāvuso, saṁvarapadhānaṁ.  ",
  "dn33:1.11.84_0": "Katamañcāvuso, pahānapadhānaṁ? ",
  "dn33:1.11.85_0": "Idha,",
  "dn33:1.11.85_1": "bhikkhave,",
  "dn33:1.11.85_2": "bhikkhu uppannaṁ kāmavitakkaṁ nādhivāseti pajahati vinodeti byantiṁ karoti anabhāvaṁ gameti;",
  "dn33:1.11.86_0": "uppannaṁ byāpādavitakkaṁ …pe… ",
  "dn33:1.11.87_0": "uppannaṁ vihiṁsāvitakkaṁ …pe… ",
  "dn33:1.11.88_0": "uppannuppanne pāpake akusale dhamme nādhivāseti pajahati vinodeti byantiṁ karoti anabhāvaṁ gameti. ",
  "dn33:1.11.89_0": "Idaṁ vuccatāvuso, pahānapadhānaṁ.  ",
  "dn33:1.11.90_0": "Katamañcāvuso, bhāvanāpadhānaṁ? ",
  "dn33:1.11.91_0": "Idha,",
  "dn33:1.11.91_1": "bhikkhave,",
  "dn33:1.11.91_2": "bhikkhu satisambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ,",
  "dn33:1.11.92_0": "dhammavicayasambojjhaṅgaṁ bhāveti … ",
  "dn33:1.11.93_0": "vīriyasambojjhaṅgaṁ bhāveti … ",
  "dn33:1.11.94_0": "pītisambojjhaṅgaṁ bhāveti … ",
  "dn33:1.11.95_0": "passaddhisambojjhaṅgaṁ bhāveti … ",
  "dn33:1.11.96_0": "samādhisambojjhaṅgaṁ bhāveti … ",
  "dn33:1.11.97_0": "upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. ",
  "dn33:1.11.98_0": "Idaṁ vuccatāvuso, bhāvanāpadhānaṁ.  ",
  "dn33:1.11.99_0": "Katamañcāvuso, anurakkhaṇāpadhānaṁ? ",
  "dn33:1.11.100_0": "Idhāvuso,",
  "dn33:1.11.100_1": "bhikkhu uppannaṁ bhadrakaṁ samādhinimittaṁ anurakkhati—aṭṭhikasaññaṁ,",
  "dn33:1.11.100_2": "puḷuvakasaññaṁ,",
  "dn33:1.11.100_3": "vinīlakasaññaṁ,",
  "dn33:1.11.100_4": "vicchiddakasaññaṁ,",
  "dn33:1.11.100_5": "uddhumātakasaññaṁ.",
  "dn33:1.11.101_0": "Idaṁ vuccatāvuso, anurakkhaṇāpadhānaṁ.  ",
  "dn33:1.11.102_0": "Cattāri ñāṇāni—",
  "dn33:1.11.103_0": "dhamme ñāṇaṁ, anvaye ñāṇaṁ, pariye ñāṇaṁ, sammutiyā ñāṇaṁ. ",
  "dn33:1.11.104_0": "Aparānipi cattāri ñāṇāni—",
  "dn33:1.11.105_0": "dukkhe ñāṇaṁ, dukkhasamudaye ñāṇaṁ, dukkhanirodhe ñāṇaṁ, dukkhanirodhagāminiyā paṭipadāya ñāṇaṁ. ",
  "dn33:1.11.106_0": "Cattāri sotāpattiyaṅgāni—",
  "dn33:1.11.107_0": "sappurisasaṁsevo, saddhammassavanaṁ, yonisomanasikāro, dhammānudhammappaṭipatti. ",
  "dn33:1.11.108_0": "Cattāri sotāpannassa aṅgāni. ",
  "dn33:1.11.109_0": "Idhāvuso, ariyasāvako buddhe aveccappasādena samannāgato hoti: ",
  "dn33:1.11.110_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho,",
  "dn33:1.11.110_1": "bhagavā’ti.",
  "dn33:1.11.111_0": "Dhamme aveccappasādena samannāgato hoti: ",
  "dn33:1.11.112_0": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī’ti. ",
  "dn33:1.11.113_0": "Saṅghe aveccappasādena samannāgato hoti: ",
  "dn33:1.11.114_0": "‘suppaṭipanno bhagavato sāvakasaṅgho ujuppaṭipanno bhagavato sāvakasaṅgho ñāyappaṭipanno bhagavato sāvakasaṅgho",
  "dn33:1.11.114_1": "sāmīcippaṭipanno bhagavato sāvakasaṅgho yadidaṁ cattāri purisayugāni aṭṭha purisapuggalā,",
  "dn33:1.11.114_2": "esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassā’ti.",
  "dn33:1.11.115_0": "Ariyakantehi sīlehi samannāgato hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṁvattanikehi. ",
  "dn33:1.11.116_0": "Cattāri sāmaññaphalāni—",
  "dn33:1.11.117_0": "sotāpattiphalaṁ, sakadāgāmiphalaṁ, anāgāmiphalaṁ, arahattaphalaṁ. ",
  "dn33:1.11.118_0": "Catasso dhātuyo—",
  "dn33:1.11.119_0": "pathavīdhātu, āpodhātu, tejodhātu, vāyodhātu. ",
  "dn33:1.11.120_0": "Cattāro āhārā—",
  "dn33:1.11.121_0": "kabaḷīkāro āhāro oḷāriko vā sukhumo vā, phasso dutiyo, manosañcetanā tatiyā, viññāṇaṁ catutthaṁ. ",
  "dn33:1.11.122_0": "Catasso viññāṇaṭṭhitiyo. ",
  "dn33:1.11.123_0": "Rūpūpāyaṁ vā, āvuso,",
  "dn33:1.11.123_1": "viññāṇaṁ tiṭṭhamānaṁ tiṭṭhati rūpārammaṇaṁ rūpappatiṭṭhaṁ nandūpasecanaṁ vuddhiṁ virūḷhiṁ vepullaṁ āpajjati;",
  "dn33:1.11.124_0": "vedanūpāyaṁ vā āvuso … ",
  "dn33:1.11.125_0": "saññūpāyaṁ vā, āvuso …pe… ",
  "dn33:1.11.126_0": "saṅkhārūpāyaṁ vā, āvuso,",
  "dn33:1.11.126_1": "viññāṇaṁ tiṭṭhamānaṁ tiṭṭhati saṅkhārārammaṇaṁ saṅkhārappatiṭṭhaṁ nandūpasecanaṁ vuddhiṁ virūḷhiṁ vepullaṁ āpajjati.",
  "dn33:1.11.127_0": "Cattāri agatigamanāni—",
  "dn33:1.11.128_0": "chandāgatiṁ gacchati, dosāgatiṁ gacchati, mohāgatiṁ gacchati, bhayāgatiṁ gacchati. ",
  "dn33:1.11.129_0": "Cattāro taṇhuppādā—",
  "dn33:1.11.130_0": "cīvarahetu vā, āvuso, bhikkhuno taṇhā uppajjamānā uppajjati; ",
  "dn33:1.11.131_0": "piṇḍapātahetu vā, āvuso, bhikkhuno taṇhā uppajjamānā uppajjati; ",
  "dn33:1.11.132_0": "senāsanahetu vā, āvuso, bhikkhuno taṇhā uppajjamānā uppajjati; ",
  "dn33:1.11.133_0": "itibhavābhavahetu vā, āvuso, bhikkhuno taṇhā uppajjamānā uppajjati. ",
  "dn33:1.11.134_0": "Catasso paṭipadā—",
  "dn33:1.11.135_0": "dukkhā paṭipadā dandhābhiññā,",
  "dn33:1.11.135_1": "dukkhā paṭipadā khippābhiññā,",
  "dn33:1.11.135_2": "sukhā paṭipadā dandhābhiññā,",
  "dn33:1.11.135_3": "sukhā paṭipadā khippābhiññā.",
  "dn33:1.11.136_0": "Aparāpi catasso paṭipadā—",
  "dn33:1.11.137_0": "akkhamā paṭipadā, khamā paṭipadā, damā paṭipadā, samā paṭipadā. ",
  "dn33:1.11.138_0": "Cattāri dhammapadāni—",
  "dn33:1.11.139_0": "anabhijjhā dhammapadaṁ, abyāpādo dhammapadaṁ, sammāsati dhammapadaṁ, sammāsamādhi dhammapadaṁ. ",
  "dn33:1.11.140_0": "Cattāri dhammasamādānāni—",
  "dn33:1.11.141_0": "atthāvuso, dhammasamādānaṁ paccuppannadukkhañceva āyatiñca dukkhavipākaṁ. ",
  "dn33:1.11.142_0": "Atthāvuso, dhammasamādānaṁ paccuppannadukkhaṁ āyatiṁ sukhavipākaṁ. ",
  "dn33:1.11.143_0": "Atthāvuso, dhammasamādānaṁ paccuppannasukhaṁ āyatiṁ dukkhavipākaṁ. ",
  "dn33:1.11.144_0": "Atthāvuso, dhammasamādānaṁ paccuppannasukhañceva āyatiñca sukhavipākaṁ. ",
  "dn33:1.11.145_0": "Cattāro dhammakkhandhā—",
  "dn33:1.11.146_0": "sīlakkhandho, samādhikkhandho, paññākkhandho, vimuttikkhandho. ",
  "dn33:1.11.147_0": "Cattāri balāni—",
  "dn33:1.11.148_0": "vīriyabalaṁ, satibalaṁ, samādhibalaṁ, paññābalaṁ. ",
  "dn33:1.11.149_0": "Cattāri adhiṭṭhānāni—",
  "dn33:1.11.150_0": "paññādhiṭṭhānaṁ, saccādhiṭṭhānaṁ, cāgādhiṭṭhānaṁ, upasamādhiṭṭhānaṁ. ",
  "dn33:1.11.151_0": "Cattāri pañhabyākaraṇāni—",
  "dn33:1.11.152_0": "ekaṁsabyākaraṇīyo pañho, paṭipucchābyākaraṇīyo pañho, vibhajjabyākaraṇīyo pañho, ṭhapanīyo pañho. ",
  "dn33:1.11.153_0": "Cattāri kammāni—",
  "dn33:1.11.154_0": "atthāvuso, kammaṁ kaṇhaṁ kaṇhavipākaṁ. ",
  "dn33:1.11.155_0": "Atthāvuso, kammaṁ sukkaṁ sukkavipākaṁ. ",
  "dn33:1.11.156_0": "Atthāvuso, kammaṁ kaṇhasukkaṁ kaṇhasukkavipākaṁ. ",
  "dn33:1.11.157_0": "Atthāvuso, kammaṁ akaṇhaasukkaṁ akaṇhaasukkavipākaṁ kammakkhayāya saṁvattati. ",
  "dn33:1.11.158_0": "Cattāro sacchikaraṇīyā dhammā—",
  "dn33:1.11.159_0": "pubbenivāso satiyā sacchikaraṇīyo; ",
  "dn33:1.11.160_0": "sattānaṁ cutūpapāto cakkhunā sacchikaraṇīyo; ",
  "dn33:1.11.161_0": "aṭṭha vimokkhā kāyena sacchikaraṇīyā; ",
  "dn33:1.11.162_0": "āsavānaṁ khayo paññāya sacchikaraṇīyo. ",
  "dn33:1.11.163_0": "Cattāro oghā—",
  "dn33:1.11.164_0": "kāmogho, bhavogho, diṭṭhogho, avijjogho. ",
  "dn33:1.11.165_0": "Cattāro yogā—",
  "dn33:1.11.166_0": "kāmayogo, bhavayogo, diṭṭhiyogo, avijjāyogo. ",
  "dn33:1.11.167_0": "Cattāro visaññogā—",
  "dn33:1.11.168_0": "kāmayogavisaññogo, bhavayogavisaññogo, diṭṭhiyogavisaññogo, avijjāyogavisaññogo. ",
  "dn33:1.11.169_0": "Cattāro ganthā—",
  "dn33:1.11.170_0": "abhijjhā kāyagantho,",
  "dn33:1.11.170_1": "byāpādo kāyagantho,",
  "dn33:1.11.170_2": "sīlabbataparāmāso kāyagantho,",
  "dn33:1.11.170_3": "idaṁsaccābhiniveso kāyagantho.",
  "dn33:1.11.171_0": "Cattāri upādānāni—",
  "dn33:1.11.172_0": "kāmupādānaṁ, diṭṭhupādānaṁ, sīlabbatupādānaṁ, attavādupādānaṁ. ",
  "dn33:1.11.173_0": "Catasso yoniyo—",
  "dn33:1.11.174_0": "aṇḍajayoni, jalābujayoni, saṁsedajayoni, opapātikayoni. ",
  "dn33:1.11.175_0": "Catasso gabbhāvakkantiyo. ",
  "dn33:1.11.176_0": "Idhāvuso,",
  "dn33:1.11.176_1": "ekacco asampajāno mātukucchiṁ okkamati,",
  "dn33:1.11.176_2": "asampajāno mātukucchismiṁ ṭhāti,",
  "dn33:1.11.176_3": "asampajāno mātukucchimhā nikkhamati,",
  "dn33:1.11.176_4": "ayaṁ paṭhamā gabbhāvakkanti.",
  "dn33:1.11.177_0": "Puna caparaṁ, āvuso,",
  "dn33:1.11.177_1": "idhekacco sampajāno mātukucchiṁ okkamati,",
  "dn33:1.11.177_2": "asampajāno mātukucchismiṁ ṭhāti,",
  "dn33:1.11.177_3": "asampajāno mātukucchimhā nikkhamati,",
  "dn33:1.11.177_4": "ayaṁ dutiyā gabbhāvakkanti.",
  "dn33:1.11.178_0": "Puna caparaṁ, āvuso,",
  "dn33:1.11.178_1": "idhekacco sampajāno mātukucchiṁ okkamati,",
  "dn33:1.11.178_2": "sampajāno mātukucchismiṁ ṭhāti,",
  "dn33:1.11.178_3": "asampajāno mātukucchimhā nikkhamati,",
  "dn33:1.11.178_4": "ayaṁ tatiyā gabbhāvakkanti.",
  "dn33:1.11.179_0": "Puna caparaṁ, āvuso,",
  "dn33:1.11.179_1": "idhekacco sampajāno mātukucchiṁ okkamati,",
  "dn33:1.11.179_2": "sampajāno mātukucchismiṁ ṭhāti,",
  "dn33:1.11.179_3": "sampajāno mātukucchimhā nikkhamati,",
  "dn33:1.11.179_4": "ayaṁ catutthā gabbhāvakkanti.",
  "dn33:1.11.180_0": "Cattāro attabhāvapaṭilābhā. ",
  "dn33:1.11.181_0": "Atthāvuso,",
  "dn33:1.11.181_1": "attabhāvapaṭilābho,",
  "dn33:1.11.181_2": "yasmiṁ attabhāvapaṭilābhe attasañcetanāyeva kamati,",
  "dn33:1.11.181_3": "no parasañcetanā.",
  "dn33:1.11.182_0": "Atthāvuso,",
  "dn33:1.11.182_1": "attabhāvapaṭilābho,",
  "dn33:1.11.182_2": "yasmiṁ attabhāvapaṭilābhe parasañcetanāyeva kamati,",
  "dn33:1.11.182_3": "no attasañcetanā.",
  "dn33:1.11.183_0": "Atthāvuso,",
  "dn33:1.11.183_1": "attabhāvapaṭilābho,",
  "dn33:1.11.183_2": "yasmiṁ attabhāvapaṭilābhe attasañcetanā ceva kamati parasañcetanā ca.",
  "dn33:1.11.184_0": "Atthāvuso,",
  "dn33:1.11.184_1": "attabhāvapaṭilābho,",
  "dn33:1.11.184_2": "yasmiṁ attabhāvapaṭilābhe neva attasañcetanā kamati,",
  "dn33:1.11.184_3": "no parasañcetanā.",
  "dn33:1.11.185_0": "Catasso dakkhiṇāvisuddhiyo. ",
  "dn33:1.11.186_0": "Atthāvuso, dakkhiṇā dāyakato visujjhati no paṭiggāhakato. ",
  "dn33:1.11.187_0": "Atthāvuso, dakkhiṇā paṭiggāhakato visujjhati no dāyakato. ",
  "dn33:1.11.188_0": "Atthāvuso, dakkhiṇā neva dāyakato visujjhati no paṭiggāhakato. ",
  "dn33:1.11.189_0": "Atthāvuso, dakkhiṇā dāyakato ceva visujjhati paṭiggāhakato ca. ",
  "dn33:1.11.190_0": "Cattāri saṅgahavatthūni—",
  "dn33:1.11.191_0": "dānaṁ, peyyavajjaṁ, atthacariyā, samānattatā. ",
  "dn33:1.11.192_0": "Cattāro anariyavohārā—",
  "dn33:1.11.193_0": "musāvādo, pisuṇāvācā, pharusāvācā, samphappalāpo. ",
  "dn33:1.11.194_0": "Cattāro ariyavohārā—",
  "dn33:1.11.195_0": "musāvādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī. ",
  "dn33:1.11.196_0": "Aparepi cattāro anariyavohārā—",
  "dn33:1.11.197_0": "adiṭṭhe diṭṭhavāditā, assute sutavāditā, amute mutavāditā, aviññāte viññātavāditā. ",
  "dn33:1.11.198_0": "Aparepi cattāro ariyavohārā—",
  "dn33:1.11.199_0": "adiṭṭhe adiṭṭhavāditā, assute assutavāditā, amute amutavāditā, aviññāte aviññātavāditā. ",
  "dn33:1.11.200_0": "Aparepi cattāro anariyavohārā—",
  "dn33:1.11.201_0": "diṭṭhe adiṭṭhavāditā, sute assutavāditā, mute amutavāditā, viññāte aviññātavāditā. ",
  "dn33:1.11.202_0": "Aparepi cattāro ariyavohārā—",
  "dn33:1.11.203_0": "diṭṭhe diṭṭhavāditā, sute sutavāditā, mute mutavāditā, viññāte viññātavāditā. ",
  "dn33:1.11.204_0": "Cattāro puggalā. ",
  "dn33:1.11.205_0": "Idhāvuso, ekacco puggalo attantapo hoti attaparitāpanānuyogamanuyutto. ",
  "dn33:1.11.206_0": "Idhāvuso, ekacco puggalo parantapo hoti paraparitāpanānuyogamanuyutto. ",
  "dn33:1.11.207_0": "Idhāvuso,",
  "dn33:1.11.207_1": "ekacco puggalo attantapo ca hoti attaparitāpanānuyogamanuyutto,",
  "dn33:1.11.207_2": "parantapo ca paraparitāpanānuyogamanuyutto.",
  "dn33:1.11.208_0": "Idhāvuso,",
  "dn33:1.11.208_1": "ekacco puggalo neva attantapo hoti na attaparitāpanānuyogamanuyutto na parantapo na paraparitāpanānuyogamanuyutto.",
  "dn33:1.11.209_0": "So anattantapo aparantapo diṭṭheva dhamme nicchāto nibbuto sītībhūto sukhappaṭisaṁvedī brahmabhūtena attanā viharati. ",
  "dn33:1.11.210_0": "Aparepi cattāro puggalā. ",
  "dn33:1.11.211_0": "Idhāvuso, ekacco puggalo attahitāya paṭipanno hoti no parahitāya. ",
  "dn33:1.11.212_0": "Idhāvuso, ekacco puggalo parahitāya paṭipanno hoti no attahitāya. ",
  "dn33:1.11.213_0": "Idhāvuso, ekacco puggalo neva attahitāya paṭipanno hoti no parahitāya. ",
  "dn33:1.11.214_0": "Idhāvuso, ekacco puggalo attahitāya ceva paṭipanno hoti parahitāya ca. ",
  "dn33:1.11.215_0": "Aparepi cattāro puggalā—",
  "dn33:1.11.216_0": "tamo tamaparāyano, tamo jotiparāyano, joti tamaparāyano, joti jotiparāyano. ",
  "dn33:1.11.217_0": "Aparepi cattāro puggalā—",
  "dn33:1.11.218_0": "samaṇamacalo, samaṇapadumo, samaṇapuṇḍarīko, samaṇesu samaṇasukhumālo. ",
  "dn33:1.11.219_0": "Ime kho, āvuso,",
  "dn33:1.11.219_1": "tena bhagavatā jānatā passatā arahatā sammāsambuddhena cattāro dhammā sammadakkhātā;",
  "dn33:1.11.220_0": "tattha sabbeheva saṅgāyitabbaṁ …pe… atthāya hitāya sukhāya devamanussānaṁ. ",
  "dn33:1.11.221_0": "Paṭhamabhāṇavāro niṭṭhito. ",
  "dn33:2.1.0_0": "5. Pañcaka ",
  "dn33:2.1.1_0": "Atthi kho, āvuso,",
  "dn33:2.1.1_1": "tena bhagavatā jānatā passatā arahatā sammāsambuddhena pañca dhammā sammadakkhātā.",
  "dn33:2.1.2_0": "Tattha sabbeheva saṅgāyitabbaṁ …pe… atthāya hitāya sukhāya devamanussānaṁ. ",
  "dn33:2.1.3_0": "Katame pañca? ",
  "dn33:2.1.4_0": "Pañcakkhandhā. ",
  "dn33:2.1.5_0": "Rūpakkhandho vedanākkhandho saññākkhandho saṅkhārakkhandho viññāṇakkhandho. ",
  "dn33:2.1.6_0": "Pañcupādānakkhandhā. ",
  "dn33:2.1.7_0": "Rūpupādānakkhandho vedanupādānakkhandho saññupādānakkhandho saṅkhārupādānakkhandho viññāṇupādānakkhandho. ",
  "dn33:2.1.8_0": "Pañca kāmaguṇā. ",
  "dn33:2.1.9_0": "Cakkhuviññeyyā rūpā iṭṭhā kantā manāpā piyarūpā kāmūpasañhitā rajanīyā, ",
  "dn33:2.1.10_0": "sotaviññeyyā saddā … ",
  "dn33:2.1.11_0": "ghānaviññeyyā gandhā … ",
  "dn33:2.1.12_0": "jivhāviññeyyā rasā … ",
  "dn33:2.1.13_0": "kāyaviññeyyā phoṭṭhabbā iṭṭhā kantā manāpā piyarūpā kāmūpasañhitā rajanīyā. ",
  "dn33:2.1.14_0": "Pañca gatiyo—",
  "dn33:2.1.15_0": "nirayo, tiracchānayoni, pettivisayo, manussā, devā. ",
  "dn33:2.1.16_0": "Pañca macchariyāni—",
  "dn33:2.1.17_0": "āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ. ",
  "dn33:2.1.18_0": "Pañca nīvaraṇāni—",
  "dn33:2.1.19_0": "kāmacchandanīvaraṇaṁ,",
  "dn33:2.1.19_1": "byāpādanīvaraṇaṁ,",
  "dn33:2.1.19_2": "thinamiddhanīvaraṇaṁ,",
  "dn33:2.1.19_3": "uddhaccakukkuccanīvaraṇaṁ,",
  "dn33:2.1.19_4": "vicikicchānīvaraṇaṁ.",
  "dn33:2.1.20_0": "Pañca orambhāgiyāni saṁyojanāni—",
  "dn33:2.1.21_0": "sakkāyadiṭṭhi, vicikicchā, sīlabbataparāmāso, kāmacchando, byāpādo. ",
  "dn33:2.1.22_0": "Pañca uddhambhāgiyāni saṁyojanāni—",
  "dn33:2.1.23_0": "rūparāgo, arūparāgo, māno, uddhaccaṁ, avijjā. ",
  "dn33:2.1.24_0": "Pañca sikkhāpadāni—",
  "dn33:2.1.25_0": "pāṇātipātā veramaṇī,",
  "dn33:2.1.25_1": "adinnādānā veramaṇī,",
  "dn33:2.1.25_2": "kāmesumicchācārā veramaṇī,",
  "dn33:2.1.25_3": "musāvādā veramaṇī,",
  "dn33:2.1.25_4": "surāmerayamajjappamādaṭṭhānā veramaṇī.",
  "dn33:2.1.26_0": "Pañca abhabbaṭṭhānāni. ",
  "dn33:2.1.27_0": "Abhabbo, āvuso,",
  "dn33:2.1.27_1": "khīṇāsavo bhikkhu sañcicca pāṇaṁ jīvitā voropetuṁ.",
  "dn33:2.1.27_2": "Abhabbo khīṇāsavo bhikkhu adinnaṁ theyyasaṅkhātaṁ ādiyituṁ.",
  "dn33:2.1.27_3": "Abhabbo khīṇāsavo bhikkhu methunaṁ dhammaṁ paṭisevituṁ.",
  "dn33:2.1.27_4": "Abhabbo khīṇāsavo bhikkhu sampajānamusā bhāsituṁ.",
  "dn33:2.1.27_5": "Abhabbo khīṇāsavo bhikkhu sannidhikārakaṁ kāme paribhuñjituṁ,",
  "dn33:2.1.27_6": "seyyathāpi pubbe āgārikabhūto.",
  "dn33:2.1.28_0": "Pañca byasanāni—",
  "dn33:2.1.29_0": "ñātibyasanaṁ, bhogabyasanaṁ, rogabyasanaṁ, sīlabyasanaṁ, diṭṭhibyasanaṁ. ",
  "dn33:2.1.30_0": "Nāvuso,",
  "dn33:2.1.30_1": "sattā ñātibyasanahetu vā bhogabyasanahetu vā rogabyasanahetu vā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti.",
  "dn33:2.1.31_0": "Sīlabyasanahetu vā, āvuso,",
  "dn33:2.1.31_1": "sattā diṭṭhibyasanahetu vā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti.",
  "dn33:2.1.32_0": "Pañca sampadā—",
  "dn33:2.1.33_0": "ñātisampadā, bhogasampadā, ārogyasampadā, sīlasampadā, diṭṭhisampadā. ",
  "dn33:2.1.34_0": "Nāvuso,",
  "dn33:2.1.34_1": "sattā ñātisampadāhetu vā bhogasampadāhetu vā ārogyasampadāhetu vā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "dn33:2.1.35_0": "Sīlasampadāhetu vā, āvuso,",
  "dn33:2.1.35_1": "sattā diṭṭhisampadāhetu vā kāyassa bhedā paraṁ maraṇā sugatiṁ saggaṁ lokaṁ upapajjanti.",
  "dn33:2.1.36_0": "Pañca ādīnavā dussīlassa sīlavipattiyā. ",
  "dn33:2.1.37_0": "Idhāvuso, dussīlo sīlavipanno pamādādhikaraṇaṁ mahatiṁ bhogajāniṁ nigacchati, ",
  "dn33:2.1.38_0": "ayaṁ paṭhamo ādīnavo dussīlassa sīlavipattiyā. ",
  "dn33:2.1.39_0": "Puna caparaṁ, āvuso, dussīlassa sīlavipannassa pāpako kittisaddo abbhuggacchati, ",
  "dn33:2.1.40_0": "ayaṁ dutiyo ādīnavo dussīlassa sīlavipattiyā. ",
  "dn33:2.1.41_0": "Puna caparaṁ, āvuso,",
  "dn33:2.1.41_1": "dussīlo sīlavipanno yaññadeva parisaṁ upasaṅkamati yadi khattiyaparisaṁ yadi brāhmaṇaparisaṁ yadi gahapatiparisaṁ yadi samaṇaparisaṁ,",
  "dn33:2.1.41_2": "avisārado upasaṅkamati maṅkubhūto,",
  "dn33:2.1.42_0": "ayaṁ tatiyo ādīnavo dussīlassa sīlavipattiyā. ",
  "dn33:2.1.43_0": "Puna caparaṁ, āvuso, dussīlo sīlavipanno sammūḷho kālaṁ karoti, ",
  "dn33:2.1.44_0": "ayaṁ catuttho ādīnavo dussīlassa sīlavipattiyā. ",
  "dn33:2.1.45_0": "Puna caparaṁ, āvuso,",
  "dn33:2.1.45_1": "dussīlo sīlavipanno kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati,",
  "dn33:2.1.46_0": "ayaṁ pañcamo ādīnavo dussīlassa sīlavipattiyā. ",
  "dn33:2.1.47_0": "Pañca ānisaṁsā sīlavato sīlasampadāya. ",
  "dn33:2.1.48_0": "Idhāvuso, sīlavā sīlasampanno appamādādhikaraṇaṁ mahantaṁ bhogakkhandhaṁ adhigacchati, ",
  "dn33:2.1.49_0": "ayaṁ paṭhamo ānisaṁso sīlavato sīlasampadāya. ",
  "dn33:2.1.50_0": "Puna caparaṁ, āvuso, sīlavato sīlasampannassa kalyāṇo kittisaddo abbhuggacchati, ",
  "dn33:2.1.51_0": "ayaṁ dutiyo ānisaṁso sīlavato sīlasampadāya. ",
  "dn33:2.1.52_0": "Puna caparaṁ, āvuso,",
  "dn33:2.1.52_1": "sīlavā sīlasampanno yaññadeva parisaṁ upasaṅkamati yadi khattiyaparisaṁ yadi brāhmaṇaparisaṁ yadi gahapatiparisaṁ yadi samaṇaparisaṁ,",
  "dn33:2.1.52_2": "visārado upasaṅkamati amaṅkubhūto,",
  "dn33:2.1.53_0": "ayaṁ tatiyo ānisaṁso sīlavato sīlasampadāya. ",
  "dn33:2.1.54_0": "Puna caparaṁ, āvuso, sīlavā sīlasampanno asammūḷho kālaṁ karoti, ",
  "dn33:2.1.55_0": "ayaṁ catuttho ānisaṁso sīlavato sīlasampadāya. ",
  "dn33:2.1.56_0": "Puna caparaṁ, āvuso,",
  "dn33:2.1.56_1": "sīlavā sīlasampanno kāyassa bhedā paraṁ maraṇā sugatiṁ saggaṁ lokaṁ upapajjati,",
  "dn33:2.1.57_0": "ayaṁ pañcamo ānisaṁso sīlavato sīlasampadāya. ",
  "dn33:2.1.58_0": "Codakena, āvuso, bhikkhunā paraṁ codetukāmena pañca dhamme ajjhattaṁ upaṭṭhapetvā paro codetabbo. ",
  "dn33:2.1.59_0": "Kālena vakkhāmi no akālena, ",
  "dn33:2.1.60_0": "bhūtena vakkhāmi no abhūtena, ",
  "dn33:2.1.61_0": "saṇhena vakkhāmi no pharusena, ",
  "dn33:2.1.62_0": "atthasaṁhitena vakkhāmi no anatthasaṁhitena, ",
  "dn33:2.1.63_0": "mettacittena vakkhāmi no dosantarenāti. ",
  "dn33:2.1.64_0": "Codakena, āvuso,",
  "dn33:2.1.64_1": "bhikkhunā paraṁ codetukāmena ime pañca dhamme ajjhattaṁ upaṭṭhapetvā paro codetabbo.",
  "dn33:2.1.65_0": "Pañca padhāniyaṅgāni. ",
  "dn33:2.1.66_0": "Idhāvuso, bhikkhu saddho hoti, saddahati tathāgatassa bodhiṁ: ",
  "dn33:2.1.67_0": "‘itipi so bhagavā arahaṁ sammāsambuddho vijjācaraṇasampanno sugato,",
  "dn33:2.1.67_1": "lokavidū anuttaro purisadammasārathi satthā devamanussānaṁ buddho bhagavā’ti.",
  "dn33:2.1.68_0": "Appābādho hoti appātaṅko,",
  "dn33:2.1.68_1": "samavepākiniyā gahaṇiyā samannāgato nātisītāya nāccuṇhāya majjhimāya padhānakkhamāya.",
  "dn33:2.1.69_0": "Asaṭho hoti amāyāvī, yathābhūtaṁ attānaṁ āvikattā satthari vā viññūsu vā sabrahmacārīsu. ",
  "dn33:2.1.70_0": "Āraddhavīriyo viharati akusalānaṁ dhammānaṁ pahānāya kusalānaṁ dhammānaṁ upasampadāya thāmavā daḷhaparakkamo anikkhittadhuro kusalesu dhammesu. ",
  "dn33:2.1.71_0": "Paññavā hoti udayatthagāminiyā paññāya samannāgato ariyāya nibbedhikāya sammādukkhakkhayagāminiyā. ",
  "dn33:2.1.72_0": "Pañca suddhāvāsā—",
  "dn33:2.1.73_0": "avihā, atappā, sudassā, sudassī, akaniṭṭhā. ",
  "dn33:2.1.74_0": "Pañca anāgāmino—",
  "dn33:2.1.75_0": "antarāparinibbāyī,",
  "dn33:2.1.75_1": "upahaccaparinibbāyī,",
  "dn33:2.1.75_2": "asaṅkhāraparinibbāyī,",
  "dn33:2.1.75_3": "sasaṅkhāraparinibbāyī,",
  "dn33:2.1.75_4": "uddhaṁsotoakaniṭṭhagāmī.",
  "dn33:2.1.76_0": "Pañca cetokhilā. ",
  "dn33:2.1.77_0": "Idhāvuso, bhikkhu satthari kaṅkhati vicikicchati nādhimuccati na sampasīdati. ",
  "dn33:2.1.78_0": "Yo so, āvuso,",
  "dn33:2.1.78_1": "bhikkhu satthari kaṅkhati vicikicchati nādhimuccati na sampasīdati,",
  "dn33:2.1.78_2": "tassa cittaṁ na namati ātappāya anuyogāya sātaccāya padhānāya,",
  "dn33:2.1.78_3": "yassa cittaṁ na namati ātappāya anuyogāya sātaccāya padhānāya,",
  "dn33:2.1.78_4": "ayaṁ paṭhamo cetokhilo.",
  "dn33:2.1.79_0": "Puna caparaṁ, āvuso, bhikkhu dhamme kaṅkhati vicikicchati …pe… ",
  "dn33:2.1.80_0": "saṅghe kaṅkhati vicikicchati … ",
  "dn33:2.1.81_0": "sikkhāya kaṅkhati vicikicchati … ",
  "dn33:2.1.82_0": "sabrahmacārīsu kupito hoti anattamano āhatacitto khilajāto. ",
  "dn33:2.1.83_0": "Yo so, āvuso,",
  "dn33:2.1.83_1": "bhikkhu sabrahmacārīsu kupito hoti anattamano āhatacitto khilajāto,",
  "dn33:2.1.83_2": "tassa cittaṁ na namati ātappāya anuyogāya sātaccāya padhānāya,",
  "dn33:2.1.83_3": "yassa cittaṁ na namati ātappāya anuyogāya sātaccāya padhānāya,",
  "dn33:2.1.83_4": "ayaṁ pañcamo cetokhilo.",
  "dn33:2.1.84_0": "Pañca cetasovinibandhā. ",
  "dn33:2.1.85_0": "Idhāvuso,",
  "dn33:2.1.85_1": "bhikkhu kāmesu avītarāgo hoti avigatacchando avigatapemo avigatapipāso avigatapariḷāho avigatataṇho.",
  "dn33:2.1.86_0": "Yo so, āvuso,",
  "dn33:2.1.86_1": "bhikkhu kāmesu avītarāgo hoti avigatacchando avigatapemo avigatapipāso avigatapariḷāho avigatataṇho,",
  "dn33:2.1.86_2": "tassa cittaṁ na namati ātappāya anuyogāya sātaccāya padhānāya.",
  "dn33:2.1.87_0": "Yassa cittaṁ na namati ātappāya anuyogāya sātaccāya padhānāya. ",
  "dn33:2.1.88_0": "Ayaṁ paṭhamo cetaso vinibandho. ",
  "dn33:2.1.89_0": "Puna caparaṁ, āvuso, bhikkhu kāye avītarāgo hoti …pe… ",
  "dn33:2.1.90_0": "rūpe avītarāgo hoti …pe… ",
  "dn33:2.1.91_0": "puna caparaṁ, āvuso,",
  "dn33:2.1.91_1": "bhikkhu yāvadatthaṁ udarāvadehakaṁ bhuñjitvā seyyasukhaṁ passasukhaṁ middhasukhaṁ anuyutto viharati …pe…",
  "dn33:2.1.92_0": "puna caparaṁ, āvuso,",
  "dn33:2.1.92_1": "bhikkhu aññataraṁ devanikāyaṁ paṇidhāya brahmacariyaṁ carati:",
  "dn33:2.1.92_2": "‘imināhaṁ sīlena vā vatena vā tapena vā brahmacariyena vā devo vā bhavissāmi devaññataro vā’ti.",
  "dn33:2.1.93_0": "Yo so, āvuso,",
  "dn33:2.1.93_1": "bhikkhu aññataraṁ devanikāyaṁ paṇidhāya brahmacariyaṁ carati:",
  "dn33:2.1.93_2": "‘imināhaṁ sīlena vā vatena vā tapena vā brahmacariyena vā devo vā bhavissāmi devaññataro vā’ti,",
  "dn33:2.1.93_3": "tassa cittaṁ na namati ātappāya anuyogāya sātaccāya padhānāya.",
  "dn33:2.1.93_4": "Yassa cittaṁ na namati ātappāya anuyogāya sātaccāya padhānāya.",
  "dn33:2.1.94_0": "Ayaṁ pañcamo cetaso vinibandho. ",
  "dn33:2.1.95_0": "Pañcindriyāni—",
  "dn33:2.1.96_0": "cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ. ",
  "dn33:2.1.97_0": "Aparānipi pañcindriyāni—",
  "dn33:2.1.98_0": "sukhindriyaṁ, dukkhindriyaṁ, somanassindriyaṁ, domanassindriyaṁ, upekkhindriyaṁ. ",
  "dn33:2.1.99_0": "Aparānipi pañcindriyāni—",
  "dn33:2.1.100_0": "saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ. ",
  "dn33:2.1.101_0": "Pañca nissaraṇiyā dhātuyo. ",
  "dn33:2.1.102_0": "Idhāvuso,",
  "dn33:2.1.102_1": "bhikkhuno kāme manasikaroto kāmesu cittaṁ na pakkhandati na pasīdati na santiṭṭhati na vimuccati.",
  "dn33:2.1.103_0": "Nekkhammaṁ kho panassa manasikaroto nekkhamme cittaṁ pakkhandati pasīdati santiṭṭhati vimuccati. ",
  "dn33:2.1.104_0": "Tassa taṁ cittaṁ sugataṁ subhāvitaṁ suvuṭṭhitaṁ suvimuttaṁ visaṁyuttaṁ kāmehi. ",
  "dn33:2.1.105_0": "Ye ca kāmapaccayā uppajjanti āsavā vighātā pariḷāhā, mutto so tehi, na so taṁ vedanaṁ vedeti. ",
  "dn33:2.1.106_0": "Idamakkhātaṁ kāmānaṁ nissaraṇaṁ.  ",
  "dn33:2.1.107_0": "Puna caparaṁ, āvuso,",
  "dn33:2.1.107_1": "bhikkhuno byāpādaṁ manasikaroto byāpāde cittaṁ na pakkhandati na pasīdati na santiṭṭhati na vimuccati.",
  "dn33:2.1.108_0": "Abyāpādaṁ kho panassa manasikaroto abyāpāde cittaṁ pakkhandati pasīdati santiṭṭhati vimuccati. ",
  "dn33:2.1.109_0": "Tassa taṁ cittaṁ sugataṁ subhāvitaṁ suvuṭṭhitaṁ suvimuttaṁ visaṁyuttaṁ byāpādena. ",
  "dn33:2.1.110_0": "Ye ca byāpādapaccayā uppajjanti āsavā vighātā pariḷāhā, mutto so tehi, na so taṁ vedanaṁ vedeti. ",
  "dn33:2.1.111_0": "Idamakkhātaṁ byāpādassa nissaraṇaṁ.  ",
  "dn33:2.1.112_0": "Puna caparaṁ, āvuso,",
  "dn33:2.1.112_1": "bhikkhuno vihesaṁ manasikaroto vihesāya cittaṁ na pakkhandati na pasīdati na santiṭṭhati na vimuccati.",
  "dn33:2.1.113_0": "Avihesaṁ kho panassa manasikaroto avihesāya cittaṁ pakkhandati pasīdati santiṭṭhati vimuccati. ",
  "dn33:2.1.114_0": "Tassa taṁ cittaṁ sugataṁ subhāvitaṁ suvuṭṭhitaṁ suvimuttaṁ visaṁyuttaṁ vihesāya. ",
  "dn33:2.1.115_0": "Ye ca vihesāpaccayā uppajjanti āsavā vighātā pariḷāhā, mutto so tehi, na so taṁ vedanaṁ vedeti. ",
  "dn33:2.1.116_0": "Idamakkhātaṁ vihesāya nissaraṇaṁ.  ",
  "dn33:2.1.117_0": "Puna caparaṁ, āvuso,",
  "dn33:2.1.117_1": "bhikkhuno rūpe manasikaroto rūpesu cittaṁ na pakkhandati na pasīdati na santiṭṭhati na vimuccati.",
  "dn33:2.1.118_0": "Arūpaṁ kho panassa manasikaroto arūpe cittaṁ pakkhandati pasīdati santiṭṭhati vimuccati. ",
  "dn33:2.1.119_0": "Tassa taṁ cittaṁ sugataṁ subhāvitaṁ suvuṭṭhitaṁ suvimuttaṁ visaṁyuttaṁ rūpehi. ",
  "dn33:2.1.120_0": "Ye ca rūpapaccayā uppajjanti āsavā vighātā pariḷāhā, mutto so tehi, na so taṁ vedanaṁ vedeti. ",
  "dn33:2.1.121_0": "Idamakkhātaṁ rūpānaṁ nissaraṇaṁ.  ",
  "dn33:2.1.122_0": "Puna caparaṁ, āvuso,",
  "dn33:2.1.122_1": "bhikkhuno sakkāyaṁ manasikaroto sakkāye cittaṁ na pakkhandati na pasīdati na santiṭṭhati na vimuccati.",
  "dn33:2.1.123_0": "Sakkāyanirodhaṁ kho panassa manasikaroto sakkāyanirodhe cittaṁ pakkhandati pasīdati santiṭṭhati vimuccati. ",
  "dn33:2.1.124_0": "Tassa taṁ cittaṁ sugataṁ subhāvitaṁ suvuṭṭhitaṁ suvimuttaṁ visaṁyuttaṁ sakkāyena. ",
  "dn33:2.1.125_0": "Ye ca sakkāyapaccayā uppajjanti āsavā vighātā pariḷāhā, mutto so tehi, na so taṁ vedanaṁ vedeti. ",
  "dn33:2.1.126_0": "Idamakkhātaṁ sakkāyassa nissaraṇaṁ.  ",
  "dn33:2.1.127_0": "Pañca vimuttāyatanāni. ",
  "dn33:2.1.128_0": "Idhāvuso, bhikkhuno satthā dhammaṁ deseti aññataro vā garuṭṭhāniyo sabrahmacārī. ",
  "dn33:2.1.129_0": "Yathā yathā, āvuso,",
  "dn33:2.1.129_1": "bhikkhuno satthā dhammaṁ deseti aññataro vā garuṭṭhāniyo sabrahmacārī tathā tathā so tasmiṁ dhamme atthapaṭisaṁvedī ca hoti dhammapaṭisaṁvedī ca.",
  "dn33:2.1.130_0": "Tassa atthapaṭisaṁvedino dhammapaṭisaṁvedino pāmojjaṁ jāyati,",
  "dn33:2.1.130_1": "pamuditassa pīti jāyati,",
  "dn33:2.1.130_2": "pītimanassa kāyo passambhati,",
  "dn33:2.1.130_3": "passaddhakāyo sukhaṁ vedeti,",
  "dn33:2.1.130_4": "sukhino cittaṁ samādhiyati.",
  "dn33:2.1.131_0": "Idaṁ paṭhamaṁ vimuttāyatanaṁ.  ",
  "dn33:2.1.132_0": "Puna caparaṁ, āvuso,",
  "dn33:2.1.132_1": "bhikkhuno na heva kho satthā dhammaṁ deseti aññataro vā garuṭṭhāniyo sabrahmacārī,",
  "dn33:2.1.132_2": "api ca kho yathāsutaṁ yathāpariyattaṁ dhammaṁ vitthārena paresaṁ deseti …pe…",
  "dn33:2.1.133_0": "api ca kho yathāsutaṁ yathāpariyattaṁ dhammaṁ vitthārena sajjhāyaṁ karoti …pe… ",
  "dn33:2.1.134_0": "api ca kho yathāsutaṁ yathāpariyattaṁ dhammaṁ cetasā anuvitakketi anuvicāreti manasānupekkhati …pe… ",
  "dn33:2.1.135_0": "api ca khvassa aññataraṁ samādhinimittaṁ suggahitaṁ hoti sumanasikataṁ sūpadhāritaṁ suppaṭividdhaṁ paññāya. ",
  "dn33:2.1.136_0": "Yathā yathā, āvuso,",
  "dn33:2.1.136_1": "bhikkhuno aññataraṁ samādhinimittaṁ suggahitaṁ hoti sumanasikataṁ sūpadhāritaṁ suppaṭividdhaṁ paññāya",
  "dn33:2.1.136_2": "tathā tathā so tasmiṁ dhamme atthapaṭisaṁvedī ca hoti dhammapaṭisaṁvedī ca.",
  "dn33:2.1.137_0": "Tassa atthapaṭisaṁvedino dhammapaṭisaṁvedino pāmojjaṁ jāyati,",
  "dn33:2.1.137_1": "pamuditassa pīti jāyati,",
  "dn33:2.1.137_2": "pītimanassa kāyo passambhati,",
  "dn33:2.1.137_3": "passaddhakāyo sukhaṁ vedeti,",
  "dn33:2.1.137_4": "sukhino cittaṁ samādhiyati.",
  "dn33:2.1.138_0": "Idaṁ pañcamaṁ vimuttāyatanaṁ.  ",
  "dn33:2.1.139_0": "Pañca vimuttiparipācanīyā saññā—",
  "dn33:2.1.140_0": "aniccasaññā, anicce dukkhasaññā, dukkhe anattasaññā, pahānasaññā, virāgasaññā. ",
  "dn33:2.1.141_0": "Ime kho, āvuso, tena bhagavatā jānatā passatā arahatā sammāsambuddhena pañca dhammā sammadakkhātā; ",
  "dn33:2.1.142_0": "tattha sabbeheva saṅgāyitabbaṁ …pe… atthāya hitāya sukhāya devamanussānaṁ. ",
  "dn33:2.2.0_0": "6. Chakka ",
  "dn33:2.2.1_0": "Atthi kho, āvuso, tena bhagavatā jānatā passatā arahatā sammāsambuddhena cha dhammā sammadakkhātā; ",
  "dn33:2.2.2_0": "tattha sabbeheva saṅgāyitabbaṁ …pe… atthāya hitāya sukhāya devamanussānaṁ. ",
  "dn33:2.2.3_0": "Katame cha? ",
  "dn33:2.2.4_0": "Cha ajjhattikāni āyatanāni—",
  "dn33:2.2.5_0": "cakkhāyatanaṁ, sotāyatanaṁ, ghānāyatanaṁ, jivhāyatanaṁ, kāyāyatanaṁ, manāyatanaṁ. ",
  "dn33:2.2.6_0": "Cha bāhirāni āyatanāni—",
  "dn33:2.2.7_0": "rūpāyatanaṁ, saddāyatanaṁ, gandhāyatanaṁ, rasāyatanaṁ, phoṭṭhabbāyatanaṁ, dhammāyatanaṁ. ",
  "dn33:2.2.8_0": "Cha viññāṇakāyā—",
  "dn33:2.2.9_0": "cakkhuviññāṇaṁ, sotaviññāṇaṁ, ghānaviññāṇaṁ, jivhāviññāṇaṁ, kāyaviññāṇaṁ, manoviññāṇaṁ. ",
  "dn33:2.2.10_0": "Cha phassakāyā—",
  "dn33:2.2.11_0": "cakkhusamphasso, sotasamphasso, ghānasamphasso, jivhāsamphasso, kāyasamphasso, manosamphasso. ",
  "dn33:2.2.12_0": "Cha vedanākāyā—",
  "dn33:2.2.13_0": "cakkhusamphassajā vedanā,",
  "dn33:2.2.13_1": "sotasamphassajā vedanā,",
  "dn33:2.2.13_2": "ghānasamphassajā vedanā,",
  "dn33:2.2.13_3": "jivhāsamphassajā vedanā,",
  "dn33:2.2.13_4": "kāyasamphassajā vedanā,",
  "dn33:2.2.13_5": "manosamphassajā vedanā.",
  "dn33:2.2.14_0": "Cha saññākāyā—",
  "dn33:2.2.15_0": "rūpasaññā, saddasaññā, gandhasaññā, rasasaññā, phoṭṭhabbasaññā, dhammasaññā. ",
  "dn33:2.2.16_0": "Cha sañcetanākāyā—",
  "dn33:2.2.17_0": "rūpasañcetanā,",
  "dn33:2.2.17_1": "saddasañcetanā,",
  "dn33:2.2.17_2": "gandhasañcetanā,",
  "dn33:2.2.17_3": "rasasañcetanā,",
  "dn33:2.2.17_4": "phoṭṭhabbasañcetanā,",
  "dn33:2.2.17_5": "dhammasañcetanā.",
  "dn33:2.2.18_0": "Cha taṇhākāyā—",
  "dn33:2.2.19_0": "rūpataṇhā, saddataṇhā, gandhataṇhā, rasataṇhā, phoṭṭhabbataṇhā, dhammataṇhā. ",
  "dn33:2.2.20_0": "Cha agāravā. ",
  "dn33:2.2.21_0": "Idhāvuso,",
  "dn33:2.2.21_1": "bhikkhu satthari agāravo viharati appatisso;",
  "dn33:2.2.21_2": "dhamme agāravo viharati appatisso;",
  "dn33:2.2.21_3": "saṅghe agāravo viharati appatisso;",
  "dn33:2.2.21_4": "sikkhāya agāravo viharati appatisso;",
  "dn33:2.2.21_5": "appamāde agāravo viharati appatisso;",
  "dn33:2.2.21_6": "paṭisanthāre agāravo viharati appatisso.",
  "dn33:2.2.22_0": "Cha gāravā. ",
  "dn33:2.2.23_0": "Idhāvuso,",
  "dn33:2.2.23_1": "bhikkhu satthari sagāravo viharati sappatisso;",
  "dn33:2.2.23_2": "dhamme sagāravo viharati sappatisso;",
  "dn33:2.2.23_3": "saṅghe sagāravo viharati sappatisso;",
  "dn33:2.2.23_4": "sikkhāya sagāravo viharati sappatisso;",
  "dn33:2.2.23_5": "appamāde sagāravo viharati sappatisso;",
  "dn33:2.2.23_6": "paṭisanthāre sagāravo viharati sappatisso.",
  "dn33:2.2.24_0": "Cha somanassūpavicārā. ",
  "dn33:2.2.25_0": "Cakkhunā rūpaṁ disvā somanassaṭṭhāniyaṁ rūpaṁ upavicarati; ",
  "dn33:2.2.26_0": "sotena saddaṁ sutvā … ",
  "dn33:2.2.27_0": "ghānena gandhaṁ ghāyitvā … ",
  "dn33:2.2.28_0": "jivhāya rasaṁ sāyitvā … ",
  "dn33:2.2.29_0": "kāyena phoṭṭhabbaṁ phusitvā. ",
  "dn33:2.2.30_0": "Manasā dhammaṁ viññāya somanassaṭṭhāniyaṁ dhammaṁ upavicarati. ",
  "dn33:2.2.31_0": "Cha domanassūpavicārā. ",
  "dn33:2.2.32_0": "Cakkhunā rūpaṁ disvā domanassaṭṭhāniyaṁ rūpaṁ upavicarati …pe… ",
  "dn33:2.2.33_0": "manasā dhammaṁ viññāya domanassaṭṭhāniyaṁ dhammaṁ upavicarati. ",
  "dn33:2.2.34_0": "Cha upekkhūpavicārā. ",
  "dn33:2.2.35_0": "Cakkhunā rūpaṁ disvā upekkhāṭṭhāniyaṁ rūpaṁ upavicarati …pe… ",
  "dn33:2.2.36_0": "manasā dhammaṁ viññāya upekkhāṭṭhāniyaṁ dhammaṁ upavicarati. ",
  "dn33:2.2.37_0": "Cha sāraṇīyā dhammā. ",
  "dn33:2.2.38_0": "Idhāvuso, bhikkhuno mettaṁ kāyakammaṁ paccupaṭṭhitaṁ hoti sabrahmacārīsu āvi ceva raho ca. ",
  "dn33:2.2.39_0": "Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati.  ",
  "dn33:2.2.40_0": "Puna caparaṁ, āvuso,",
  "dn33:2.2.40_1": "bhikkhuno mettaṁ vacīkammaṁ paccupaṭṭhitaṁ hoti sabrahmacārīsu āvi ceva raho ca.",
  "dn33:2.2.41_0": "Ayampi dhammo sāraṇīyo …pe… ekībhāvāya saṁvattati.  ",
  "dn33:2.2.42_0": "Puna caparaṁ, āvuso,",
  "dn33:2.2.42_1": "bhikkhuno mettaṁ manokammaṁ paccupaṭṭhitaṁ hoti sabrahmacārīsu āvi ceva raho ca.",
  "dn33:2.2.43_0": "Ayampi dhammo sāraṇīyo …pe… ekībhāvāya saṁvattati.  ",
  "dn33:2.2.44_0": "Puna caparaṁ, āvuso,",
  "dn33:2.2.44_1": "bhikkhu ye te lābhā dhammikā dhammaladdhā antamaso pattapariyāpannamattampi,",
  "dn33:2.2.44_2": "tathārūpehi lābhehi appaṭivibhattabhogī hoti sīlavantehi sabrahmacārīhi sādhāraṇabhogī.",
  "dn33:2.2.45_0": "Ayampi dhammo sāraṇīyo …pe… ekībhāvāya saṁvattati.  ",
  "dn33:2.2.46_0": "Puna caparaṁ, āvuso,",
  "dn33:2.2.46_1": "bhikkhu yāni tāni sīlāni akhaṇḍāni acchiddāni asabalāni akammāsāni bhujissāni viññuppasatthāni aparāmaṭṭhāni samādhisaṁvattanikāni,",
  "dn33:2.2.46_2": "tathārūpesu sīlesu sīlasāmaññagato viharati sabrahmacārīhi āvi ceva raho ca.",
  "dn33:2.2.47_0": "Ayampi dhammo sāraṇīyo …pe… ekībhāvāya saṁvattati.  ",
  "dn33:2.2.48_0": "Puna caparaṁ, āvuso,",
  "dn33:2.2.48_1": "bhikkhu yāyaṁ diṭṭhi ariyā niyyānikā niyyāti takkarassa sammā dukkhakkhayāya,",
  "dn33:2.2.48_2": "tathārūpāya diṭṭhiyā diṭṭhisāmaññagato viharati sabrahmacārīhi āvi ceva raho ca.",
  "dn33:2.2.49_0": "Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati.  ",
  "dn33:2.2.50_0": "Cha vivādamūlāni. ",
  "dn33:2.2.51_0": "Idhāvuso, bhikkhu kodhano hoti upanāhī. ",
  "dn33:2.2.52_0": "Yo so, āvuso,",
  "dn33:2.2.52_1": "bhikkhu kodhano hoti upanāhī,",
  "dn33:2.2.52_2": "so sattharipi agāravo viharati appatisso,",
  "dn33:2.2.52_3": "dhammepi agāravo viharati appatisso,",
  "dn33:2.2.52_4": "saṅghepi agāravo viharati appatisso,",
  "dn33:2.2.52_5": "sikkhāyapi na paripūrakārī hoti.",
  "dn33:2.2.53_0": "Yo so, āvuso,",
  "dn33:2.2.53_1": "bhikkhu satthari agāravo viharati appatisso,",
  "dn33:2.2.53_2": "dhamme agāravo viharati appatisso,",
  "dn33:2.2.53_3": "saṅghe agāravo viharati appatisso,",
  "dn33:2.2.53_4": "sikkhāya na paripūrakārī,",
  "dn33:2.2.53_5": "so saṅghe vivādaṁ janeti.",
  "dn33:2.2.53_6": "Yo hoti vivādo bahujanāhitāya bahujanāsukhāya anatthāya ahitāya dukkhāya devamanussānaṁ.",
  "dn33:2.2.54_0": "Evarūpañce tumhe, āvuso,",
  "dn33:2.2.54_1": "vivādamūlaṁ ajjhattaṁ vā bahiddhā vā samanupasseyyātha.",
  "dn33:2.2.54_2": "Tatra tumhe, āvuso,",
  "dn33:2.2.54_3": "tasseva pāpakassa vivādamūlassa pahānāya vāyameyyātha.",
  "dn33:2.2.55_0": "Evarūpañce tumhe, āvuso,",
  "dn33:2.2.55_1": "vivādamūlaṁ ajjhattaṁ vā bahiddhā vā na samanupasseyyātha.",
  "dn33:2.2.55_2": "Tatra tumhe, āvuso,",
  "dn33:2.2.55_3": "tasseva pāpakassa vivādamūlassa āyatiṁ anavassavāya paṭipajjeyyātha.",
  "dn33:2.2.56_0": "Evametassa pāpakassa vivādamūlassa pahānaṁ hoti.",
  "dn33:2.2.56_1": "Evametassa pāpakassa vivādamūlassa āyatiṁ anavassavo hoti.",
  "dn33:2.2.57_0": "Puna caparaṁ, āvuso, bhikkhu makkhī hoti paḷāsī …pe… ",
  "dn33:2.2.58_0": "issukī hoti maccharī …pe… ",
  "dn33:2.2.59_0": "saṭho hoti māyāvī … ",
  "dn33:2.2.60_0": "pāpiccho hoti micchādiṭṭhī … ",
  "dn33:2.2.61_0": "sandiṭṭhiparāmāsī hoti ādhānaggāhī duppaṭinissaggī …pe… ",
  "dn33:2.2.62_0": "yo so, āvuso,",
  "dn33:2.2.62_1": "bhikkhu sandiṭṭhiparāmāsī hoti ādhānaggāhī duppaṭinissaggī,",
  "dn33:2.2.62_2": "so sattharipi agāravo viharati appatisso,",
  "dn33:2.2.62_3": "dhammepi agāravo viharati appatisso,",
  "dn33:2.2.62_4": "saṅghepi agāravo viharati appatisso,",
  "dn33:2.2.62_5": "sikkhāyapi na paripūrakārī hoti.",
  "dn33:2.2.63_0": "Yo so, āvuso,",
  "dn33:2.2.63_1": "bhikkhu satthari agāravo viharati appatisso,",
  "dn33:2.2.63_2": "dhamme agāravo viharati appatisso,",
  "dn33:2.2.63_3": "saṅghe agāravo viharati appatisso,",
  "dn33:2.2.63_4": "sikkhāya na paripūrakārī,",
  "dn33:2.2.63_5": "so saṅghe vivādaṁ janeti.",
  "dn33:2.2.63_6": "Yo hoti vivādo bahujanāhitāya bahujanāsukhāya anatthāya ahitāya dukkhāya devamanussānaṁ.",
  "dn33:2.2.64_0": "Evarūpañce tumhe, āvuso,",
  "dn33:2.2.64_1": "vivādamūlaṁ ajjhattaṁ vā bahiddhā vā samanupasseyyātha.",
  "dn33:2.2.64_2": "Tatra tumhe, āvuso,",
  "dn33:2.2.64_3": "tasseva pāpakassa vivādamūlassa pahānāya vāyameyyātha.",
  "dn33:2.2.65_0": "Evarūpañce tumhe, āvuso,",
  "dn33:2.2.65_1": "vivādamūlaṁ ajjhattaṁ vā bahiddhā vā na samanupasseyyātha.",
  "dn33:2.2.65_2": "Tatra tumhe, āvuso,",
  "dn33:2.2.65_3": "tasseva pāpakassa vivādamūlassa āyatiṁ anavassavāya paṭipajjeyyātha.",
  "dn33:2.2.66_0": "Evametassa pāpakassa vivādamūlassa pahānaṁ hoti.",
  "dn33:2.2.66_1": "Evametassa pāpakassa vivādamūlassa āyatiṁ anavassavo hoti.",
  "dn33:2.2.67_0": "Cha dhātuyo—",
  "dn33:2.2.68_0": "pathavīdhātu, āpodhātu, tejodhātu, vāyodhātu, ākāsadhātu, viññāṇadhātu. ",
  "dn33:2.2.69_0": "Cha nissaraṇiyā dhātuyo. ",
  "dn33:2.2.70_0": "Idhāvuso, bhikkhu evaṁ vadeyya: ",
  "dn33:2.2.71_0": "‘mettā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā, ",
  "dn33:2.2.72_0": "atha ca pana me byāpādo cittaṁ pariyādāya tiṭṭhatī’ti. ",
  "dn33:2.2.73_0": "So ‘mā hevan’tissa vacanīyo,",
  "dn33:2.2.73_1": "‘māyasmā evaṁ avaca,",
  "dn33:2.2.73_2": "mā bhagavantaṁ abbhācikkhi,",
  "dn33:2.2.73_3": "na hi sādhu bhagavato abbhakkhānaṁ,",
  "dn33:2.2.73_4": "na hi bhagavā evaṁ vadeyya.",
  "dn33:2.2.74_0": "Aṭṭhānametaṁ, āvuso,",
  "dn33:2.2.74_1": "anavakāso,",
  "dn33:2.2.74_2": "yaṁ mettāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya.",
  "dn33:2.2.75_0": "Atha ca panassa byāpādo cittaṁ pariyādāya ṭhassati, netaṁ ṭhānaṁ vijjati. ",
  "dn33:2.2.76_0": "Nissaraṇaṁ hetaṁ, āvuso, byāpādassa, yadidaṁ mettā cetovimuttī’ti.  ",
  "dn33:2.2.77_0": "Idha panāvuso, bhikkhu evaṁ vadeyya: ",
  "dn33:2.2.78_0": "‘karuṇā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā. ",
  "dn33:2.2.79_0": "Atha ca pana me vihesā cittaṁ pariyādāya tiṭṭhatī’ti, ",
  "dn33:2.2.80_0": "so ‘mā hevan’tissa vacanīyo ‘māyasmā evaṁ avaca,",
  "dn33:2.2.80_1": "mā bhagavantaṁ abbhācikkhi,",
  "dn33:2.2.80_2": "na hi sādhu bhagavato abbhakkhānaṁ,",
  "dn33:2.2.80_3": "na hi bhagavā evaṁ vadeyya.",
  "dn33:2.2.81_0": "Aṭṭhānametaṁ, āvuso,",
  "dn33:2.2.81_1": "anavakāso,",
  "dn33:2.2.81_2": "yaṁ karuṇāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya,",
  "dn33:2.2.82_0": "atha ca panassa vihesā cittaṁ pariyādāya ṭhassati, netaṁ ṭhānaṁ vijjati. ",
  "dn33:2.2.83_0": "Nissaraṇaṁ hetaṁ, āvuso, vihesāya, yadidaṁ karuṇā cetovimuttī’ti.  ",
  "dn33:2.2.84_0": "Idha panāvuso, bhikkhu evaṁ vadeyya: ",
  "dn33:2.2.85_0": "‘muditā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā. ",
  "dn33:2.2.86_0": "Atha ca pana me arati cittaṁ pariyādāya tiṭṭhatī’ti, ",
  "dn33:2.2.87_0": "so ‘mā hevan’tissa vacanīyo ‘māyasmā evaṁ avaca,",
  "dn33:2.2.87_1": "mā bhagavantaṁ abbhācikkhi,",
  "dn33:2.2.87_2": "na hi sādhu bhagavato abbhakkhānaṁ,",
  "dn33:2.2.87_3": "na hi bhagavā evaṁ vadeyya.",
  "dn33:2.2.88_0": "Aṭṭhānametaṁ, āvuso,",
  "dn33:2.2.88_1": "anavakāso,",
  "dn33:2.2.88_2": "yaṁ muditāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya,",
  "dn33:2.2.89_0": "atha ca panassa arati cittaṁ pariyādāya ṭhassati, netaṁ ṭhānaṁ vijjati. ",
  "dn33:2.2.90_0": "Nissaraṇaṁ hetaṁ, āvuso, aratiyā, yadidaṁ muditā cetovimuttī’ti.  ",
  "dn33:2.2.91_0": "Idha panāvuso, bhikkhu evaṁ vadeyya: ",
  "dn33:2.2.92_0": "‘upekkhā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā. ",
  "dn33:2.2.93_0": "Atha ca pana me rāgo cittaṁ pariyādāya tiṭṭhatī’ti. ",
  "dn33:2.2.94_0": "So ‘mā hevan’tissa vacanīyo ‘māyasmā evaṁ avaca,",
  "dn33:2.2.94_1": "mā bhagavantaṁ abbhācikkhi,",
  "dn33:2.2.94_2": "na hi sādhu bhagavato abbhakkhānaṁ,",
  "dn33:2.2.94_3": "na hi bhagavā evaṁ vadeyya.",
  "dn33:2.2.95_0": "Aṭṭhānametaṁ, āvuso,",
  "dn33:2.2.95_1": "anavakāso,",
  "dn33:2.2.95_2": "yaṁ upekkhāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya,",
  "dn33:2.2.96_0": "atha ca panassa rāgo cittaṁ pariyādāya ṭhassati netaṁ ṭhānaṁ vijjati. ",
  "dn33:2.2.97_0": "Nissaraṇaṁ hetaṁ, āvuso, rāgassa, yadidaṁ upekkhā cetovimuttī’ti.  ",
  "dn33:2.2.98_0": "Idha panāvuso, bhikkhu evaṁ vadeyya: ",
  "dn33:2.2.99_0": "‘animittā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā. ",
  "dn33:2.2.100_0": "Atha ca pana me nimittānusāri viññāṇaṁ hotī’ti. ",
  "dn33:2.2.101_0": "So ‘mā hevan’tissa vacanīyo ‘māyasmā evaṁ avaca,",
  "dn33:2.2.101_1": "mā bhagavantaṁ abbhācikkhi,",
  "dn33:2.2.101_2": "na hi sādhu bhagavato abbhakkhānaṁ,",
  "dn33:2.2.101_3": "na hi bhagavā evaṁ vadeyya.",
  "dn33:2.2.102_0": "Aṭṭhānametaṁ, āvuso,",
  "dn33:2.2.102_1": "anavakāso,",
  "dn33:2.2.102_2": "yaṁ animittāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya,",
  "dn33:2.2.103_0": "atha ca panassa nimittānusāri viññāṇaṁ bhavissati, netaṁ ṭhānaṁ vijjati. ",
  "dn33:2.2.104_0": "Nissaraṇaṁ hetaṁ, āvuso, sabbanimittānaṁ, yadidaṁ animittā cetovimuttī’ti.  ",
  "dn33:2.2.105_0": "Idha panāvuso, bhikkhu evaṁ vadeyya: ",
  "dn33:2.2.106_0": "‘asmīti kho me vigataṁ, ayamahamasmīti na samanupassāmi, ",
  "dn33:2.2.107_0": "atha ca pana me vicikicchākathaṅkathāsallaṁ cittaṁ pariyādāya tiṭṭhatī’ti. ",
  "dn33:2.2.108_0": "So ‘mā hevan’tissa vacanīyo ‘māyasmā evaṁ avaca,",
  "dn33:2.2.108_1": "mā bhagavantaṁ abbhācikkhi,",
  "dn33:2.2.108_2": "na hi sādhu bhagavato abbhakkhānaṁ,",
  "dn33:2.2.108_3": "na hi bhagavā evaṁ vadeyya.",
  "dn33:2.2.109_0": "Aṭṭhānametaṁ, āvuso, anavakāso, yaṁ asmīti vigate ayamahamasmīti asamanupassato, ",
  "dn33:2.2.110_0": "atha ca panassa vicikicchākathaṅkathāsallaṁ cittaṁ pariyādāya ṭhassati, netaṁ ṭhānaṁ vijjati. ",
  "dn33:2.2.111_0": "Nissaraṇaṁ hetaṁ, āvuso, vicikicchākathaṅkathāsallassa, yadidaṁ asmimānasamugghāto’ti.  ",
  "dn33:2.2.112_0": "Cha anuttariyāni—",
  "dn33:2.2.113_0": "dassanānuttariyaṁ,",
  "dn33:2.2.113_1": "savanānuttariyaṁ,",
  "dn33:2.2.113_2": "lābhānuttariyaṁ,",
  "dn33:2.2.113_3": "sikkhānuttariyaṁ,",
  "dn33:2.2.113_4": "pāricariyānuttariyaṁ,",
  "dn33:2.2.113_5": "anussatānuttariyaṁ.",
  "dn33:2.2.114_0": "Cha anussatiṭṭhānāni—",
  "dn33:2.2.115_0": "buddhānussati, dhammānussati, saṅghānussati, sīlānussati, cāgānussati, devatānussati. ",
  "dn33:2.2.116_0": "Cha satatavihārā. ",
  "dn33:2.2.117_0": "Idhāvuso,",
  "dn33:2.2.117_1": "bhikkhu cakkhunā rūpaṁ disvā neva sumano hoti na dummano,",
  "dn33:2.2.117_2": "upekkhako viharati sato sampajāno.",
  "dn33:2.2.118_0": "Sotena saddaṁ sutvā …pe… ",
  "dn33:2.2.119_0": "manasā dhammaṁ viññāya neva sumano hoti na dummano, upekkhako viharati sato sampajāno. ",
  "dn33:2.2.120_0": "Chaḷābhijātiyo. ",
  "dn33:2.2.121_0": "Idhāvuso, ekacco kaṇhābhijātiko samāno kaṇhaṁ dhammaṁ abhijāyati. ",
  "dn33:2.2.122_0": "Idha panāvuso, ekacco kaṇhābhijātiko samāno sukkaṁ dhammaṁ abhijāyati. ",
  "dn33:2.2.123_0": "Idha panāvuso, ekacco kaṇhābhijātiko samāno akaṇhaṁ asukkaṁ nibbānaṁ abhijāyati. ",
  "dn33:2.2.124_0": "Idha panāvuso, ekacco sukkābhijātiko samāno sukkaṁ dhammaṁ abhijāyati. ",
  "dn33:2.2.125_0": "Idha panāvuso, ekacco sukkābhijātiko samāno kaṇhaṁ dhammaṁ abhijāyati. ",
  "dn33:2.2.126_0": "Idha panāvuso, ekacco sukkābhijātiko samāno akaṇhaṁ asukkaṁ nibbānaṁ abhijāyati. ",
  "dn33:2.2.127_0": "Cha nibbedhabhāgiyā saññā—",
  "dn33:2.2.128_0": "aniccasaññā anicce, dukkhasaññā dukkhe, anattasaññā, pahānasaññā, virāgasaññā, nirodhasaññā. ",
  "dn33:2.2.129_0": "Ime kho, āvuso, tena bhagavatā jānatā passatā arahatā sammāsambuddhena cha dhammā sammadakkhātā; ",
  "dn33:2.2.130_0": "tattha sabbeheva saṅgāyitabbaṁ …pe… atthāya hitāya sukhāya devamanussānaṁ. ",
  "dn33:2.3.0_0": "7. Sattaka ",
  "dn33:2.3.1_0": "Atthi kho, āvuso,",
  "dn33:2.3.1_1": "tena bhagavatā jānatā passatā arahatā sammāsambuddhena satta dhammā sammadakkhātā;",
  "dn33:2.3.2_0": "tattha sabbeheva saṅgāyitabbaṁ …pe… atthāya hitāya sukhāya devamanussānaṁ. ",
  "dn33:2.3.3_0": "Katame satta? ",
  "dn33:2.3.4_0": "Satta ariyadhanāni—",
  "dn33:2.3.5_0": "saddhādhanaṁ, sīladhanaṁ, hiridhanaṁ, ottappadhanaṁ, sutadhanaṁ, cāgadhanaṁ, paññādhanaṁ. ",
  "dn33:2.3.6_0": "Satta bojjhaṅgā—",
  "dn33:2.3.7_0": "satisambojjhaṅgo,",
  "dn33:2.3.7_1": "dhammavicayasambojjhaṅgo,",
  "dn33:2.3.7_2": "vīriyasambojjhaṅgo,",
  "dn33:2.3.7_3": "pītisambojjhaṅgo,",
  "dn33:2.3.7_4": "passaddhisambojjhaṅgo,",
  "dn33:2.3.7_5": "samādhisambojjhaṅgo,",
  "dn33:2.3.7_6": "upekkhāsambojjhaṅgo.",
  "dn33:2.3.8_0": "Satta samādhiparikkhārā—",
  "dn33:2.3.9_0": "sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati. ",
  "dn33:2.3.10_0": "Satta asaddhammā—",
  "dn33:2.3.11_0": "idhāvuso,",
  "dn33:2.3.11_1": "bhikkhu assaddho hoti,",
  "dn33:2.3.11_2": "ahiriko hoti,",
  "dn33:2.3.11_3": "anottappī hoti,",
  "dn33:2.3.11_4": "appassuto hoti,",
  "dn33:2.3.11_5": "kusīto hoti,",
  "dn33:2.3.11_6": "muṭṭhassati hoti,",
  "dn33:2.3.11_7": "duppañño hoti.",
  "dn33:2.3.12_0": "Satta saddhammā—",
  "dn33:2.3.13_0": "idhāvuso,",
  "dn33:2.3.13_1": "bhikkhu saddho hoti,",
  "dn33:2.3.13_2": "hirimā hoti,",
  "dn33:2.3.13_3": "ottappī hoti,",
  "dn33:2.3.13_4": "bahussuto hoti,",
  "dn33:2.3.13_5": "āraddhavīriyo hoti,",
  "dn33:2.3.13_6": "upaṭṭhitassati hoti,",
  "dn33:2.3.13_7": "paññavā hoti.",
  "dn33:2.3.14_0": "Satta sappurisadhammā—",
  "dn33:2.3.15_0": "idhāvuso,",
  "dn33:2.3.15_1": "bhikkhu dhammaññū ca hoti atthaññū ca attaññū ca mattaññū ca kālaññū ca parisaññū ca puggalaññū ca.",
  "dn33:2.3.16_0": "Satta niddasavatthūni. ",
  "dn33:2.3.17_0": "Idhāvuso, bhikkhu sikkhāsamādāne tibbacchando hoti, āyatiñca sikkhāsamādāne avigatapemo. ",
  "dn33:2.3.18_0": "Dhammanisantiyā tibbacchando hoti, āyatiñca dhammanisantiyā avigatapemo. ",
  "dn33:2.3.19_0": "Icchāvinaye tibbacchando hoti, āyatiñca icchāvinaye avigatapemo. ",
  "dn33:2.3.20_0": "Paṭisallāne tibbacchando hoti, āyatiñca paṭisallāne avigatapemo. ",
  "dn33:2.3.21_0": "Vīriyārambhe tibbacchando hoti, āyatiñca vīriyārambhe avigatapemo. ",
  "dn33:2.3.22_0": "Satinepakke tibbacchando hoti, āyatiñca satinepakke avigatapemo. ",
  "dn33:2.3.23_0": "Diṭṭhipaṭivedhe tibbacchando hoti, āyatiñca diṭṭhipaṭivedhe avigatapemo. ",
  "dn33:2.3.24_0": "Satta saññā—",
  "dn33:2.3.25_0": "aniccasaññā, anattasaññā, asubhasaññā, ādīnavasaññā, pahānasaññā, virāgasaññā, nirodhasaññā. ",
  "dn33:2.3.26_0": "Satta balāni—",
  "dn33:2.3.27_0": "saddhābalaṁ, vīriyabalaṁ, hiribalaṁ, ottappabalaṁ, satibalaṁ, samādhibalaṁ, paññābalaṁ. ",
  "dn33:2.3.28_0": "Satta viññāṇaṭṭhitiyo. ",
  "dn33:2.3.29_0": "Santāvuso,",
  "dn33:2.3.29_1": "sattā nānattakāyā nānattasaññino,",
  "dn33:2.3.29_2": "seyyathāpi manussā ekacce ca devā ekacce ca vinipātikā.",
  "dn33:2.3.30_0": "Ayaṁ paṭhamā viññāṇaṭṭhiti. ",
  "dn33:2.3.31_0": "Santāvuso, sattā nānattakāyā ekattasaññino seyyathāpi devā brahmakāyikā paṭhamābhinibbattā. ",
  "dn33:2.3.32_0": "Ayaṁ dutiyā viññāṇaṭṭhiti. ",
  "dn33:2.3.33_0": "Santāvuso, sattā ekattakāyā nānattasaññino seyyathāpi devā ābhassarā. ",
  "dn33:2.3.34_0": "Ayaṁ tatiyā viññāṇaṭṭhiti. ",
  "dn33:2.3.35_0": "Santāvuso, sattā ekattakāyā ekattasaññino seyyathāpi devā subhakiṇhā. ",
  "dn33:2.3.36_0": "Ayaṁ catutthī viññāṇaṭṭhiti. ",
  "dn33:2.3.37_0": "Santāvuso,",
  "dn33:2.3.37_1": "sattā sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanūpagā.",
  "dn33:2.3.38_0": "Ayaṁ pañcamī viññāṇaṭṭhiti. ",
  "dn33:2.3.39_0": "Santāvuso, sattā sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanūpagā. ",
  "dn33:2.3.40_0": "Ayaṁ chaṭṭhī viññāṇaṭṭhiti. ",
  "dn33:2.3.41_0": "Santāvuso, sattā sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanūpagā. ",
  "dn33:2.3.42_0": "Ayaṁ sattamī viññāṇaṭṭhiti. ",
  "dn33:2.3.43_0": "Satta puggalā dakkhiṇeyyā—",
  "dn33:2.3.44_0": "ubhatobhāgavimutto,",
  "dn33:2.3.44_1": "paññāvimutto,",
  "dn33:2.3.44_2": "kāyasakkhi,",
  "dn33:2.3.44_3": "diṭṭhippatto,",
  "dn33:2.3.44_4": "saddhāvimutto,",
  "dn33:2.3.44_5": "dhammānusārī,",
  "dn33:2.3.44_6": "saddhānusārī.",
  "dn33:2.3.45_0": "Satta anusayā—",
  "dn33:2.3.46_0": "kāmarāgānusayo,",
  "dn33:2.3.46_1": "paṭighānusayo,",
  "dn33:2.3.46_2": "diṭṭhānusayo,",
  "dn33:2.3.46_3": "vicikicchānusayo,",
  "dn33:2.3.46_4": "mānānusayo,",
  "dn33:2.3.46_5": "bhavarāgānusayo,",
  "dn33:2.3.46_6": "avijjānusayo.",
  "dn33:2.3.47_0": "Satta saṁyojanāni—",
  "dn33:2.3.48_0": "anunayasaṁyojanaṁ,",
  "dn33:2.3.48_1": "paṭighasaṁyojanaṁ,",
  "dn33:2.3.48_2": "diṭṭhisaṁyojanaṁ,",
  "dn33:2.3.48_3": "vicikicchāsaṁyojanaṁ,",
  "dn33:2.3.48_4": "mānasaṁyojanaṁ,",
  "dn33:2.3.48_5": "bhavarāgasaṁyojanaṁ,",
  "dn33:2.3.48_6": "avijjāsaṁyojanaṁ.",
  "dn33:2.3.49_0": "Satta adhikaraṇasamathā—",
  "dn33:2.3.50_0": "uppannuppannānaṁ adhikaraṇānaṁ samathāya vūpasamāya sammukhāvinayo dātabbo,",
  "dn33:2.3.50_1": "sativinayo dātabbo,",
  "dn33:2.3.50_2": "amūḷhavinayo dātabbo,",
  "dn33:2.3.50_3": "paṭiññāya kāretabbaṁ,",
  "dn33:2.3.50_4": "yebhuyyasikā,",
  "dn33:2.3.50_5": "tassapāpiyasikā,",
  "dn33:2.3.50_6": "tiṇavatthārako.",
  "dn33:2.3.51_0": "Ime kho, āvuso, tena bhagavatā jānatā passatā arahatā sammāsambuddhena satta dhammā sammadakkhātā; ",
  "dn33:2.3.52_0": "tattha sabbeheva saṅgāyitabbaṁ …pe… atthāya hitāya sukhāya devamanussānaṁ. ",
  "dn33:2.3.53_0": "Dutiyabhāṇavāro niṭṭhito. ",
  "dn33:3.1.0_0": "8. Aṭṭhaka ",
  "dn33:3.1.1_0": "Atthi kho, āvuso,",
  "dn33:3.1.1_1": "tena bhagavatā jānatā passatā arahatā sammāsambuddhena aṭṭha dhammā sammadakkhātā;",
  "dn33:3.1.2_0": "tattha sabbeheva saṅgāyitabbaṁ …pe… atthāya hitāya sukhāya devamanussānaṁ. ",
  "dn33:3.1.3_0": "Katame aṭṭha? ",
  "dn33:3.1.4_0": "Aṭṭha micchattā—",
  "dn33:3.1.5_0": "micchādiṭṭhi,",
  "dn33:3.1.5_1": "micchāsaṅkappo,",
  "dn33:3.1.5_2": "micchāvācā,",
  "dn33:3.1.5_3": "micchākammanto,",
  "dn33:3.1.5_4": "micchāājīvo,",
  "dn33:3.1.5_5": "micchāvāyāmo micchāsati,",
  "dn33:3.1.5_6": "micchāsamādhi.",
  "dn33:3.1.6_0": "Aṭṭha sammattā—",
  "dn33:3.1.7_0": "sammādiṭṭhi,",
  "dn33:3.1.7_1": "sammāsaṅkappo,",
  "dn33:3.1.7_2": "sammāvācā,",
  "dn33:3.1.7_3": "sammākammanto,",
  "dn33:3.1.7_4": "sammāājīvo,",
  "dn33:3.1.7_5": "sammāvāyāmo,",
  "dn33:3.1.7_6": "sammāsati,",
  "dn33:3.1.7_7": "sammāsamādhi.",
  "dn33:3.1.8_0": "Aṭṭha puggalā dakkhiṇeyyā—",
  "dn33:3.1.9_0": "sotāpanno,",
  "dn33:3.1.9_1": "sotāpattiphalasacchikiriyāya paṭipanno;",
  "dn33:3.1.9_2": "sakadāgāmī,",
  "dn33:3.1.9_3": "sakadāgāmiphalasacchikiriyāya paṭipanno; anāgāmī,",
  "dn33:3.1.9_4": "anāgāmiphalasacchikiriyāya paṭipanno; arahā,",
  "dn33:3.1.9_5": "arahattaphalasacchikiriyāya paṭipanno.",
  "dn33:3.1.10_0": "Aṭṭha kusītavatthūni. ",
  "dn33:3.1.11_0": "Idhāvuso, bhikkhunā kammaṁ kātabbaṁ hoti. ",
  "dn33:3.1.12_0": "Tassa evaṁ hoti: ",
  "dn33:3.1.13_0": "‘kammaṁ kho me kātabbaṁ bhavissati,",
  "dn33:3.1.13_1": "kammaṁ kho pana me karontassa kāyo kilamissati,",
  "dn33:3.1.13_2": "handāhaṁ nipajjāmī’ti.",
  "dn33:3.1.14_0": "So nipajjati na vīriyaṁ ārabhati appattassa pattiyā anadhigatassa adhigamāya asacchikatassa sacchikiriyāya. ",
  "dn33:3.1.15_0": "Idaṁ paṭhamaṁ kusītavatthu. ",
  "dn33:3.1.16_0": "Puna caparaṁ, āvuso, bhikkhunā kammaṁ kataṁ hoti. ",
  "dn33:3.1.17_0": "Tassa evaṁ hoti: ",
  "dn33:3.1.18_0": "‘ahaṁ kho kammaṁ akāsiṁ, kammaṁ kho pana me karontassa kāyo kilanto, handāhaṁ nipajjāmī’ti. ",
  "dn33:3.1.19_0": "So nipajjati na vīriyaṁ ārabhati …pe… ",
  "dn33:3.1.20_0": "idaṁ dutiyaṁ kusītavatthu. ",
  "dn33:3.1.21_0": "Puna caparaṁ, āvuso, bhikkhunā maggo gantabbo hoti. ",
  "dn33:3.1.22_0": "Tassa evaṁ hoti: ",
  "dn33:3.1.23_0": "‘maggo kho me gantabbo bhavissati,",
  "dn33:3.1.23_1": "maggaṁ kho pana me gacchantassa kāyo kilamissati,",
  "dn33:3.1.23_2": "handāhaṁ nipajjāmī’ti.",
  "dn33:3.1.24_0": "So nipajjati na vīriyaṁ ārabhati … ",
  "dn33:3.1.25_0": "idaṁ tatiyaṁ kusītavatthu. ",
  "dn33:3.1.26_0": "Puna caparaṁ, āvuso, bhikkhunā maggo gato hoti. ",
  "dn33:3.1.27_0": "Tassa evaṁ hoti: ",
  "dn33:3.1.28_0": "‘ahaṁ kho maggaṁ agamāsiṁ, maggaṁ kho pana me gacchantassa kāyo kilanto, handāhaṁ nipajjāmī’ti. ",
  "dn33:3.1.29_0": "So nipajjati na vīriyaṁ ārabhati … ",
  "dn33:3.1.30_0": "idaṁ catutthaṁ kusītavatthu. ",
  "dn33:3.1.31_0": "Puna caparaṁ, āvuso,",
  "dn33:3.1.31_1": "bhikkhu gāmaṁ vā nigamaṁ vā piṇḍāya caranto na labhati lūkhassa vā paṇītassa vā bhojanassa yāvadatthaṁ pāripūriṁ.",
  "dn33:3.1.32_0": "Tassa evaṁ hoti: ",
  "dn33:3.1.33_0": "‘ahaṁ kho gāmaṁ vā nigamaṁ vā piṇḍāya caranto nālatthaṁ lūkhassa vā paṇītassa vā bhojanassa yāvadatthaṁ pāripūriṁ,",
  "dn33:3.1.33_1": "tassa me kāyo kilanto akammañño,",
  "dn33:3.1.33_2": "handāhaṁ nipajjāmī’ti.",
  "dn33:3.1.34_0": "So nipajjati na vīriyaṁ ārabhati … ",
  "dn33:3.1.35_0": "idaṁ pañcamaṁ kusītavatthu. ",
  "dn33:3.1.36_0": "Puna caparaṁ, āvuso,",
  "dn33:3.1.36_1": "bhikkhu gāmaṁ vā nigamaṁ vā piṇḍāya caranto labhati lūkhassa vā paṇītassa vā bhojanassa yāvadatthaṁ pāripūriṁ.",
  "dn33:3.1.37_0": "Tassa evaṁ hoti: ",
  "dn33:3.1.38_0": "‘ahaṁ kho gāmaṁ vā nigamaṁ vā piṇḍāya caranto alatthaṁ lūkhassa vā paṇītassa vā bhojanassa yāvadatthaṁ pāripūriṁ,",
  "dn33:3.1.38_1": "tassa me kāyo garuko akammañño,",
  "dn33:3.1.38_2": "māsācitaṁ maññe,",
  "dn33:3.1.38_3": "handāhaṁ nipajjāmī’ti.",
  "dn33:3.1.39_0": "So nipajjati na vīriyaṁ ārabhati … ",
  "dn33:3.1.40_0": "idaṁ chaṭṭhaṁ kusītavatthu. ",
  "dn33:3.1.41_0": "Puna caparaṁ, āvuso, bhikkhuno uppanno hoti appamattako ābādho. ",
  "dn33:3.1.42_0": "Tassa evaṁ hoti: ",
  "dn33:3.1.43_0": "‘uppanno kho me ayaṁ appamattako ābādho; ",
  "dn33:3.1.44_0": "atthi kappo nipajjituṁ, handāhaṁ nipajjāmī’ti. ",
  "dn33:3.1.45_0": "So nipajjati na vīriyaṁ ārabhati … ",
  "dn33:3.1.46_0": "idaṁ sattamaṁ kusītavatthu. ",
  "dn33:3.1.47_0": "Puna caparaṁ, āvuso, bhikkhu gilānā vuṭṭhito hoti aciravuṭṭhito gelaññā. ",
  "dn33:3.1.48_0": "Tassa evaṁ hoti: ",
  "dn33:3.1.49_0": "‘ahaṁ kho gilānā vuṭṭhito aciravuṭṭhito gelaññā,",
  "dn33:3.1.49_1": "tassa me kāyo dubbalo akammañño,",
  "dn33:3.1.49_2": "handāhaṁ nipajjāmī’ti.",
  "dn33:3.1.50_0": "So nipajjati na vīriyaṁ ārabhati appattassa pattiyā anadhigatassa adhigamāya asacchikatassa sacchikiriyāya. ",
  "dn33:3.1.51_0": "Idaṁ aṭṭhamaṁ kusītavatthu. ",
  "dn33:3.1.52_0": "Aṭṭha ārambhavatthūni. ",
  "dn33:3.1.53_0": "Idhāvuso, bhikkhunā kammaṁ kātabbaṁ hoti. ",
  "dn33:3.1.54_0": "Tassa evaṁ hoti: ",
  "dn33:3.1.55_0": "‘kammaṁ kho me kātabbaṁ bhavissati,",
  "dn33:3.1.55_1": "kammaṁ kho pana me karontena na sukaraṁ buddhānaṁ sāsanaṁ manasi kātuṁ,",
  "dn33:3.1.55_2": "handāhaṁ vīriyaṁ ārabhāmi appattassa pattiyā anadhigatassa adhigamāya,",
  "dn33:3.1.55_3": "asacchikatassa sacchikiriyāyā’ti.",
  "dn33:3.1.56_0": "So vīriyaṁ ārabhati appattassa pattiyā, anadhigatassa adhigamāya asacchikatassa sacchikiriyāya. ",
  "dn33:3.1.57_0": "Idaṁ paṭhamaṁ ārambhavatthu. ",
  "dn33:3.1.58_0": "Puna caparaṁ, āvuso, bhikkhunā kammaṁ kataṁ hoti. ",
  "dn33:3.1.59_0": "Tassa evaṁ hoti: ",
  "dn33:3.1.60_0": "‘ahaṁ kho kammaṁ akāsiṁ,",
  "dn33:3.1.60_1": "kammaṁ kho panāhaṁ karonto nāsakkhiṁ buddhānaṁ sāsanaṁ manasi kātuṁ,",
  "dn33:3.1.60_2": "handāhaṁ vīriyaṁ ārabhāmi …pe…",
  "dn33:3.1.61_0": "so vīriyaṁ ārabhati … ",
  "dn33:3.1.62_0": "idaṁ dutiyaṁ ārambhavatthu. ",
  "dn33:3.1.63_0": "Puna caparaṁ, āvuso, bhikkhunā maggo gantabbo hoti. ",
  "dn33:3.1.64_0": "Tassa evaṁ hoti: ",
  "dn33:3.1.65_0": "‘maggo kho me gantabbo bhavissati,",
  "dn33:3.1.65_1": "maggaṁ kho pana me gacchantena na sukaraṁ buddhānaṁ sāsanaṁ manasi kātuṁ.",
  "dn33:3.1.66_0": "Handāhaṁ vīriyaṁ ārabhāmi …pe… ",
  "dn33:3.1.67_0": "so vīriyaṁ ārabhati … ",
  "dn33:3.1.68_0": "idaṁ tatiyaṁ ārambhavatthu. ",
  "dn33:3.1.69_0": "Puna caparaṁ, āvuso, bhikkhunā maggo gato hoti. ",
  "dn33:3.1.70_0": "Tassa evaṁ hoti: ",
  "dn33:3.1.71_0": "‘ahaṁ kho maggaṁ agamāsiṁ,",
  "dn33:3.1.71_1": "maggaṁ kho panāhaṁ gacchanto nāsakkhiṁ buddhānaṁ sāsanaṁ manasi kātuṁ,",
  "dn33:3.1.71_2": "handāhaṁ vīriyaṁ ārabhāmi …pe…",
  "dn33:3.1.72_0": "so vīriyaṁ ārabhati … ",
  "dn33:3.1.73_0": "idaṁ catutthaṁ ārambhavatthu. ",
  "dn33:3.1.74_0": "Puna caparaṁ, āvuso,",
  "dn33:3.1.74_1": "bhikkhu gāmaṁ vā nigamaṁ vā piṇḍāya caranto na labhati lūkhassa vā paṇītassa vā bhojanassa yāvadatthaṁ pāripūriṁ.",
  "dn33:3.1.75_0": "Tassa evaṁ hoti: ",
  "dn33:3.1.76_0": "‘ahaṁ kho gāmaṁ vā nigamaṁ vā piṇḍāya caranto nālatthaṁ lūkhassa vā paṇītassa vā bhojanassa yāvadatthaṁ pāripūriṁ,",
  "dn33:3.1.76_1": "tassa me kāyo lahuko kammañño,",
  "dn33:3.1.76_2": "handāhaṁ vīriyaṁ ārabhāmi …pe…",
  "dn33:3.1.77_0": "so vīriyaṁ ārabhati … ",
  "dn33:3.1.78_0": "idaṁ pañcamaṁ ārambhavatthu. ",
  "dn33:3.1.79_0": "Puna caparaṁ, āvuso,",
  "dn33:3.1.79_1": "bhikkhu gāmaṁ vā nigamaṁ vā piṇḍāya caranto labhati lūkhassa vā paṇītassa vā bhojanassa yāvadatthaṁ pāripūriṁ.",
  "dn33:3.1.80_0": "Tassa evaṁ hoti: ",
  "dn33:3.1.81_0": "‘ahaṁ kho gāmaṁ vā nigamaṁ vā piṇḍāya caranto alatthaṁ lūkhassa vā paṇītassa vā bhojanassa yāvadatthaṁ pāripūriṁ,",
  "dn33:3.1.81_1": "tassa me kāyo balavā kammañño,",
  "dn33:3.1.81_2": "handāhaṁ vīriyaṁ ārabhāmi …pe…",
  "dn33:3.1.82_0": "so vīriyaṁ ārabhati … ",
  "dn33:3.1.83_0": "idaṁ chaṭṭhaṁ ārambhavatthu. ",
  "dn33:3.1.84_0": "Puna caparaṁ, āvuso, bhikkhuno uppanno hoti appamattako ābādho. ",
  "dn33:3.1.85_0": "Tassa evaṁ hoti: ",
  "dn33:3.1.86_0": "‘uppanno kho me ayaṁ appamattako ābādho,",
  "dn33:3.1.86_1": "ṭhānaṁ kho panetaṁ vijjati yaṁ me ābādho pavaḍḍheyya,",
  "dn33:3.1.86_2": "handāhaṁ vīriyaṁ ārabhāmi …pe…",
  "dn33:3.1.87_0": "so vīriyaṁ ārabhati … ",
  "dn33:3.1.88_0": "idaṁ sattamaṁ ārambhavatthu. ",
  "dn33:3.1.89_0": "Puna caparaṁ, āvuso, bhikkhu gilānā vuṭṭhito hoti aciravuṭṭhito gelaññā. ",
  "dn33:3.1.90_0": "Tassa evaṁ hoti: ",
  "dn33:3.1.91_0": "‘ahaṁ kho gilānā vuṭṭhito aciravuṭṭhito gelaññā,",
  "dn33:3.1.91_1": "ṭhānaṁ kho panetaṁ vijjati yaṁ me ābādho paccudāvatteyya,",
  "dn33:3.1.91_2": "handāhaṁ vīriyaṁ ārabhāmi appattassa pattiyā anadhigatassa adhigamāya asacchikatassa sacchikiriyāyā’ti.",
  "dn33:3.1.92_0": "So vīriyaṁ ārabhati appattassa pattiyā anadhigatassa adhigamāya asacchikatassa sacchikiriyāya. ",
  "dn33:3.1.93_0": "Idaṁ aṭṭhamaṁ ārambhavatthu. ",
  "dn33:3.1.94_0": "Aṭṭha dānavatthūni. ",
  "dn33:3.1.95_0": "Āsajja dānaṁ deti,",
  "dn33:3.1.95_1": "bhayā dānaṁ deti,",
  "dn33:3.1.95_2": "‘adāsi me’ti dānaṁ deti,",
  "dn33:3.1.95_3": "‘dassati me’ti dānaṁ deti,",
  "dn33:3.1.95_4": "‘sāhu dānan’ti dānaṁ deti,",
  "dn33:3.1.95_5": "‘ahaṁ pacāmi,",
  "dn33:3.1.95_6": "ime na pacanti,",
  "dn33:3.1.95_7": "nārahāmi pacanto apacantānaṁ dānaṁ na dātun’ti dānaṁ deti,",
  "dn33:3.1.95_8": "‘idaṁ me dānaṁ dadato kalyāṇo kittisaddo abbhuggacchatī’ti dānaṁ deti.",
  "dn33:3.1.96_0": "Cittālaṅkāracittaparikkhāratthaṁ dānaṁ deti. ",
  "dn33:3.1.97_0": "Aṭṭha dānūpapattiyo. ",
  "dn33:3.1.98_0": "Idhāvuso,",
  "dn33:3.1.98_1": "ekacco dānaṁ deti samaṇassa vā brāhmaṇassa vā annaṁ pānaṁ vatthaṁ yānaṁ mālāgandhavilepanaṁ seyyāvasathapadīpeyyaṁ.",
  "dn33:3.1.99_0": "So yaṁ deti taṁ paccāsīsati. ",
  "dn33:3.1.100_0": "So passati khattiyamahāsālaṁ vā brāhmaṇamahāsālaṁ vā gahapatimahāsālaṁ vā pañcahi kāmaguṇehi samappitaṁ samaṅgībhūtaṁ paricārayamānaṁ. ",
  "dn33:3.1.101_0": "Tassa evaṁ hoti: ",
  "dn33:3.1.102_0": "‘aho vatāhaṁ kāyassa bhedā paraṁ maraṇā khattiyamahāsālānaṁ vā brāhmaṇamahāsālānaṁ vā gahapatimahāsālānaṁ vā sahabyataṁ upapajjeyyan’ti. ",
  "dn33:3.1.103_0": "So taṁ cittaṁ dahati,",
  "dn33:3.1.103_1": "taṁ cittaṁ adhiṭṭhāti,",
  "dn33:3.1.103_2": "taṁ cittaṁ bhāveti,",
  "dn33:3.1.103_3": "tassa taṁ cittaṁ hīne vimuttaṁ uttari abhāvitaṁ tatrūpapattiyā saṁvattati.",
  "dn33:3.1.104_0": "Tañca kho sīlavato vadāmi no dussīlassa. ",
  "dn33:3.1.105_0": "Ijjhatāvuso, sīlavato cetopaṇidhi visuddhattā.  ",
  "dn33:3.1.106_0": "Puna caparaṁ, āvuso,",
  "dn33:3.1.106_1": "idhekacco dānaṁ deti samaṇassa vā brāhmaṇassa vā annaṁ pānaṁ …pe…",
  "dn33:3.1.106_2": "seyyāvasathapadīpeyyaṁ.",
  "dn33:3.1.107_0": "So yaṁ deti taṁ paccāsīsati. ",
  "dn33:3.1.108_0": "Tassa sutaṁ hoti: ",
  "dn33:3.1.109_0": "‘cātumahārājikā devā dīghāyukā vaṇṇavanto sukhabahulā’ti. ",
  "dn33:3.1.110_0": "Tassa evaṁ hoti: ",
  "dn33:3.1.111_0": "‘aho vatāhaṁ kāyassa bhedā paraṁ maraṇā cātumahārājikānaṁ devānaṁ sahabyataṁ upapajjeyyan’ti. ",
  "dn33:3.1.112_0": "So taṁ cittaṁ dahati,",
  "dn33:3.1.112_1": "taṁ cittaṁ adhiṭṭhāti,",
  "dn33:3.1.112_2": "taṁ cittaṁ bhāveti,",
  "dn33:3.1.112_3": "tassa taṁ cittaṁ hīne vimuttaṁ uttari abhāvitaṁ tatrūpapattiyā saṁvattati.",
  "dn33:3.1.113_0": "Tañca kho sīlavato vadāmi no dussīlassa. ",
  "dn33:3.1.114_0": "Ijjhatāvuso, sīlavato cetopaṇidhi visuddhattā.  ",
  "dn33:3.1.115_0": "Puna caparaṁ, āvuso,",
  "dn33:3.1.115_1": "idhekacco dānaṁ deti samaṇassa vā brāhmaṇassa vā annaṁ pānaṁ …pe…",
  "dn33:3.1.115_2": "seyyāvasathapadīpeyyaṁ.",
  "dn33:3.1.116_0": "So yaṁ deti taṁ paccāsīsati. ",
  "dn33:3.1.117_0": "Tassa sutaṁ hoti: ",
  "dn33:3.1.118_0": "‘tāvatiṁsā devā …pe… ",
  "dn33:3.1.119_0": "yāmā devā …pe… ",
  "dn33:3.1.120_0": "tusitā devā …pe… ",
  "dn33:3.1.121_0": "nimmānaratī devā …pe… ",
  "dn33:3.1.122_0": "paranimmitavasavattī devā dīghāyukā vaṇṇavanto sukhabahulā’ti. ",
  "dn33:3.1.123_0": "Tassa evaṁ hoti: ",
  "dn33:3.1.124_0": "‘aho vatāhaṁ kāyassa bhedā paraṁ maraṇā paranimmitavasavattīnaṁ devānaṁ sahabyataṁ upapajjeyyan’ti. ",
  "dn33:3.1.125_0": "So taṁ cittaṁ dahati,",
  "dn33:3.1.125_1": "taṁ cittaṁ adhiṭṭhāti,",
  "dn33:3.1.125_2": "taṁ cittaṁ bhāveti,",
  "dn33:3.1.125_3": "tassa taṁ cittaṁ hīne vimuttaṁ uttari abhāvitaṁ tatrūpapattiyā saṁvattati.",
  "dn33:3.1.126_0": "Tañca kho sīlavato vadāmi no dussīlassa. ",
  "dn33:3.1.127_0": "Ijjhatāvuso, sīlavato cetopaṇidhi visuddhattā.  ",
  "dn33:3.1.128_0": "Puna caparaṁ, āvuso,",
  "dn33:3.1.128_1": "idhekacco dānaṁ deti samaṇassa vā brāhmaṇassa vā annaṁ pānaṁ vatthaṁ yānaṁ mālāgandhavilepanaṁ seyyāvasathapadīpeyyaṁ.",
  "dn33:3.1.129_0": "So yaṁ deti taṁ paccāsīsati. ",
  "dn33:3.1.130_0": "Tassa sutaṁ hoti: ",
  "dn33:3.1.131_0": "‘brahmakāyikā devā dīghāyukā vaṇṇavanto sukhabahulā’ti. ",
  "dn33:3.1.132_0": "Tassa evaṁ hoti: ",
  "dn33:3.1.133_0": "‘aho vatāhaṁ kāyassa bhedā paraṁ maraṇā brahmakāyikānaṁ devānaṁ sahabyataṁ upapajjeyyan’ti. ",
  "dn33:3.1.134_0": "So taṁ cittaṁ dahati,",
  "dn33:3.1.134_1": "taṁ cittaṁ adhiṭṭhāti,",
  "dn33:3.1.134_2": "taṁ cittaṁ bhāveti,",
  "dn33:3.1.134_3": "tassa taṁ cittaṁ hīne vimuttaṁ uttari abhāvitaṁ tatrūpapattiyā saṁvattati.",
  "dn33:3.1.135_0": "Tañca kho sīlavato vadāmi no dussīlassa; ",
  "dn33:3.1.136_0": "vītarāgassa no sarāgassa. ",
  "dn33:3.1.137_0": "Ijjhatāvuso, sīlavato cetopaṇidhi vītarāgattā.  ",
  "dn33:3.1.138_0": "Aṭṭha parisā—",
  "dn33:3.1.139_0": "khattiyaparisā,",
  "dn33:3.1.139_1": "brāhmaṇaparisā,",
  "dn33:3.1.139_2": "gahapatiparisā,",
  "dn33:3.1.139_3": "samaṇaparisā,",
  "dn33:3.1.139_4": "cātumahārājikaparisā,",
  "dn33:3.1.139_5": "tāvatiṁsaparisā,",
  "dn33:3.1.139_6": "māraparisā,",
  "dn33:3.1.139_7": "brahmaparisā.",
  "dn33:3.1.140_0": "Aṭṭha lokadhammā—",
  "dn33:3.1.141_0": "lābho ca, alābho ca, yaso ca, ayaso ca, nindā ca, pasaṁsā ca, sukhañca, dukkhañca. ",
  "dn33:3.1.142_0": "Aṭṭha abhibhāyatanāni. ",
  "dn33:3.1.143_0": "Ajjhattaṁ rūpasaññī eko bahiddhā rūpāni passati parittāni suvaṇṇadubbaṇṇāni,",
  "dn33:3.1.143_1": "‘tāni abhibhuyya jānāmi passāmī’ti evaṁsaññī hoti.",
  "dn33:3.1.144_0": "Idaṁ paṭhamaṁ abhibhāyatanaṁ. ",
  "dn33:3.1.145_0": "Ajjhattaṁ rūpasaññī eko bahiddhā rūpāni passati appamāṇāni suvaṇṇadubbaṇṇāni,",
  "dn33:3.1.145_1": "‘tāni abhibhuyya jānāmi passāmī’ti—",
  "dn33:3.1.146_0": "evaṁsaññī hoti. ",
  "dn33:3.1.147_0": "Idaṁ dutiyaṁ abhibhāyatanaṁ. ",
  "dn33:3.1.148_0": "Ajjhattaṁ arūpasaññī eko bahiddhā rūpāni passati parittāni suvaṇṇadubbaṇṇāni,",
  "dn33:3.1.148_1": "‘tāni abhibhuyya jānāmi passāmī’ti evaṁsaññī hoti.",
  "dn33:3.1.149_0": "Idaṁ tatiyaṁ abhibhāyatanaṁ. ",
  "dn33:3.1.150_0": "Ajjhattaṁ arūpasaññī eko bahiddhā rūpāni passati appamāṇāni suvaṇṇadubbaṇṇāni,",
  "dn33:3.1.150_1": "‘tāni abhibhuyya jānāmi passāmī’ti evaṁsaññī hoti.",
  "dn33:3.1.151_0": "Idaṁ catutthaṁ abhibhāyatanaṁ. ",
  "dn33:3.1.152_0": "Ajjhattaṁ arūpasaññī eko bahiddhā rūpāni passati nīlāni nīlavaṇṇāni nīlanidassanāni nīlanibhāsāni. ",
  "dn33:3.1.153_0": "Seyyathāpi nāma umāpupphaṁ nīlaṁ nīlavaṇṇaṁ nīlanidassanaṁ nīlanibhāsaṁ,",
  "dn33:3.1.153_1": "seyyathā vā pana taṁ vatthaṁ bārāṇaseyyakaṁ ubhatobhāgavimaṭṭhaṁ nīlaṁ nīlavaṇṇaṁ nīlanidassanaṁ nīlanibhāsaṁ;",
  "dn33:3.1.154_0": "evameva ajjhattaṁ arūpasaññī eko bahiddhā rūpāni passati nīlāni nīlavaṇṇāni nīlanidassanāni nīlanibhāsāni,",
  "dn33:3.1.154_1": "‘tāni abhibhuyya jānāmi passāmī’ti evaṁsaññī hoti.",
  "dn33:3.1.155_0": "Idaṁ pañcamaṁ abhibhāyatanaṁ. ",
  "dn33:3.1.156_0": "Ajjhattaṁ arūpasaññī eko bahiddhā rūpāni passati pītāni pītavaṇṇāni pītanidassanāni pītanibhāsāni. ",
  "dn33:3.1.157_0": "Seyyathāpi nāma kaṇikārapupphaṁ pītaṁ pītavaṇṇaṁ pītanidassanaṁ pītanibhāsaṁ,",
  "dn33:3.1.157_1": "seyyathā vā pana taṁ vatthaṁ bārāṇaseyyakaṁ ubhatobhāgavimaṭṭhaṁ pītaṁ pītavaṇṇaṁ pītanidassanaṁ pītanibhāsaṁ;",
  "dn33:3.1.158_0": "evameva ajjhattaṁ arūpasaññī eko bahiddhā rūpāni passati pītāni pītavaṇṇāni pītanidassanāni pītanibhāsāni,",
  "dn33:3.1.158_1": "‘tāni abhibhuyya jānāmi passāmī’ti evaṁsaññī hoti.",
  "dn33:3.1.159_0": "Idaṁ chaṭṭhaṁ abhibhāyatanaṁ. ",
  "dn33:3.1.160_0": "Ajjhattaṁ arūpasaññī eko bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni. ",
  "dn33:3.1.161_0": "Seyyathāpi nāma bandhujīvakapupphaṁ lohitakaṁ lohitakavaṇṇaṁ lohitakanidassanaṁ lohitakanibhāsaṁ,",
  "dn33:3.1.161_1": "seyyathā vā pana taṁ vatthaṁ bārāṇaseyyakaṁ ubhatobhāgavimaṭṭhaṁ lohitakaṁ lohitakavaṇṇaṁ lohitakanidassanaṁ lohitakanibhāsaṁ;",
  "dn33:3.1.162_0": "evameva ajjhattaṁ arūpasaññī eko bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni,",
  "dn33:3.1.162_1": "‘tāni abhibhuyya jānāmi passāmī’ti evaṁsaññī hoti.",
  "dn33:3.1.163_0": "Idaṁ sattamaṁ abhibhāyatanaṁ. ",
  "dn33:3.1.164_0": "Ajjhattaṁ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni. ",
  "dn33:3.1.165_0": "Seyyathāpi nāma osadhitārakā odātā odātavaṇṇā odātanidassanā odātanibhāsā,",
  "dn33:3.1.165_1": "seyyathā vā pana taṁ vatthaṁ bārāṇaseyyakaṁ ubhatobhāgavimaṭṭhaṁ odātaṁ odātavaṇṇaṁ odātanidassanaṁ odātanibhāsaṁ;",
  "dn33:3.1.166_0": "evameva ajjhattaṁ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni,",
  "dn33:3.1.166_1": "‘tāni abhibhuyya jānāmi passāmī’ti evaṁsaññī hoti.",
  "dn33:3.1.167_0": "Idaṁ aṭṭhamaṁ abhibhāyatanaṁ. ",
  "dn33:3.1.168_0": "Aṭṭha vimokkhā. ",
  "dn33:3.1.169_0": "Rūpī rūpāni passati. ",
  "dn33:3.1.170_0": "Ayaṁ paṭhamo vimokkho. ",
  "dn33:3.1.171_0": "Ajjhattaṁ arūpasaññī bahiddhā rūpāni passati. ",
  "dn33:3.1.172_0": "Ayaṁ dutiyo vimokkho. ",
  "dn33:3.1.173_0": "Subhanteva adhimutto hoti. ",
  "dn33:3.1.174_0": "Ayaṁ tatiyo vimokkho. ",
  "dn33:3.1.175_0": "Sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharati. ",
  "dn33:3.1.176_0": "Ayaṁ catuttho vimokkho. ",
  "dn33:3.1.177_0": "Sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati. ",
  "dn33:3.1.178_0": "Ayaṁ pañcamo vimokkho. ",
  "dn33:3.1.179_0": "Sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati. ",
  "dn33:3.1.180_0": "Ayaṁ chaṭṭho vimokkho. ",
  "dn33:3.1.181_0": "Sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati. ",
  "dn33:3.1.182_0": "Ayaṁ sattamo vimokkho. ",
  "dn33:3.1.183_0": "Sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati. ",
  "dn33:3.1.184_0": "Ayaṁ aṭṭhamo vimokkho. ",
  "dn33:3.1.185_0": "Ime kho, āvuso, tena bhagavatā jānatā passatā arahatā sammāsambuddhena aṭṭha dhammā sammadakkhātā; ",
  "dn33:3.1.186_0": "tattha sabbeheva saṅgāyitabbaṁ …pe… atthāya hitāya sukhāya devamanussānaṁ. ",
  "dn33:3.2.0_0": "9. Navaka ",
  "dn33:3.2.1_0": "Atthi kho, āvuso, tena bhagavatā jānatā passatā arahatā sammāsambuddhena nava dhammā sammadakkhātā; ",
  "dn33:3.2.2_0": "tattha sabbeheva saṅgāyitabbaṁ …pe… atthāya hitāya sukhāya devamanussānaṁ. ",
  "dn33:3.2.3_0": "Katame nava? ",
  "dn33:3.2.4_0": "Nava āghātavatthūni. ",
  "dn33:3.2.5_0": "‘Anatthaṁ me acarī’ti āghātaṁ bandhati; ",
  "dn33:3.2.6_0": "‘anatthaṁ me caratī’ti āghātaṁ bandhati; ",
  "dn33:3.2.7_0": "‘anatthaṁ me carissatī’ti āghātaṁ bandhati; ",
  "dn33:3.2.8_0": "‘piyassa me manāpassa anatthaṁ acarī’ti āghātaṁ bandhati …pe… ",
  "dn33:3.2.9_0": "anatthaṁ caratīti āghātaṁ bandhati …pe… ",
  "dn33:3.2.10_0": "anatthaṁ carissatīti āghātaṁ bandhati; ",
  "dn33:3.2.11_0": "‘appiyassa me amanāpassa atthaṁ acarī’ti āghātaṁ bandhati …pe… ",
  "dn33:3.2.12_0": "atthaṁ caratīti āghātaṁ bandhati …pe… ",
  "dn33:3.2.13_0": "atthaṁ carissatīti āghātaṁ bandhati. ",
  "dn33:3.2.14_0": "Nava āghātapaṭivinayā. ",
  "dn33:3.2.15_0": "‘Anatthaṁ me acari, taṁ kutettha labbhā’ti āghātaṁ paṭivineti; ",
  "dn33:3.2.16_0": "‘anatthaṁ me carati, taṁ kutettha labbhā’ti āghātaṁ paṭivineti; ",
  "dn33:3.2.17_0": "‘anatthaṁ me carissati, taṁ kutettha labbhā’ti āghātaṁ paṭivineti; ",
  "dn33:3.2.18_0": "‘piyassa me manāpassa anatthaṁ acari …pe… ",
  "dn33:3.2.19_0": "anatthaṁ carati …pe… ",
  "dn33:3.2.20_0": "anatthaṁ carissati, taṁ kutettha labbhā’ti āghātaṁ paṭivineti; ",
  "dn33:3.2.21_0": "‘appiyassa me amanāpassa atthaṁ acari …pe… ",
  "dn33:3.2.22_0": "atthaṁ carati …pe… ",
  "dn33:3.2.23_0": "atthaṁ carissati, taṁ kutettha labbhā’ti āghātaṁ paṭivineti. ",
  "dn33:3.2.24_0": "Nava sattāvāsā. ",
  "dn33:3.2.25_0": "Santāvuso,",
  "dn33:3.2.25_1": "sattā nānattakāyā nānattasaññino,",
  "dn33:3.2.25_2": "seyyathāpi manussā ekacce ca devā ekacce ca vinipātikā.",
  "dn33:3.2.26_0": "Ayaṁ paṭhamo sattāvāso. ",
  "dn33:3.2.27_0": "Santāvuso, sattā nānattakāyā ekattasaññino, seyyathāpi devā brahmakāyikā paṭhamābhinibbattā. ",
  "dn33:3.2.28_0": "Ayaṁ dutiyo sattāvāso. ",
  "dn33:3.2.29_0": "Santāvuso, sattā ekattakāyā nānattasaññino, seyyathāpi devā ābhassarā. ",
  "dn33:3.2.30_0": "Ayaṁ tatiyo sattāvāso. ",
  "dn33:3.2.31_0": "Santāvuso, sattā ekattakāyā ekattasaññino, seyyathāpi devā subhakiṇhā. ",
  "dn33:3.2.32_0": "Ayaṁ catuttho sattāvāso. ",
  "dn33:3.2.33_0": "Santāvuso, sattā asaññino appaṭisaṁvedino, seyyathāpi devā asaññasattā. ",
  "dn33:3.2.34_0": "Ayaṁ pañcamo sattāvāso. ",
  "dn33:3.2.35_0": "Santāvuso,",
  "dn33:3.2.35_1": "sattā sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanūpagā.",
  "dn33:3.2.36_0": "Ayaṁ chaṭṭho sattāvāso. ",
  "dn33:3.2.37_0": "Santāvuso, sattā sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanūpagā. ",
  "dn33:3.2.38_0": "Ayaṁ sattamo sattāvāso. ",
  "dn33:3.2.39_0": "Santāvuso, sattā sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanūpagā. ",
  "dn33:3.2.40_0": "Ayaṁ aṭṭhamo sattāvāso. ",
  "dn33:3.2.41_0": "Santāvuso, sattā sabbaso ākiñcaññāyatanaṁ samatikkamma nevasaññānāsaññāyatanūpagā. ",
  "dn33:3.2.42_0": "Ayaṁ navamo sattāvāso. ",
  "dn33:3.2.43_0": "Nava akkhaṇā asamayā brahmacariyavāsāya. ",
  "dn33:3.2.44_0": "Idhāvuso,",
  "dn33:3.2.44_1": "tathāgato ca loke uppanno hoti arahaṁ sammāsambuddho,",
  "dn33:3.2.44_2": "dhammo ca desiyati opasamiko parinibbāniko sambodhagāmī sugatappavedito.",
  "dn33:3.2.45_0": "Ayañca puggalo nirayaṁ upapanno hoti. ",
  "dn33:3.2.46_0": "Ayaṁ paṭhamo akkhaṇo asamayo brahmacariyavāsāya. ",
  "dn33:3.2.47_0": "Puna caparaṁ, āvuso,",
  "dn33:3.2.47_1": "tathāgato ca loke uppanno hoti arahaṁ sammāsambuddho,",
  "dn33:3.2.47_2": "dhammo ca desiyati opasamiko parinibbāniko sambodhagāmī sugatappavedito.",
  "dn33:3.2.48_0": "Ayañca puggalo tiracchānayoniṁ upapanno hoti. ",
  "dn33:3.2.49_0": "Ayaṁ dutiyo akkhaṇo asamayo brahmacariyavāsāya. ",
  "dn33:3.2.50_0": "Puna caparaṁ …pe… ",
  "dn33:3.2.51_0": "pettivisayaṁ upapanno hoti. ",
  "dn33:3.2.52_0": "Ayaṁ tatiyo akkhaṇo asamayo brahmacariyavāsāya. ",
  "dn33:3.2.53_0": "Puna caparaṁ …pe… ",
  "dn33:3.2.54_0": "asurakāyaṁ upapanno hoti. ",
  "dn33:3.2.55_0": "Ayaṁ catuttho akkhaṇo asamayo brahmacariyavāsāya. ",
  "dn33:3.2.56_0": "Puna caparaṁ …pe… ",
  "dn33:3.2.57_0": "aññataraṁ dīghāyukaṁ devanikāyaṁ upapanno hoti. ",
  "dn33:3.2.58_0": "Ayaṁ pañcamo akkhaṇo asamayo brahmacariyavāsāya. ",
  "dn33:3.2.59_0": "Puna caparaṁ …pe… ",
  "dn33:3.2.60_0": "paccantimesu janapadesu paccājāto hoti milakkhesu aviññātāresu,",
  "dn33:3.2.60_1": "yattha natthi gati bhikkhūnaṁ bhikkhunīnaṁ upāsakānaṁ upāsikānaṁ.",
  "dn33:3.2.61_0": "Ayaṁ chaṭṭho akkhaṇo asamayo brahmacariyavāsāya. ",
  "dn33:3.2.62_0": "Puna caparaṁ …pe… ",
  "dn33:3.2.63_0": "majjhimesu janapadesu paccājāto hoti. So ca hoti micchādiṭṭhiko viparītadassano: ",
  "dn33:3.2.64_0": "‘natthi dinnaṁ,",
  "dn33:3.2.64_1": "natthi yiṭṭhaṁ,",
  "dn33:3.2.64_2": "natthi hutaṁ,",
  "dn33:3.2.64_3": "natthi sukatadukkaṭānaṁ kammānaṁ phalaṁ vipāko,",
  "dn33:3.2.64_4": "natthi ayaṁ loko,",
  "dn33:3.2.64_5": "natthi paro loko,",
  "dn33:3.2.64_6": "natthi mātā,",
  "dn33:3.2.64_7": "natthi pitā,",
  "dn33:3.2.64_8": "natthi sattā opapātikā,",
  "dn33:3.2.64_9": "natthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī’ti.",
  "dn33:3.2.65_0": "Ayaṁ sattamo akkhaṇo asamayo brahmacariyavāsāya. ",
  "dn33:3.2.66_0": "Puna caparaṁ …pe… ",
  "dn33:3.2.67_0": "majjhimesu janapadesu paccājāto hoti.",
  "dn33:3.2.67_1": "So ca hoti duppañño jaḷo eḷamūgo,",
  "dn33:3.2.67_2": "nappaṭibalo subhāsitadubbhāsitānamatthamaññātuṁ.",
  "dn33:3.2.68_0": "Ayaṁ aṭṭhamo akkhaṇo asamayo brahmacariyavāsāya. ",
  "dn33:3.2.69_0": "Puna caparaṁ, āvuso, tathāgato ca loke na uppanno hoti arahaṁ sammāsambuddho, ",
  "dn33:3.2.70_0": "dhammo ca na desiyati opasamiko parinibbāniko sambodhagāmī sugatappavedito.",
  "dn33:3.2.70_1": "Ayañca puggalo majjhimesu janapadesu paccājāto hoti,",
  "dn33:3.2.70_2": "so ca hoti paññavā ajaḷo aneḷamūgo,",
  "dn33:3.2.70_3": "paṭibalo subhāsitadubbhāsitānamatthamaññātuṁ.",
  "dn33:3.2.71_0": "Ayaṁ navamo akkhaṇo asamayo brahmacariyavāsāya. ",
  "dn33:3.2.72_0": "Nava anupubbavihārā. ",
  "dn33:3.2.73_0": "Idhāvuso,",
  "dn33:3.2.73_1": "bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.",
  "dn33:3.2.74_0": "Vitakkavicārānaṁ vūpasamā …pe… dutiyaṁ jhānaṁ upasampajja viharati. ",
  "dn33:3.2.75_0": "Pītiyā ca virāgā …pe… tatiyaṁ jhānaṁ upasampajja viharati. ",
  "dn33:3.2.76_0": "Sukhassa ca pahānā …pe… catutthaṁ jhānaṁ upasampajja viharati. ",
  "dn33:3.2.77_0": "Sabbaso rūpasaññānaṁ samatikkamā …pe… ākāsānañcāyatanaṁ upasampajja viharati. ",
  "dn33:3.2.78_0": "Sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati. ",
  "dn33:3.2.79_0": "Sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati. ",
  "dn33:3.2.80_0": "Sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati. ",
  "dn33:3.2.81_0": "Sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati. ",
  "dn33:3.2.82_0": "Nava anupubbanirodhā. ",
  "dn33:3.2.83_0": "Paṭhamaṁ jhānaṁ samāpannassa kāmasaññā niruddhā hoti. ",
  "dn33:3.2.84_0": "Dutiyaṁ jhānaṁ samāpannassa vitakkavicārā niruddhā honti. ",
  "dn33:3.2.85_0": "Tatiyaṁ jhānaṁ samāpannassa pīti niruddhā hoti. ",
  "dn33:3.2.86_0": "Catutthaṁ jhānaṁ samāpannassa assāsapassāssā niruddhā honti. ",
  "dn33:3.2.87_0": "Ākāsānañcāyatanaṁ samāpannassa rūpasaññā niruddhā hoti. ",
  "dn33:3.2.88_0": "Viññāṇañcāyatanaṁ samāpannassa ākāsānañcāyatanasaññā niruddhā hoti. ",
  "dn33:3.2.89_0": "Ākiñcaññāyatanaṁ samāpannassa viññāṇañcāyatanasaññā niruddhā hoti. ",
  "dn33:3.2.90_0": "Nevasaññānāsaññāyatanaṁ samāpannassa ākiñcaññāyatanasaññā niruddhā hoti. ",
  "dn33:3.2.91_0": "Saññāvedayitanirodhaṁ samāpannassa saññā ca vedanā ca niruddhā honti. ",
  "dn33:3.2.92_0": "Ime kho, āvuso, tena bhagavatā jānatā passatā arahatā sammāsambuddhena nava dhammā sammadakkhātā. ",
  "dn33:3.2.93_0": "Tattha sabbeheva saṅgāyitabbaṁ …pe… atthāya hitāya sukhāya devamanussānaṁ. ",
  "dn33:3.3.0_0": "10. Dasaka ",
  "dn33:3.3.1_0": "Atthi kho, āvuso, tena bhagavatā jānatā passatā arahatā sammāsambuddhena dasa dhammā sammadakkhātā. ",
  "dn33:3.3.2_0": "Tattha sabbeheva saṅgāyitabbaṁ …pe… atthāya hitāya sukhāya devamanussānaṁ. ",
  "dn33:3.3.3_0": "Katame dasa? ",
  "dn33:3.3.4_0": "Dasa nāthakaraṇā dhammā. ",
  "dn33:3.3.5_0": "Idhāvuso,",
  "dn33:3.3.5_1": "bhikkhu sīlavā hoti.",
  "dn33:3.3.5_2": "Pātimokkhasaṁvarasaṁvuto viharati ācāragocarasampanno,",
  "dn33:3.3.5_3": "aṇumattesu vajjesu bhayadassāvī samādāya sikkhati sikkhāpadesu.",
  "dn33:3.3.6_0": "Yaṁpāvuso,",
  "dn33:3.3.6_1": "bhikkhu sīlavā hoti,",
  "dn33:3.3.6_2": "pātimokkhasaṁvarasaṁvuto viharati,",
  "dn33:3.3.6_3": "ācāragocarasampanno,",
  "dn33:3.3.6_4": "aṇumattesu vajjesu bhayadassāvī samādāya sikkhati sikkhāpadesu.",
  "dn33:3.3.7_0": "Ayampi dhammo nāthakaraṇo.  ",
  "dn33:3.3.8_0": "Puna caparaṁ, āvuso,",
  "dn33:3.3.8_1": "bhikkhu bahussuto hoti sutadharo sutasannicayo.",
  "dn33:3.3.8_2": "Ye te dhammā ādikalyāṇā majjhekalyāṇā pariyosānakalyāṇā sātthā sabyañjanā kevalaparipuṇṇaṁ parisuddhaṁ brahmacariyaṁ abhivadanti,",
  "dn33:3.3.8_3": "tathārūpāssa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā.",
  "dn33:3.3.9_0": "Yaṁpāvuso, bhikkhu bahussuto hoti …pe… diṭṭhiyā suppaṭividdhā. ",
  "dn33:3.3.10_0": "Ayampi dhammo nāthakaraṇo.  ",
  "dn33:3.3.11_0": "Puna caparaṁ, āvuso, bhikkhu kalyāṇamitto hoti kalyāṇasahāyo kalyāṇasampavaṅko. ",
  "dn33:3.3.12_0": "Yaṁpāvuso, bhikkhu kalyāṇamitto hoti kalyāṇasahāyo kalyāṇasampavaṅko. ",
  "dn33:3.3.13_0": "Ayampi dhammo nāthakaraṇo.  ",
  "dn33:3.3.14_0": "Puna caparaṁ, āvuso,",
  "dn33:3.3.14_1": "bhikkhu suvaco hoti sovacassakaraṇehi dhammehi samannāgato khamo padakkhiṇaggāhī anusāsaniṁ.",
  "dn33:3.3.15_0": "Yaṁpāvuso, bhikkhu suvaco hoti …pe… padakkhiṇaggāhī anusāsaniṁ. ",
  "dn33:3.3.16_0": "Ayampi dhammo nāthakaraṇo.  ",
  "dn33:3.3.17_0": "Puna caparaṁ, āvuso,",
  "dn33:3.3.17_1": "bhikkhu yāni tāni sabrahmacārīnaṁ uccāvacāni kiṅkaraṇīyāni,",
  "dn33:3.3.17_2": "tattha dakkho hoti analaso tatrupāyāya vīmaṁsāya samannāgato,",
  "dn33:3.3.17_3": "alaṁ kātuṁ alaṁ saṁvidhātuṁ.",
  "dn33:3.3.18_0": "Yaṁpāvuso, bhikkhu yāni tāni sabrahmacārīnaṁ …pe… alaṁ saṁvidhātuṁ. ",
  "dn33:3.3.19_0": "Ayampi dhammo nāthakaraṇo.  ",
  "dn33:3.3.20_0": "Puna caparaṁ, āvuso, bhikkhu dhammakāmo hoti piyasamudāhāro, abhidhamme abhivinaye uḷārapāmojjo. ",
  "dn33:3.3.21_0": "Yaṁpāvuso, bhikkhu dhammakāmo hoti …pe… uḷārapāmojjo. ",
  "dn33:3.3.22_0": "Ayampi dhammo nāthakaraṇo.  ",
  "dn33:3.3.23_0": "Puna caparaṁ, āvuso,",
  "dn33:3.3.23_1": "bhikkhu santuṭṭho hoti itarītarehi cīvarapiṇḍapātasenāsanagilānappaccayabhesajjaparikkhārehi.",
  "dn33:3.3.24_0": "Yaṁpāvuso, bhikkhu santuṭṭho hoti …pe… parikkhārehi. ",
  "dn33:3.3.25_0": "Ayampi dhammo nāthakaraṇo.  ",
  "dn33:3.3.26_0": "Puna caparaṁ, āvuso,",
  "dn33:3.3.26_1": "bhikkhu āraddhavīriyo viharati akusalānaṁ dhammānaṁ pahānāya kusalānaṁ dhammānaṁ upasampadāya,",
  "dn33:3.3.26_2": "thāmavā daḷhaparakkamo anikkhittadhuro kusalesu dhammesu.",
  "dn33:3.3.27_0": "Yaṁpāvuso, bhikkhu āraddhavīriyo viharati …pe… anikkhittadhuro kusalesu dhammesu. ",
  "dn33:3.3.28_0": "Ayampi dhammo nāthakaraṇo.  ",
  "dn33:3.3.29_0": "Puna caparaṁ, āvuso,",
  "dn33:3.3.29_1": "bhikkhu satimā hoti paramena satinepakkena samannāgato cirakatampi cirabhāsitampi saritā anussaritā.",
  "dn33:3.3.30_0": "Yaṁpāvuso, bhikkhu satimā hoti …pe… saritā anussaritā. ",
  "dn33:3.3.31_0": "Ayampi dhammo nāthakaraṇo.  ",
  "dn33:3.3.32_0": "Puna caparaṁ, āvuso,",
  "dn33:3.3.32_1": "bhikkhu paññavā hoti,",
  "dn33:3.3.32_2": "udayatthagāminiyā paññāya samannāgato ariyāya nibbedhikāya sammādukkhakkhayagāminiyā.",
  "dn33:3.3.33_0": "Yaṁpāvuso, bhikkhu paññavā hoti …pe… sammādukkhakkhayagāminiyā. ",
  "dn33:3.3.34_0": "Ayampi dhammo nāthakaraṇo.  ",
  "dn33:3.3.35_0": "Dasa kasiṇāyatanāni. ",
  "dn33:3.3.36_0": "Pathavīkasiṇameko sañjānāti, uddhaṁ adho tiriyaṁ advayaṁ appamāṇaṁ. ",
  "dn33:3.3.37_0": "Āpokasiṇameko sañjānāti …pe… ",
  "dn33:3.3.38_0": "tejokasiṇameko sañjānāti … ",
  "dn33:3.3.39_0": "vāyokasiṇameko sañjānāti … ",
  "dn33:3.3.40_0": "nīlakasiṇameko sañjānāti … ",
  "dn33:3.3.41_0": "pītakasiṇameko sañjānāti … ",
  "dn33:3.3.42_0": "lohitakasiṇameko sañjānāti … ",
  "dn33:3.3.43_0": "odātakasiṇameko sañjānāti … ",
  "dn33:3.3.44_0": "ākāsakasiṇameko sañjānāti … ",
  "dn33:3.3.45_0": "viññāṇakasiṇameko sañjānāti, uddhaṁ adho tiriyaṁ advayaṁ appamāṇaṁ. ",
  "dn33:3.3.46_0": "Dasa akusalakammapathā—",
  "dn33:3.3.47_0": "pāṇātipāto,",
  "dn33:3.3.47_1": "adinnādānaṁ,",
  "dn33:3.3.47_2": "kāmesumicchācāro, musāvādo,",
  "dn33:3.3.47_3": "pisuṇā vācā,",
  "dn33:3.3.47_4": "pharusā vācā,",
  "dn33:3.3.47_5": "samphappalāpo, abhijjhā, byāpādo,",
  "dn33:3.3.47_6": "micchādiṭṭhi.",
  "dn33:3.3.48_0": "Dasa kusalakammapathā—",
  "dn33:3.3.49_0": "pāṇātipātā veramaṇī,",
  "dn33:3.3.49_1": "adinnādānā veramaṇī,",
  "dn33:3.3.49_2": "kāmesumicchācārā veramaṇī,",
  "dn33:3.3.49_3": "musāvādā veramaṇī,",
  "dn33:3.3.49_4": "pisuṇāya vācāya veramaṇī,",
  "dn33:3.3.49_5": "pharusāya vācāya veramaṇī,",
  "dn33:3.3.49_6": "samphappalāpā veramaṇī,",
  "dn33:3.3.49_7": "anabhijjhā, abyāpādo,",
  "dn33:3.3.49_8": "sammādiṭṭhi.",
  "dn33:3.3.50_0": "Dasa ariyavāsā. ",
  "dn33:3.3.51_0": "Idhāvuso,",
  "dn33:3.3.51_1": "bhikkhu pañcaṅgavippahīno hoti,",
  "dn33:3.3.51_2": "chaḷaṅgasamannāgato,",
  "dn33:3.3.51_3": "ekārakkho,",
  "dn33:3.3.51_4": "caturāpasseno,",
  "dn33:3.3.51_5": "paṇunnapaccekasacco,",
  "dn33:3.3.51_6": "samavayasaṭṭhesano,",
  "dn33:3.3.51_7": "anāvilasaṅkappo,",
  "dn33:3.3.51_8": "passaddhakāyasaṅkhāro,",
  "dn33:3.3.51_9": "suvimuttacitto,",
  "dn33:3.3.51_10": "suvimuttapañño.",
  "dn33:3.3.52_0": "Kathañcāvuso, bhikkhu pañcaṅgavippahīno hoti? ",
  "dn33:3.3.53_0": "Idhāvuso,",
  "dn33:3.3.53_1": "bhikkhuno kāmacchando pahīno hoti,",
  "dn33:3.3.53_2": "byāpādo pahīno hoti,",
  "dn33:3.3.53_3": "thinamiddhaṁ pahīnaṁ hoti,",
  "dn33:3.3.53_4": "uddhaccakukkuccaṁ pahīnaṁ hoti,",
  "dn33:3.3.53_5": "vicikicchā pahīnā hoti.",
  "dn33:3.3.54_0": "Evaṁ kho, āvuso, bhikkhu pañcaṅgavippahīno hoti.  ",
  "dn33:3.3.55_0": "Kathañcāvuso, bhikkhu chaḷaṅgasamannāgato hoti? ",
  "dn33:3.3.56_0": "Idhāvuso,",
  "dn33:3.3.56_1": "bhikkhu cakkhunā rūpaṁ disvā neva sumano hoti na dummano,",
  "dn33:3.3.56_2": "upekkhako viharati sato sampajāno.",
  "dn33:3.3.57_0": "Sotena saddaṁ sutvā …pe… ",
  "dn33:3.3.58_0": "manasā dhammaṁ viññāya neva sumano hoti na dummano, upekkhako viharati sato sampajāno. ",
  "dn33:3.3.59_0": "Evaṁ kho, āvuso, bhikkhu chaḷaṅgasamannāgato hoti.  ",
  "dn33:3.3.60_0": "Kathañcāvuso, bhikkhu ekārakkho hoti? ",
  "dn33:3.3.61_0": "Idhāvuso, bhikkhu satārakkhena cetasā samannāgato hoti. ",
  "dn33:3.3.62_0": "Evaṁ kho, āvuso, bhikkhu ekārakkho hoti.  ",
  "dn33:3.3.63_0": "Kathañcāvuso, bhikkhu caturāpasseno hoti? ",
  "dn33:3.3.64_0": "Idhāvuso,",
  "dn33:3.3.64_1": "bhikkhu saṅkhāyekaṁ paṭisevati,",
  "dn33:3.3.64_2": "saṅkhāyekaṁ adhivāseti,",
  "dn33:3.3.64_3": "saṅkhāyekaṁ parivajjeti,",
  "dn33:3.3.64_4": "saṅkhāyekaṁ vinodeti.",
  "dn33:3.3.65_0": "Evaṁ kho, āvuso, bhikkhu caturāpasseno hoti.  ",
  "dn33:3.3.66_0": "Kathañcāvuso, bhikkhu paṇunnapaccekasacco hoti? ",
  "dn33:3.3.67_0": "Idhāvuso,",
  "dn33:3.3.67_1": "bhikkhuno yāni tāni puthusamaṇabrāhmaṇānaṁ puthupaccekasaccāni,",
  "dn33:3.3.67_2": "sabbāni tāni nunnāni honti paṇunnāni cattāni vantāni muttāni pahīnāni paṭinissaṭṭhāni.",
  "dn33:3.3.68_0": "Evaṁ kho, āvuso, bhikkhu paṇunnapaccekasacco hoti.  ",
  "dn33:3.3.69_0": "Kathañcāvuso, bhikkhu samavayasaṭṭhesano hoti? ",
  "dn33:3.3.70_0": "Idhāvuso, bhikkhuno kāmesanā pahīnā hoti, bhavesanā pahīnā hoti, brahmacariyesanā paṭippassaddhā. ",
  "dn33:3.3.71_0": "Evaṁ kho, āvuso, bhikkhu samavayasaṭṭhesano hoti.  ",
  "dn33:3.3.72_0": "Kathañcāvuso, bhikkhu anāvilasaṅkappo hoti? ",
  "dn33:3.3.73_0": "Idhāvuso,",
  "dn33:3.3.73_1": "bhikkhuno kāmasaṅkappo pahīno hoti,",
  "dn33:3.3.73_2": "byāpādasaṅkappo pahīno hoti,",
  "dn33:3.3.73_3": "vihiṁsāsaṅkappo pahīno hoti.",
  "dn33:3.3.74_0": "Evaṁ kho, āvuso, bhikkhu anāvilasaṅkappo hoti.  ",
  "dn33:3.3.75_0": "Kathañcāvuso, bhikkhu passaddhakāyasaṅkhāro hoti? ",
  "dn33:3.3.76_0": "Idhāvuso,",
  "dn33:3.3.76_1": "bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ",
  "dn33:3.3.76_2": "upekkhāsatipārisuddhiṁ catutthaṁ jhānaṁ upasampajja viharati.",
  "dn33:3.3.77_0": "Evaṁ kho, āvuso, bhikkhu passaddhakāyasaṅkhāro hoti.  ",
  "dn33:3.3.78_0": "Kathañcāvuso, bhikkhu suvimuttacitto hoti? ",
  "dn33:3.3.79_0": "Idhāvuso,",
  "dn33:3.3.79_1": "bhikkhuno rāgā cittaṁ vimuttaṁ hoti,",
  "dn33:3.3.79_2": "dosā cittaṁ vimuttaṁ hoti,",
  "dn33:3.3.79_3": "mohā cittaṁ vimuttaṁ hoti.",
  "dn33:3.3.80_0": "Evaṁ kho, āvuso, bhikkhu suvimuttacitto hoti.  ",
  "dn33:3.3.81_0": "Kathañcāvuso, bhikkhu suvimuttapañño hoti? ",
  "dn33:3.3.82_0": "Idhāvuso,",
  "dn33:3.3.82_1": "bhikkhu ‘rāgo me pahīno ucchinnamūlo tālāvatthukato anabhāvaṅkato āyatiṁ anuppādadhammo’ti pajānāti.",
  "dn33:3.3.83_0": "‘Doso me pahīno ucchinnamūlo tālāvatthukato anabhāvaṅkato āyatiṁ anuppādadhammo’ti pajānāti. ",
  "dn33:3.3.84_0": "‘Moho me pahīno ucchinnamūlo tālāvatthukato anabhāvaṅkato āyatiṁ anuppādadhammo’ti pajānāti. ",
  "dn33:3.3.85_0": "Evaṁ kho, āvuso, bhikkhu suvimuttapañño hoti.  ",
  "dn33:3.3.86_0": "Dasa asekkhā dhammā—",
  "dn33:3.3.87_0": "asekkhā sammādiṭṭhi,",
  "dn33:3.3.87_1": "asekkho sammāsaṅkappo,",
  "dn33:3.3.87_2": "asekkhā sammāvācā,",
  "dn33:3.3.87_3": "asekkho sammākammanto,",
  "dn33:3.3.87_4": "asekkho sammāājīvo,",
  "dn33:3.3.87_5": "asekkho sammāvāyāmo,",
  "dn33:3.3.87_6": "asekkhā sammāsati,",
  "dn33:3.3.87_7": "asekkho sammāsamādhi,",
  "dn33:3.3.87_8": "asekkhaṁ sammāñāṇaṁ,",
  "dn33:3.3.87_9": "asekkhā sammāvimutti.",
  "dn33:3.3.88_0": "Ime kho, āvuso, tena bhagavatā jānatā passatā arahatā sammāsambuddhena dasa dhammā sammadakkhātā. ",
  "dn33:3.3.89_0": "Tattha sabbeheva saṅgāyitabbaṁ na vivaditabbaṁ,",
  "dn33:3.3.89_1": "yathayidaṁ brahmacariyaṁ addhaniyaṁ assa ciraṭṭhitikaṁ,",
  "dn33:3.3.89_2": "tadassa bahujanahitāya bahujanasukhāya lokānukampāya atthāya hitāya sukhāya devamanussānan”ti.",
  "dn33:3.4.1_0": "Atha kho bhagavā uṭṭhahitvā āyasmantaṁ sāriputtaṁ āmantesi: ",
  "dn33:3.4.2_0": "“sādhu sādhu, sāriputta, ",
  "dn33:3.4.3_0": "sādhu kho tvaṁ, sāriputta, bhikkhūnaṁ saṅgītipariyāyaṁ abhāsī”ti. ",
  "dn33:3.4.4_0": "Idamavocāyasmā sāriputto, samanuñño satthā ahosi. ",
  "dn33:3.4.5_0": "Attamanā te bhikkhū āyasmato sāriputtassa bhāsitaṁ abhinandunti. ",
  "dn33:3.4.6_0": "Saṅgītisuttaṁ niṭṭhitaṁ dasamaṁ. "
}