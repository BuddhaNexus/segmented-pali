{
  "tika-s0105t8:0_0": "10. Subhasuttavaṇṇanā",
  "tika-s0105t8:1_0": "Subhamāṇavakavatthuvaṇṇanā",
  "tika-s0105t8:2_0": "444.",
  "tika-s0105t8:2_1": "Evaṁ poṭṭhapādasuttaṁ saṁvaṇṇetvā idāni subhasuttaṁ saṁvaṇṇento yathānupubbaṁ saṁvaṇṇanokāsassa pattabhāvaṁ vibhāvetuṁ,",
  "tika-s0105t8:2_2": "poṭṭhapādasuttassānantaraṁ saṅgītassa suttassa subhasuttabhāvaṁ vā pakāsetuṁ ‘‘evaṁ me sutaṁ…pe…",
  "tika-s0105t8:2_3": "sāvatthiyanti subhasutta’’nti āha.",
  "tika-s0105t8:2_4": "Anunāsikalopena ‘‘acira parinibbute’’ti vuttanti dasseti ‘‘aciraṁ parinibbute’’ti iminā yathā poṭṭhapādasutte",
  "tika-s0105t8:2_5": "‘‘appāṭihīraka taṁ bhāsitaṁ sampajjatī’’ti,",
  "tika-s0105t8:2_6": "aciraṁ parinibbutassa assāti vā aciraparinibbuto yathā ‘‘acirapakkanto,",
  "tika-s0105t8:2_7": "māsajāto’’ti.",
  "tika-s0105t8:2_8": "Atthamattaṁ pana dassetuṁ evaṁ vuttaṁ.",
  "tika-s0105t8:2_9": "Aciraparinibbuteti ca satthu parinibbutabhāvassa cirakālatāpaṭikkhepena āsannatāmattaṁ dassitaṁ,",
  "tika-s0105t8:2_10": "kālaparicchedo pana na dassitoti taṁ dassento ‘‘parinibbānato’’tiādimāha.",
  "tika-s0105t8:2_11": "Visākhapuṇṇamito uddhaṁ yāva jeṭṭhapuṇṇamī,",
  "tika-s0105t8:2_12": "tāva kālaṁ sandhāya ‘‘māsamatte’’ti vuttaṁ.",
  "tika-s0105t8:2_13": "Mattasaddena pana tassa kālassa kiñci asampuṇṇataṁ joteti.",
  "tika-s0105t8:2_14": "Tudisaññito gāmo nivāso etassāti todeyyo.",
  "tika-s0105t8:2_15": "Taṁ panesa yasmā soṇadaṇḍo (dī. ni.",
  "tika-s0105t8:2_16": "1.300) viya campaṁ,",
  "tika-s0105t8:2_17": "kūṭadanto (dī. ni.",
  "tika-s0105t8:2_18": "1.323) viya ca khāṇumataṁ ajjhāvasati,",
  "tika-s0105t8:2_19": "tasmā vuttaṁ ‘‘tassa adhipatittā’’ti,",
  "tika-s0105t8:2_20": "issarabhāvatoti attho.",
  "tika-s0105t8:2_21": "Ayampi hi rañño pasenadikosalassa purohitabrāhmaṇo.",
  "tika-s0105t8:2_22": "Puttampi āhāti subhaṁ māṇavampi ovadanto āha.",
  "tika-s0105t8:3_0": "Añjanānanti akkhiañjanatthāya ghaṁsitaañjanānaṁ.",
  "tika-s0105t8:3_1": "Vammikānanti kimisamāhaṭavammikānaṁ sañcayaṁ disvāti sambandho.",
  "tika-s0105t8:3_2": "Madhūnanti makkhikamadhūnaṁ.",
  "tika-s0105t8:3_3": "Samāhāranti makarandasannicayaṁ.",
  "tika-s0105t8:3_4": "Paṇḍito gharamāvaseti yasmā appatarappatarepi gayhamāne bhogā khīyanti,",
  "tika-s0105t8:3_5": "appatarappatarepi ca sañciyamāne vaḍḍhanti,",
  "tika-s0105t8:3_6": "tasmā yathāvuttamupamattayaṁ paññāya disvā viññujātiko kiñcipi vayamakatvā āyameva uppādento gharevase",
  "tika-s0105t8:3_7": "gharāvāsamanutiṭṭheyyāti lobhādesitapaṭipattiṁ upadisati.",
  "tika-s0105t8:4_0": "Adānameva sikkhāpetvā sikkhāpanahetu lobhābhibhūtatāya tasmiṁyeva ghare sunakho hutvā nibbatti.",
  "tika-s0105t8:4_1": "Lobhavasikassa hi duggati pāṭikaṅkhā ,",
  "tika-s0105t8:4_2": "‘‘janavasabho nāma yakkho hutvā nibbattī’’ti (dī. ni. aṭṭha.",
  "tika-s0105t8:4_3": "1.150) ettha vuttanayena attho veditabbo.",
  "tika-s0105t8:4_4": "Pubbaparicayena ativiya piyāyati.",
  "tika-s0105t8:4_5": "Vuttañhi ‘‘pubbeva sannivāsenā’’tiādi (jā. 1.2.174).",
  "tika-s0105t8:4_6": "Nikkhanteti kenacideva karaṇīyena bahi niggate.",
  "tika-s0105t8:4_7": "Subhaṁ māṇavaṁ anuggaṇhitukāmo ekakova bhagavā piṇḍāya pāvisi.",
  "tika-s0105t8:4_8": "Bhukkāranti ‘‘bhu bhū’’ti sunakhasaddakaraṇaṁ.",
  "tika-s0105t8:4_9": "‘‘Bho bho’’ti brāhmaṇasamudācārena paribhavitvā paribhavanahetu.",
  "tika-s0105t8:4_10": "‘‘Bhovādi nāma so hoti,",
  "tika-s0105t8:4_11": "sace hoti sakiñcano’’ti (dha. pa. 396; su. ni.",
  "tika-s0105t8:4_12": "625) hi vuttaṁ.",
  "tika-s0105t8:4_13": "Nanu ca heṭṭhā ‘‘adānameva sikkhāpetvā sunakho hutvā nibbatto’’ti āha,",
  "tika-s0105t8:4_14": "kasmā panettha ‘‘pubbepi maṁ ‘bho bho’ti paribhavitvā sunakho jāto’’ti vadatīti?",
  "tika-s0105t8:4_15": "Tathā nibbattiyā tadubhayasādhāraṇaphalattā.",
  "tika-s0105t8:4_16": "Ānisaṁsaphalañhi sādhāraṇakammenapi jātaṁ,",
  "tika-s0105t8:4_17": "na vipākaphalaṁ viya ekakammenevāti daṭṭhabbaṁ.",
  "tika-s0105t8:4_18": "Avīciṁ gamissasi katokāsassa kammassa paṭibāhitumasakkuṇeyyabhāvato.",
  "tika-s0105t8:4_19": "‘‘Jānāti maṁ samaṇo gotamo’’ti vippaṭisārī hutvā.",
  "tika-s0105t8:4_20": "Uddhanantareti cullikantare.",
  "tika-s0105t8:4_21": "Nanti sunakhaṁ.",
  "tika-s0105t8:5_0": "Taṁ pavattinti bhagavatā yathāvuttakāraṇaṁ.",
  "tika-s0105t8:5_1": "Brāhmaṇacārittassa aparihāpitataṁ sandhāya,",
  "tika-s0105t8:5_2": "tathā pitaraṁ ukkaṁsento ‘‘brahmaloke nibbatto’’ti āha.",
  "tika-s0105t8:5_3": "Mukhāruḷhanti sayaṁpaṭibhānavasena mukhamāruḷhaṁ.",
  "tika-s0105t8:5_4": "Taṁ pavattiṁ pucchīti ‘‘sutametaṁ bho gotama mayhaṁ pitā sunakho hutvā nibbatto’’ti tumhehi vuttaṁ,",
  "tika-s0105t8:5_5": "‘‘kimidaṁ saccaṁ vā asaccaṁ vā’’ti pucchi.",
  "tika-s0105t8:5_6": "Tatheva vatvāti yathā pubbe sunakhassa vuttaṁ,",
  "tika-s0105t8:5_7": "tatheva vatvā.",
  "tika-s0105t8:5_8": "Avisaṁvādanatthanti saccāpanatthaṁ,",
  "tika-s0105t8:5_9": "‘‘todeyyabrāhmaṇo sunakho hutvā nibbatto’’ti vacanassa avisaṁvādanena attano avisaṁvādibhāvadassanatthanti vuttaṁ hoti.",
  "tika-s0105t8:5_10": "Appodakanti appakena udakena sampāditaṁ.",
  "tika-s0105t8:5_11": "Madhupāyāsanti sādurasaṁ,",
  "tika-s0105t8:5_12": "madhuyojitaṁ vā pāyāsaṁ.",
  "tika-s0105t8:5_13": "Tathā akāsi,",
  "tika-s0105t8:5_14": "yathā bhagavatā vuttaṁ.",
  "tika-s0105t8:5_15": "‘‘Sabbaṁ dassesīti buddhānubhāvena so sunakho taṁ sabbaṁ netvā dassesi,",
  "tika-s0105t8:5_16": "na jātissaratāya.",
  "tika-s0105t8:5_17": "Bhagavantaṁ disvā bhukkaraṇaṁ pana purimajātisiddhavāsanāvasenā’’ti (dī. ni. ṭī.",
  "tika-s0105t8:5_18": "1.444) evaṁ ācariyena vuttaṁ.",
  "tika-s0105t8:5_19": "Uparipaṇṇāsake pana cūḷakammavibhaṅgasuttaṭṭhakathāyaṁ ‘‘sunakho ‘ñātomhi iminā’ti roditvā ‘huṁ hu’nti",
  "tika-s0105t8:5_20": "karonto dhananidhānaṭṭhānaṁ gantvā pādena pathaviṁ khaṇitvā saññaṁ adāsī’’ti (ma. ni. aṭṭha.",
  "tika-s0105t8:5_21": "3.289) jātissarākāramāha,",
  "tika-s0105t8:5_22": "vīmaṁsitvā gahetabbaṁ.",
  "tika-s0105t8:6_0": "‘‘Bhavapaṭicchannaṁ nāma evarūpaṁ sunakhapaṭisandhiantaraṁ pākaṭaṁ samaṇassa gotamassa,",
  "tika-s0105t8:6_1": "addhā esa sabbaññū’’ti bhagavati pasannacitto.",
  "tika-s0105t8:6_2": "Aṅgavijjāpāṭhako kiresa.",
  "tika-s0105t8:6_3": "Tenassa etadahosi ‘‘imaṁ dhammapaṇṇākāraṁ katvā samaṇaṁ gotamaṁ pañhaṁ pucchissāmī’’ti,",
  "tika-s0105t8:6_4": "tato so cuddasa pañhe abhisaṅkharitvā bhagavantaṁ pucchi.",
  "tika-s0105t8:6_5": "Tena vuttaṁ ‘‘cuddasa pañhe pucchitvā’’ti.",
  "tika-s0105t8:6_6": "Tattha cuddasa pañheti ‘‘dissanti hi bho gotama manussā appāyukā,",
  "tika-s0105t8:6_7": "dissanti dīghāyukā.",
  "tika-s0105t8:6_8": "Dissanti bavhābādhā,",
  "tika-s0105t8:6_9": "appābādhā. Dubbaṇṇā,",
  "tika-s0105t8:6_10": "vaṇṇavanto.",
  "tika-s0105t8:6_11": "Appesakkhā,",
  "tika-s0105t8:6_12": "mahesakkhā.",
  "tika-s0105t8:6_13": "Appabhogā,",
  "tika-s0105t8:6_14": "mahābhogā.",
  "tika-s0105t8:6_15": "Nīcakulīnā,",
  "tika-s0105t8:6_16": "uccākulīnā.",
  "tika-s0105t8:6_17": "Dissanti duppaññā,",
  "tika-s0105t8:6_18": "dissanti paññavanto.",
  "tika-s0105t8:6_19": "Ko nu kho bho gotama hetu ko paccayo,",
  "tika-s0105t8:6_20": "yena manussānaṁyeva sataṁ manussabhūtānaṁ dissanti hīnapaṇītatā’’ti (ma. ni.",
  "tika-s0105t8:6_21": "3.289) ime cūḷakammavibhaṅgasutte āgate cuddasa pañhe.",
  "tika-s0105t8:6_22": "‘‘Kammassakā māṇava sattā kammadāyādā’’tiādinā (ma. ni.",
  "tika-s0105t8:6_23": "3.289) saṅkhepato,",
  "tika-s0105t8:6_24": "vitthārato ca vissajjanapariyosāne bhagavantaṁ saraṇaṁ gato.",
  "tika-s0105t8:6_25": "Aṅgasubhatāya ‘‘subho’’ tissa nāmaṁ.",
  "tika-s0105t8:6_26": "Māṇavoti pana mahallakakālepi taruṇavohārena naṁ voharati.",
  "tika-s0105t8:6_27": "Attano bhogagāmatoti tudigāmato āgantvā taṅkhaṇikaṁ vasati.",
  "tika-s0105t8:6_28": "Teneva pāḷiyaṁ ‘‘kenacideva karaṇīyenā’’ti vuttaṁ.",
  "tika-s0105t8:7_0": "445.‘‘Ekā ca me kaṅkhā atthī’’ti iminā upari pucchiyamānassa pañhassa pageva tena abhisaṅkhatabhāvaṁ dasseti.",
  "tika-s0105t8:7_1": "Māṇavakanti khuddakamāṇavaṁ ‘‘ekaputtako, (ma. ni. 2.296, 353; pārā.",
  "tika-s0105t8:7_2": "26) piyaputtako’’tiādīsu viya ka-saddassa khuddakatthe pavattanato.",
  "tika-s0105t8:7_3": "Visabhāgavedanāti dukkhavedanā.",
  "tika-s0105t8:7_4": "Sā hi kusalakammanibbatte attabhāve uppajjanakasukhavedanāpaṭipakkhabhāvato ‘‘visabhāgavedanā’’ti ca",
  "tika-s0105t8:7_5": "kāyaṁ gāḷhā hutvā bādhanato pīḷanato ‘‘ābādho’’ti ca vuccati.",
  "tika-s0105t8:7_6": "Kīdisā pana sāti āha ‘‘yā ekadese’’tiādi.",
  "tika-s0105t8:7_7": "Ekadese uppajjitvāti sarīrekadese uṭṭhahitvāpi aparivattibhāvakaraṇato ayapaṭṭena ābandhitvā viya gaṇhāti,",
  "tika-s0105t8:7_8": "iminā balavarogo ābādho nāmāti dasseti.",
  "tika-s0105t8:7_9": "Kicchajīvitakaroti asukhajīvitāvaho,",
  "tika-s0105t8:7_10": "iminā dubbalo appamattako rogo ātaṅko nāmāti dasseti.",
  "tika-s0105t8:7_11": "Uṭṭhānanti sayananisajjādito uṭṭhahanaṁ,",
  "tika-s0105t8:7_12": "tena yathā tathā aparāparaṁ sarīrassa parivattanaṁ vadati.",
  "tika-s0105t8:7_13": "Garukanti bhāriyaṁ akiccasiddhikaṁ.",
  "tika-s0105t8:7_14": "Gilānasseva kāye balaṁ na hotīti sambandho.",
  "tika-s0105t8:7_15": "Lahuṭṭhānena cettha gelaññābhāvo pucchito.",
  "tika-s0105t8:7_16": "Heṭṭhā catūhi padehi aphāsuvihārābhāvaṁ pucchitvāpi idāni puna phāsuvihārabhāvaṁ pucchati,",
  "tika-s0105t8:7_17": "tena saviseso ettha phāsuvihāro pucchitoti viññāyati.",
  "tika-s0105t8:7_18": "Asatipi hi atisayatthajotane sadde atthāpattito atisayattho labbhateva yathā ‘‘abhirūpassa kaññā dātabbā’’ti.",
  "tika-s0105t8:7_19": "Tenāha ‘‘gamanaṭṭhānā’’tiādi.",
  "tika-s0105t8:7_20": "Purimaṁ āṇāpanavacanaṁ,",
  "tika-s0105t8:7_21": "idaṁ pana pucchitabbākāradassananti ayamimesaṁ visesoti dasseti ‘‘athassā’’tiādinā.",
  "tika-s0105t8:8_0": "447.Kālo nāma upasaṅkamanassa yuttapattakālo,",
  "tika-s0105t8:8_1": "samayo nāma tasseva paccayasāmaggī,",
  "tika-s0105t8:8_2": "atthato panesa tajjaṁ sarīrabalañceva tappaccayaparissayābhāvo ca.",
  "tika-s0105t8:8_3": "Upādānaṁ nāma ñāṇena tesaṁ gahaṇaṁ sallakkhaṇanti āha ‘‘paññāyā’’tiādi.",
  "tika-s0105t8:8_4": "‘‘Sve gamanakālo bhavissatī’’ti iminā kālaṁ,",
  "tika-s0105t8:8_5": "‘‘kāye’’tiādinā samayañca sarūpato dasseti.",
  "tika-s0105t8:8_6": "Pharissatīti pharaṇavasena ṭhassati.",
  "tika-s0105t8:9_0": "448.Cetiyaraṭṭheti cetiraṭṭhe.",
  "tika-s0105t8:9_1": "Ya-kārena hi padaṁ vaḍḍhetvā evaṁ vuttaṁ.",
  "tika-s0105t8:9_2": "‘‘Cetiraṭṭhato aññaṁ visuṁyevekaṁ raṭṭha’’ntipi vadanti.",
  "tika-s0105t8:9_3": "‘‘Yasmā maraṇaṁ nāma tādisānaṁ dasabalānaṁ rogavaseneva hoti,",
  "tika-s0105t8:9_4": "tasmā yena rogena taṁ jātaṁ,",
  "tika-s0105t8:9_5": "tassa sarūpapucchā,",
  "tika-s0105t8:9_6": "kāraṇapucchā,",
  "tika-s0105t8:9_7": "maraṇahetukacittasantāpapucchā,",
  "tika-s0105t8:9_8": "tassa ca santāpassa sabbalokasādhāraṇatā,",
  "tika-s0105t8:9_9": "tathā maraṇassa ca appaṭikaraṇatā’’ti evamādinā maraṇapaṭisaññuttaṁ sammodanīyaṁ kathaṁ kathesīti dassetuṁ ‘‘bho ānandā’’tiādi vuttaṁ.",
  "tika-s0105t8:9_10": "‘‘Ko nāmā’’tiādinā hi rogaṁ pucchati,",
  "tika-s0105t8:9_11": "‘‘kiṁ bhagavā paribhuñjī’’ti iminā kāraṇaṁ,",
  "tika-s0105t8:9_12": "‘‘apicā’’tiādinā cittasantāpaṁ,",
  "tika-s0105t8:9_13": "‘‘satthā nāmā’’tiādinā tassa sabbalokasādhāraṇataṁ,",
  "tika-s0105t8:9_14": "‘‘ekā dānī’’tiādinā maraṇassa appaṭikaraṇataṁ dassetīti daṭṭhabbaṁ.",
  "tika-s0105t8:9_15": "Mahājānīti mahāhāni.",
  "tika-s0105t8:9_16": "Yatrāti yena kāraṇena parinibbuto,",
  "tika-s0105t8:9_17": "tena ko dāni añño maraṇā muccissatītiādinā yojetabbaṁ.",
  "tika-s0105t8:9_18": "Idānīti ca attano manasikāraṁ pati vohāramattena vuttaṁ.",
  "tika-s0105t8:9_19": "Lajjissatīti lajjā viya bhavissati,",
  "tika-s0105t8:9_20": "vijjissatīti attho .",
  "tika-s0105t8:9_21": "Pītabhesajjānurūpaṁ āhārabhojanaṁ porāṇāciṇṇanti āha ‘‘pīta…pe…",
  "tika-s0105t8:9_22": "datvā’’ti.",
  "tika-s0105t8:10_0": "Hutvāti pāṭhaseso santikāvacarabhāvassa visesanato.",
  "tika-s0105t8:10_1": "Māro pāpimā viya na randhagavesī,",
  "tika-s0105t8:10_2": "uttaramāṇavo viya ca na vīmaṁsanādhippāyo,",
  "tika-s0105t8:10_3": "api tu khalu upaṭṭhāko hutvā santikāvacaroti hi viseseti.",
  "tika-s0105t8:10_4": "Na randhagavesīti na chiddagavesī.",
  "tika-s0105t8:10_5": "Yesu dhammesūti vimokkhupāyesu niyyānikadhammesu.",
  "tika-s0105t8:10_6": "Dharantīti adhunā tiṭṭhanti,",
  "tika-s0105t8:10_7": "pavattantīti attho.",
  "tika-s0105t8:11_0": "449.",
  "tika-s0105t8:11_1": "Atthato payuttatāya saddapayogassa saddapabandhalakkhaṇāni tīṇi piṭakāni tadatthabhūtehi sīlādīhi tīhi",
  "tika-s0105t8:11_2": "dhammakkhandhehi saṅgayhantīti vuttaṁ ‘‘tīṇi piṭakāni tīhi khandhehi saṅgahetvā’’ti.",
  "tika-s0105t8:11_3": "Saṅkhittena kathitanti ‘‘tiṇṇaṁ kho māṇava khandhāna’’nti evaṁ gaṇanato,",
  "tika-s0105t8:11_4": "sāmaññato ca saṅkhepeneva kathitaṁ.",
  "tika-s0105t8:11_5": "‘‘Katamesaṁ tiṇṇa’’nti ayaṁ adiṭṭhajotanāpucchāyeva,",
  "tika-s0105t8:11_6": "na kathetukamyatāpucchā.",
  "tika-s0105t8:11_7": "Māṇavasseva hi ayaṁ pucchā,",
  "tika-s0105t8:11_8": "na therassāti āha ‘‘māṇavo’’tiādi.",
  "tika-s0105t8:11_9": "Aññattha pana īdisesu ṭhānesu kathetukamyatāpucchāyeva dissati,",
  "tika-s0105t8:11_10": "na adiṭṭhajotanāpucchā.",
  "tika-s0105t8:11_11": "Idha pana aṭṭhakathāyaṁ evaṁ vuttaṁ,",
  "tika-s0105t8:11_12": "tadetaṁ aṭṭhakathāpamāṇato paccetabbaṁ.",
  "tika-s0105t8:11_13": "Tadā pavattamānañhi paccakkhaṁ katvā aṭṭhakathampi saṅgahamāropiṁsu.",
  "tika-s0105t8:11_14": "Kathetukamyatāpucchābhāve panassa therasseva vacanatā siyā.",
  "tika-s0105t8:12_0": "Sīlakkhandhavaṇṇanā",
  "tika-s0105t8:13_0": "450-453.Sīlakkhandhassāti ettha padatthavipallāsakārī itisaddo lutto,",
  "tika-s0105t8:13_1": "atthaniddeso viya saddaniddeso vā,",
  "tika-s0105t8:13_2": "yathāruto ca itisaddo ādyattho,",
  "tika-s0105t8:13_3": "pakārattho vā,",
  "tika-s0105t8:13_4": "tena ‘‘ariyassa samādhikkhandhassa…pe…",
  "tika-s0105t8:13_5": "patiṭṭhapesī’’ti ayaṁ pāṭho gahitoti daṭṭhabbaṁ.",
  "tika-s0105t8:13_6": "Tena vuttaṁ ‘‘tesu dassitesū’’ti,",
  "tika-s0105t8:13_7": "tesu tīsu khandhesu uddesavasena dassitesūti attho.",
  "tika-s0105t8:13_8": "Bhagavatā vuttanayenevāti sāmaññaphalādīsu (dī. ni.",
  "tika-s0105t8:13_9": "1.194) desitanayeneva,",
  "tika-s0105t8:13_10": "tena imassa suttassa buddhabhāsitabhāvaṁ dassetīti veditabbaṁ.",
  "tika-s0105t8:13_11": "Sāsane na sīlameva sāroti ariyamaggasāre bhagavato sāsane yathādassitaṁ sīlaṁ sāro eva na hoti sāravato mahato rukkhassa papaṭikaṭṭhānikattā .",
  "tika-s0105t8:13_12": "Aṭṭhānapayutto hi evasaddo yathāṭhāne na yojetabbo.",
  "tika-s0105t8:13_13": "Yajjevaṁ kasmā tamidha gahitanti āha ‘‘kevala’’ntiādi.",
  "tika-s0105t8:13_14": "Jhānādiuttarimanussadhamme adhigantukāmassa adhiṭṭhānamattaṁ tattha appatiṭṭhitassa tesamasambhavato.",
  "tika-s0105t8:13_15": "Vuttañhi ‘‘sīle patiṭṭhāya naro sapañño’’tiādi (saṁ. ni. 1.23, 192; peṭako.",
  "tika-s0105t8:13_16": "22) atha vā sāsane na sīlameva sāroti kāmañcettha sāsane maggaphalasīlasaṅkhātaṁ lokuttarasīlampi sārameva,",
  "tika-s0105t8:13_17": "tathāpi na sīlakkhandho eva sāro hoti,",
  "tika-s0105t8:13_18": "atha kho samādhikkhandhopi paññākkhandhopi sāro evāti evampettha yathāpayuttena evasaddena attho veditabbo,",
  "tika-s0105t8:13_19": "purimoyeva panattho yuttataro.",
  "tika-s0105t8:13_20": "Tathā hi vuttaṁ ‘‘ito uttarī’’tiādi.",
  "tika-s0105t8:13_21": "Aññampi kattabbanti sesakhandhadvayaṁ.",
  "tika-s0105t8:14_0": "Samādhikkhandhavaṇṇanā",
  "tika-s0105t8:15_0": "454.",
  "tika-s0105t8:15_1": "Kasmā panettha thero samādhikkhandhaṁ puṭṭhopi indriyasaṁvarādike vissajjesi,",
  "tika-s0105t8:15_2": "nanu evaṁ sante aññaṁ puṭṭho aññaṁ byākaronto ambaṁ puṭṭho labujaṁ byākaronto viya hotīti īdisī codanā idha anokāsāti dassento ‘‘kathañca…pe…",
  "tika-s0105t8:15_3": "ārabhī’’ti āha,",
  "tika-s0105t8:15_4": "tenettha indriyasaṁvarādayopi samādhiupakārakataṁ upādāya samādhikkhandhapakkhikabhāvena uddiṭṭhāti dasseti.",
  "tika-s0105t8:15_5": "Ye te indriyasaṁvarādayoti sambandho.",
  "tika-s0105t8:15_6": "Rūpāvacaracatutthajjhānadesanānantaraṁ abhiññādesanāya avasaroti katvā rūpajjhānāneva āgatāni,na arūpajjhānāni.",
  "tika-s0105t8:15_7": "Rūpāvacaracatutthajjhānapādikā hi saparibhaṇḍā chapi abhiññāyo.",
  "tika-s0105t8:15_8": "Yasmā pana lokiyābhiññāyo ijjhamānā aṭṭhasu samāpattīsu cuddasavidhena cittaparidamanena vinā na ijjhanti,",
  "tika-s0105t8:15_9": "tasmā abhiññāsu desiyamānāsu arūpajjhānānipi desitāneva honti nānantarikabhāvato.",
  "tika-s0105t8:15_10": "Tenāha ‘‘ānetvā pana dīpetabbānī’’ti,",
  "tika-s0105t8:15_11": "vuttanayena desitāneva katvā saṁvaṇṇakehi pakāsetabbānīti attho.",
  "tika-s0105t8:15_12": "Aṭṭhakathāyaṁ pana ‘‘catutthajjhānaṁ upasampajja viharatī’’ti imināva arūpajjhānampi saṅgahitanti dassetuṁ ‘‘catutthajjhānena hī’’tiādi vuttaṁ.",
  "tika-s0105t8:15_13": "Catutthajjhānameva hi rūpavirāgabhāvanāvasena pavattaṁ ‘‘arūpajjhāna’’nti vuccati.",
  "tika-s0105t8:16_0": "471-480.Na cittekaggatāmattakenevāti ettha heṭṭhā vuttanayānusārena ṭhānāṭhānapayuttassa evasaddassānurūpamattho veditabbo.",
  "tika-s0105t8:16_1": "Lokiyasamādhikkhandhassa pana adhippetattā ‘‘na cittekaggatā…pe…",
  "tika-s0105t8:16_2": "atthī’’ti vuttaṁ.",
  "tika-s0105t8:16_3": "Ariyo samādhikkhandhoti ettha hi ariyasaddo suddhamattapariyāyova,",
  "tika-s0105t8:16_4": "na lokuttarapariyāyo.",
  "tika-s0105t8:16_5": "Yathā cettha,",
  "tika-s0105t8:16_6": "tathā ariyo sīlakkhandhoti etthāpi.",
  "tika-s0105t8:16_7": "Itoti paññākkhandhato,",
  "tika-s0105t8:16_8": "so ca ukkaṭṭhato arahattaphalapariyāpanno evāti āha ‘‘arahattapariyosāna’’ntiādi.",
  "tika-s0105t8:16_9": "Lokiyābhiññāpaṭisambhidāhi vināpi hi arahatte adhigate ‘‘nattheva uttarikaraṇīya’’nti sakkā vattuṁ yadatthaṁ bhagavati brahmacariyaṁ vussati,",
  "tika-s0105t8:16_10": "tassa siddhattā.",
  "tika-s0105t8:16_11": "Idha pana lokiyābhiññāyopi āgatāyeva.",
  "tika-s0105t8:16_12": "Sesamettha suviññeyyaṁ.",
  "tika-s0105t8:17_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya",
  "tika-s0105t8:17_1": "sādhuvilāsiniyā nāma līnatthapakāsaniyā subhasuttavaṇṇanāya līnatthapakāsanā.",
  "tika-s0105t8:18_0": "Subhasuttavaṇṇanā niṭṭhitā."
}