{
  "tika-s0402t8:0_0": "(9) 4. Dhammavaggavaṇṇanā",
  "tika-s0402t8:1_0": "88. Catutthassa paṭhame phalasamādhīti catūsupi ariyaphalesu samādhi. Tathā phalapaññā veditabbā.",
  "tika-s0402t8:2_0": "89. Dutiye sampayuttadhamme pariggaṇhātīti paggāho. Na vikkhipatīti avikkhepo.",
  "tika-s0402t8:3_0": "90.",
  "tika-s0402t8:3_1": "Tatiye namanaṭṭhena nāmaṁ.",
  "tika-s0402t8:3_2": "Ruppanaṭṭhena rūpaṁ.",
  "tika-s0402t8:3_3": "Sammasanacārassa adhippetattā ‘‘cattāro arūpakkhandhā’’tveva vuttaṁ.",
  "tika-s0402t8:3_4": "Tenāha ‘‘dhamma-koṭṭhāsaparicchedañāṇaṁ nāma kathita’’nti.",
  "tika-s0402t8:4_0": "91. Catutthe vijānanaṭṭhena vijjā. Vimuccanaṭṭhena vimutti.",
  "tika-s0402t8:5_0": "92.",
  "tika-s0402t8:5_1": "Pañcame bhavo nāma sassataṁ sadā bhāvato,",
  "tika-s0402t8:5_2": "sassatavasena uppajjanadiṭṭhi bhavadiṭṭhi.",
  "tika-s0402t8:5_3": "Vibhavo nāma ucchedo vināsanaṭṭhena,",
  "tika-s0402t8:5_4": "vibhavavasena uppajjanadiṭṭhi vibhavadiṭṭhi.",
  "tika-s0402t8:5_5": "Uttānatthāneva heṭṭhā vuttanayattā.",
  "tika-s0402t8:6_0": "95.",
  "tika-s0402t8:6_1": "Aṭṭhame dukkhaṁ vaco etasmiṁ vippaṭikūlagāhimhi vipaccanīkasāte anādare puggaleti dubbaco,",
  "tika-s0402t8:6_2": "tassa kammaṁ dovacassaṁ,",
  "tika-s0402t8:6_3": "tassa dubbacassa puggalassa anādariyavasena pavattā cetanā.",
  "tika-s0402t8:6_4": "Tassa bhāvo dovacassatā.",
  "tika-s0402t8:6_5": "Tassa bhāvoti ca tassa yathāvuttassa dovacassassa atthibhāvo,",
  "tika-s0402t8:6_6": "atthato dovacassameva.",
  "tika-s0402t8:6_7": "Vitthārato panesā ‘‘tattha katamā dovacassatā?",
  "tika-s0402t8:6_8": "Sahadhammike vuccamāne dovacassāya’’nti abhidhamme āgatā.",
  "tika-s0402t8:6_9": "Sā atthato saṅkhārakkhandho hoti.",
  "tika-s0402t8:6_10": "Catunnaṁ vā khandhānaṁ etenākārena pavattānaṁ etaṁ adhivacananti vadanti.",
  "tika-s0402t8:7_0": "Pāpayogato pāpā assaddhādayo puggalā etassa mittāti pāpamitto,",
  "tika-s0402t8:7_1": "tassa bhāvo pāpamittatā.",
  "tika-s0402t8:7_2": "Vitthārato panesā ‘‘tattha katamā pāpamittatā?",
  "tika-s0402t8:7_3": "Ye te puggalā assaddhā dussīlā appassutā maccharino duppaññā.",
  "tika-s0402t8:7_4": "Yā tesaṁ sevanā nisevanā saṁsevanā bhajanā sambhajanā bhatti sambhatti taṁsampavaṅkatā’’ti (dha. sa.",
  "tika-s0402t8:7_5": "1333) evaṁ āgatā.",
  "tika-s0402t8:7_6": "Sāpi atthato dovacassatā viya daṭṭhabbā.",
  "tika-s0402t8:7_7": "Yāya hi cetanāya puggalo pāpasampavaṅko nāma hoti,",
  "tika-s0402t8:7_8": "sā cetanā cattāropi vā arūpino khandhā tadākārappavattā pāpamittatā.",
  "tika-s0402t8:8_0": "96.",
  "tika-s0402t8:8_1": "Navame sukhaṁ vaco etasmiṁ padakkhiṇagāhimhi anulomasāte sādare puggaleti subbacotiādinā,",
  "tika-s0402t8:8_2": "kalyāṇā saddhādayo puggalā etassa mittāti kalyāṇamittotiādinā vuttavipariyāyena attho veditabbo.",
  "tika-s0402t8:9_0": "97.",
  "tika-s0402t8:9_1": "Dasame pathavīdhātuādayo sukhadhātukāmadhātuādayo ca etāsveva antogadhāti etāsu kosalle dassite tāsupi",
  "tika-s0402t8:9_2": "kosallaṁ dassitameva hotīti ‘‘aṭṭhārasa dhātuyo’’ti vuttaṁ.",
  "tika-s0402t8:9_3": "Dhātūti jānananti iminā aṭṭhārasannaṁ dhātūnaṁ sabhāvaparicchedikā savanadhāraṇasammasanappaṭivedhapaññā vuttā.",
  "tika-s0402t8:9_4": "Tattha dhātūnaṁ savanadhāraṇapaññā sutamayā,",
  "tika-s0402t8:9_5": "itarā bhāvanāmayā.",
  "tika-s0402t8:9_6": "Tatthāpi sammasanapaññā lokiyā .",
  "tika-s0402t8:9_7": "Vipassanā hi sā,",
  "tika-s0402t8:9_8": "itarā lokuttarā.",
  "tika-s0402t8:9_9": "Lakkhaṇādivasena aniccādivasena ca manasikaraṇaṁ manasikāro,",
  "tika-s0402t8:9_10": "tattha kosallaṁ manasikārakusalatā.",
  "tika-s0402t8:9_11": "Aṭṭhārasannaṁyeva dhātūnaṁ sammasanappaṭivedhapaccavekkhaṇapaññā manasikārakusalatā,",
  "tika-s0402t8:9_12": "sā ādimajjhapariyosānavasena tidhā bhinnā.",
  "tika-s0402t8:9_13": "Tathā hi sammasanapaññā tassā ādi,",
  "tika-s0402t8:9_14": "paṭivedhapaññā majjhe,",
  "tika-s0402t8:9_15": "paccavekkhaṇapaññā pariyosānaṁ.",
  "tika-s0402t8:10_0": "98.",
  "tika-s0402t8:10_1": "Ekādasame āpattiyova āpattikkhandhā.",
  "tika-s0402t8:10_2": "Tā pana antarāpattīnaṁ aggahaṇena pañca,",
  "tika-s0402t8:10_3": "tāsaṁ gahaṇena satta hontīti āha ‘‘pañcannañca sattannañca āpattikkhandhāna’’nti.",
  "tika-s0402t8:10_4": "Jānananti ‘‘imā āpattiyo,",
  "tika-s0402t8:10_5": "ettakā āpattiyo,",
  "tika-s0402t8:10_6": "evañca tāsaṁ āpajjanaṁ hotī’’ti jānanaṁ.",
  "tika-s0402t8:10_7": "Evaṁ tippakārena jānanapaññā hi āpattikusalatā nāma.",
  "tika-s0402t8:10_8": "Āpattito vuṭṭhāpanappayogatāya kammabhūtā vācā kammavācā,",
  "tika-s0402t8:10_9": "tathābhūtā anussāvanavācā.",
  "tika-s0402t8:10_10": "‘‘Imāya kammavācāya ito āpattito vuṭṭhānaṁ hoti,",
  "tika-s0402t8:10_11": "hontañca paṭhame,",
  "tika-s0402t8:10_12": "tatiye vā anussāvane yya-kāraṁ patte,",
  "tika-s0402t8:10_13": "‘saṁvarissāmī’ti vā pade pariyosite hotī’’ti evaṁ taṁ taṁ āpattīhi vuṭṭhānaparicchedajānanapaññā āpattivuṭṭhānakusalatā.",
  "tika-s0402t8:10_14": "Vuṭṭhānanti ca yathāpannāya āpattiyā yathā tathā anantarāyatāpādanaṁ.",
  "tika-s0402t8:10_15": "Evaṁ vuṭṭhānaggahaṇeneva desanāyapi saṅgaho siddho hoti.",
  "tika-s0402t8:11_0": "Dhammavaggavaṇṇanā niṭṭhitā."
}