{
  "ud7.5:0.1_0": "Udāna 7.5",
  "ud7.5:0.2_0": "Aparalakuṇḍakabhaddiyasutta",
  "ud7.5:1.1_0": "Evaṁ me sutaṁ—",
  "ud7.5:1.2_0": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud7.5:1.3_0": "Tena kho pana samayena āyasmā lakuṇḍakabhaddiyo sambahulānaṁ bhikkhūnaṁ piṭṭhito piṭṭhito yena bhagavā tenupasaṅkami.",
  "ud7.5:2.1_0": "Addasā kho bhagavā āyasmantaṁ lakuṇḍakabhaddiyaṁ dūratova sambahulānaṁ bhikkhūnaṁ piṭṭhito piṭṭhito āgacchantaṁ",
  "ud7.5:2.1_1": "dubbaṇṇaṁ duddasikaṁ okoṭimakaṁ yebhuyyena bhikkhūnaṁ paribhūtarūpaṁ.",
  "ud7.5:2.2_0": "Disvāna bhikkhū āmantesi:",
  "ud7.5:3.1_0": "“Passatha no tumhe,",
  "ud7.5:3.1_1": "bhikkhave,",
  "ud7.5:3.1_2": "etaṁ bhikkhuṁ dūratova sambahulānaṁ bhikkhūnaṁ piṭṭhito piṭṭhito āgacchantaṁ dubbaṇṇaṁ duddasikaṁ okoṭimakaṁ yebhuyyena bhikkhūnaṁ paribhūtarūpan”ti?",
  "ud7.5:3.2_0": "“Evaṁ, bhante”ti.",
  "ud7.5:4.1_0": "“Eso, bhikkhave, bhikkhu mahiddhiko mahānubhāvo.",
  "ud7.5:4.2_0": "Na ca sā samāpatti sulabharūpā yā tena bhikkhunā asamāpannapubbā—",
  "ud7.5:4.3_0": "Yassa catthāya kulaputtā sammadeva agārasmā anagāriyaṁ pabbajanti, tadanuttaraṁ—",
  "ud7.5:4.4_0": "brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharatī”ti.",
  "ud7.5:5.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud7.5:6.1_0": "“Nelaṅgo setapacchādo,",
  "ud7.5:6.2_0": "ekāro vattatī ratho;",
  "ud7.5:6.3_0": "Anīghaṁ passa āyantaṁ,",
  "ud7.5:6.4_0": "chinnasotaṁ abandhanan”ti.",
  "ud7.5:6.5_0": "Pañcamaṁ."
}