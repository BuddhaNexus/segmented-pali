{
  "atk-vin02a23:0_0": "4. Pavāraṇākkhandhakaṁ",
  "atk-vin02a23:1_0": "Aphāsukavihārakathā",
  "atk-vin02a23:2_0": "209.",
  "atk-vin02a23:2_1": "Pavāraṇākkhandhake –",
  "atk-vin02a23:2_2": "neva ālapeyyāma na sallapeyyāmāti ettha ālāpo nāma paṭhamavacanaṁ;",
  "atk-vin02a23:2_3": "sallāpo pacchimavacanaṁ.",
  "atk-vin02a23:2_4": "Hatthavilaṅghakenāti hatthukkhepakena.",
  "atk-vin02a23:2_5": "Pasusaṁvāsanti pasūnaṁ viya saṁvāsaṁ.",
  "atk-vin02a23:2_6": "Pasavopi hi attano uppannaṁ sukhadukkhaṁ aññamaññassa na ārocenti,",
  "atk-vin02a23:2_7": "paṭisanthāraṁ na karonti,",
  "atk-vin02a23:2_8": "tathā etepi na akaṁsu;",
  "atk-vin02a23:2_9": "tasmā nesaṁ saṁvāso ‘‘pasusaṁvāso’’ti vuccati.",
  "atk-vin02a23:2_10": "Esa nayo sabbattha.",
  "atk-vin02a23:2_11": "Na bhikkhave mūgabbataṁ titthiyasamādānanti ‘‘imaṁ temāsaṁ na kathetabba’’nti evarūpaṁ vatasamādānaṁ na kātabbaṁ;",
  "atk-vin02a23:2_12": "adhammakatikā hesā.",
  "atk-vin02a23:2_13": "Aññamaññānulomatāti aññamaññaṁ vattuṁ anulomabhāvo.",
  "atk-vin02a23:2_14": "‘‘Vadantu maṁ āyasmanto’’ti hi vadantaṁ sakkā hoti kiñci vattuṁ;",
  "atk-vin02a23:2_15": "na itaraṁ.",
  "atk-vin02a23:2_16": "Āpattivuṭṭhānatā vinayapurekkhāratāti āpattīhi vuṭṭhānabhāvo vinayaṁ purato katvā caraṇabhāvo.",
  "atk-vin02a23:2_17": "‘‘Vadantu maṁ āyasmanto’’ti hi evaṁ vadanto āpattīhi vuṭṭhahissati,",
  "atk-vin02a23:2_18": "vinayañca purakkhatvā viharissatīti vuccati.",
  "atk-vin02a23:3_0": "210.Suṇātu me bhante saṅgho ajja pavāraṇā,",
  "atk-vin02a23:3_1": "yadi saṅghassa pattakallaṁ,",
  "atk-vin02a23:3_2": "saṅgho pavāreyyāti ayaṁ sabbasaṅgāhikā nāma ñatti;",
  "atk-vin02a23:3_3": "evañhi vutte tevācikaṁ dvevācikaṁ ekavācikañca pavāretuṁ vaṭṭati.",
  "atk-vin02a23:3_4": "Samānavassikaṁ na vaṭṭati.",
  "atk-vin02a23:3_5": "‘‘Tevācikaṁ pavāreyyā’’ti vutte pana tevācikameva vaṭṭati,",
  "atk-vin02a23:3_6": "aññaṁ na vaṭṭati.",
  "atk-vin02a23:3_7": "‘‘Dvevācikaṁ pavāreyyā’’ti vutte dvevācikañca tevācikañca vaṭṭati,",
  "atk-vin02a23:3_8": "ekavācikañca samānavassikañca na vaṭṭati.",
  "atk-vin02a23:3_9": "‘‘Ekavācikaṁ pavāreyyā’’ti vutte pana ekavācika-dvevācika-tevācikāni vaṭṭanti,",
  "atk-vin02a23:3_10": "samānavassikameva na vaṭṭati.",
  "atk-vin02a23:3_11": "‘‘Samānavassika’’nti vutte sabbaṁ vaṭṭati.",
  "atk-vin02a23:4_0": "211.Acchantīti nisinnāva honti, na uṭṭhahanti. Tadamantarāti tadantarā; tāvatakaṁ kālanti attho.",
  "atk-vin02a23:5_0": "Pavāraṇābhedakathā",
  "atk-vin02a23:6_0": "212.Cātuddasikāca pannarasikā cāti ettha cātuddasikāya ‘‘ajja pavāraṇā cātuddasī’’ti evaṁ pubbakiccaṁ kātabbaṁ,",
  "atk-vin02a23:6_1": "pannarasikāya ‘‘ajja pavāraṇā pannarasī’’ti.",
  "atk-vin02a23:7_0": "Pavāraṇakammesu sace ekasmiṁ vihāre pañcasu bhikkhūsu vasantesu ekassa pavāraṇaṁ āharitvā cattāro gaṇañattiṁ ṭhapetvā pavārenti,",
  "atk-vin02a23:7_1": "catūsu tīsu vā vasantesu ekassa pavāraṇaṁ āharitvā tayo vā dve vā saṅghañattiṁ ṭhapetvā pavārenti,",
  "atk-vin02a23:7_2": "sabbametaṁ adhammenavaggaṁ pavāraṇakammaṁ.",
  "atk-vin02a23:8_0": "Sace pana sabbepi pañca janā ekato sannipatitvā gaṇañattiṁ ṭhapetvā pavārenti,",
  "atk-vin02a23:8_1": "cattāro tayo vā dve vā vasantā ekato sannipatitvā saṅghañattiṁ ṭhapetvā pavārenti,",
  "atk-vin02a23:8_2": "sabbametaṁ adhammenasamaggaṁ pavāraṇakammaṁ.",
  "atk-vin02a23:9_0": "Sace pañcasu janesu ekassa pavāraṇaṁ āharitvā cattāro saṅghañattiṁ ṭhapetvā pavārenti,",
  "atk-vin02a23:9_1": "catūsu tīsu vā ekassa pavāraṇaṁ āharitvā tayo vā dve vā gaṇañattiṁ ṭhapetvā pavārenti,",
  "atk-vin02a23:9_2": "sabbametaṁ dhammenavaggaṁ pavāraṇakammaṁ .",
  "atk-vin02a23:10_0": "Sace pana sabbepi pañca janā ekato sannipatitvā saṅghañattiṁ ṭhapetvā pavārenti,",
  "atk-vin02a23:10_1": "cattāro vā tayo vā ekato sannipatitvā gaṇañattiṁ ṭhapetvā pavārenti,",
  "atk-vin02a23:10_2": "dve aññamaññaṁ pavārenti,",
  "atk-vin02a23:10_3": "ekako vasanto adhiṭṭhānapavāraṇaṁ karoti,",
  "atk-vin02a23:10_4": "sabbametaṁ dhammenasamaggaṁ nāma pavāraṇakammanti.",
  "atk-vin02a23:11_0": "Pavāraṇādānānujānanakathā",
  "atk-vin02a23:12_0": "213.Dinnā hoti pavāraṇāti ettha evaṁ dinnāya pavāraṇāya pavāraṇāhārakena saṅghaṁ upasaṅkamitvā evaṁ pavāretabbaṁ –",
  "atk-vin02a23:12_1": "‘‘tisso bhante bhikkhu saṅghaṁ pavāreti diṭṭhena vā sutena vā parisaṅkāya vā,",
  "atk-vin02a23:12_2": "vadatu taṁ bhante saṅgho anukampaṁ upādāya,",
  "atk-vin02a23:12_3": "passanto paṭikarissati.",
  "atk-vin02a23:12_4": "Dutiyampi…pe…",
  "atk-vin02a23:12_5": "tatiyampi bhante tisso bhikkhu saṅghaṁ pavāreti…pe…",
  "atk-vin02a23:12_6": "paṭikarissatī’’ti .",
  "atk-vin02a23:12_7": "Sace pana vuḍḍhataro hoti,",
  "atk-vin02a23:12_8": "‘‘āyasmā bhante tisso’’ti vattabbaṁ;",
  "atk-vin02a23:12_9": "evañhi tena tassatthāya pavāritaṁ hotīti.",
  "atk-vin02a23:13_0": "Pavāraṇaṁdentena chandampi dātunti ettha chandadānaṁ uposathakkhandhake vuttanayeneva veditabbaṁ.",
  "atk-vin02a23:13_1": "Idhāpi ca chandadānaṁ avasesakammatthāya.",
  "atk-vin02a23:13_2": "Tasmā sace pavāraṇaṁ dento chandaṁ deti,",
  "atk-vin02a23:13_3": "vuttanayena āhaṭāya pavāraṇāya tena ca bhikkhunā saṅghena ca pavāritameva hoti.",
  "atk-vin02a23:13_4": "Atha pavāraṇameva deti,",
  "atk-vin02a23:13_5": "na chandaṁ,",
  "atk-vin02a23:13_6": "tassa ca pavāraṇāya ārocitāya saṅghena ca pavārite sabbesaṁ suppavāritaṁ hoti,",
  "atk-vin02a23:13_7": "aññaṁ pana kammaṁ kuppati.",
  "atk-vin02a23:13_8": "Sace chandameva deti na pavāraṇaṁ,",
  "atk-vin02a23:13_9": "saṅghassa pavāraṇā ca sesakammāni ca na kuppanti,",
  "atk-vin02a23:13_10": "tena pana bhikkhunā appavāritaṁ hoti.",
  "atk-vin02a23:13_11": "Pavāraṇadivase pana bahisīmāyaṁ pavāraṇaṁ adhiṭṭhahitvā āgatenapi chando dātabbo,",
  "atk-vin02a23:13_12": "tena saṅghassa pavāraṇakammaṁ na kuppati.",
  "atk-vin02a23:14_0": "218.Ajja me pavāraṇāti ettha sace cātuddasikā hoti,",
  "atk-vin02a23:14_1": "‘‘ajja me pavāraṇā cātuddasī’’ti sace pannarasikā ‘‘ajja me pavāraṇā pannarasī’’ti evaṁ adhiṭṭhātabbaṁ.",
  "atk-vin02a23:15_0": "219.Tadahupavāraṇāya āpattintiādi vuttanayameva.",
  "atk-vin02a23:16_0": "Anāpattipannarasakādikathā",
  "atk-vin02a23:17_0": "222.Puna pavāretabbanti puna pubbakiccaṁ katvā ñattiṁ ṭhapetvā saṅghattherato paṭṭhāya pavāretabbaṁ.",
  "atk-vin02a23:17_1": "Sesaṁ uposathakkhandhakavaṇṇanāyaṁ vuttanayeneva veditabbaṁ.",
  "atk-vin02a23:18_0": "228.Āgantukehiāvāsikānaṁ anuvattitabbanti ‘‘ajja pavāraṇā cātuddasī’’ti etadeva pubbakiccaṁ kātabbaṁ.",
  "atk-vin02a23:18_1": "Pannarasikavārepi eseva nayo.",
  "atk-vin02a23:18_2": "Āvāsikehi nissīmaṁ gantvā pavāretabbanti assāvasāne ayaṁ pāḷimuttakavinicchayo –",
  "atk-vin02a23:18_3": "sace purimikāya pañca bhikkhū vassaṁ upagatā,",
  "atk-vin02a23:18_4": "pacchimikāyapi pañca,",
  "atk-vin02a23:18_5": "purimehi ñattiṁ ṭhapetvā pavārite pacchimehi tesaṁ santike pārisuddhiuposatho kātabbo,",
  "atk-vin02a23:18_6": "na ekasmiṁ uposathagge dve ñattiyo ṭhapetabbā.",
  "atk-vin02a23:18_7": "Sacepi pacchimikāya upagatā cattāro tayo dve eko vā hoti,",
  "atk-vin02a23:18_8": "eseva nayo.",
  "atk-vin02a23:18_9": "Atha purimikāya cattāro pacchimikāyapi cattāro tayo dve eko vā eseva nayo.",
  "atk-vin02a23:18_10": "Athāpi purimikāya tayo,",
  "atk-vin02a23:18_11": "pacchimikāyapi tayo dve vā,",
  "atk-vin02a23:18_12": "eseva nayo.",
  "atk-vin02a23:18_13": "Idañhettha lakkhaṇaṁ –",
  "atk-vin02a23:18_14": "sace purimikāya upagatehi pacchimikāya upagatā thokatarā ceva honti samasamā ca,",
  "atk-vin02a23:18_15": "saṅghapavāraṇāya gaṇaṁ pūrenti,",
  "atk-vin02a23:18_16": "saṅghapavāraṇāvasena ñatti ṭhapetabbāti.",
  "atk-vin02a23:19_0": "Sace pana purimikāya tayo,",
  "atk-vin02a23:19_1": "pacchimikāya eko hoti,",
  "atk-vin02a23:19_2": "tena saddhiṁ te cattāro honti,",
  "atk-vin02a23:19_3": "catunnaṁ saṅghañattiṁ ṭhapetvā pavāretuṁ na vaṭṭati.",
  "atk-vin02a23:19_4": "Gaṇañattiyā pana so gaṇapūrako hoti,",
  "atk-vin02a23:19_5": "tasmā gaṇavasena ñattiṁ ṭhapetvā purimehi pavāretabbaṁ.",
  "atk-vin02a23:19_6": "Itarena tesaṁ santike pārisuddhiuposatho kātabbo.",
  "atk-vin02a23:19_7": "Sace purimikāya dve pacchimikāya dve vā eko vā hoti,",
  "atk-vin02a23:19_8": "eseva nayo.",
  "atk-vin02a23:19_9": "Sace purimikāya eko,",
  "atk-vin02a23:19_10": "pacchimikāyapi eko hoti,",
  "atk-vin02a23:19_11": "ekena ekassa santike pavāretabbaṁ,",
  "atk-vin02a23:19_12": "ekena pārisuddhiuposatho kātabbo.",
  "atk-vin02a23:19_13": "Sace pana purimavassūpagatehi pacchimavassūpagatā ekenapi adhikatarā honti,",
  "atk-vin02a23:19_14": "paṭhamaṁ pātimokkhaṁ uddisitvā pacchā thokatarehi tesaṁ santike pavāretabbaṁ.",
  "atk-vin02a23:20_0": "Kattikacātumāsiniyā pavāraṇāya pana sace paṭhamaṁ vassūpagatehi mahāpavāraṇāya pavāritehi pacchā upagatā adhikatarā vā samasamā vā honti,",
  "atk-vin02a23:20_1": "pavāraṇāñattiṁ ṭhapetvā pavāretabbaṁ.",
  "atk-vin02a23:20_2": "Tehi pavārite pacchā itarehi pārisuddhiuposatho kātabbo.",
  "atk-vin02a23:20_3": "Atha mahāpavāraṇāya pavāritā bahū bhikkhū honti,",
  "atk-vin02a23:20_4": "pacchimavassūpagatā thokatarā vā eko vā,",
  "atk-vin02a23:20_5": "pātimokkhe uddiṭṭhe pacchā tesaṁ santike tena pavāretabbaṁ.",
  "atk-vin02a23:21_0": "233.Na ca bhikkhave appavāraṇāya pavāretabbaṁ,",
  "atk-vin02a23:21_1": "aññatra saṅghasāmaggiyāti ettha kosambakasāmaggīsadisāva sāmaggī veditabbā.",
  "atk-vin02a23:21_2": "‘‘Ajja pavāraṇā sāmaggī’’ti evañcettha pubbakiccaṁ kātabbaṁ.",
  "atk-vin02a23:21_3": "Ye pana kismiñcideva appamattake pavāraṇaṁ ṭhapetvā samaggā honti,",
  "atk-vin02a23:21_4": "tehi pavāraṇāyameva pavāraṇā kātabbā.",
  "atk-vin02a23:21_5": "Sāmaggīpavāraṇaṁ karontehi ca paṭhamapavāraṇaṁ ṭhapetvā pāṭipadato paṭṭhāya yāva kattikacātumāsinī puṇṇamā,",
  "atk-vin02a23:21_6": "etthantare kātabbā,",
  "atk-vin02a23:21_7": "tato pacchā vā pure vā na vaṭṭati.",
  "atk-vin02a23:22_0": "Dvevācikādipavāraṇākathā",
  "atk-vin02a23:23_0": "234.Dvevācikaṁ pavāretunti ettha ñattiṁ ṭhapentenāpi ‘‘yadi saṅghassa pattakallaṁ saṅgho dvevācikaṁ pavāreyyā’’ti vattabbaṁ,",
  "atk-vin02a23:23_1": "ekavācike ‘‘ekavācikaṁ pavāreyyā’’ti,",
  "atk-vin02a23:23_2": "samānavassikepi ‘‘samānavassikaṁ pavāreyyā’’ti vattabbaṁ,",
  "atk-vin02a23:23_3": "ettha ca bahūpi samānavassā ekato pavāretuṁ labhanti.",
  "atk-vin02a23:24_0": "Pavāraṇāṭhapanakathā",
  "atk-vin02a23:25_0": "236.Bhāsitāyalapitāya apariyositāyāti ettha sabbasaṅgāhikañca puggalikañcāti duvidhaṁ pavāraṇāṭhapanaṁ.",
  "atk-vin02a23:25_1": "Tattha sabbasaṅgāhike ‘‘suṇātu me bhante saṅgho…pe…",
  "atk-vin02a23:25_2": "saṅgho tevācikaṁ pavāre’’ iti sukārato yāva rekāro,",
  "atk-vin02a23:25_3": "tāva bhāsitā lapitā apariyositāva hoti pavāraṇā.",
  "atk-vin02a23:25_4": "Etthantare ekapadepi ṭhapentena ṭhapitā hoti pavāraṇā.",
  "atk-vin02a23:25_5": "‘Yya’kāre pana patte pariyositā hoti,",
  "atk-vin02a23:25_6": "tasmā tato paṭṭhāya ṭhapentena ṭhapitāpi aṭṭhapitā hoti.",
  "atk-vin02a23:25_7": "Puggalikaṭhapane pana –",
  "atk-vin02a23:25_8": "‘‘saṅghaṁ bhante pavāremi…pe…",
  "atk-vin02a23:25_9": "tatiyampi bhante saṅghaṁ pavāremi diṭṭhena vā…pe…",
  "atk-vin02a23:25_10": "passanto paṭī’’ti saṅkārato yāva ayaṁ sabbapacchimo ‘ṭi’kāro tāva bhāsitā lapitā apariyositāva hoti pavāraṇā,",
  "atk-vin02a23:25_11": "etthantare ekapadepi ṭhapentena ṭhapitā hoti pavāraṇā,",
  "atk-vin02a23:25_12": "‘‘karissāmī’’ti vutte pana pariyositā hoti,",
  "atk-vin02a23:25_13": "tasmā ‘‘karissāmī’’ti etasmiṁ pade patte ṭhapitāpi aṭṭhapitā hoti.",
  "atk-vin02a23:25_14": "Esa nayo dvevācikaekavācikasamānavassikāsupi.",
  "atk-vin02a23:25_15": "Etāsupi hi ṭikārāvasānaṁyeva ṭhapanakhettanti.",
  "atk-vin02a23:26_0": "237.Anuyuñjiyamānoti ‘‘kimhi naṁ ṭhapesī’’ti parato vuttanayena pucchiyamāno.",
  "atk-vin02a23:26_1": "Omadditvāti etāni ‘‘alaṁ bhikkhu mā bhaṇḍana’’ntiādīni vacanāni vatvā,",
  "atk-vin02a23:26_2": "vacanomaddanā hi idha omaddanāti adhippetā.",
  "atk-vin02a23:26_3": "Anuddhaṁsitaṁ paṭijānātīti ‘‘amūlakena pārājikena anuddhaṁsito ayaṁ mayā’’ti evaṁ paṭijānāti.",
  "atk-vin02a23:26_4": "Yathādhammanti saṅghādisesena anuddhaṁsane pācittiyaṁ;",
  "atk-vin02a23:26_5": "itarehi dukkaṭaṁ.",
  "atk-vin02a23:26_6": "Nāsetvāti liṅganāsanāya nāsetvā.",
  "atk-vin02a23:27_0": "238.Sāssa yathādhammaṁ paṭikatāti ettakameva vatvā pavārethāti vattabbā,",
  "atk-vin02a23:27_1": "asukā nāma āpattīti idaṁ pana na vattabbaṁ,",
  "atk-vin02a23:27_2": "etañhi kalahassa mukhaṁ hoti.",
  "atk-vin02a23:28_0": "Vatthuṭhapanādikathā",
  "atk-vin02a23:29_0": "239.Idaṁ vatthu paññāyati na puggaloti ettha corā kira araññavihāre pokkharaṇito macche gahetvā pacitvā khāditvā agamaṁsu.",
  "atk-vin02a23:29_1": "So taṁ vippakāraṁ disvā ārāme vā kiñci dhuttena kataṁ vippakāraṁ disvā ‘‘bhikkhussa iminā kammena bhavitabba’’nti sallakkhetvā evamāha.",
  "atk-vin02a23:29_2": "Vatthuṁ ṭhapetvā saṅgho pavāreyyāti ‘‘yadā taṁ puggalaṁ jānissāma,",
  "atk-vin02a23:29_3": "tadā naṁ codessāma.",
  "atk-vin02a23:29_4": "Idāni pana saṅgho pavāretū’’ti ayamettha attho.",
  "atk-vin02a23:29_5": "Idāneva naṁ vadehīti sace iminā vatthunā kañci puggalaṁ parisaṅkasi,",
  "atk-vin02a23:29_6": "idāneva naṁ apadisāhīti attho.",
  "atk-vin02a23:29_7": "Sace apadisati,",
  "atk-vin02a23:29_8": "taṁ puggalaṁ anuvijjitvā pavāretabbaṁ;",
  "atk-vin02a23:29_9": "no ce apadisati,",
  "atk-vin02a23:29_10": "upaparikkhitvā jānissāmāti pavāretabbaṁ.",
  "atk-vin02a23:30_0": "Ayaṁ puggalo paññāyati na vatthūti ettha eko bhikkhu mālāgandhavilepanehi cetiyaṁ vā pūjesi,",
  "atk-vin02a23:30_1": "ariṭṭhaṁ vā pivi,",
  "atk-vin02a23:30_2": "tassa tadanurūpo sarīragandho ahosi;",
  "atk-vin02a23:30_3": "so taṁ gandhaṁ sandhāya ‘‘imassa bhikkhuno evarūpo sarīragandho’’ti vatthuṁ pakāsento evamāha.",
  "atk-vin02a23:30_4": "Puggalaṁ ṭhapetvā saṅgho pavāreyyāti etaṁ puggalaṁ ṭhapetvā saṅgho pavāretu.",
  "atk-vin02a23:30_5": "Idāneva naṁ vadehīti yaṁ tvaṁ puggalaṁ ṭhapesi,",
  "atk-vin02a23:30_6": "tassa puggalassa idāneva dosaṁ vada.",
  "atk-vin02a23:30_7": "Sace ayamassa dosoti vadati,",
  "atk-vin02a23:30_8": "taṁ puggalaṁ sodhetvā pavāretabbaṁ.",
  "atk-vin02a23:30_9": "Atha nāhaṁ jānāmīti vadati,",
  "atk-vin02a23:30_10": "upaparikkhitvā jānissāmāti pavāretabbaṁ.",
  "atk-vin02a23:31_0": "Idaṁ vatthu ca puggalo ca paññāyatīti purimanayeneva corehi macche gahetvā pacitvā paribhuttaṭṭhānañca",
  "atk-vin02a23:31_1": "gandhādīhi nahānaṭṭhānañca disvā ‘‘pabbajitassa kamma’’nti maññamāno so evamāha.",
  "atk-vin02a23:31_2": "Idāneva naṁ vadehīti idāneva tena vatthunā parisaṅkitaṁ puggalaṁ vadehi;",
  "atk-vin02a23:31_3": "idaṁ pana ubhayampi disvā diṭṭhakālato paṭṭhāya vinicchinitvāva pavāretabbaṁ.",
  "atk-vin02a23:31_4": "Kallaṁ vacanāyāti kallaṁ codanāya;",
  "atk-vin02a23:31_5": "codetuṁ vaṭṭatīti attho. Kasmā?",
  "atk-vin02a23:31_6": "Pavāraṇato pubbe avinicchitattā pacchā ca disvā coditattāti.",
  "atk-vin02a23:31_7": "Ukkoṭanakaṁ pācittiyanti idañhi ubhayaṁ pubbe pavāraṇāya disvā vinicchinitvāva bhikkhū pavārenti,",
  "atk-vin02a23:31_8": "tasmā puna taṁ ukkoṭentassa āpatti.",
  "atk-vin02a23:32_0": "Bhaṇḍanakārakavatthukathā",
  "atk-vin02a23:33_0": "240.Dve tayo uposathe cātuddasike kātunti ettha catutthapañcamā dve,",
  "atk-vin02a23:33_1": "tatiyo pana pakatiyāpi catuddasikoyevāti.",
  "atk-vin02a23:33_2": "Tasmā tatiyacatutthā vā tatiyacatutthapañcamā vā dve tayo cātuddasikā kātabbā.",
  "atk-vin02a23:33_3": "Atha catutthe kate suṇanti,",
  "atk-vin02a23:33_4": "pañcamo cātuddasiko kātabbo.",
  "atk-vin02a23:33_5": "Evampi dve cātuddasikā honti.",
  "atk-vin02a23:33_6": "Evaṁ karontā bhaṇḍanakārakānaṁ terase vā cātuddase vā ime pannarasīpavāraṇaṁ pavāressanti.",
  "atk-vin02a23:33_7": "Evaṁ pavārentehi ca bahisīmāya sāmaṇere ṭhapetvā ‘‘te āgacchantī’’ti sutvā lahuṁ lahuṁ sannipatitvā pavāretabbaṁ.",
  "atk-vin02a23:33_8": "Etamatthaṁ dassetuṁ ‘‘te ce bhikkhave…pe…",
  "atk-vin02a23:33_9": "tathā karontū’’ti vuttaṁ.",
  "atk-vin02a23:34_0": "Asaṁvihitāti saṁvidahanarahitā āgamanajānanatthāya akatasaṁvidahitā;",
  "atk-vin02a23:34_1": "aviññātāva hutvāti attho.",
  "atk-vin02a23:34_2": "Tesaṁ vikkhitvāti ‘‘kilantattha muhuttaṁ vissamathā’’tiādinā nayena sammohaṁ katvāti attho.",
  "atk-vin02a23:34_3": "No ce labhethāti no ce bahisīmaṁ gantuṁ labheyyuṁ;",
  "atk-vin02a23:34_4": "bhaṇḍanakārakānaṁ sāmaṇerehi ca daharabhikkhūhi ca nirantaraṁ anubaddhāva honti.",
  "atk-vin02a23:34_5": "Āgame juṇheti yaṁ sandhāya āgame juṇhe pavāreyyāmāti ñattiṁ ṭhapesuṁ,",
  "atk-vin02a23:34_6": "tasmiṁ āgame juṇhe komudiyā cātumāsiniyā akāmā pavāretabbaṁ,",
  "atk-vin02a23:34_7": "avassaṁ pavāretabbaṁ,",
  "atk-vin02a23:34_8": "na hi taṁ atikkamitvā pavāretuṁ labbhati.",
  "atk-vin02a23:34_9": "Tehi ce bhikkhave bhikkhūhi pavāriyamāneti evaṁ cātumāsiniyā pavāriyamāne.",
  "atk-vin02a23:35_0": "Pavāraṇāsaṅgahakathā",
  "atk-vin02a23:36_0": "241.Aññataro phāsuvihāroti taruṇasamatho vā taruṇavipassanā vā.",
  "atk-vin02a23:36_1": "Paribāhirā bhavissāmāti anibaddharattiṭṭhānadivāṭṭhānādibhāvena bhāvanānuyogaṁ sampādetuṁ asakkontā bāhirā bhavissāma.",
  "atk-vin02a23:36_2": "Sabbeheva ekajjhaṁ sannipatitabbanti iminā chandadānaṁ paṭikkhipati.",
  "atk-vin02a23:36_3": "Bhinnassa hi saṅghassa samaggakaraṇakāle tiṇavatthārakasamathe imasmiñca pavāraṇāsaṅgaheti imesu tīsu ṭhānesu chandaṁ dātuṁ na vaṭṭati.",
  "atk-vin02a23:36_4": "Pavāraṇāsaṅgaho nāmāyaṁ vissaṭṭhakammaṭṭhānānaṁ thāmagatasamathavipassanānaṁ sotāpannādīnañca na dātabbo.",
  "atk-vin02a23:36_5": "Taruṇasamathavipassanālābhino pana sabbe vā hontu,",
  "atk-vin02a23:36_6": "upaḍḍhā vā,",
  "atk-vin02a23:36_7": "ekapuggalo vā ekassapi vasena dātabboyeva.",
  "atk-vin02a23:36_8": "Dinne pavāraṇāsaṅgahe antovasse parihārova hoti,",
  "atk-vin02a23:36_9": "āgantukā tesaṁ senāsanaṁ gahetuṁ na labhanti.",
  "atk-vin02a23:36_10": "Tehipi chinnavassehi na bhavitabbaṁ,",
  "atk-vin02a23:36_11": "pavāretvā pana antarāpi cārikaṁ pakkamituṁ labhantīti dassanatthaṁ ‘‘tehi ce bhikkhave’’tiādimāha.",
  "atk-vin02a23:36_12": "Sesaṁ sabbattha uttānamevāti.",
  "atk-vin02a23:37_0": "Pavāraṇākkhandhakavaṇṇanā niṭṭhitā."
}