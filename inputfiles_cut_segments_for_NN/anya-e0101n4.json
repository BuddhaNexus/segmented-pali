{
  "anya-e0101n4:0_0": "4. Pathavīkasiṇaniddeso",
  "anya-e0101n4:1_0": "51.",
  "anya-e0101n4:1_1": "Idāni yaṁ vuttaṁ “samādhibhāvanāya ananurūpaṁ vihāraṁ pahāya anurūpe vihāre viharantenā”ti ettha yassa",
  "anya-e0101n4:1_2": "tāvācariyena saddhiṁ ekavihāre vasato phāsu hoti,",
  "anya-e0101n4:1_3": "tena tattheva kammaṭṭhānaṁ parisodhentena vasitabbaṁ.",
  "anya-e0101n4:1_4": "Sace tattha phāsu na hoti,",
  "anya-e0101n4:1_5": "yo añño gāvute vā aḍḍhayojane vā yojanamattepi vā sappāyo vihāro hoti,",
  "anya-e0101n4:1_6": "tattha vasitabbaṁ.",
  "anya-e0101n4:1_7": "Evañhi sati kammaṭṭhānassa kismiñcideva ṭhāne sandehe vā satisammose vā jāte kālasseva vihāre vattaṁ",
  "anya-e0101n4:1_8": "katvā antarāmagge piṇḍāya caritvā bhattakiccapariyosāneyeva ācariyassa vasanaṭṭhānaṁ gantvā taṁdivasamācariyassa",
  "anya-e0101n4:1_9": "santike kammaṭṭhānaṁ sodhetvā dutiyadivase ācariyaṁ vanditvā nikkhamitvā antarāmagge piṇḍāya caritvā",
  "anya-e0101n4:1_10": "akilamantoyeva attano vasanaṭṭhānaṁ āgantuṁ sakkhissati.",
  "anya-e0101n4:1_11": "Yo pana yojanappamāṇepi phāsukaṭṭhānaṁ na labhati,",
  "anya-e0101n4:1_12": "tena kammaṭṭhāne sabbaṁ gaṇṭhiṭṭhānaṁ chinditvā suvisuddhaṁ āvajjanapaṭibaddhaṁ kammaṭṭhānaṁ katvā dūrampi",
  "anya-e0101n4:1_13": "gantvā samādhibhāvanāya ananurūpaṁ vihāraṁ pahāya anurūpe vihāre vihātabbaṁ.",
  "anya-e0101n4:2_0": "Ananurūpavihāro",
  "anya-e0101n4:3_0": "52.",
  "anya-e0101n4:3_1": "Tattha ananurūpo nāma aṭṭhārasannaṁ dosānaṁ aññatarena samannāgato.",
  "anya-e0101n4:3_2": "Tatrime aṭṭhārasa dosā – mahattaṁ, navattaṁ,",
  "anya-e0101n4:3_3": "jiṇṇattaṁ,",
  "anya-e0101n4:3_4": "panthanissitattaṁ, soṇḍī, paṇṇaṁ, pupphaṁ, phalaṁ,",
  "anya-e0101n4:3_5": "patthanīyatā,",
  "anya-e0101n4:3_6": "nagarasannissitatā,",
  "anya-e0101n4:3_7": "dārusannissitatā,",
  "anya-e0101n4:3_8": "khettasannissitatā,",
  "anya-e0101n4:3_9": "visabhāgānaṁ puggalānaṁ atthitā,",
  "anya-e0101n4:3_10": "paṭṭanasannissitatā,",
  "anya-e0101n4:3_11": "paccantasannissitatā,",
  "anya-e0101n4:3_12": "rajjasīmasannissitatā,",
  "anya-e0101n4:3_13": "asappāyatā,",
  "anya-e0101n4:3_14": "kalyāṇamittānaṁ alābhoti imesaṁ aṭṭhārasannaṁ dosānaṁ aññatarena dosena samannāgato ananurūpo nāma.",
  "anya-e0101n4:3_15": "Na tattha vihātabbaṁ.",
  "anya-e0101n4:4_0": "Kasmā?",
  "anya-e0101n4:4_1": "Mahāvihāre tāva bahū nānāchandā sannipatanti,",
  "anya-e0101n4:4_2": "te aññamaññaṁ paṭiviruddhatāya vattaṁ na karonti.",
  "anya-e0101n4:4_3": "Bodhiyaṅgaṇādīni asammaṭṭhāneva honti.",
  "anya-e0101n4:4_4": "Anupaṭṭhāpitaṁ pānīyaṁ paribhojanīyaṁ.",
  "anya-e0101n4:4_5": "Tatrāyaṁ gocaragāme piṇḍāya carissāmīti pattacīvaramādāya nikkhanto sace passati vattaṁ vā akataṁ pānīyaghaṭaṁ vā rittaṁ,",
  "anya-e0101n4:4_6": "athānena vattaṁ kātabbaṁ hoti,",
  "anya-e0101n4:4_7": "pānīyaṁ upaṭṭhāpetabbaṁ.",
  "anya-e0101n4:4_8": "Akaronto vattabhede dukkaṭaṁ āpajjati.",
  "anya-e0101n4:4_9": "Karontassa kālo atikkamati,",
  "anya-e0101n4:4_10": "atidivā paviṭṭho niṭṭhitāya bhikkhāya kiñci na labhati.",
  "anya-e0101n4:4_11": "Paṭisallānagatopi sāmaṇeradaharabhikkhūnaṁ uccāsaddena saṅghakammehi ca vikkhipati.",
  "anya-e0101n4:4_12": "Yattha pana sabbaṁ vattaṁ katameva hoti,",
  "anya-e0101n4:4_13": "avasesāpi ca saṅghaṭṭanā natthi.",
  "anya-e0101n4:4_14": "Evarūpe mahāvihārepi vihātabbaṁ.",
  "anya-e0101n4:5_0": "Navavihāre bahu navakammaṁ hoti,",
  "anya-e0101n4:5_1": "akarontaṁ ujjhāyanti.",
  "anya-e0101n4:5_2": "Yattha pana bhikkhū evaṁ vadanti “āyasmā yathāsukhaṁ samaṇadhammaṁ karotu,",
  "anya-e0101n4:5_3": "mayaṁ navakammaṁ karissāmā”ti evarūpe vihātabbaṁ.",
  "anya-e0101n4:6_0": "Jiṇṇavihāre pana bahu paṭijaggitabbaṁ hoti,",
  "anya-e0101n4:6_1": "antamaso attano senāsanamattampi appaṭijaggantaṁ ujjhāyanti,",
  "anya-e0101n4:6_2": "paṭijaggantassa kammaṭṭhānaṁ parihāyati.",
  "anya-e0101n4:7_0": "Panthanissite mahāpathavihāre rattindivaṁ āgantukā sannipatanti.",
  "anya-e0101n4:7_1": "Vikāle āgatānaṁ attano senāsanaṁ datvā rukkhamūle vā pāsāṇapiṭṭhe vā vasitabbaṁ hoti.",
  "anya-e0101n4:7_2": "Punadivasepi evamevāti kammaṭṭhānassa okāso na hoti.",
  "anya-e0101n4:7_3": "Yattha pana evarūpo āgantukasambādho na hoti,",
  "anya-e0101n4:7_4": "tattha vihātabbaṁ.",
  "anya-e0101n4:8_0": "Soṇḍī nāma pāsāṇapokkharaṇī hoti,",
  "anya-e0101n4:8_1": "tattha pānīyatthaṁ mahājano samosarati,",
  "anya-e0101n4:8_2": "nagaravāsīnaṁ rājakulūpakattherānaṁ antevāsikā rajanakammatthāya āgacchanti,",
  "anya-e0101n4:8_3": "tesaṁ bhājanadārudoṇikādīni pucchantānaṁ asuke ca asuke ca ṭhāneti dassetabbāni honti,",
  "anya-e0101n4:8_4": "evaṁ sabbakālampi niccabyāvaṭo hoti.",
  "anya-e0101n4:9_0": "Yattha nānāvidhaṁ sākapaṇṇaṁ hoti,",
  "anya-e0101n4:9_1": "tatthassa kammaṭṭhānaṁ gahetvā divāvihāraṁ nisinnassāpi santike sākahārikā gāyamānā paṇṇaṁ uccinantiyo",
  "anya-e0101n4:9_2": "visabhāgasaddasaṅghaṭṭanena kammaṭṭhānantarāyaṁ karonti.",
  "anya-e0101n4:10_0": "Yattha pana nānāvidhā mālāgacchā supupphitā honti, tatrāpi tādisoyeva upaddavo.",
  "anya-e0101n4:11_0": "Yattha nānāvidhaṁ ambajambupanasādiphalaṁ hoti,",
  "anya-e0101n4:11_1": "tattha phalatthikā āgantvā yācanti,",
  "anya-e0101n4:11_2": "adentassa kujjhanti,",
  "anya-e0101n4:11_3": "balakkārena vā gaṇhanti,",
  "anya-e0101n4:11_4": "sāyanhasamaye vihāramajjhe caṅkamantena te disvā “kiṁ upāsakā evaṁ karothā”ti vuttā yathāruci akkosanti.",
  "anya-e0101n4:11_5": "Avāsāyapissa parakkamanti.",
  "anya-e0101n4:12_0": "Patthanīye pana leṇasammate dakkhiṇagirihatthikucchicetiyagiricittalapabbatasadise vihāre viharantaṁ",
  "anya-e0101n4:12_1": "ayamarahāti sambhāvetvā vanditukāmā manussā samantā osaranti,",
  "anya-e0101n4:12_2": "tenassa na phāsu hoti,",
  "anya-e0101n4:12_3": "yassa pana taṁ sappāyaṁ hoti,",
  "anya-e0101n4:12_4": "tena divā aññatra gantvā rattiṁ vasitabbaṁ.",
  "anya-e0101n4:13_0": "Nagarasannissite visabhāgārammaṇāni āpāthamāgacchanti,",
  "anya-e0101n4:13_1": "kumbhadāsiyopi ghaṭehi nighaṁsantiyo gacchanti,",
  "anya-e0101n4:13_2": "okkamitvā maggaṁ na denti,",
  "anya-e0101n4:13_3": "issaramanussāpi vihāramajjhe sāṇiṁ parikkhipitvā nisīdanti.",
  "anya-e0101n4:14_0": "Dārusannissaye pana yattha kaṭṭhāni ca dabbupakaraṇarukkhā ca santi,",
  "anya-e0101n4:14_1": "tattha kaṭṭhahārikā pubbe vuttasākapupphahārikā viya aphāsuṁ karonti,",
  "anya-e0101n4:14_2": "vihāre rukkhā santi,",
  "anya-e0101n4:14_3": "te chinditvā gharāni karissāmāti manussā āgantvā chindanti.",
  "anya-e0101n4:14_4": "Sace sāyanhasamayaṁ padhānagharā nikkhamitvā vihāramajjhe caṅkamanto te disvā “kiṁ upāsakā evaṁ karothā”ti vadati,",
  "anya-e0101n4:14_5": "yathāruci akkosanti,",
  "anya-e0101n4:14_6": "avāsāyapissa parakkamanti.",
  "anya-e0101n4:15_0": "Yo pana khettasannissito hoti samantā khettehi parivārito,",
  "anya-e0101n4:15_1": "tattha manussā vihāramajjheyeva khalaṁ katvā dhaññaṁ maddanti,",
  "anya-e0101n4:15_2": "pamukhesu sayanti,",
  "anya-e0101n4:15_3": "aññampi bahuṁ aphāsuṁ karonti.",
  "anya-e0101n4:15_4": "Yatrāpi mahāsaṅghabhogo hoti,",
  "anya-e0101n4:15_5": "ārāmikā kulānaṁ gāvo rundhanti,",
  "anya-e0101n4:15_6": "udakavāraṁ paṭisedhenti,",
  "anya-e0101n4:15_7": "manussā vīhisīsaṁ gahetvā “passatha tumhākaṁ ārāmikānaṁ kamma”nti saṅghassa dassenti.",
  "anya-e0101n4:15_8": "Tena tena kāraṇena rājarājamahāmattānaṁ gharadvāraṁ gantabbaṁ hoti,",
  "anya-e0101n4:15_9": "ayampi khettasannissiteneva saṅgahito.",
  "anya-e0101n4:16_0": "Visabhāgānaṁ puggalānaṁ atthitāti yattha aññamaññaṁ visabhāgaverī bhikkhū viharanti,",
  "anya-e0101n4:16_1": "ye kalahaṁ karontā mā, bhante,",
  "anya-e0101n4:16_2": "evaṁ karothāti vāriyamānā etassa paṁsukūlikassa āgatakālato paṭṭhāya naṭṭhāmhāti vattāro bhavanti.",
  "anya-e0101n4:17_0": "Yopi udakapaṭṭanaṁ vā thalapaṭṭanaṁ vā nissito hoti,",
  "anya-e0101n4:17_1": "tattha abhiṇhaṁ nāvāhi ca satthehi ca āgatamanussā okāsaṁ detha,",
  "anya-e0101n4:17_2": "pānīyaṁ detha,",
  "anya-e0101n4:17_3": "loṇaṁ dethāti ghaṭṭayantā aphāsuṁ karonti.",
  "anya-e0101n4:18_0": "Paccantasannissite pana manussā buddhādīsu appasannā honti.",
  "anya-e0101n4:19_0": "Rajjasīmasannissite rājabhayaṁ hoti.",
  "anya-e0101n4:19_1": "Tañhi padesaṁ eko rājā na mayhaṁ vase vattatīti paharati,",
  "anya-e0101n4:19_2": "itaropi na mayhaṁ vase vattatīti.",
  "anya-e0101n4:19_3": "Tatrāyaṁ bhikkhu kadāci imassa rañño vijite vicarati,",
  "anya-e0101n4:19_4": "kadāci etassa.",
  "anya-e0101n4:19_5": "Atha naṁ “carapuriso aya”nti maññamānā anayabyasanaṁ pāpenti.",
  "anya-e0101n4:20_0": "Asappāyatāti visabhāgarūpādiārammaṇasamosaraṇena vā amanussapariggahitatāya vā asappāyatā.",
  "anya-e0101n4:20_1": "Tatridaṁ vatthu.",
  "anya-e0101n4:20_2": "Eko kira thero araññe vasati.",
  "anya-e0101n4:20_3": "Athassa ekā yakkhinī paṇṇasāladvāre ṭhatvā gāyi.",
  "anya-e0101n4:20_4": "So nikkhamitvā dvāre aṭṭhāsi,",
  "anya-e0101n4:20_5": "sā gantvā caṅkamanasīse gāyi.",
  "anya-e0101n4:20_6": "Thero caṅkamanasīsaṁ agamāsi.",
  "anya-e0101n4:20_7": "Sā sataporise papāte ṭhatvā gāyi.",
  "anya-e0101n4:20_8": "Thero paṭinivatti.",
  "anya-e0101n4:20_9": "Atha naṁ sā vegenāgantvā gahetvā “mayā, bhante,",
  "anya-e0101n4:20_10": "na eko na dve tumhādisā khāditā”ti āha.",
  "anya-e0101n4:21_0": "Kalyāṇamittānaṁ alābhoti yattha na sakkā hoti ācariyaṁ vā ācariyasamaṁ vā upajjhāyaṁ vā upajjhāyasamaṁ vā kalyāṇamittaṁ laddhuṁ.",
  "anya-e0101n4:21_1": "Tattha so kalyāṇamittānaṁ alābho mahādosoyevāti imesaṁ aṭṭhārasannaṁ dosānaṁ aññatarena samannāgato ananurūpoti veditabbo.",
  "anya-e0101n4:21_2": "Vuttampi cetaṁ aṭṭhakathāsu –",
  "anya-e0101n4:22_0": "Mahāvāsaṁ navāvāsaṁ, jarāvāsañca panthaniṁ;",
  "anya-e0101n4:23_0": "Soṇḍiṁ paṇṇañca pupphañca, phalaṁ patthitameva ca.",
  "anya-e0101n4:24_0": "Nagaraṁ dārunā khettaṁ, visabhāgena paṭṭanaṁ;",
  "anya-e0101n4:25_0": "Paccantasīmāsappāyaṁ, yattha mitto na labbhati.",
  "anya-e0101n4:26_0": "Aṭṭhārasetāni ṭhānāni, iti viññāya paṇḍito;",
  "anya-e0101n4:27_0": "Ārakā parivajjeyya, maggaṁ sappaṭibhayaṁ yathāti.",
  "anya-e0101n4:28_0": "Anurūpavihāro",
  "anya-e0101n4:29_0": "53.",
  "anya-e0101n4:29_1": "Yo pana gocaragāmato nātidūranāccāsannatādīhi pañcahaṅgehi samannāgato,",
  "anya-e0101n4:29_2": "ayaṁ anurūpo nāma.",
  "anya-e0101n4:29_3": "Vuttañhetaṁ bhagavatā –",
  "anya-e0101n4:29_4": "“kathañca,",
  "anya-e0101n4:29_5": "bhikkhave,",
  "anya-e0101n4:29_6": "senāsanaṁ pañcaṅgasamannāgataṁ hoti? Idha,",
  "anya-e0101n4:29_7": "bhikkhave,",
  "anya-e0101n4:29_8": "senāsanaṁ nātidūraṁ hoti nāccāsannaṁ gamanāgamanasampannaṁ,",
  "anya-e0101n4:29_9": "divā appākiṇṇaṁ rattiṁ appasaddaṁ appanigghosaṁ,",
  "anya-e0101n4:29_10": "appaḍaṁsamakasavātātapasarīsapasamphassaṁ,",
  "anya-e0101n4:29_11": "tasmiṁ kho pana senāsane viharantassa appakasireneva uppajjanti cīvarapiṇḍapātasenāsanagilānapaccayabhesajjaparikkhārā.",
  "anya-e0101n4:29_12": "Tasmiṁ kho pana senāsane therā bhikkhū viharanti bahussutā āgatāgamā dhammadharā vinayadharā mātikādharā,",
  "anya-e0101n4:29_13": "te kālena kālaṁ upasaṅkamitvā paripucchati paripañhati ‘idaṁ, bhante,",
  "anya-e0101n4:29_14": "kathaṁ imassa ko attho’ti,",
  "anya-e0101n4:29_15": "tassa te āyasmanto avivaṭañceva vivaranti,",
  "anya-e0101n4:29_16": "anuttānīkatañca uttānīkaronti,",
  "anya-e0101n4:29_17": "anekavihitesu ca kaṅkhaṭṭhāniyesu dhammesu kaṅkhaṁ paṭivinodenti. Evaṁ kho,",
  "anya-e0101n4:29_18": "bhikkhave,",
  "anya-e0101n4:29_19": "senāsanaṁ pañcaṅgasamannāgataṁ hotī”ti.",
  "anya-e0101n4:30_0": "Ayaṁ “samādhibhāvanāya ananurūpaṁ vihāraṁ pahāya anurūpe vihāre viharantenā”ti ettha vitthāro.",
  "anya-e0101n4:31_0": "Khuddakapalibodhā",
  "anya-e0101n4:32_0": "54.Khuddakapalibodhupacchedaṁ katvāti evaṁ patirūpe vihāre viharantena yepissa te honti khuddakapalibodhā,",
  "anya-e0101n4:32_1": "tepi upacchinditabbā.",
  "anya-e0101n4:32_2": "Seyyathidaṁ,",
  "anya-e0101n4:32_3": "dīghāni kesanakhalomāni chinditabbāni.",
  "anya-e0101n4:32_4": "Jiṇṇacīvaresu daḷhīkammaṁ vā tunnakammaṁ vā kātabbaṁ.",
  "anya-e0101n4:32_5": "Kiliṭṭhāni vā rajitabbāni.",
  "anya-e0101n4:32_6": "Sace patte malaṁ hoti,",
  "anya-e0101n4:32_7": "patto pacitabbo.",
  "anya-e0101n4:32_8": "Mañcapīṭhādīni sodhetabbānīti.",
  "anya-e0101n4:32_9": "“Ayaṁ khuddakapalibodhupacchedaṁ katvā”ti ettha vitthāro.",
  "anya-e0101n4:33_0": "Bhāvanāvidhānaṁ",
  "anya-e0101n4:34_0": "55.",
  "anya-e0101n4:34_1": "Idāni sabbaṁ bhāvanāvidhānaṁ aparihāpentena bhāvetabboti ettha ayaṁ pathavīkasiṇaṁ ādiṁ katvā sabbakammaṭṭhānavasena vitthārakathā hoti.",
  "anya-e0101n4:35_0": "Evaṁ upacchinnakhuddakapalibodhena hi bhikkhunā pacchābhattaṁ piṇḍapātapaṭikkantena bhattasammadaṁ paṭivinodetvā",
  "anya-e0101n4:35_1": "pavivitte okāse sukhanisinnena katāya vā akatāya vā pathaviyā nimittaṁ gaṇhitabbaṁ.",
  "anya-e0101n4:35_2": "Vuttañhetaṁ –",
  "anya-e0101n4:36_0": "“Pathavīkasiṇaṁ uggaṇhanto pathaviyaṁ nimittaṁ gaṇhāti kate vā akate vā sāntake,",
  "anya-e0101n4:36_1": "no anantake, sakoṭiye,",
  "anya-e0101n4:36_2": "no akoṭiye,",
  "anya-e0101n4:36_3": "savaṭṭume,",
  "anya-e0101n4:36_4": "no avaṭṭume,",
  "anya-e0101n4:36_5": "sapariyante,",
  "anya-e0101n4:36_6": "no apariyante,",
  "anya-e0101n4:36_7": "suppamatte vā sarāvamatte vā.",
  "anya-e0101n4:36_8": "So taṁ nimittaṁ suggahitaṁ karoti,",
  "anya-e0101n4:36_9": "sūpadhāritaṁ upadhāreti,",
  "anya-e0101n4:36_10": "suvavatthitaṁ vavatthapeti.",
  "anya-e0101n4:36_11": "So taṁ nimittaṁ suggahitaṁ katvā sūpadhāritaṁ upadhāretvā suvavatthitaṁ vavatthapetvā ānisaṁsadassāvī",
  "anya-e0101n4:36_12": "ratanasaññī hutvā cittīkāraṁ upaṭṭhapetvā sampiyāyamāno tasmiṁ ārammaṇe cittaṁ upanibandhati ‘addhā imāya",
  "anya-e0101n4:36_13": "paṭipadāya jarāmaraṇamhā muccissāmī’ti.",
  "anya-e0101n4:36_14": "So vivicceva kāmehi…pe…",
  "anya-e0101n4:36_15": "paṭhamaṁ jhānaṁ upasampajja viharatī”ti.",
  "anya-e0101n4:37_0": "Tattha yena atītabhavepi sāsane vā isipabbajjāya vā pabbajitvā pathavīkasiṇe catukkapañcakajjhānāni nibbattitapubbāni,",
  "anya-e0101n4:37_1": "evarūpassa puññavato upanissayasampannassa akatāya pathaviyā kasitaṭṭhāne vā khalamaṇḍale vā nimittaṁ uppajjati,",
  "anya-e0101n4:37_2": "mallakattherassa viya.",
  "anya-e0101n4:37_3": "Tassa kirāyasmato kasitaṭṭhānaṁ olokentassa taṁṭhānappamāṇameva nimittaṁ udapādi.",
  "anya-e0101n4:37_4": "So taṁ vaḍḍhetvā pañcakajjhānāni nibbattetvā jhānapadaṭṭhānaṁ vipassanaṁ paṭṭhapetvā arahattaṁ pāpuṇi.",
  "anya-e0101n4:38_0": "Yo panevaṁ akatādhikāro hoti,",
  "anya-e0101n4:38_1": "tena ācariyasantike uggahitakammaṭṭhānavidhānaṁ avirādhetvā cattāro kasiṇadose pariharantena kasiṇaṁ kātabbaṁ.",
  "anya-e0101n4:38_2": "Nīlapītalohitaodātasambhedavasena hi cattāro pathavīkasiṇadosā.",
  "anya-e0101n4:38_3": "Tasmā nīlādivaṇṇaṁ mattikaṁ aggahetvā gaṅgāvahe mattikāsadisāya aruṇavaṇṇāya mattikāya kasiṇaṁ kātabbaṁ.",
  "anya-e0101n4:38_4": "Tañca kho vihāramajjhe sāmaṇerādīnaṁ sañcaraṇaṭṭhāne na kātabbaṁ.",
  "anya-e0101n4:38_5": "Vihārapaccante pana paṭicchannaṭṭhāne pabbhāre vā paṇṇasālāya vā saṁhārimaṁ vā tatraṭṭhakaṁ vā kātabbaṁ.",
  "anya-e0101n4:38_6": "Tatra saṁhārimaṁ catūsu daṇḍakesu pilotikaṁ vā cammaṁ vā kaṭasārakaṁ vā bandhitvā tattha apanītatiṇamūlasakkharakathalikāya",
  "anya-e0101n4:38_7": "sumadditāya mattikāya vuttappamāṇaṁ vaṭṭaṁ limpetvā kātabbaṁ.",
  "anya-e0101n4:38_8": "Taṁ parikammakāle bhūmiyaṁ attharitvā oloketabbaṁ.",
  "anya-e0101n4:38_9": "Tatraṭṭhakaṁ bhūmiyaṁ padumakaṇṇikākārena khāṇuke ākoṭetvā vallīhi vinandhitvā kātabbaṁ.",
  "anya-e0101n4:38_10": "Yadi sā mattikā nappahoti,",
  "anya-e0101n4:38_11": "adho aññaṁ pakkhipitvā uparibhāge suparisodhitāya aruṇavaṇṇāya mattikāya vidatthicaturaṅgulavitthāraṁ vaṭṭaṁ kātabbaṁ.",
  "anya-e0101n4:38_12": "Etadeva hi pamāṇaṁ sandhāya “suppamattaṁ vā sarāvamattaṁ vā”ti vuttaṁ.",
  "anya-e0101n4:38_13": "“Sāntake no anantake”tiādi panassa paricchedatthāya vuttaṁ.",
  "anya-e0101n4:39_0": "56.",
  "anya-e0101n4:39_1": "Tasmā evaṁ vuttappamāṇaparicchedaṁ katvā rukkhapāṇikā visabhāgavaṇṇaṁ samuṭṭhapeti.",
  "anya-e0101n4:39_2": "Tasmā taṁ aggahetvā pāsāṇapāṇikāya ghaṁsetvā samaṁ bherītalasadisaṁ katvā taṁ ṭhānaṁ sammajjitvā nhatvā",
  "anya-e0101n4:39_3": "āgantvā kasiṇamaṇḍalato aḍḍhateyyahatthantare padese paññatte vidatthicaturaṅgulapādake suatthate pīṭhe",
  "anya-e0101n4:39_4": "nisīditabbaṁ.",
  "anya-e0101n4:39_5": "Tato dūratare nisinnassa hi kasiṇaṁ na upaṭṭhāti,",
  "anya-e0101n4:39_6": "āsannatare kasiṇadosā paññāyanti.",
  "anya-e0101n4:39_7": "Uccatare nisinnena gīvaṁ onamitvā oloketabbaṁ hoti,",
  "anya-e0101n4:39_8": "nīcatare jaṇṇukāni rujanti.",
  "anya-e0101n4:39_9": "Tasmā vuttanayeneva nisīditvā “appassādā kāmā”tiādinā nayena kāmesu ādīnavaṁ paccavekkhitvā kāmanissaraṇe",
  "anya-e0101n4:39_10": "sabbadukkhasamatikkamupāyabhūte nekkhamme jātābhilāsena buddhadhammasaṅghaguṇānussaraṇena pītipāmojjaṁ",
  "anya-e0101n4:39_11": "janayitvā “ayaṁ dāni sā sabbabuddha paccekabuddha ariyasāvakehi paṭipannā nekkhammapaṭipadā”ti paṭipattiyā",
  "anya-e0101n4:39_12": "sañjātagāravena “addhā imāya paṭipadāya pavivekasukharasassa bhāgī bhavissāmī”ti ussāhaṁ janayitvā samena",
  "anya-e0101n4:39_13": "ākārena cakkhūni ummīletvā nimittaṁ gaṇhantena bhāvetabbaṁ.",
  "anya-e0101n4:40_0": "Atiummīlayato hi cakkhu kilamati,",
  "anya-e0101n4:40_1": "maṇḍalañca ativibhūtaṁ hoti,",
  "anya-e0101n4:40_2": "tenassa nimittaṁ nuppajjati.",
  "anya-e0101n4:40_3": "Atimandaṁ ummīlayato maṇḍalamavibhūtaṁ hoti,",
  "anya-e0101n4:40_4": "cittañca līnaṁ hoti,",
  "anya-e0101n4:40_5": "evampi nimittaṁ nuppajjati.",
  "anya-e0101n4:40_6": "Tasmā ādāsatale mukhanimittadassinā viya samenākārena cakkhūni ummīletvā nimittaṁ gaṇhantena bhāvetabbaṁ,",
  "anya-e0101n4:40_7": "na vaṇṇo paccavekkhitabbo,",
  "anya-e0101n4:40_8": "na lakkhaṇaṁ manasikātabbaṁ.",
  "anya-e0101n4:40_9": "Apica vaṇṇaṁ amuñcitvā nissayasavaṇṇaṁ katvā ussadavasena paṇṇattidhamme cittaṁ paṭṭhapetvā manasi kātabbaṁ.",
  "anya-e0101n4:40_10": "Pathavī mahī, medinī, bhūmi, vasudhā,",
  "anya-e0101n4:40_11": "vasundharātiādīsu pathavīnāmesu yamicchati,",
  "anya-e0101n4:40_12": "yadassa saññānukūlaṁ hoti,",
  "anya-e0101n4:40_13": "taṁ vattabbaṁ.",
  "anya-e0101n4:40_14": "Apica pathavīti etadeva nāmaṁ pākaṭaṁ,",
  "anya-e0101n4:40_15": "tasmā pākaṭavaseneva pathavī pathavīti bhāvetabbaṁ.",
  "anya-e0101n4:40_16": "Kālena ummīletvā kālena nimīletvā āvajjitabbaṁ.",
  "anya-e0101n4:40_17": "Yāva uggahanimittaṁ nuppajjati,",
  "anya-e0101n4:40_18": "tāva kālasatampi kālasahassampi tato bhiyyopi eteneva nayena bhāvetabbaṁ.",
  "anya-e0101n4:41_0": "57.",
  "anya-e0101n4:41_1": "Tassevaṁ bhāvayato yadā nimīletvā āvajjantassa ummīlitakāle viya āpāthamāgacchati,",
  "anya-e0101n4:41_2": "tadā uggahanimittaṁ jātaṁ nāma hoti.",
  "anya-e0101n4:41_3": "Tassa jātakālato paṭṭhāya na tasmiṁ ṭhāne nisīditabbaṁ.",
  "anya-e0101n4:41_4": "Attano vasanaṭṭhānaṁ pavisitvā tattha nisinnena bhāvetabbaṁ.",
  "anya-e0101n4:41_5": "Pādadhovanapapañcaparihāratthaṁ panassa ekapaṭalikupāhanā ca kattaradaṇḍo ca icchitabbo.",
  "anya-e0101n4:41_6": "Athānena sace taruṇo samādhi kenacideva asappāyakāraṇena nassati,",
  "anya-e0101n4:41_7": "upāhanā āruyha kattaradaṇḍaṁ gahetvā taṁ ṭhānaṁ gantvā nimittaṁ ādāya āgantvā sukhanisinnena bhāvetabbaṁ,",
  "anya-e0101n4:41_8": "punappunaṁ samannāharitabbaṁ,",
  "anya-e0101n4:41_9": "takkāhataṁ vitakkāhataṁ kātabbaṁ.",
  "anya-e0101n4:41_10": "Tassevaṁ karontassa anukkamena nīvaraṇāni vikkhambhanti,",
  "anya-e0101n4:41_11": "kilesā sannisīdanti,",
  "anya-e0101n4:41_12": "upacārasamādhinā cittaṁ samādhiyati,",
  "anya-e0101n4:41_13": "paṭibhāganimittaṁ uppajjati.",
  "anya-e0101n4:42_0": "Tatrāyaṁ purimassa ca uggahanimittassa imassa ca viseso,",
  "anya-e0101n4:42_1": "uggahanimitte kasiṇadoso paññāyati,",
  "anya-e0101n4:42_2": "paṭibhāganimittaṁ thavikato nihatādāsamaṇḍalaṁ viya sudhotasaṅkhathālaṁ viya valāhakantarā nikkhantacandamaṇḍalaṁ",
  "anya-e0101n4:42_3": "viya meghamukhe balākā viya uggahanimittaṁ padāletvā nikkhantamiva tato sataguṇaṁ sahassaguṇaṁ suparisuddhaṁ",
  "anya-e0101n4:42_4": "hutvā upaṭṭhāti.",
  "anya-e0101n4:42_5": "Tañca kho neva vaṇṇavantaṁ,",
  "anya-e0101n4:42_6": "na saṇṭhānavantaṁ.",
  "anya-e0101n4:42_7": "Yadi hi taṁ īdisaṁ bhaveyya,",
  "anya-e0101n4:42_8": "cakkhuviññeyyaṁ siyā oḷārikaṁ sammasanupagaṁ tilakkhaṇabbhāhataṁ,",
  "anya-e0101n4:42_9": "na panetaṁ tādisaṁ.",
  "anya-e0101n4:42_10": "Kevalañhi samādhilābhino upaṭṭhānākāramattaṁ saññajametanti.",
  "anya-e0101n4:43_0": "58.",
  "anya-e0101n4:43_1": "Uppannakālato ca panassa paṭṭhāya nīvaraṇāni vikkhambhitāneva honti,",
  "anya-e0101n4:43_2": "kilesā sannisinnāva,",
  "anya-e0101n4:43_3": "upacārasamādhinā cittaṁ samāhitamevāti.",
  "anya-e0101n4:44_0": "Duvidho hi samādhi upacārasamādhi ca appanāsamādhi ca.",
  "anya-e0101n4:44_1": "Dvīhākārehi cittaṁ samādhiyati upacārabhūmiyaṁ vā paṭilābhabhūmiyaṁ vā.",
  "anya-e0101n4:44_2": "Tattha upacārabhūmiyaṁ nīvaraṇappahānena cittaṁ samāhitaṁ hoti.",
  "anya-e0101n4:44_3": "Paṭilābhabhūmiyaṁ aṅgapātubhāvena.",
  "anya-e0101n4:45_0": "Dvinnaṁ pana samādhīnaṁ idaṁ nānākāraṇaṁ,",
  "anya-e0101n4:45_1": "upacāre aṅgāni na thāmajātāni honti,",
  "anya-e0101n4:45_2": "aṅgānaṁ athāmajātattā,",
  "anya-e0101n4:45_3": "yathā nāma daharo kumārako ukkhipitvā ṭhapiyamāno punappunaṁ bhūmiyaṁ patati,",
  "anya-e0101n4:45_4": "evameva upacāre uppanne cittaṁ kālena nimittamārammaṇaṁ karoti,",
  "anya-e0101n4:45_5": "kālena bhavaṅgamotarati.",
  "anya-e0101n4:45_6": "Appanāyaṁ pana aṅgāni thāmajātāni honti,",
  "anya-e0101n4:45_7": "tesaṁ thāmajātattā,",
  "anya-e0101n4:45_8": "yathā nāma balavā puriso āsanā vuṭṭhāya divasampi tiṭṭheyya,",
  "anya-e0101n4:45_9": "evameva appanāsamādhimhi uppanne cittaṁ sakiṁ bhavaṅgavāraṁ chinditvā kevalampi rattiṁ kevalampi divasaṁ tiṭṭhati,",
  "anya-e0101n4:45_10": "kusalajavanapaṭipāṭivaseneva pavattatīti.",
  "anya-e0101n4:46_0": "Tatra yadetaṁ upacārasamādhinā saddhiṁ paṭibhāganimittaṁ uppannaṁ,",
  "anya-e0101n4:46_1": "tassa uppādanaṁ nāma atidukkaraṁ.",
  "anya-e0101n4:46_2": "Tasmā sace teneva pallaṅkena taṁ nimittaṁ vaḍḍhetvā appanaṁ adhigantuṁ sakkoti, sundaraṁ.",
  "anya-e0101n4:46_3": "No ce sakkoti,",
  "anya-e0101n4:46_4": "athānena taṁ nimittaṁ appamattena cakkavattigabbho viya rakkhitabbaṁ. Evañhi –",
  "anya-e0101n4:47_0": "Nimittaṁ rakkhato laddha-parihāni na vijjati;",
  "anya-e0101n4:48_0": "Ārakkhamhi asantamhi, laddhaṁ laddhaṁ vinassati.",
  "anya-e0101n4:49_0": "Sattasappāyā",
  "anya-e0101n4:50_0": "59. Tatrāyaṁ rakkhaṇavidhi –",
  "anya-e0101n4:51_0": "Āvāso gocaro bhassaṁ, puggalo bhojanaṁ utu;",
  "anya-e0101n4:52_0": "Iriyāpathoti sattete, asappāye vivajjaye.",
  "anya-e0101n4:53_0": "Sappāye satta sevetha, evañhi paṭipajjato;",
  "anya-e0101n4:54_0": "Nacireneva kālena, hoti kassaci appanā.",
  "anya-e0101n4:55_0": "Tatrassa yasmiṁ āvāse vasantassa anuppannaṁ vā nimittaṁ nuppajjati,",
  "anya-e0101n4:55_1": "uppannaṁ vā vinassati,",
  "anya-e0101n4:55_2": "anupaṭṭhitā ca sati na upaṭṭhāti,",
  "anya-e0101n4:55_3": "asamāhitañca cittaṁ na samādhiyati,",
  "anya-e0101n4:55_4": "ayaṁ asappāyo.",
  "anya-e0101n4:55_5": "Yattha nimittaṁ uppajjati ceva thāvarañca hoti,",
  "anya-e0101n4:55_6": "sati upaṭṭhāti,",
  "anya-e0101n4:55_7": "cittaṁ samādhiyati nāgapabbatavāsīpadhāniyatissattherassa viya,",
  "anya-e0101n4:55_8": "ayaṁ sappāyo.",
  "anya-e0101n4:55_9": "Tasmā yasmiṁ vihāre bahū āvāsā honti,",
  "anya-e0101n4:55_10": "tattha ekamekasmiṁ tīṇi tīṇi divasāni vasitvā yatthassa cittaṁ ekaggaṁ hoti,",
  "anya-e0101n4:55_11": "tattha vasitabbaṁ.",
  "anya-e0101n4:55_12": "Āvāsasappāyatāya hi tambapaṇṇidīpamhi cūḷanāgaleṇe vasantā tattheva kammaṭṭhānaṁ gahetvā pañcasatā bhikkhū arahattaṁ pāpuṇiṁsu.",
  "anya-e0101n4:55_13": "Sotāpannādīnaṁ pana aññattha ariyabhūmiṁ patvā tattha arahattappattānañca gaṇanā natthi.",
  "anya-e0101n4:55_14": "Evamaññesupi cittalapabbatavihārādīsu.",
  "anya-e0101n4:56_0": "Gocaragāmo pana yo senāsanato uttarena vā dakkhiṇena vā nātidūre diyaḍḍhakosabbhantare hoti sulabhasampannabhikkho,",
  "anya-e0101n4:56_1": "so sappāyo.",
  "anya-e0101n4:56_2": "Viparīto asappāyo.",
  "anya-e0101n4:57_0": "Bhassanti dvattiṁsatiracchānakathāpariyāpannaṁ asappāyaṁ,",
  "anya-e0101n4:57_1": "tañhissa nimittantaradhānāya saṁvattati.",
  "anya-e0101n4:57_2": "Dasakathāvatthunissitaṁ sappāyaṁ,",
  "anya-e0101n4:57_3": "tampi mattāya bhāsitabbaṁ.",
  "anya-e0101n4:58_0": "Puggalopi atiracchānakathiko sīlādiguṇasampanno,",
  "anya-e0101n4:58_1": "yaṁ nissāya asamāhitaṁ vā cittaṁ samādhiyati,",
  "anya-e0101n4:58_2": "samāhitaṁ vā cittaṁ thirataraṁ hoti,",
  "anya-e0101n4:58_3": "evarūpo sappāyo.",
  "anya-e0101n4:58_4": "Kāyadaḷhībahulo pana tiracchānakathiko asappāyo.",
  "anya-e0101n4:58_5": "So hi taṁ kaddamodakamiva acchaṁ udakaṁ malīnameva karoti,",
  "anya-e0101n4:58_6": "tādisañca āgamma koṭapabbatavāsīdaharasseva samāpattipi nassati,",
  "anya-e0101n4:58_7": "pageva nimittaṁ.",
  "anya-e0101n4:59_0": "Bhojanaṁ pana kassaci madhuraṁ,",
  "anya-e0101n4:59_1": "kassaci ambilaṁ sappāyaṁ hoti.",
  "anya-e0101n4:59_2": "Utupi kassaci sīto,",
  "anya-e0101n4:59_3": "kassaci uṇho sappāyo hoti.",
  "anya-e0101n4:59_4": "Tasmā yaṁ bhojanaṁ vā utuṁ vā sevantassa phāsu hoti,",
  "anya-e0101n4:59_5": "asamāhitaṁ vā cittaṁ samādhiyati,",
  "anya-e0101n4:59_6": "samāhitaṁ vā thirataraṁ hoti,",
  "anya-e0101n4:59_7": "taṁ bhojanaṁ so ca utu sappāyo.",
  "anya-e0101n4:59_8": "Itaraṁ bhojanaṁ itaro ca utu asappāyo.",
  "anya-e0101n4:60_0": "Iriyāpathesupi kassaci caṅkamo sappāyo hoti,",
  "anya-e0101n4:60_1": "kassaci sayanaṭṭhānanisajjānaṁ aññataro.",
  "anya-e0101n4:60_2": "Tasmā taṁ āvāsaṁ viya tīṇi divasāni upaparikkhitvā yasmiṁ iriyāpathe asamāhitaṁ vā cittaṁ samādhiyati,",
  "anya-e0101n4:60_3": "samāhitaṁ vā thirataraṁ hoti,",
  "anya-e0101n4:60_4": "so sappāyo.",
  "anya-e0101n4:60_5": "Itaro asappāyoti veditabbo.",
  "anya-e0101n4:61_0": "Iti imaṁ sattavidhaṁ asappāyaṁ vajjetvā sappāyaṁ sevitabbaṁ.",
  "anya-e0101n4:61_1": "Evaṁ paṭipannassa hi nimittāsevanabahulassa nacireneva kālena hoti kassaci appanā.",
  "anya-e0101n4:62_0": "Dasavidhaappanākosallaṁ",
  "anya-e0101n4:63_0": "60.",
  "anya-e0101n4:63_1": "Yassa pana evampi paṭipajjato na hoti,",
  "anya-e0101n4:63_2": "tena dasavidhaṁ appanākosallaṁ sampādetabbaṁ.",
  "anya-e0101n4:63_3": "Tatrāyaṁ nayo,",
  "anya-e0101n4:63_4": "dasāhākārehi appanākosallaṁ icchitabbaṁ,",
  "anya-e0101n4:63_5": "vatthuvisadakiriyato,",
  "anya-e0101n4:63_6": "indriyasamattapaṭipādanato,",
  "anya-e0101n4:63_7": "nimittakusalato,",
  "anya-e0101n4:63_8": "yasmiṁ samaye cittaṁ paggahetabbaṁ tasmiṁ samaye cittaṁ paggaṇhāti,",
  "anya-e0101n4:63_9": "yasmiṁ samaye cittaṁ niggahetabbaṁ tasmiṁ samaye cittaṁ niggaṇhāti,",
  "anya-e0101n4:63_10": "yasmiṁ samaye cittaṁ sampahaṁsitabbaṁ tasmiṁ samaye cittaṁ sampahaṁseti,",
  "anya-e0101n4:63_11": "yasmiṁ samaye cittaṁ ajjhupekkhitabbaṁ tasmiṁ samaye cittaṁ ajjhupekkhati,",
  "anya-e0101n4:63_12": "asamāhitapuggalaparivajjanato,",
  "anya-e0101n4:63_13": "samāhitapuggalasevanato,",
  "anya-e0101n4:63_14": "tadadhimuttatoti.",
  "anya-e0101n4:64_0": "61.",
  "anya-e0101n4:64_1": "Tattha vatthuvisadakiriyā nāma ajjhattikabāhirānaṁ vatthūnaṁ visadabhāvakaraṇaṁ.",
  "anya-e0101n4:64_2": "Yadā hissa kesanakhalomāni dīghāni honti,",
  "anya-e0101n4:64_3": "sarīraṁ vā sedamalaggahitaṁ,",
  "anya-e0101n4:64_4": "tadā ajjhattikavatthu avisadaṁ hoti aparisuddhaṁ.",
  "anya-e0101n4:64_5": "Yadā panassa cīvaraṁ jiṇṇaṁ kiliṭṭhaṁ duggandhaṁ hoti,",
  "anya-e0101n4:64_6": "senāsanaṁ vā uklāpaṁ hoti,",
  "anya-e0101n4:64_7": "tadā bāhiravatthu avisadaṁ hoti aparisuddhaṁ.",
  "anya-e0101n4:64_8": "Ajjhattikabāhire ca vatthumhi avisade uppannesu cittacetasikesu ñāṇampi aparisuddhaṁ hoti,",
  "anya-e0101n4:64_9": "aparisuddhāni dīpakapallikavaṭṭitelāni nissāya uppannadīpasikhāya obhāso viya.",
  "anya-e0101n4:64_10": "Aparisuddhena ñāṇena saṅkhāre sammasato saṅkhārāpi avibhūtā honti,",
  "anya-e0101n4:64_11": "kammaṭṭhānamanuyuñjato kammaṭṭhānampi vuḍḍhiṁ viruḷhiṁ vepullaṁ na gacchati.",
  "anya-e0101n4:64_12": "Visade pana ajjhattikabāhire vatthumhi uppannesu cittacetasikesu ñāṇampi visadaṁ hoti parisuddhaṁ,",
  "anya-e0101n4:64_13": "parisuddhāni dīpakapallikavaṭṭitelāni nissāya uppannadīpasikhāya obhāso viya.",
  "anya-e0101n4:64_14": "Parisuddhena ca ñāṇena saṅkhāre sammasato saṅkhārāpi vibhūtā honti,",
  "anya-e0101n4:64_15": "kammaṭṭhānamanuyuñjato kammaṭṭhānampi vuḍḍhiṁ virūḷhiṁ vepullaṁ gacchati.",
  "anya-e0101n4:65_0": "62.Indriyasamattapaṭipādanaṁ nāma saddhādīnaṁ indriyānaṁ samabhāvakaraṇaṁ.",
  "anya-e0101n4:65_1": "Sace hissa saddhindriyaṁ balavaṁ hoti itarāni mandāni,",
  "anya-e0101n4:65_2": "tato vīriyindriyaṁ paggahakiccaṁ,",
  "anya-e0101n4:65_3": "satindriyaṁ upaṭṭhānakiccaṁ,",
  "anya-e0101n4:65_4": "samādhindriyaṁ avikkhepakiccaṁ,",
  "anya-e0101n4:65_5": "paññindriyaṁ dassanakiccaṁ kātuṁ na sakkoti,",
  "anya-e0101n4:65_6": "tasmā taṁ dhammasabhāvapaccavekkhaṇena vā yathā vā manasikaroto balavaṁ jātaṁ,",
  "anya-e0101n4:65_7": "tathā amanasikārena hāpetabbaṁ.",
  "anya-e0101n4:65_8": "Vakkalittheravatthu cettha nidassanaṁ.",
  "anya-e0101n4:65_9": "Sace pana vīriyindriyaṁ balavaṁ hoti,",
  "anya-e0101n4:65_10": "atha neva saddhindriyaṁ adhimokkhakiccaṁ kātuṁ sakkoti,",
  "anya-e0101n4:65_11": "na itarāni itarakiccabhedaṁ,",
  "anya-e0101n4:65_12": "tasmā taṁ passaddhādibhāvanāya hāpetabbaṁ.",
  "anya-e0101n4:65_13": "Tatrāpi soṇattheravatthu dassetabbaṁ.",
  "anya-e0101n4:65_14": "Evaṁ sesesupi ekassa balavabhāve sati itaresaṁ attano kiccesu asamatthatā veditabbā.",
  "anya-e0101n4:65_15": "Visesato panettha saddhāpaññānaṁ samādhivīriyānañca samataṁ pasaṁsanti.",
  "anya-e0101n4:65_16": "Balavasaddho hi mandapañño muddhappasanno hoti,",
  "anya-e0101n4:65_17": "avatthusmiṁ pasīdati.",
  "anya-e0101n4:65_18": "Balavapañño mandasaddho kerāṭikapakkhaṁ bhajati,",
  "anya-e0101n4:65_19": "bhesajjasamuṭṭhito viya rogo atekiccho hoti.",
  "anya-e0101n4:65_20": "Ubhinnaṁ samatāya vatthusmiṁyeva pasīdati.",
  "anya-e0101n4:65_21": "Balavasamādhiṁ pana mandavīriyaṁ samādhissa kosajjapakkhattā kosajjaṁ abhibhavati.",
  "anya-e0101n4:65_22": "Balavavīriyaṁ mandasamādhiṁ vīriyassa uddhaccapakkhattā uddhaccaṁ abhibhavati.",
  "anya-e0101n4:65_23": "Samādhi pana vīriyena saṁyojito kosajje patituṁ na labhati.",
  "anya-e0101n4:65_24": "Vīriyaṁ samādhinā saṁyojitaṁ uddhacce patituṁ na labhati,",
  "anya-e0101n4:65_25": "tasmā tadubhayaṁ samaṁ kātabbaṁ.",
  "anya-e0101n4:65_26": "Ubhayasamatāya hi appanā hoti.",
  "anya-e0101n4:65_27": "Apica samādhikammikassa balavatīpi saddhā vaṭṭati.",
  "anya-e0101n4:65_28": "Evaṁ saddahanto okappento appanaṁ pāpuṇissati.",
  "anya-e0101n4:65_29": "Samādhipaññāsu pana samādhikammikassa ekaggatā balavatī vaṭṭati.",
  "anya-e0101n4:65_30": "Evañhi so appanaṁ pāpuṇāti.",
  "anya-e0101n4:65_31": "Vipassanākammikassa paññā balavatī vaṭṭati.",
  "anya-e0101n4:65_32": "Evañhi so lakkhaṇapaṭivedhaṁ pāpuṇāti.",
  "anya-e0101n4:65_33": "Ubhinnaṁ pana samatāyapi appanā hotiyeva.",
  "anya-e0101n4:65_34": "Sati pana sabbattha balavatī vaṭṭati.",
  "anya-e0101n4:65_35": "Sati hi cittaṁ uddhaccapakkhikānaṁ saddhāvīriyapaññānaṁ vasena uddhaccapātato kosajjapakkhena ca samādhinā kosajjapātato rakkhati,",
  "anya-e0101n4:65_36": "tasmā sā loṇadhūpanaṁ viya sabbabyañjanesu,",
  "anya-e0101n4:65_37": "sabbakammikaamacco viya ca sabbarājakiccesu sabbattha icchitabbā. Tenāha –",
  "anya-e0101n4:65_38": "“sati ca pana sabbatthikā vuttā bhagavatā.",
  "anya-e0101n4:65_39": "Kiṁ kāraṇā?",
  "anya-e0101n4:65_40": "Cittañhi satipaṭisaraṇaṁ,",
  "anya-e0101n4:65_41": "ārakkhapaccupaṭṭhānā ca sati,",
  "anya-e0101n4:65_42": "na vinā satiyā cittassa paggahaniggaho hotī”ti.",
  "anya-e0101n4:66_0": "63.Nimittakosallaṁ nāma pathavīkasiṇādikassa cittekaggatānimittassa akatassa karaṇakosallaṁ,",
  "anya-e0101n4:66_1": "katassa ca bhāvanākosallaṁ,",
  "anya-e0101n4:66_2": "bhāvanāya laddhassa rakkhaṇakosallañca,",
  "anya-e0101n4:66_3": "taṁ idha adhippetaṁ.",
  "anya-e0101n4:67_0": "64.",
  "anya-e0101n4:67_1": "Kathañca yasmiṁ samaye cittaṁ paggahetabbaṁ,",
  "anya-e0101n4:67_2": "tasmiṁ samaye cittaṁ paggaṇhāti?",
  "anya-e0101n4:67_3": "Yadāssa atisithilavīriyatādīhi līnaṁ cittaṁ hoti,",
  "anya-e0101n4:67_4": "tadā passaddhisambojjhaṅgādayo tayo abhāvetvā dhammavicayasambojjhaṅgādayo bhāveti.",
  "anya-e0101n4:67_5": "Vuttañhetaṁ bhagavatā –",
  "anya-e0101n4:68_0": "“Seyyathāpi,",
  "anya-e0101n4:68_1": "bhikkhave,",
  "anya-e0101n4:68_2": "puriso parittaṁ aggiṁ ujjāletukāmo assa,",
  "anya-e0101n4:68_3": "so tattha allāni ceva tiṇāni pakkhipeyya,",
  "anya-e0101n4:68_4": "allāni ca gomayāni pakkhipeyya,",
  "anya-e0101n4:68_5": "allāni ca kaṭṭhāni pakkhipeyya,",
  "anya-e0101n4:68_6": "udakavātañca dadeyya,",
  "anya-e0101n4:68_7": "paṁsukena ca okireyya,",
  "anya-e0101n4:68_8": "bhabbo nu kho so,",
  "anya-e0101n4:68_9": "bhikkhave,",
  "anya-e0101n4:68_10": "puriso parittaṁ aggiṁ ujjāletunti? No hetaṁ, bhante.",
  "anya-e0101n4:68_11": "Evameva kho,",
  "anya-e0101n4:68_12": "bhikkhave,",
  "anya-e0101n4:68_13": "yasmiṁ samaye līnaṁ cittaṁ hoti,",
  "anya-e0101n4:68_14": "akālo tasmiṁ samaye passaddhisambojjhaṅgassa bhāvanāya,",
  "anya-e0101n4:68_15": "akālo samādhi…pe…",
  "anya-e0101n4:68_16": "akālo upekkhāsambojjhaṅgassa bhāvanāya.",
  "anya-e0101n4:68_17": "Taṁ kissa hetu? Līnaṁ,",
  "anya-e0101n4:68_18": "bhikkhave, cittaṁ,",
  "anya-e0101n4:68_19": "taṁ etehi dhammehi dusamuṭṭhāpayaṁ hoti.",
  "anya-e0101n4:68_20": "Yasmiṁ ca kho,",
  "anya-e0101n4:68_21": "bhikkhave,",
  "anya-e0101n4:68_22": "līnaṁ cittaṁ hoti,",
  "anya-e0101n4:68_23": "kālo tasmiṁ samaye dhammavicayasambojjhaṅgassa bhāvanāya,",
  "anya-e0101n4:68_24": "kālo vīriyasambojjhaṅgassa bhāvanāya,",
  "anya-e0101n4:68_25": "kālo pītisambojjhaṅgassa bhāvanāya.",
  "anya-e0101n4:68_26": "Taṁ kissa hetu? Līnaṁ,",
  "anya-e0101n4:68_27": "bhikkhave, cittaṁ,",
  "anya-e0101n4:68_28": "taṁ etehi dhammehi susamuṭṭhāpayaṁ hoti.",
  "anya-e0101n4:68_29": "Seyyathāpi,",
  "anya-e0101n4:68_30": "bhikkhave,",
  "anya-e0101n4:68_31": "puriso parittaṁ aggiṁ ujjāletukāmo assa,",
  "anya-e0101n4:68_32": "so tattha sukkhāni ceva tiṇāni pakkhipeyya,",
  "anya-e0101n4:68_33": "sukkhāni ca gomayāni pakkhipeyya,",
  "anya-e0101n4:68_34": "sukkhāni ca kaṭṭhāni pakkhipeyya,",
  "anya-e0101n4:68_35": "mukhavātañca dadeyya,",
  "anya-e0101n4:68_36": "na ca paṁsukena okireyya,",
  "anya-e0101n4:68_37": "bhabbo nu kho so,",
  "anya-e0101n4:68_38": "bhikkhave,",
  "anya-e0101n4:68_39": "puriso parittaṁ aggiṁ ujjāletunti?",
  "anya-e0101n4:68_40": "Evaṁ bhante”ti.",
  "anya-e0101n4:69_0": "Ettha ca yathāsakamāhāravasena dhammavicayasambojjhaṅgādīnaṁ bhāvanā veditabbā. Vuttañhetaṁ –",
  "anya-e0101n4:70_0": "“Atthi,",
  "anya-e0101n4:70_1": "bhikkhave,",
  "anya-e0101n4:70_2": "kusalākusalā dhammā sāvajjānavajjā dhammā hīnappaṇītā dhammā kaṇhasukkasappaṭibhāgā dhammā.",
  "anya-e0101n4:70_3": "Tattha yoniso manasikārabahulīkāro,",
  "anya-e0101n4:70_4": "ayamāhāro anuppannassa vā dhammavicayasambojjhaṅgassa uppādāya uppannassa vā dhammavicayasambojjhaṅgassa",
  "anya-e0101n4:70_5": "bhiyyobhāvāya vepullāya bhāvanāya pāripūriyā saṁvattatī”ti.",
  "anya-e0101n4:71_0": "Tathā “atthi,",
  "anya-e0101n4:71_1": "bhikkhave,",
  "anya-e0101n4:71_2": "ārambhadhātu nikkamadhātu parakkamadhātu.",
  "anya-e0101n4:71_3": "Tattha yoniso manasikārabahulīkāro,",
  "anya-e0101n4:71_4": "ayamāhāro anuppannassa vā vīriyasambojjhaṅgassa uppādāya uppannassa vā vīriyasambojjhaṅgassa bhiyyobhāvāya",
  "anya-e0101n4:71_5": "vepullāya bhāvanāya pāripūriyā saṁvattatī”ti.",
  "anya-e0101n4:72_0": "Tathā “atthi,",
  "anya-e0101n4:72_1": "bhikkhave,",
  "anya-e0101n4:72_2": "pītisambojjhaṅgaṭṭhāniyā dhammā.",
  "anya-e0101n4:72_3": "Tattha yoniso manasikārabahulīkāro,",
  "anya-e0101n4:72_4": "ayamāhāro anuppannassa vā pītisambojjhaṅgassa uppādāya uppannassa vā pītisambojjhaṅgassa bhiyyobhāvāya vepullāya bhāvanāya pāripūriyā saṁvattatī”ti.",
  "anya-e0101n4:73_0": "Tattha sabhāvasāmaññalakkhaṇapaṭivedhavasena pavattamanasikāro kusalādīsu yoniso manasikāro nāma.",
  "anya-e0101n4:73_1": "Ārambhadhātuādīnaṁ uppādanavasena pavattamanasikāro ārambhadhātuādīsu yoniso manasikāro nāma.",
  "anya-e0101n4:73_2": "Tattha ārambhadhātūti paṭhamavīriyaṁ vuccati.",
  "anya-e0101n4:73_3": "Nikkamadhātūti kosajjato nikkhantattā tato balavataraṁ.",
  "anya-e0101n4:73_4": "Parakkamadhātūti paraṁ paraṁ ṭhānaṁ akkamanato tatopi balavataraṁ.",
  "anya-e0101n4:73_5": "Pītisambojjhaṅgaṭṭhāniyā dhammāti pana pītiyā eva etaṁ nāmaṁ.",
  "anya-e0101n4:73_6": "Tassāpi uppādakamanasikārova yoniso manasikāro nāma.",
  "anya-e0101n4:74_0": "Apica satta dhammā dhammavicayasambojjhaṅgassa uppādāya saṁvattanti paripucchakatā,",
  "anya-e0101n4:74_1": "vatthuvisadakiriyā,",
  "anya-e0101n4:74_2": "indriyasamattapaṭipādanā,",
  "anya-e0101n4:74_3": "duppaññapuggalaparivajjanā,",
  "anya-e0101n4:74_4": "paññavantapuggalasevanā,",
  "anya-e0101n4:74_5": "gambhīrañāṇacariyapaccavekkhaṇā,",
  "anya-e0101n4:74_6": "tadadhimuttatāti.",
  "anya-e0101n4:75_0": "Ekādasadhammā vīriyasambojjhaṅgassa uppādāya saṁvattanti apāyādibhayapaccavekkhaṇatā,",
  "anya-e0101n4:75_1": "vīriyāyattalokiyalokuttaravisesādhigamānisaṁsadassitā,",
  "anya-e0101n4:75_2": "“buddhapaccekabuddhamahāsāvakehi gatamaggo mayā gantabbo,",
  "anya-e0101n4:75_3": "so ca na sakkā kusītena gantu”nti evaṁ gamanavīthipaccavekkhaṇatā,",
  "anya-e0101n4:75_4": "dāyakānaṁ mahapphalabhāvakaraṇena piṇḍāpacāyanatā,",
  "anya-e0101n4:75_5": "“vīriyārambhassa vaṇṇavādī me satthā,",
  "anya-e0101n4:75_6": "so ca anatikkamanīyasāsano amhākañca bahūpakāro paṭipattiyā ca pūjiyamāno pūjito hoti na itarathā”ti evaṁ satthu mahattapaccavekkhaṇatā,",
  "anya-e0101n4:75_7": "“saddhammasaṅkhātaṁ me mahādāyajjaṁ gahetabbaṁ,",
  "anya-e0101n4:75_8": "tañca na sakkā kusītena gahetu”nti evaṁ dāyajjamahattapaccavekkhaṇatā,",
  "anya-e0101n4:75_9": "ālokasaññāmanasikārairiyāpathaparivattanaabbhokāsasevanādīhi thinamiddhavinodanatā,",
  "anya-e0101n4:75_10": "kusītapuggalaparivajjanatā,",
  "anya-e0101n4:75_11": "āraddhavīriyapuggalasevanatā,",
  "anya-e0101n4:75_12": "sammappadhānapaccavekkhaṇatā,",
  "anya-e0101n4:75_13": "tadadhimuttatāti.",
  "anya-e0101n4:76_0": "Ekādasadhammā pītisambojjhaṅgassa uppādāya saṁvattanti buddhānussati, dhamma… saṅgha… sīla… cāga…",
  "anya-e0101n4:76_1": "devatānussati,",
  "anya-e0101n4:76_2": "upasamānussati,",
  "anya-e0101n4:76_3": "lūkhapuggalaparivajjanatā,",
  "anya-e0101n4:76_4": "siniddhapuggalasevanatā,",
  "anya-e0101n4:76_5": "pasādaniyasuttantapaccavekkhaṇatā,",
  "anya-e0101n4:76_6": "tadadhimuttatāti.",
  "anya-e0101n4:76_7": "Iti imehi ākārehi ete dhamme uppādento dhammavicayasambojjhaṅgādayo bhāveti nāma.",
  "anya-e0101n4:76_8": "Evaṁ yasmiṁ samaye cittaṁ paggahetabbaṁ,",
  "anya-e0101n4:76_9": "tasmiṁ samaye cittaṁ paggaṇhāti.",
  "anya-e0101n4:77_0": "65.",
  "anya-e0101n4:77_1": "Kathaṁ yasmiṁ samaye cittaṁ niggahetabbaṁ,",
  "anya-e0101n4:77_2": "tasmiṁ samaye cittaṁ niggaṇhāti?",
  "anya-e0101n4:77_3": "Yadāssa accāraddhavīriyatādīhi uddhataṁ cittaṁ hoti,",
  "anya-e0101n4:77_4": "tadā dhammavicayasambojjhaṅgādayo tayo abhāvetvā passaddhisambojjhaṅgādayo bhāveti.",
  "anya-e0101n4:77_5": "Vuttañhetaṁ bhagavatā –",
  "anya-e0101n4:78_0": "“Seyyathāpi,",
  "anya-e0101n4:78_1": "bhikkhave,",
  "anya-e0101n4:78_2": "puriso mahantaṁ aggikkhandhaṁ nibbāpetukāmo assa,",
  "anya-e0101n4:78_3": "so tattha sukkhāni ceva tiṇāni pakkhipeyya…pe…",
  "anya-e0101n4:78_4": "na ca paṁsukena okireyya,",
  "anya-e0101n4:78_5": "bhabbo nu kho so,",
  "anya-e0101n4:78_6": "bhikkhave,",
  "anya-e0101n4:78_7": "puriso mahantaṁ aggikkhandhaṁ nibbāpetunti? No hetaṁ, bhante.",
  "anya-e0101n4:78_8": "Evameva kho,",
  "anya-e0101n4:78_9": "bhikkhave,",
  "anya-e0101n4:78_10": "yasmiṁ samaye uddhataṁ cittaṁ hoti,",
  "anya-e0101n4:78_11": "akālo tasmiṁ samaye dhammavicayasambojjhaṅgassa bhāvanāya,",
  "anya-e0101n4:78_12": "akālo vīriya…pe…",
  "anya-e0101n4:78_13": "akālo pītisambojjhaṅgassa bhāvanāya.",
  "anya-e0101n4:78_14": "Taṁ kissa hetu? Uddhataṁ,",
  "anya-e0101n4:78_15": "bhikkhave, cittaṁ,",
  "anya-e0101n4:78_16": "taṁ etehi dhammehi duvūpasamayaṁ hoti.",
  "anya-e0101n4:78_17": "Yasmiṁ ca kho,",
  "anya-e0101n4:78_18": "bhikkhave,",
  "anya-e0101n4:78_19": "samaye uddhataṁ cittaṁ hoti,",
  "anya-e0101n4:78_20": "kālo tasmiṁ samaye passaddhisambojjhaṅgassa bhāvanāya,",
  "anya-e0101n4:78_21": "kālo samādhisambojjhaṅgassa bhāvanāya,",
  "anya-e0101n4:78_22": "kālo upekkhāsambojjhaṅgassa bhāvanāya.",
  "anya-e0101n4:78_23": "Taṁ kissa hetu? Uddhataṁ,",
  "anya-e0101n4:78_24": "bhikkhave, cittaṁ,",
  "anya-e0101n4:78_25": "taṁ etehi dhammehi suvūpasamayaṁ hoti.",
  "anya-e0101n4:78_26": "Seyyathāpi,",
  "anya-e0101n4:78_27": "bhikkhave,",
  "anya-e0101n4:78_28": "puriso mahantaṁ aggikkhandhaṁ nibbāpetukāmo assa,",
  "anya-e0101n4:78_29": "so tattha allāni ceva tiṇāni pakkhipeyya…pe…",
  "anya-e0101n4:78_30": "paṁsukena ca okireyya,",
  "anya-e0101n4:78_31": "bhabbo nu kho so,",
  "anya-e0101n4:78_32": "bhikkhave,",
  "anya-e0101n4:78_33": "puriso mahantaṁ aggikkhandhaṁ nibbāpetunti? Evaṁ,",
  "anya-e0101n4:78_34": "bhante”ti.",
  "anya-e0101n4:79_0": "Etthāpi yathāsakaṁ āhāravasena passaddhisambojjhaṅgādīnaṁ bhāvanā veditabbā. Vuttañhetaṁ bhagavatā –",
  "anya-e0101n4:80_0": "“Atthi,",
  "anya-e0101n4:80_1": "bhikkhave,",
  "anya-e0101n4:80_2": "kāyapassaddhi cittapassaddhi.",
  "anya-e0101n4:80_3": "Tattha yoniso manasikārabahulīkāro,",
  "anya-e0101n4:80_4": "ayamāhāro anuppannassa vā passaddhisambojjhaṅgassa uppādāya uppannassa vā passaddhisambojjhaṅgassa bhiyyobhāvāya",
  "anya-e0101n4:80_5": "vepullāya bhāvanāya pāripūriyā saṁvattatī”ti.",
  "anya-e0101n4:81_0": "Tathā “atthi,",
  "anya-e0101n4:81_1": "bhikkhave,",
  "anya-e0101n4:81_2": "samathanimittaṁ abyagganimittaṁ.",
  "anya-e0101n4:81_3": "Tattha yoniso manasikārabahulīkāro,",
  "anya-e0101n4:81_4": "ayamāhāro anuppannassa vā samādhisambojjhaṅgassa uppādāya uppannassa vā samādhisambojjhaṅgassa bhiyyobhāvāya",
  "anya-e0101n4:81_5": "vepullāya bhāvanāya pāripūriyā saṁvattatī”ti.",
  "anya-e0101n4:82_0": "Tathā “atthi,",
  "anya-e0101n4:82_1": "bhikkhave,",
  "anya-e0101n4:82_2": "upekkhāsambojjhaṅgaṭṭhāniyā dhammā.",
  "anya-e0101n4:82_3": "Tattha yoniso manasikārabahulīkāro,",
  "anya-e0101n4:82_4": "ayamāhāro anuppannassa vā upekkhāsambojjhaṅgassa uppādāya uppannassa vā upekkhāsambojjhaṅgassa bhiyyobhāvāya",
  "anya-e0101n4:82_5": "vepullāya bhāvanāya pāripūriyā saṁvattatī”ti.",
  "anya-e0101n4:83_0": "Tattha yathāssa passaddhiādayo uppannapubbā,",
  "anya-e0101n4:83_1": "taṁ ākāraṁ sallakkhetvā tesaṁ uppādanavasena pavattamanasikārova tīsupi padesu yoniso manasikāro nāma.",
  "anya-e0101n4:83_2": "Samathanimittanti ca samathassevetamadhivacanaṁ.",
  "anya-e0101n4:83_3": "Avikkhepaṭṭhena ca tasseva abyagganimittanti.",
  "anya-e0101n4:84_0": "Apica satta dhammā passaddhisambojjhaṅgassa uppādāya saṁvattanti paṇītabhojanasevanatā,",
  "anya-e0101n4:84_1": "utusukhasevanatā,",
  "anya-e0101n4:84_2": "iriyāpathasukhasevanatā,",
  "anya-e0101n4:84_3": "majjhattapayogatā,",
  "anya-e0101n4:84_4": "sāraddhakāyapuggalaparivajjanatā,",
  "anya-e0101n4:84_5": "passaddhakāyapuggalasevanatā,",
  "anya-e0101n4:84_6": "tadadhimuttatāti.",
  "anya-e0101n4:85_0": "Ekādasa dhammā samādhisambojjhaṅgassa uppādāya saṁvattanti vatthuvisadatā,",
  "anya-e0101n4:85_1": "nimittakusalatā,",
  "anya-e0101n4:85_2": "indriyasamattapaṭipādanatā,",
  "anya-e0101n4:85_3": "samaye cittassa niggahaṇatā,",
  "anya-e0101n4:85_4": "samaye cittassa paggahaṇatā,",
  "anya-e0101n4:85_5": "nirassādassa cittassa saddhāsaṁvegavasena sampahaṁsanatā,",
  "anya-e0101n4:85_6": "sammāpavattassa ajjhupekkhanatā,",
  "anya-e0101n4:85_7": "asamāhitapuggalaparivajjanatā,",
  "anya-e0101n4:85_8": "samāhitapuggalasevanatā,",
  "anya-e0101n4:85_9": "jhānavimokkhapaccavekkhaṇatā,",
  "anya-e0101n4:85_10": "tadadhimuttatāti.",
  "anya-e0101n4:86_0": "Pañca dhammā upekkhāsambojjhaṅgassa uppādāya saṁvattanti sattamajjhattatā,",
  "anya-e0101n4:86_1": "saṅkhāramajjhattatā,",
  "anya-e0101n4:86_2": "sattasaṅkhārakelāyanapuggalaparivajjanatā,",
  "anya-e0101n4:86_3": "sattasaṅkhāramajjhattapuggalasevanatā,",
  "anya-e0101n4:86_4": "tadadhimuttatāti.",
  "anya-e0101n4:86_5": "Iti imehākārehi ete dhamme uppādento passaddhisambojjhaṅgādayo bhāveti nāma.",
  "anya-e0101n4:86_6": "Evaṁ yasmiṁ samaye cittaṁ niggahetabbaṁ tasmiṁ samaye cittaṁ niggaṇhāti.",
  "anya-e0101n4:87_0": "66.",
  "anya-e0101n4:87_1": "Kathaṁ yasmiṁ samaye cittaṁ sampahaṁsitabbaṁ,",
  "anya-e0101n4:87_2": "tasmiṁ samaye cittaṁ sampahaṁseti?",
  "anya-e0101n4:87_3": "Yadāssa paññāpayogamandatāya vā upasamasukhānadhigamena vā nirassādaṁ cittaṁ hoti,",
  "anya-e0101n4:87_4": "tadā naṁ aṭṭhasaṁvegavatthupaccavekkhaṇena saṁvejeti.",
  "anya-e0101n4:87_5": "Aṭṭha saṁvegavatthūni nāma jātijarābyādhimaraṇāni cattāri,",
  "anya-e0101n4:87_6": "apāyadukkhaṁ pañcamaṁ,",
  "anya-e0101n4:87_7": "atīte vaṭṭamūlakaṁ dukkhaṁ,",
  "anya-e0101n4:87_8": "anāgate vaṭṭamūlakaṁ dukkhaṁ,",
  "anya-e0101n4:87_9": "paccuppanne āhārapariyeṭṭhimūlakaṁ dukkhanti.",
  "anya-e0101n4:87_10": "Buddhadhammasaṅghaguṇānussaraṇena cassa pasādaṁ janeti.",
  "anya-e0101n4:87_11": "Evaṁ yasmiṁ samaye cittaṁ sampahaṁsitabbaṁ,",
  "anya-e0101n4:87_12": "tasmiṁ samaye cittaṁ sampahaṁseti.",
  "anya-e0101n4:88_0": "Kathaṁ yasmiṁ samaye cittaṁ ajjhupekkhitabbaṁ,",
  "anya-e0101n4:88_1": "tasmiṁ samaye cittaṁ ajjhupekkhati?",
  "anya-e0101n4:88_2": "Yadāssa evaṁ paṭipajjato alīnaṁ anuddhataṁ anirassādaṁ ārammaṇe samappavattaṁ samathavīthipaṭipannaṁ cittaṁ hoti,",
  "anya-e0101n4:88_3": "tadāssa paggahaniggahasampahaṁsanesu na byāpāraṁ āpajjati,",
  "anya-e0101n4:88_4": "sārathi viya samappavattesu assesu.",
  "anya-e0101n4:88_5": "Evaṁ yasmiṁ samaye cittaṁ ajjhupekkhitabbaṁ,",
  "anya-e0101n4:88_6": "tasmiṁ samaye cittaṁ ajjhupekkhati.",
  "anya-e0101n4:89_0": "Asamāhitapuggalaparivajjanatā nāma nekkhammapaṭipadaṁ anāruḷhapubbānaṁ anekakiccapasutānaṁ vikkhittahadayānaṁ puggalānaṁ ārakā pariccāgo.",
  "anya-e0101n4:90_0": "Samāhitapuggalasevanatā nāma nekkhammapaṭipadaṁ paṭipannānaṁ samādhilābhīnaṁ puggalānaṁ kālena kālaṁ upasaṅkamanaṁ.",
  "anya-e0101n4:91_0": "Tadadhimuttatā nāma samādhiadhimuttatā samādhigarusamādhininnasamādhipoṇasamādhipabbhāratāti attho.",
  "anya-e0101n4:92_0": "Evametaṁ dasavidhaṁ appanākosallaṁ sampādetabbaṁ.",
  "anya-e0101n4:93_0": "67.",
  "anya-e0101n4:94_0": "Evañhi sampādayato, appanākosallaṁ imaṁ;",
  "anya-e0101n4:95_0": "Paṭiladdhe nimittasmiṁ, appanā sampavattati.",
  "anya-e0101n4:96_0": "Evañhi paṭipannassa, sace sā nappavattati;",
  "anya-e0101n4:97_0": "Tathāpi na jahe yogaṁ, vāyametheva paṇḍito.",
  "anya-e0101n4:98_0": "Hitvā hi sammāvāyāmaṁ, visesaṁ nāma māṇavo;",
  "anya-e0101n4:99_0": "Adhigacche parittampi, ṭhānametaṁ na vijjati.",
  "anya-e0101n4:100_0": "Cittappavattiākāraṁ, tasmā sallakkhayaṁ budho;",
  "anya-e0101n4:101_0": "Samataṁ vīriyasseva, yojayetha punappunaṁ.",
  "anya-e0101n4:102_0": "Īsakampi layaṁ yantaṁ, paggaṇhetheva mānasaṁ;",
  "anya-e0101n4:103_0": "Accāraddhaṁ nisedhetvā, samameva pavattaye.",
  "anya-e0101n4:104_0": "Reṇumhi uppaladale, sutte nāvāya nāḷiyā;",
  "anya-e0101n4:105_0": "Yathā madhukarādīnaṁ, pavatti sammavaṇṇitā.",
  "anya-e0101n4:106_0": "Līnauddhatabhāvehi, mocayitvāna sabbaso;",
  "anya-e0101n4:107_0": "Evaṁ nimittābhimukhaṁ, mānasaṁ paṭipādayeti.",
  "anya-e0101n4:108_0": "Nimittābhimukhapaṭipādanaṁ",
  "anya-e0101n4:109_0": "68.",
  "anya-e0101n4:109_1": "Tatrāyamatthadīpanā –",
  "anya-e0101n4:109_2": "yathā hi acheko madhukaro asukasmiṁ rukkhe pupphaṁ pupphitanti ñatvā tikkhena vegena pakkhando taṁ atikkamitvā",
  "anya-e0101n4:109_3": "paṭinivattento khīṇe reṇumhi sampāpuṇāti.",
  "anya-e0101n4:109_4": "Aparo acheko mandena javena pakkhando khīṇeyeva sampāpuṇāti.",
  "anya-e0101n4:109_5": "Cheko pana samena javena pakkhando sukhena puppharāsiṁ sampatvā yāvadicchakaṁ reṇuṁ ādāya madhuṁ sampādetvā madhurasamanubhavati.",
  "anya-e0101n4:110_0": "Yathā ca sallakattaantevāsikesu udakathālagate uppalapatte satthakammaṁ sikkhantesu eko acheko vegena",
  "anya-e0101n4:110_1": "satthaṁ pātento uppalapattaṁ dvidhā vā chindati,",
  "anya-e0101n4:110_2": "udake vā paveseti.",
  "anya-e0101n4:110_3": "Aparo acheko chijjanapavesanabhayā satthakena phusitumpi na visahati.",
  "anya-e0101n4:110_4": "Cheko pana samena payogena tattha satthapahāraṁ dassetvā pariyodātasippo hutvā tathārūpesu ṭhānesu kammaṁ katvā lābhaṁ labhati.",
  "anya-e0101n4:111_0": "Yathā ca yo catubyāmappamāṇaṁ makkaṭasuttamāharati,",
  "anya-e0101n4:111_1": "so cattāri sahassāni labhatīti raññā vutte eko achekapuriso vegena makkaṭasuttamākaḍḍhanto tahiṁ tahiṁ chindatiyeva.",
  "anya-e0101n4:111_2": "Aparo acheko chedanabhayā hatthena phusitumpi na visahati.",
  "anya-e0101n4:111_3": "Cheko pana koṭito paṭṭhāya samena payogena daṇḍake vedhetvā āharitvā lābhaṁ labhati.",
  "anya-e0101n4:112_0": "Yathā ca acheko niyāmako balavavāte laṅkāraṁ pūrento nāvaṁ videsaṁ pakkhandāpeti.",
  "anya-e0101n4:112_1": "Aparo acheko mandavāte laṅkāraṁ oropento nāvaṁ tattheva ṭhapeti.",
  "anya-e0101n4:112_2": "Cheko pana mandavāte laṅkāraṁ pūretvā balavavāte aḍḍhalaṅkāraṁ katvā sotthinā icchitaṭṭhānaṁ pāpuṇāti.",
  "anya-e0101n4:113_0": "Yathā ca yo telena achaḍḍento nāḷiṁ pūreti,",
  "anya-e0101n4:113_1": "so lābhaṁ labhatīti ācariyena antevāsikānaṁ vutte eko acheko lābhaluddho vegena pūrento telaṁ chaḍḍeti.",
  "anya-e0101n4:113_2": "Aparo acheko telachaḍḍanabhayā āsiñcitumpi na visahati.",
  "anya-e0101n4:113_3": "Cheko pana samena payogena pūretvā lābhaṁ labhati.",
  "anya-e0101n4:114_0": "Evameva eko bhikkhu uppanne nimitte sīghameva appanaṁ pāpuṇissāmīti gāḷhaṁ vīriyaṁ karoti,",
  "anya-e0101n4:114_1": "tassa cittaṁ accāraddhavīriyattā uddhacce patati,",
  "anya-e0101n4:114_2": "so na sakkoti appanaṁ pāpuṇituṁ.",
  "anya-e0101n4:114_3": "Eko accāraddhavīriyatāya dosaṁ disvā kiṁ dānime appanāyāti vīriyaṁ hāpeti,",
  "anya-e0101n4:114_4": "tassa cittaṁ atilīnavīriyattā kosajje patati,",
  "anya-e0101n4:114_5": "sopi na sakkoti appanaṁ pāpuṇituṁ.",
  "anya-e0101n4:114_6": "Yo pana īsakampi līnaṁ līnabhāvato uddhataṁ uddhaccato mocetvā samena payogena nimittābhimukhaṁ pavatteti,",
  "anya-e0101n4:114_7": "so appanaṁ pāpuṇāti,",
  "anya-e0101n4:114_8": "tādisena bhavitabbaṁ.",
  "anya-e0101n4:114_9": "Imamatthaṁ sandhāya etaṁ vuttaṁ –",
  "anya-e0101n4:115_0": "Reṇumhi uppaladale, sutte nāvāya nāḷiyā;",
  "anya-e0101n4:116_0": "Yathā madhukarādīnaṁ, pavatti sammavaṇṇitā.",
  "anya-e0101n4:117_0": "Līnauddhatabhāvehi, mocayitvāna sabbaso;",
  "anya-e0101n4:118_0": "Evaṁ nimittābhimukhaṁ, mānasaṁ paṭipādayeti.",
  "anya-e0101n4:119_0": "Paṭhamajjhānakathā",
  "anya-e0101n4:120_0": "69.",
  "anya-e0101n4:120_1": "Iti evaṁ nimittābhimukhaṁ mānasaṁ paṭipādayato panassa idāni appanā ijjhissatīti bhavaṅgaṁ upacchinditvā",
  "anya-e0101n4:120_2": "pathavī pathavīti anuyogavasena upaṭṭhitaṁ tadeva pathavīkasiṇaṁ ārammaṇaṁ katvā manodvārāvajjanamuppajjati.",
  "anya-e0101n4:120_3": "Tato tasmiṁyevārammaṇe cattāri pañca vā javanāni javanti.",
  "anya-e0101n4:120_4": "Tesu avasāne ekaṁ rūpāvacaraṁ,",
  "anya-e0101n4:120_5": "sesāni kāmāvacarāni.",
  "anya-e0101n4:120_6": "Pakaticittehi balavataravitakkavicārapītisukhacittekaggatāni yāni appanāya parikammattā parikammānītipi,",
  "anya-e0101n4:120_7": "yathā gāmādīnaṁ āsannapadeso gāmūpacāro nagarūpacāroti vuccati,",
  "anya-e0101n4:120_8": "evaṁ appanāya āsannattā samīpacārattā vā upacārānītipi,",
  "anya-e0101n4:120_9": "ito pubbe parikammānaṁ,",
  "anya-e0101n4:120_10": "upari appanāya ca anulomato anulomānītipi vuccanti.",
  "anya-e0101n4:120_11": "Yañcettha sabbantimaṁ,",
  "anya-e0101n4:120_12": "taṁ parittagottābhibhavanato,",
  "anya-e0101n4:120_13": "mahaggatagottabhāvanato ca gotrabhūtipi vuccati.",
  "anya-e0101n4:120_14": "Agahitaggahaṇena panettha paṭhamaṁ parikammaṁ,",
  "anya-e0101n4:120_15": "dutiyaṁ upacāraṁ,",
  "anya-e0101n4:120_16": "tatiyaṁ anulomaṁ,",
  "anya-e0101n4:120_17": "catutthaṁ gotrabhu.",
  "anya-e0101n4:120_18": "Paṭhamaṁ vā upacāraṁ,",
  "anya-e0101n4:120_19": "dutiyaṁ anulomaṁ,",
  "anya-e0101n4:120_20": "tatiyaṁ gotrabhu,",
  "anya-e0101n4:120_21": "catutthaṁ pañcamaṁ vā appanācittaṁ.",
  "anya-e0101n4:120_22": "Catutthameva hi pañcamaṁ vā appeti,",
  "anya-e0101n4:120_23": "tañca kho khippābhiññadandhābhiññavasena.",
  "anya-e0101n4:120_24": "Tato paraṁ javanaṁ patati.",
  "anya-e0101n4:120_25": "Bhavaṅgassa vāro hoti.",
  "anya-e0101n4:121_0": "Ābhidhammikagodattatthero pana “purimā purimā kusalā dhammā pacchimānaṁ pacchimānaṁ kusalānaṁ dhammānaṁ",
  "anya-e0101n4:121_1": "āsevanapaccayena paccayo”ti imaṁ suttaṁ vatvā āsevanapaccayena pacchimo pacchimo dhammo balavā hoti,",
  "anya-e0101n4:121_2": "tasmā chaṭṭhepi sattamepi appanā hotīti āha,",
  "anya-e0101n4:121_3": "taṁ aṭṭhakathāsu “attano matimattaṁ therasseta”nti vatvā paṭikkhittaṁ.",
  "anya-e0101n4:121_4": "Catutthapañcamesuyeva pana appanā hoti.",
  "anya-e0101n4:121_5": "Parato javanaṁ patitaṁ nāma hoti,",
  "anya-e0101n4:121_6": "bhavaṅgassa āsannattāti vuttaṁ.",
  "anya-e0101n4:121_7": "Tameva vicāretvā vuttattā na sakkā paṭikkhipituṁ.",
  "anya-e0101n4:121_8": "Yathā hi puriso chinnapapātābhimukho dhāvanto ṭhātukāmopi pariyante pādaṁ katvā ṭhātuṁ na sakkoti papāte eva patati,",
  "anya-e0101n4:121_9": "evaṁ chaṭṭhe vā sattame vā appetuṁ na sakkoti,",
  "anya-e0101n4:121_10": "bhavaṅgassa āsannattā.",
  "anya-e0101n4:121_11": "Tasmā catutthapañcamesuyeva appanā hotīti veditabbā.",
  "anya-e0101n4:122_0": "Sā ca pana ekacittakkhaṇikāyeva.",
  "anya-e0101n4:122_1": "Sattasu hi ṭhānesu addhānaparicchedo nāma natthi paṭhamappanāyaṁ,",
  "anya-e0101n4:122_2": "lokiyābhiññāsu,",
  "anya-e0101n4:122_3": "catūsu maggesu,",
  "anya-e0101n4:122_4": "maggānantaraphale,",
  "anya-e0101n4:122_5": "rūpārūpabhavesu bhavaṅgajjhāne,",
  "anya-e0101n4:122_6": "nirodhassa paccaye nevasaññānāsaññāyatane,",
  "anya-e0101n4:122_7": "nirodhā vuṭṭhahantassa phalasamāpattiyanti.",
  "anya-e0101n4:122_8": "Ettha maggānantaraphalaṁ tiṇṇaṁ upari na hoti.",
  "anya-e0101n4:122_9": "Nirodhassa paccayo nevasaññānāsaññāyatanaṁ dvinnamupari na hoti.",
  "anya-e0101n4:122_10": "Rūpārūpesu bhavaṅgassa parimāṇaṁ natthi,",
  "anya-e0101n4:122_11": "sesaṭṭhānesu ekameva cittanti.",
  "anya-e0101n4:122_12": "Iti ekacittakkhaṇikāyeva appanā.",
  "anya-e0101n4:122_13": "Tato bhavaṅgapāto.",
  "anya-e0101n4:122_14": "Atha bhavaṅgaṁ vocchinditvā jhānapaccavekkhaṇatthāya āvajjanaṁ,",
  "anya-e0101n4:122_15": "tato jhānapaccavekkhaṇanti.",
  "anya-e0101n4:123_0": "Ettāvatā ca panesa vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.",
  "anya-e0101n4:123_1": "Evamanena pañcaṅgavippahīnaṁ pañcaṅgasamannāgataṁ tividhakalyāṇaṁ dasalakkhaṇasampannaṁ paṭhamaṁ jhānaṁ adhigataṁ hoti pathavīkasiṇaṁ.",
  "anya-e0101n4:124_0": "70.",
  "anya-e0101n4:124_1": "Tattha vivicceva kāmehīti kāmehi viviccitvā vinā hutvā apakkamitvā.",
  "anya-e0101n4:124_2": "Yo panāyamettha evakāro,",
  "anya-e0101n4:124_3": "so niyamatthoti veditabbo.",
  "anya-e0101n4:124_4": "Yasmā ca niyamattho,",
  "anya-e0101n4:124_5": "tasmā tasmiṁ paṭhamajjhānaṁ upasampajja viharaṇasamaye avijjamānānampi kāmānaṁ tassa paṭhamajjhānassa",
  "anya-e0101n4:124_6": "paṭipakkhabhāvaṁ kāmapariccāgeneva cassa adhigamaṁ dīpeti.",
  "anya-e0101n4:125_0": "Kathaṁ?",
  "anya-e0101n4:125_1": "“Vivicceva kāmehī”ti evañhi niyame kariyamāne idaṁ paññāyati,",
  "anya-e0101n4:125_2": "nūna jhānassa kāmā paṭipakkhabhūtā yesu sati idaṁ nappavattati,",
  "anya-e0101n4:125_3": "andhakāre sati padīpobhāso viya.",
  "anya-e0101n4:125_4": "Tesaṁ pariccāgeneva cassa adhigamo hoti,",
  "anya-e0101n4:125_5": "orimatīrapariccāgena pārimatīrasseva.",
  "anya-e0101n4:125_6": "Tasmā niyamaṁ karotīti.",
  "anya-e0101n4:126_0": "Tattha siyā,",
  "anya-e0101n4:126_1": "kasmā panesa pubbapadeyeva vutto,",
  "anya-e0101n4:126_2": "na uttarapade,",
  "anya-e0101n4:126_3": "kiṁ akusalehi dhammehi aviviccāpi jhānaṁ upasampajja vihareyyāti?",
  "anya-e0101n4:126_4": "Na kho panetaṁ evaṁ daṭṭhabbaṁ.",
  "anya-e0101n4:126_5": "Taṁnissaraṇato hi pubbapade esa vutto.",
  "anya-e0101n4:126_6": "Kāmadhātusamatikkamanato hi kāmarāgapaṭipakkhato ca idaṁ jhānaṁ kāmānameva nissaraṇaṁ. Yathāha,",
  "anya-e0101n4:126_7": "“kāmānametaṁ nissaraṇaṁ yadidaṁ nekkhamma”nti.",
  "anya-e0101n4:126_8": "Uttarapadepi pana yathā “idheva,",
  "anya-e0101n4:126_9": "bhikkhave, samaṇo,",
  "anya-e0101n4:126_10": "idha dutiyo samaṇo”ti ettha evakāro ānetvā vuccati,",
  "anya-e0101n4:126_11": "evaṁ vattabbo.",
  "anya-e0101n4:126_12": "Na hi sakkā ito aññehipi nīvaraṇasaṅkhātehi akusaladhammehi avivicca jhānaṁ upasampajja viharituṁ.",
  "anya-e0101n4:126_13": "Tasmā “vivicceva kāmehi vivicceva akusalehi dhammehī”ti evaṁ padadvayepi esa daṭṭhabbo.",
  "anya-e0101n4:126_14": "Padadvayepi ca kiñcāpi viviccāti iminā sādhāraṇavacanena tadaṅgavivekādayo,",
  "anya-e0101n4:126_15": "kāyavivekādayo ca sabbepi vivekā saṅgahaṁ gacchanti,",
  "anya-e0101n4:126_16": "tathāpi kāyaviveko cittaviveko vikkhambhanavivekoti tayo eva idha daṭṭhabbā.",
  "anya-e0101n4:127_0": "Kāmehīti iminā pana padena ye ca niddese “katame vatthukāmā,",
  "anya-e0101n4:127_1": "manāpiyā rūpā”tiādinā nayena vatthukāmā vuttā,",
  "anya-e0101n4:127_2": "ye ca tattheva vibhaṅge ca “chando kāmo,",
  "anya-e0101n4:127_3": "rāgo kāmo,",
  "anya-e0101n4:127_4": "chandarāgo kāmo,",
  "anya-e0101n4:127_5": "saṅkappo kāmo,",
  "anya-e0101n4:127_6": "rāgo kāmo,",
  "anya-e0101n4:127_7": "saṅkapparāgo kāmo,",
  "anya-e0101n4:127_8": "ime vuccanti kāmā”ti evaṁ kilesakāmā vuttā,",
  "anya-e0101n4:127_9": "te sabbepi saṅgahitāicceva daṭṭhabbā.",
  "anya-e0101n4:127_10": "Evañhi sati vivicceva kāmehīti vatthukāmehipi viviccevāti attho yujjati,",
  "anya-e0101n4:127_11": "tena kāyaviveko vutto hoti.",
  "anya-e0101n4:127_12": "Vivicca akusalehi dhammehīti kilesakāmehi sabbākusalehi vā viviccāti attho yujjati,",
  "anya-e0101n4:127_13": "tena cittaviveko vutto hoti.",
  "anya-e0101n4:127_14": "Purimena cettha vatthukāmehi vivekavacanato eva kāmasukhapariccāgo,",
  "anya-e0101n4:127_15": "dutiyena kilesakāmehi vivekavacanato nekkhammasukhapariggaho vibhāvito hoti.",
  "anya-e0101n4:127_16": "Evaṁ vatthukāmakilesakāmavivekavacanatoyeva ca etesaṁ paṭhamena saṁkilesavatthuppahānaṁ,",
  "anya-e0101n4:127_17": "dutiyena saṁkilesappahānaṁ.",
  "anya-e0101n4:127_18": "Paṭhamena lolabhāvassa hetupariccāgo,",
  "anya-e0101n4:127_19": "dutiyena bālabhāvassa.",
  "anya-e0101n4:127_20": "Paṭhamena ca payogasuddhi,",
  "anya-e0101n4:127_21": "dutiyena āsayaposanaṁ vibhāvitaṁ hotīti viññātabbaṁ.",
  "anya-e0101n4:127_22": "Esa tāva nayo kāmehīti ettha vuttakāmesu vatthukāmapakkhe.",
  "anya-e0101n4:128_0": "Kilesakāmapakkhe pana chandoti ca rāgoti ca evamādīhi anekabhedo kāmacchandoyeva kāmoti adhippeto.",
  "anya-e0101n4:128_1": "So ca akusalapariyāpannopi samāno “tattha katamo kāmo chando kāmo”tiādinā nayena vibhaṅge jhānapaṭipakkhato visuṁ vutto.",
  "anya-e0101n4:128_2": "Kilesakāmattā vā purimapade vutto,",
  "anya-e0101n4:128_3": "akusalapariyāpannattā dutiyapade.",
  "anya-e0101n4:128_4": "Anekabhedato cassa kāmatoti avatvā kāmehīti vuttaṁ.",
  "anya-e0101n4:129_0": "Aññesampi ca dhammānaṁ akusalabhāve vijjamāne “tattha katame akusalā dhammā,",
  "anya-e0101n4:129_1": "kāmacchando”tiādinā nayena vibhaṅge upari jhānaṅgānaṁ paccanīkapaṭipakkhabhāvadassanato nīvaraṇāneva vuttāni.",
  "anya-e0101n4:129_2": "Nīvaraṇāni hi jhānaṅgapaccanīkāni,",
  "anya-e0101n4:129_3": "tesaṁ jhānaṅgāneva paṭipakkhāni viddhaṁsakāni vighātakānīti vuttaṁ hoti.",
  "anya-e0101n4:129_4": "Tathā hi samādhi kāmacchandassa paṭipakkho,",
  "anya-e0101n4:129_5": "pīti byāpādassa,",
  "anya-e0101n4:129_6": "vitakko thinamiddhassa,",
  "anya-e0101n4:129_7": "sukhaṁ uddhaccakukkuccassa,",
  "anya-e0101n4:129_8": "vicāro vicikicchāyāti peṭake vuttaṁ.",
  "anya-e0101n4:130_0": "Evamettha vivicceva kāmehīti iminā kāmacchandassa vikkhambhanaviveko vutto hoti.",
  "anya-e0101n4:130_1": "Vivicca akusalehi dhammehīti iminā pañcannampi nīvaraṇānaṁ,",
  "anya-e0101n4:130_2": "agahitaggahaṇena pana paṭhamena kāmacchandassa,",
  "anya-e0101n4:130_3": "dutiyena sesanīvaraṇānaṁ.",
  "anya-e0101n4:130_4": "Tathā paṭhamena tīsu akusalamūlesu pañcakāmaguṇabhedavisayassa lobhassa,",
  "anya-e0101n4:130_5": "dutiyena āghātavatthubhedādivisayānaṁ dosamohānaṁ.",
  "anya-e0101n4:130_6": "Oghādīsu vā dhammesu paṭhamena kāmoghakāmayogakāmāsavakāmupādānaabhijjhākāyaganthakāmarāgasaṁyojanānaṁ,",
  "anya-e0101n4:130_7": "dutiyena avasesaoghayogāsavaupādānaganthasaṁyojanānaṁ.",
  "anya-e0101n4:130_8": "Paṭhamena ca taṇhāya taṁsampayuttakānañca,",
  "anya-e0101n4:130_9": "dutiyena avijjāya taṁsampayuttakānañca.",
  "anya-e0101n4:130_10": "Apica paṭhamena lobhasampayuttānaṁ aṭṭhannaṁ cittuppādānaṁ,",
  "anya-e0101n4:130_11": "dutiyena sesānaṁ catunnaṁ akusalacittuppādānaṁ vikkhambhanaviveko vutto hotīti veditabbo.",
  "anya-e0101n4:130_12": "Ayaṁ tāva vivicceva kāmehi vivicca akusalehi dhammehīti ettha atthappakāsanā.",
  "anya-e0101n4:131_0": "71.",
  "anya-e0101n4:131_1": "Ettāvatā ca paṭhamassa jhānassa pahānaṅgaṁ dassetvā idāni sampayogaṅgaṁ dassetuṁ savitakkaṁ savicārantiādi vuttaṁ.",
  "anya-e0101n4:131_2": "Tattha vitakkanaṁ vitakko,",
  "anya-e0101n4:131_3": "ūhananti vuttaṁ hoti.",
  "anya-e0101n4:131_4": "Svāyaṁ ārammaṇe cittassa abhiniropanalakkhaṇo,",
  "anya-e0101n4:131_5": "āhananapariyāhananaraso.",
  "anya-e0101n4:131_6": "Tathā hi tena yogāvacaro ārammaṇaṁ vitakkāhataṁ vitakkapariyāhataṁ karotīti vuccati.",
  "anya-e0101n4:131_7": "Ārammaṇe cittassa ānayanapaccupaṭṭhāno.",
  "anya-e0101n4:132_0": "Vicaraṇaṁ vicāro,",
  "anya-e0101n4:132_1": "anusañcaraṇanti vuttaṁ hoti.",
  "anya-e0101n4:132_2": "Svāyaṁ ārammaṇānumajjanalakkhaṇo,",
  "anya-e0101n4:132_3": "tattha sahajātānuyojanaraso,",
  "anya-e0101n4:132_4": "cittassa anuppabandhanapaccupaṭṭhāno.",
  "anya-e0101n4:133_0": "Santepi ca nesaṁ katthaci avippayoge oḷārikaṭṭhena pubbaṅgamaṭṭhena ca ghaṇḍābhighāto viya cetaso paṭhamābhinipāto vitakko.",
  "anya-e0101n4:133_1": "Sukhumaṭṭhena anumajjanasabhāvena ca ghaṇḍānuravo viya anuppabandho vicāro.",
  "anya-e0101n4:133_2": "Vipphāravā cettha vitakko paṭhamuppattikāle paripphandanabhūto cittassa ākāse uppatitukāmassa pakkhino",
  "anya-e0101n4:133_3": "pakkhavikkhepo viya padumābhimukhapāto viya ca gandhānubandhacetaso bhamarassa.",
  "anya-e0101n4:133_4": "Santavutti vicāro nātiparipphandanabhāvo cittassa ākāse uppatitassa pakkhino pakkhappasāraṇaṁ viya,",
  "anya-e0101n4:133_5": "paribbhamanaṁ viya ca padumābhimukhapatitassa bhamarassa padumassa uparibhāge.",
  "anya-e0101n4:133_6": "Dukanipātaṭṭhakathāyaṁ pana “ākāse gacchato mahāsakuṇassa ubhohi pakkhehi vātaṁ gahetvā pakkhe sannisīdāpetvā",
  "anya-e0101n4:133_7": "gamanaṁ viya ārammaṇe cetaso abhiniropanabhāvena pavatto vitakko.",
  "anya-e0101n4:133_8": "Vātaggahaṇatthaṁ pakkhe phandāpayamānassa gamanaṁ viya anumajjanabhāvena pavatto vicāro”ti vuttaṁ,",
  "anya-e0101n4:133_9": "taṁ anuppabandhena pavattiyaṁ yujjati.",
  "anya-e0101n4:133_10": "So pana nesaṁ viseso paṭhamadutiyajjhānesu pākaṭo hoti.",
  "anya-e0101n4:134_0": "Apica malaggahitaṁ kaṁsabhājanaṁ ekena hatthena daḷhaṁ gahetvā itarena hatthena cuṇṇatelavālaṇḍupakena",
  "anya-e0101n4:134_1": "parimajjantassa daḷhagahaṇahattho viya vitakko,",
  "anya-e0101n4:134_2": "parimajjanahattho viya vicāro.",
  "anya-e0101n4:134_3": "Tathā kumbhakārassa daṇḍappahārena cakkaṁ bhamayitvā bhājanaṁ karontassa uppīḷanahattho viya vitakko,",
  "anya-e0101n4:134_4": "ito cito ca sañcaraṇahattho viya vicāro.",
  "anya-e0101n4:134_5": "Tathā maṇḍalaṁ karontassa majjhe sannirumbhitvā ṭhitakaṇṭako viya abhiniropano vitakko,",
  "anya-e0101n4:134_6": "bahi paribbhamanakaṇṭako viya anumajjano vicāro.",
  "anya-e0101n4:134_7": "Iti iminā ca vitakkena iminā ca vicārena saha vattati rukkho viya pupphena phalena cāti idaṁ jhānaṁ “savitakkaṁ savicāra”nti vuccati.",
  "anya-e0101n4:134_8": "Vibhaṅge pana “iminā ca vitakkena iminā ca vicārena upeto hoti samupeto”tiādinā nayena puggalādhiṭṭhānā desanā katā.",
  "anya-e0101n4:134_9": "Attho pana tatrāpi evameva daṭṭhabbo.",
  "anya-e0101n4:135_0": "Vivekajanti ettha vivitti viveko,",
  "anya-e0101n4:135_1": "nīvaraṇavigamoti attho.",
  "anya-e0101n4:135_2": "Vivittoti vā viveko,",
  "anya-e0101n4:135_3": "nīvaraṇavivitto jhānasampayuttadhammarāsīti attho.",
  "anya-e0101n4:135_4": "Tasmā vivekā,",
  "anya-e0101n4:135_5": "tasmiṁ vā viveke jātanti vivekajaṁ.",
  "anya-e0101n4:136_0": "72.Pītisukhanti ettha pīṇayatīti pīti.",
  "anya-e0101n4:136_1": "Sā sampiyāyanalakkhaṇā,",
  "anya-e0101n4:136_2": "kāyacittapīnanarasā,",
  "anya-e0101n4:136_3": "pharaṇarasā vā,",
  "anya-e0101n4:136_4": "odagyapaccupaṭṭhānā.",
  "anya-e0101n4:136_5": "Sā panesā khuddikā pīti,",
  "anya-e0101n4:136_6": "khaṇikāpīti,",
  "anya-e0101n4:136_7": "okkantikāpīti,",
  "anya-e0101n4:136_8": "ubbegāpīti,",
  "anya-e0101n4:136_9": "pharaṇāpītīti pañcavidhā hoti.",
  "anya-e0101n4:136_10": "Tattha khuddikāpīti sarīre lomahaṁsamattameva kātuṁ sakkoti.",
  "anya-e0101n4:136_11": "Khaṇikāpīti khaṇe khaṇe vijjuppādasadisā hoti.",
  "anya-e0101n4:136_12": "Okkantikāpīti samuddatīraṁ vīci viya kāyaṁ okkamitvā okkamitvā bhijjati.",
  "anya-e0101n4:136_13": "Ubbegāpīti balavatī hoti kāyaṁ uddhaggaṁ katvā ākāse laṅghāpanappamāṇappattā.",
  "anya-e0101n4:136_14": "Tathā hi puṇṇavallikavāsī mahātissatthero puṇṇamadivase sāyaṁ cetiyaṅgaṇaṁ gantvā candālokaṁ disvā mahācetiyābhimukho",
  "anya-e0101n4:136_15": "hutvā “imāya vata velāya catasso parisā mahācetiyaṁ vandantī”ti pakatiyā diṭṭhārammaṇavasena buddhārammaṇaṁ",
  "anya-e0101n4:136_16": "ubbegāpītiṁ uppādetvā sudhātale pahaṭacitrageṇḍuko viya ākāse uppatitvā mahācetiyaṅgaṇeyeva patiṭṭhāsi.",
  "anya-e0101n4:136_17": "Tathā girikaṇḍakavihārassa upanissaye vattakālakagāme ekā kuladhītāpi balavabuddhārammaṇāya ubbegāpītiyā ākāse laṅghesi.",
  "anya-e0101n4:137_0": "Tassā kira mātāpitaro sāyaṁ dhammassavanatthāya vihāraṁ gacchantā “amma tvaṁ garubhārā akāle vicarituṁ na sakkosi,",
  "anya-e0101n4:137_1": "mayaṁ tuyhaṁ pattiṁ katvā dhammaṁ sossāmā”ti agamaṁsu.",
  "anya-e0101n4:137_2": "Sā gantukāmāpi tesaṁ vacanaṁ paṭibāhituṁ asakkontī ghare ohīyitvā gharājire ṭhatvā candālokena girikaṇḍake",
  "anya-e0101n4:137_3": "ākāsacetiyaṅgaṇaṁ olokentī cetiyassa dīpapūjaṁ addasa,",
  "anya-e0101n4:137_4": "catasso ca parisā mālāgandhādīhi cetiyapūjaṁ katvā padakkhiṇaṁ karontiyo bhikkhusaṅghassa ca gaṇasajjhāyasaddaṁ assosi.",
  "anya-e0101n4:137_5": "Athassā “dhaññāvatime,",
  "anya-e0101n4:137_6": "ye vihāraṁ gantvā evarūpe cetiyaṅgaṇe anusañcarituṁ,",
  "anya-e0101n4:137_7": "evarūpañca madhuradhammakathaṁ sotuṁ labhantī”ti muttarāsisadisaṁ cetiyaṁ passantiyā eva ubbegāpīti udapādi.",
  "anya-e0101n4:137_8": "Sā ākāse laṅghitvā mātāpitūnaṁ purimataraṁyeva ākāsato cetiyaṅgaṇe oruyha cetiyaṁ vanditvā dhammaṁ suṇamānā aṭṭhāsi.",
  "anya-e0101n4:137_9": "Atha naṁ mātāpitaro āgantvā “amma tvaṁ katarena maggena āgatāsī”ti pucchiṁsu.",
  "anya-e0101n4:137_10": "Sā “ākāsena āgatāmhi,",
  "anya-e0101n4:137_11": "na maggenā”ti vatvā “amma ākāsena nāma khīṇāsavā sañcaranti,",
  "anya-e0101n4:137_12": "tvaṁ kathaṁ āgatā”ti vuttā āha –",
  "anya-e0101n4:137_13": "“mayhaṁ candālokena cetiyaṁ ālokentiyā ṭhitāya buddhārammaṇā balavapīti uppajji.",
  "anya-e0101n4:137_14": "Athāhaṁ neva attano ṭhitabhāvaṁ,",
  "anya-e0101n4:137_15": "na nisinnabhāvaṁ aññāsiṁ,",
  "anya-e0101n4:137_16": "gahitanimitteneva pana ākāse laṅghitvā cetiyaṅgaṇe patiṭṭhitāmhī”ti.",
  "anya-e0101n4:138_0": "Evaṁ ubbegāpīti ākāse laṅghāpanappamāṇā hoti.",
  "anya-e0101n4:138_1": "Pharaṇāpītiyā pana uppannāya sakalasarīraṁ dhamitvā pūritavatthi viya mahatā udakoghena pakkhandapabbatakucchi viya ca anuparipphuṭaṁ hoti.",
  "anya-e0101n4:139_0": "Sā panesā pañcavidhā pīti gabbhaṁ gaṇhantī paripākaṁ gacchantī duvidhaṁ passaddhiṁ paripūreti kāyapassaddhiñca cittapassaddhiñca.",
  "anya-e0101n4:139_1": "Passaddhi gabbhaṁ gaṇhantī paripākaṁ gacchantī duvidhampi sukhaṁ paripūreti kāyikañca cetasikañca.",
  "anya-e0101n4:139_2": "Sukhaṁ gabbhaṁ gaṇhantaṁ paripākaṁ gacchantaṁ tividhaṁ samādhiṁ paripūreti khaṇikasamādhiṁ upacārasamādhiṁ appanā samādhinti.",
  "anya-e0101n4:139_3": "Tāsu yā appanāsamādhissa mūlaṁ hutvā vaḍḍhamānā samādhisampayogaṁ gatā pharaṇāpīti,",
  "anya-e0101n4:139_4": "ayaṁ imasmiṁ atthe adhippetā pītīti.",
  "anya-e0101n4:140_0": "73.",
  "anya-e0101n4:140_1": "Itaraṁ pana sukhanaṁ sukhaṁ,",
  "anya-e0101n4:140_2": "suṭṭhu vā khādati,",
  "anya-e0101n4:140_3": "khanati ca kāyacittābādhanti sukhaṁ,",
  "anya-e0101n4:140_4": "taṁ sātalakkhaṇaṁ,",
  "anya-e0101n4:140_5": "sampayuttānaṁ upabrūhanarasaṁ,",
  "anya-e0101n4:140_6": "anuggahapaccupaṭṭhānaṁ.",
  "anya-e0101n4:140_7": "Satipi ca nesaṁ katthaci avippayoge iṭṭhārammaṇapaṭilābhatuṭṭhi pīti.",
  "anya-e0101n4:140_8": "Paṭiladdharasānubhavanaṁ sukhaṁ.",
  "anya-e0101n4:140_9": "Yattha pīti,",
  "anya-e0101n4:140_10": "tattha sukhaṁ.",
  "anya-e0101n4:140_11": "Yattha sukhaṁ,",
  "anya-e0101n4:140_12": "tattha na niyamato pīti.",
  "anya-e0101n4:140_13": "Saṅkhārakkhandhasaṅgahitā pīti.",
  "anya-e0101n4:140_14": "Vedanākkhandhasaṅgahitaṁ sukhaṁ.",
  "anya-e0101n4:140_15": "Kantārakhinnassa vanantudakadassanasavanesu viya pīti.",
  "anya-e0101n4:140_16": "Vanacchāyāpavesanaudakaparibhogesu viya sukhaṁ.",
  "anya-e0101n4:140_17": "Tasmiṁ tasmiṁ samaye pākaṭabhāvato cetaṁ vuttanti veditabbaṁ.",
  "anya-e0101n4:140_18": "Iti ayañca pīti idañca sukhaṁ assa jhānassa,",
  "anya-e0101n4:140_19": "asmiṁ vā jhāne atthīti idaṁ jhānaṁ pītisukhanti vuccati.",
  "anya-e0101n4:141_0": "Atha vā pīti ca sukhañca pītisukhaṁ,",
  "anya-e0101n4:141_1": "dhammavinayādayo viya.",
  "anya-e0101n4:141_2": "Vivekajaṁ pītisukhamassa jhānassa,",
  "anya-e0101n4:141_3": "asmiṁ vā jhāne atthīti evampi vivekajaṁpītisukhaṁ.",
  "anya-e0101n4:141_4": "Yatheva hi jhānaṁ,",
  "anya-e0101n4:141_5": "evaṁ pītisukhampettha vivekajameva hoti,",
  "anya-e0101n4:141_6": "tañcassa atthi,",
  "anya-e0101n4:141_7": "tasmā ekapadeneva “vivekajaṁpītisukha”ntipi vattuṁ yujjati.",
  "anya-e0101n4:141_8": "Vibhaṅge pana “idaṁ sukhaṁ imāya pītiyā sahagata”ntiādinā nayena vuttaṁ.",
  "anya-e0101n4:141_9": "Attho pana tatthāpi evameva daṭṭhabbo.",
  "anya-e0101n4:142_0": "Paṭhamaṁ jhānanti idaṁ parato āvibhavissati.",
  "anya-e0101n4:142_1": "Upasampajjāti upagantvā,",
  "anya-e0101n4:142_2": "pāpuṇitvāti vuttaṁ hoti.",
  "anya-e0101n4:142_3": "Upasampādayitvā vā,",
  "anya-e0101n4:142_4": "nipphādetvāti vuttaṁ hoti.",
  "anya-e0101n4:142_5": "Vibhaṅge pana “upasampajjāti paṭhamassa jhānassa lābho paṭilābho patti sampatti phusanā sacchikiriyā upasampadā”ti vuttaṁ.",
  "anya-e0101n4:142_6": "Tassāpi evamevattho daṭṭhabbo.",
  "anya-e0101n4:142_7": "Viharatīti tadanurūpena iriyāpathavihārena itivuttappakārajhānasamaṅgī hutvā attabhāvassa iriyaṁ vuttiṁ",
  "anya-e0101n4:142_8": "pālanaṁ yapanaṁ yāpanaṁ cāraṁ vihāraṁ abhinipphādeti.",
  "anya-e0101n4:142_9": "Vuttañhetaṁ vibhaṅge “viharatīti iriyati vattati pāleti yapeti yāpeti carati viharati,",
  "anya-e0101n4:142_10": "tena vuccati viharatī”ti.",
  "anya-e0101n4:143_0": "Pañcaṅgavippahīnādi",
  "anya-e0101n4:144_0": "74.",
  "anya-e0101n4:144_1": "Yaṁ pana vuttaṁ “pañcaṅgavippahīnaṁ pañcaṅgasamannāgata”nti,",
  "anya-e0101n4:144_2": "tattha kāmacchando, byāpādo,",
  "anya-e0101n4:144_3": "thinamiddhaṁ,",
  "anya-e0101n4:144_4": "uddhaccakukkuccaṁ,",
  "anya-e0101n4:144_5": "vicikicchāti imesaṁ pañcannaṁ nīvaraṇānaṁ pahānavasena pañcaṅgavippahīnatā veditabbā.",
  "anya-e0101n4:144_6": "Na hi etesu appahīnesu jhānaṁ uppajjati.",
  "anya-e0101n4:144_7": "Tenassetāni pahānaṅgānīti vuccanti.",
  "anya-e0101n4:144_8": "Kiñcāpi hi jhānakkhaṇe aññepi akusalā dhammā pahīyanti,",
  "anya-e0101n4:144_9": "tathāpi etāneva visesena jhānantarāyakarāni.",
  "anya-e0101n4:144_10": "Kāmacchandena hi nānāvisayappalobhitaṁ cittaṁ na ekattārammaṇe samādhiyati.",
  "anya-e0101n4:144_11": "Kāmacchandābhibhūtaṁ vā taṁ na kāmadhātuppahānāya paṭipadaṁ paṭipajjati.",
  "anya-e0101n4:144_12": "Byāpādena cārammaṇe paṭihaññamānaṁ na nirantaraṁ pavattati.",
  "anya-e0101n4:144_13": "Thinamiddhābhibhūtaṁ akammaññaṁ hoti.",
  "anya-e0101n4:144_14": "Uddhaccakukkuccaparetaṁ avūpasantameva hutvā paribbhamati.",
  "anya-e0101n4:144_15": "Vicikicchāya upahataṁ jhānādhigamasādhikaṁ paṭipadaṁ nārohati.",
  "anya-e0101n4:144_16": "Iti visesena jhānantarāyakarattā etāneva pahānaṅgānīti vuttānīti.",
  "anya-e0101n4:145_0": "Yasmā pana vitakko ārammaṇe cittaṁ abhiniropeti,",
  "anya-e0101n4:145_1": "vicāro anuppabandhati,",
  "anya-e0101n4:145_2": "tehi avikkhepāya sampāditappayogassa cetaso payogasampattisambhavā pīti pīṇanaṁ,",
  "anya-e0101n4:145_3": "sukhañca upabrūhanaṁ karoti.",
  "anya-e0101n4:145_4": "Atha naṁ sasesasampayuttadhammaṁ etehi abhiniropanānuppabandhanapīṇanaupabrūhanehi anuggahitā ekaggatā ekattārammaṇe samaṁ sammā ca ādhiyati,",
  "anya-e0101n4:145_5": "tasmā vitakko vicāro pīti sukhaṁ cittekaggatāti imesaṁ pañcannaṁ uppattivasena pañcaṅgasamannāgatatā veditabbā.",
  "anya-e0101n4:145_6": "Uppannesu hi etesu pañcasu jhānaṁ uppannaṁ nāma hoti.",
  "anya-e0101n4:145_7": "Tenassa etāni pañca samannāgataṅgānīti vuccanti.",
  "anya-e0101n4:145_8": "Tasmā na etehi samannāgataṁ aññadeva jhānaṁ nāma atthīti gahetabbaṁ.",
  "anya-e0101n4:145_9": "Yathā pana aṅgamattavaseneva caturaṅginī senā,",
  "anya-e0101n4:145_10": "pañcaṅgikaṁ tūriyaṁ,",
  "anya-e0101n4:145_11": "aṭṭhaṅgiko ca maggoti vuccati,",
  "anya-e0101n4:145_12": "evamidampi aṅgamattavaseneva pañcaṅgikanti vā pañcaṅgasamannāgatanti vā vuccatīti veditabbaṁ.",
  "anya-e0101n4:146_0": "Etāni ca pañcaṅgāni kiñcāpi upacārakkhaṇepi atthi,",
  "anya-e0101n4:146_1": "atha kho upacāre pakaticittato balavatarāni.",
  "anya-e0101n4:146_2": "Idha pana upacāratopi balavatarāni rūpāvacaralakkhaṇappattāni.",
  "anya-e0101n4:146_3": "Ettha hi vitakko suvisadena ākārena ārammaṇe cittaṁ abhiniropayamāno uppajjati.",
  "anya-e0101n4:146_4": "Vicāro ativiya ārammaṇaṁ anumajjamāno.",
  "anya-e0101n4:146_5": "Pītisukhaṁ sabbāvantampi kāyaṁ pharamānaṁ.",
  "anya-e0101n4:146_6": "Tenevāha –",
  "anya-e0101n4:146_7": "“nāssa kiñci sabbāvato kāyassa vivekajena pītisukhena apphuṭaṁ hotī”ti.",
  "anya-e0101n4:146_8": "Cittekaggatāpi heṭṭhimamhi samuggapaṭale uparimaṁ samuggapaṭalaṁ viya ārammaṇesu phusitā hutvā uppajjati,",
  "anya-e0101n4:146_9": "ayametesaṁ itarehi viseso.",
  "anya-e0101n4:146_10": "Tattha cittekaggatā kiñcāpi savitakkaṁ savicāranti imasmiṁ pāṭhe na niddiṭṭhā,",
  "anya-e0101n4:146_11": "tathāpi vibhaṅge “jhānanti vitakko vicāro pīti sukhaṁ cittassekaggatā”ti evaṁ vuttattā aṅgameva.",
  "anya-e0101n4:146_12": "Yena hi adhippāyena bhagavatā uddeso kato,",
  "anya-e0101n4:146_13": "soyeva tena vibhaṅge pakāsitoti.",
  "anya-e0101n4:147_0": "Tividhakalyāṇaṁ",
  "anya-e0101n4:148_0": "75.Tividhakalyāṇaṁdasalakkhaṇasampannanti ettha pana ādimajjhapariyosānavasena tividhakalyāṇatā.",
  "anya-e0101n4:148_1": "Tesaṁyeva ca ādimajjhapariyosānānaṁ lakkhaṇavasena dasalakkhaṇasampannatā veditabbā.",
  "anya-e0101n4:149_0": "Tatrāyaṁ pāḷi –",
  "anya-e0101n4:150_0": "“Paṭhamassa jhānassa paṭipadāvisuddhi ādi,",
  "anya-e0101n4:150_1": "upekkhānubrūhanā majjhe,",
  "anya-e0101n4:150_2": "sampahaṁsanā pariyosānaṁ,",
  "anya-e0101n4:150_3": "paṭhamassa jhānassa paṭipadāvisuddhi ādi,",
  "anya-e0101n4:150_4": "ādissa kati lakkhaṇāni?",
  "anya-e0101n4:150_5": "Ādissa tīṇi lakkhaṇāni,",
  "anya-e0101n4:150_6": "yo tassa paribandho,",
  "anya-e0101n4:150_7": "tato cittaṁ visujjhati,",
  "anya-e0101n4:150_8": "visuddhattā cittaṁ majjhimaṁ samathanimittaṁ paṭipajjati,",
  "anya-e0101n4:150_9": "paṭipannattā tattha cittaṁ pakkhandati.",
  "anya-e0101n4:150_10": "Yañca paribandhato cittaṁ visujjhati,",
  "anya-e0101n4:150_11": "yañca visuddhattā cittaṁ majjhimaṁ samathanimittaṁ paṭipajjati,",
  "anya-e0101n4:150_12": "yañca paṭipannattā tattha cittaṁ pakkhandati.",
  "anya-e0101n4:150_13": "Paṭhamassa jhānassa paṭipadāvisuddhi ādi,",
  "anya-e0101n4:150_14": "ādissa imāni tīṇi lakkhaṇāni.",
  "anya-e0101n4:150_15": "Tena vuccati paṭhamaṁ jhānaṁ ādikalyāṇañceva hoti tilakkhaṇasampannañca.",
  "anya-e0101n4:151_0": "“Paṭhamassa jhānassa upekkhānubrūhanā majjhe,",
  "anya-e0101n4:151_1": "majjhassa kati lakkhaṇāni?",
  "anya-e0101n4:151_2": "Majjhassa tīṇi lakkhaṇāni,",
  "anya-e0101n4:151_3": "visuddhaṁ cittaṁ ajjhupekkhati,",
  "anya-e0101n4:151_4": "samathapaṭipannaṁ ajjhupekkhati,",
  "anya-e0101n4:151_5": "ekattupaṭṭhānaṁ ajjhupekkhati.",
  "anya-e0101n4:151_6": "Yañca visuddhaṁ cittaṁ ajjhupekkhati,",
  "anya-e0101n4:151_7": "yañca samathapaṭipannaṁ ajjhupekkhati,",
  "anya-e0101n4:151_8": "yañca ekattupaṭṭhānaṁ ajjhupekkhati.",
  "anya-e0101n4:151_9": "Paṭhamassa jhānassa upekkhānubrūhanā majjhe,",
  "anya-e0101n4:151_10": "majjhassa imāni tīṇi lakkhaṇāni.",
  "anya-e0101n4:151_11": "Tena vuccati paṭhamaṁ jhānaṁ majjhekalyāṇañceva hoti tilakkhaṇasampannañca.",
  "anya-e0101n4:152_0": "“Paṭhamassa jhānassa sampahaṁsanā pariyosānaṁ,",
  "anya-e0101n4:152_1": "pariyosānassa kati lakkhaṇāni?",
  "anya-e0101n4:152_2": "Pariyosānassa cattāri lakkhaṇāni,",
  "anya-e0101n4:152_3": "tattha jātānaṁ dhammānaṁ anativattanaṭṭhena sampahaṁsanā,",
  "anya-e0101n4:152_4": "indriyānaṁ ekarasaṭṭhena sampahaṁsanā,",
  "anya-e0101n4:152_5": "tadupagavīriyavāhanaṭṭhena sampahaṁsanā,",
  "anya-e0101n4:152_6": "āsevanaṭṭhena sampahaṁsanā.",
  "anya-e0101n4:152_7": "Paṭhamassa jhānassa sampahaṁsanā pariyosānaṁ,",
  "anya-e0101n4:152_8": "pariyosānassa imāni cattāri lakkhaṇāni.",
  "anya-e0101n4:152_9": "Tena vuccati paṭhamaṁ jhānaṁ pariyosānakalyāṇañceva hoti catulakkhaṇasampannañcā”ti.",
  "anya-e0101n4:153_0": "Tatra paṭipadāvisuddhi nāma sasambhāriko upacāro.",
  "anya-e0101n4:153_1": "Upekkhānubrūhanā nāma appanā.",
  "anya-e0101n4:153_2": "Sampahaṁsanā nāma paccavekkhaṇāti evameke vaṇṇayanti.",
  "anya-e0101n4:153_3": "Yasmā pana “ekattagataṁ cittaṁ paṭipadāvisuddhipakkhandañceva hoti upekkhānubrūhitañca ñāṇena ca sampahaṁsita”nti pāḷiyaṁ vuttaṁ,",
  "anya-e0101n4:153_4": "tasmā antoappanāyameva āgamanavasena paṭipadāvisuddhi,",
  "anya-e0101n4:153_5": "tatramajjhattupekkhāya kiccavasena upekkhānubrūhanā,",
  "anya-e0101n4:153_6": "dhammānaṁ anativattanādibhāvasādhanena pariyodāpakassa ñāṇassa kiccanipphattivasena sampahaṁsanā ca veditabbā.",
  "anya-e0101n4:154_0": "Kathaṁ?",
  "anya-e0101n4:154_1": "Yasmiñhi vāre appanā uppajjati,",
  "anya-e0101n4:154_2": "tasmiṁ yo nīvaraṇasaṅkhāto kilesagaṇo tassa jhānassa paribandho,",
  "anya-e0101n4:154_3": "tato cittaṁ visujjhati.",
  "anya-e0101n4:154_4": "Visuddhattā āvaraṇavirahitaṁ hutvā majjhimaṁ samathanimittaṁ paṭipajjati.",
  "anya-e0101n4:154_5": "Majjhimaṁ samathanimittaṁ nāma samappavatto appanāsamādhiyeva.",
  "anya-e0101n4:154_6": "Tadanantaraṁ pana purimacittaṁ ekasantatipariṇāmanayena tathattamupagacchamānaṁ majjhimaṁ samathanimittaṁ paṭipajjati nāma,",
  "anya-e0101n4:154_7": "evaṁ paṭipannattā tathattupagamanena tattha pakkhandati nāma.",
  "anya-e0101n4:154_8": "Evaṁ tāva purimacitte vijjamānākāranipphādikā paṭhamassa jhānassa uppādakkhaṇeyeva āgamanavasena paṭipadāvisuddhi veditabbā.",
  "anya-e0101n4:155_0": "Evaṁ visuddhassa pana tassa puna visodhetabbābhāvato visodhane byāpāraṁ akaronto visuddhaṁ cittaṁ ajjhupekkhati nāma.",
  "anya-e0101n4:155_1": "Samathabhāvupagamanena samathapaṭipannassa puna samādhāne byāpāraṁ akaronto samathapaṭipannaṁ ajjhupekkhati nāma.",
  "anya-e0101n4:155_2": "Samathapaṭipannabhāvato eva cassa kilesasaṁsaggaṁ pahāya ekattena upaṭṭhitassa puna ekattupaṭṭhāne byāpāraṁ",
  "anya-e0101n4:155_3": "akaronto ekattupaṭṭhānaṁ ajjhupekkhati nāma.",
  "anya-e0101n4:155_4": "Evaṁ tatramajjhattupekkhāya kiccavasena upekkhānubrūhanā veditabbā.",
  "anya-e0101n4:156_0": "Ye panete evaṁ upekkhānubrūhite tattha jātā samādhipaññāsaṅkhātā yuganaddhadhammā aññamaññaṁ anativattamānā hutvā pavattā,",
  "anya-e0101n4:156_1": "yāni ca saddhādīni indriyāni nānākilesehi vimuttattā vimuttirasena ekarasāni hutvā pavattāni,",
  "anya-e0101n4:156_2": "yañcesa tadupagaṁ tesaṁ anativattanaekarasabhāvānaṁ anucchavikaṁ vīriyaṁ vāhayati,",
  "anya-e0101n4:156_3": "yā cassa tasmiṁ khaṇe pavattā āsevanā,",
  "anya-e0101n4:156_4": "sabbepi te ākārā yasmā ñāṇena saṁkilesavodānesu taṁ taṁ ādīnavañca ānisaṁsañca disvā tathā tathā sampahaṁsitattā",
  "anya-e0101n4:156_5": "visodhitattā pariyodāpitattā nipphannāva,",
  "anya-e0101n4:156_6": "tasmā “dhammānaṁ anativattanādibhāvasādhanena pariyodāpakassa ñāṇassa kiccanipphattivasena sampahaṁsanā veditabbā”ti vuttaṁ.",
  "anya-e0101n4:157_0": "Tattha yasmā upekkhāvasena ñāṇaṁ pākaṭaṁ hoti. Yathāha –",
  "anya-e0101n4:157_1": "“tathāpaggahitaṁ cittaṁ sādhukaṁ ajjhupekkhati,",
  "anya-e0101n4:157_2": "upekkhāvasena paññāvasena paññindriyaṁ adhimattaṁ hoti,",
  "anya-e0101n4:157_3": "upekkhāvasena nānattakilesehi cittaṁ vimuccati,",
  "anya-e0101n4:157_4": "vimokkhavasena paññāvasena paññindriyaṁ adhimattaṁ hoti.",
  "anya-e0101n4:157_5": "Vimuttattā te dhammā ekarasā honti.",
  "anya-e0101n4:157_6": "Ekarasaṭṭhena bhāvanā”ti.",
  "anya-e0101n4:157_7": "Tasmā ñāṇakiccabhūtā sampahaṁsanā pariyosānanti vuttā.",
  "anya-e0101n4:158_0": "Idāni paṭhamaṁ jhānaṁ adhigataṁ hoti pathavīkasiṇanti ettha gaṇanānupubbatā paṭhamaṁ,",
  "anya-e0101n4:158_1": "paṭhamaṁ uppannantipi paṭhamaṁ.",
  "anya-e0101n4:158_2": "Ārammaṇūpanijjhānato paccanīkajhāpanato vā jhānaṁ.",
  "anya-e0101n4:158_3": "Pathavīmaṇḍalaṁ pana sakalaṭṭhena pathavīkasiṇanti vuccati,",
  "anya-e0101n4:158_4": "taṁ nissāya paṭiladdhanimittampi,",
  "anya-e0101n4:158_5": "pathavīkasiṇanimitte paṭiladdhajhānampi.",
  "anya-e0101n4:158_6": "Tatra imasmiṁ atthe jhānaṁ pathavīkasiṇanti veditabbaṁ.",
  "anya-e0101n4:158_7": "Taṁ sandhāya vuttaṁ “paṭhamaṁ jhānaṁ adhigataṁ hoti pathavīkasiṇa”nti.",
  "anya-e0101n4:159_0": "Ciraṭṭhitisampādanaṁ",
  "anya-e0101n4:160_0": "76.",
  "anya-e0101n4:160_1": "Evamadhigate pana etasmiṁ tena yoginā vālavedhinā viya,",
  "anya-e0101n4:160_2": "sūdena viya ca ākārā pariggahetabbā.",
  "anya-e0101n4:160_3": "Yathā hi sukusalo dhanuggaho vālavedhāya kammaṁ kurumāno yasmiṁ vāre vālaṁ vijjhati,",
  "anya-e0101n4:160_4": "tasmiṁ vāre akkantapadānañca dhanudaṇḍassa ca jiyāya ca sarassa ca ākāraṁ pariggaṇheyya.",
  "anya-e0101n4:160_5": "“Evaṁ me ṭhitena evaṁ dhanudaṇḍaṁ evaṁ jiyaṁ evaṁ saraṁ gahetvā vālo viddho”ti.",
  "anya-e0101n4:160_6": "So tato paṭṭhāya tatheva te ākāre sampādento avirādhetvā vālaṁ vijjheyya.",
  "anya-e0101n4:160_7": "Evameva yogināpi “imaṁ nāma me bhojanaṁ bhuñjitvā evarūpaṁ puggalaṁ sevamānena evarūpe senāsane iminā",
  "anya-e0101n4:160_8": "nāma iriyāpathena imasmiṁ kāle idaṁ adhigata”nti ete bhojanasappāyādayo ākārā pariggahetabbā.",
  "anya-e0101n4:160_9": "Evañhi so naṭṭhe vā tasmiṁ te ākāre sampādetvā puna uppādetuṁ,",
  "anya-e0101n4:160_10": "appaguṇaṁ vā paguṇaṁ karonto punappunaṁ appetuṁ sakkhissati.",
  "anya-e0101n4:161_0": "Yathā ca kusalo sūdo bhattāraṁ parivisanto tassa yaṁ yaṁ ruciyā bhuñjati,",
  "anya-e0101n4:161_1": "taṁ taṁ sallakkhetvā tato paṭṭhāya tādisameva upanāmento lābhassa bhāgī hoti,",
  "anya-e0101n4:161_2": "evamayampi adhigatakkhaṇe bhojanādayo ākāre gahetvā te sampādento naṭṭhe naṭṭhe punappunaṁ appanāya lābhī hoti.",
  "anya-e0101n4:161_3": "Tasmā tena vālavedhinā viya sūdena viya ca ākārā pariggahetabbā.",
  "anya-e0101n4:161_4": "Vuttampi cetaṁ bhagavatā –",
  "anya-e0101n4:162_0": "“Seyyathāpi,",
  "anya-e0101n4:162_1": "bhikkhave,",
  "anya-e0101n4:162_2": "paṇḍito byatto kusalo sūdo rājānaṁ vā rājamahāmattaṁ vā nānaccayehi sūpehi paccupaṭṭhito assa ambilaggehipi",
  "anya-e0101n4:162_3": "tittakaggehipi kaṭukaggehipi madhuraggehipi khārikehipi akhārikehipi loṇikehipi aloṇikehipi.",
  "anya-e0101n4:162_4": "Sa kho so,",
  "anya-e0101n4:162_5": "bhikkhave,",
  "anya-e0101n4:162_6": "paṇḍito byatto kusalo sūdo sakassa bhattu nimittaṁ uggaṇhāti ‘idaṁ vā me ajja bhattu sūpeyyaṁ ruccati,",
  "anya-e0101n4:162_7": "imassa vā abhiharati,",
  "anya-e0101n4:162_8": "imassa vā bahuṁ gaṇhāti,",
  "anya-e0101n4:162_9": "imassa vā vaṇṇaṁ bhāsati,",
  "anya-e0101n4:162_10": "ambilaggaṁ vā me ajja bhattu sūpeyyaṁ ruccati,",
  "anya-e0101n4:162_11": "ambilaggassa vā abhiharati,",
  "anya-e0101n4:162_12": "ambilaggassa vā bahuṁ gaṇhāti,",
  "anya-e0101n4:162_13": "ambilaggassa vā vaṇṇaṁ bhāsati…pe…",
  "anya-e0101n4:162_14": "aloṇikassa vā vaṇṇaṁ bhāsatī’ti.",
  "anya-e0101n4:162_15": "Sa kho so,",
  "anya-e0101n4:162_16": "bhikkhave,",
  "anya-e0101n4:162_17": "paṇḍito byatto kusalo sūdo lābhī ceva hoti acchādanassa,",
  "anya-e0101n4:162_18": "lābhī vetanassa,",
  "anya-e0101n4:162_19": "lābhī abhihārānaṁ.",
  "anya-e0101n4:162_20": "Taṁ kissa hetu?",
  "anya-e0101n4:162_21": "Tathā hi so,",
  "anya-e0101n4:162_22": "bhikkhave,",
  "anya-e0101n4:162_23": "paṇḍito byatto kusalo sūdo sakassa bhattu nimittaṁ uggaṇhāti.",
  "anya-e0101n4:162_24": "Evameva kho,",
  "anya-e0101n4:162_25": "bhikkhave,",
  "anya-e0101n4:162_26": "idhekacco paṇḍito byatto kusalo bhikkhu kāye kāyānupassī viharati…pe…",
  "anya-e0101n4:162_27": "vedanāsu vedanā…",
  "anya-e0101n4:162_28": "citte cittā…",
  "anya-e0101n4:162_29": "dhammesu dhammānupassī viharati ātāpī sampajāno satimā vineyya loke abhijjhādomanassaṁ.",
  "anya-e0101n4:162_30": "Tassa dhammesu dhammānupassino viharato cittaṁ samādhiyati,",
  "anya-e0101n4:162_31": "upakkilesā pahīyanti,",
  "anya-e0101n4:162_32": "so taṁ nimittaṁ uggaṇhāti.",
  "anya-e0101n4:162_33": "Sa kho so,",
  "anya-e0101n4:162_34": "bhikkhave,",
  "anya-e0101n4:162_35": "paṇḍito byatto kusalo bhikkhu lābhī ceva hoti diṭṭhadhammasukhavihārānaṁ,",
  "anya-e0101n4:162_36": "lābhī satisampajaññassa.",
  "anya-e0101n4:162_37": "Taṁ kissa hetu?",
  "anya-e0101n4:162_38": "Tathā hi so,",
  "anya-e0101n4:162_39": "bhikkhave,",
  "anya-e0101n4:162_40": "paṇḍito byatto kusalo bhikkhu sakassa cittassa nimittaṁ uggaṇhātī”ti.",
  "anya-e0101n4:163_0": "Nimittaggahaṇena cassa puna te ākāre sampādayato appanāmattameva ijjhati,",
  "anya-e0101n4:163_1": "na ciraṭṭhānaṁ.",
  "anya-e0101n4:163_2": "Ciraṭṭhānaṁ pana samādhiparibandhānaṁ dhammānaṁ suvisodhitattā hoti.",
  "anya-e0101n4:163_3": "Yo hi bhikkhu kāmādīnavapaccavekkhaṇādīhi kāmacchandaṁ na suṭṭhu vikkhambhetvā,",
  "anya-e0101n4:163_4": "kāyapassaddhivasena kāyaduṭṭhullaṁ na suppaṭipassaddhaṁ katvā,",
  "anya-e0101n4:163_5": "ārambhadhātumanasikārādivasena thinamiddhaṁ na suṭṭhu paṭivinodetvā,",
  "anya-e0101n4:163_6": "samathanimittamanasikārādivasena uddhaccakukkuccaṁ na susamūhataṁ katvā,",
  "anya-e0101n4:163_7": "aññepi samādhiparibandhe dhamme na suṭṭhu visodhetvā jhānaṁ samāpajjati,",
  "anya-e0101n4:163_8": "so avisodhitaṁ āsayaṁ paviṭṭhabhamaro viya avisuddhaṁ uyyānaṁ paviṭṭharājā viya ca khippameva nikkhamati.",
  "anya-e0101n4:163_9": "Yo pana samādhiparibandhe dhamme suṭṭhu visodhetvā jhānaṁ samāpajjati,",
  "anya-e0101n4:163_10": "so suvisodhitaṁ āsayaṁ paviṭṭhabhamaro viya suparisuddhaṁ uyyānaṁ paviṭṭharājā viya ca sakalampi divasabhāgaṁ antosamāpattiyaṁyeva hoti.",
  "anya-e0101n4:163_11": "Tenāhu porāṇā –",
  "anya-e0101n4:164_0": "“Kāmesu chandaṁ paṭighaṁ vinodaye,",
  "anya-e0101n4:165_0": "Uddhaccamiddhaṁ vicikicchapañcamaṁ;",
  "anya-e0101n4:166_0": "Vivekapāmojjakarena cetasā,",
  "anya-e0101n4:167_0": "Rājāva suddhantagato tahiṁ rame”ti.",
  "anya-e0101n4:168_0": "Tasmā ciraṭṭhitikāmena paribandhakadhamme visodhetvā jhānaṁ samāpajjitabbaṁ.",
  "anya-e0101n4:168_1": "Cittabhāvanāvepullatthañca yathāladdhaṁ paṭibhāganimittaṁ vaḍḍhetabbaṁ.",
  "anya-e0101n4:168_2": "Tassa dve vaḍḍhanābhūmiyo upacāraṁ vā appanaṁ vā.",
  "anya-e0101n4:168_3": "Upacāraṁ patvāpi hi taṁ vaḍḍhetuṁ vaṭṭati appanaṁ patvāpi.",
  "anya-e0101n4:168_4": "Ekasmiṁ pana ṭhāne avassaṁ vaḍḍhetabbaṁ.",
  "anya-e0101n4:168_5": "Tena vuttaṁ “yathāladdhaṁ paṭibhāganimittaṁ vaḍḍhetabba”nti.",
  "anya-e0101n4:169_0": "Nimittavaḍḍhananayo",
  "anya-e0101n4:170_0": "77.",
  "anya-e0101n4:170_1": "Tatrāyaṁ vaḍḍhananayo,",
  "anya-e0101n4:170_2": "tena yoginā taṁ nimittaṁ pattavaḍḍhanapūvavaḍḍhanabhattavaḍḍhanalatāvaḍḍhanadussavaḍḍhanayogena avaḍḍhetvā",
  "anya-e0101n4:170_3": "yathā nāma kassako kasitabbaṭṭhānaṁ naṅgalena paricchinditvā paricchedabbhantare kasati,",
  "anya-e0101n4:170_4": "yathā vā pana bhikkhū sīmaṁ bandhantā paṭhamaṁ nimittāni sallakkhetvā pacchā bandhanti,",
  "anya-e0101n4:170_5": "evameva tassa yathāladdhassa nimittassa anukkamena ekaṅguladvaṅgulativaṅgulacaturaṅgulamattaṁ manasā paricchinditvā yathāparicchedaṁ vaḍḍhetabbaṁ.",
  "anya-e0101n4:170_6": "Aparicchinditvā pana na vaḍḍhetabbaṁ.",
  "anya-e0101n4:170_7": "Tato vidatthiratanapamukhapariveṇavihārasīmānaṁ gāmanigamajanapadarajjasamuddasīmānañca paricchedavasena",
  "anya-e0101n4:170_8": "vaḍḍhayantena cakkavāḷaparicchedena vā tato vāpi uttari paricchinditvā vaḍḍhetabbaṁ.",
  "anya-e0101n4:171_0": "Yathā hi haṁsapotakā pakkhānaṁ uṭṭhitakālato paṭṭhāya parittaṁ parittaṁ padesaṁ uppatantā paricayaṁ katvā anukkamena candimasūriyasantikaṁ gacchanti,",
  "anya-e0101n4:171_1": "evameva bhikkhu vuttanayena nimittaṁ paricchinditvā vaḍḍhento yāva cakkavāḷaparicchedā tato vā uttari vaḍḍheti.",
  "anya-e0101n4:171_2": "Athassa taṁ nimittaṁ vaḍḍhitavaḍḍhitaṭṭhāne pathaviyā ukkūlavikūlanadīviduggapabbatavisamesu saṅkusatasamabbhāhataṁ usabhacammaṁ viya hoti.",
  "anya-e0101n4:172_0": "Tasmiṁ pana nimitte pattapaṭhamajjhānena ādikammikena samāpajjanabahulena bhavitabbaṁ,",
  "anya-e0101n4:172_1": "na paccavekkhaṇabahulena.",
  "anya-e0101n4:172_2": "Paccavekkhaṇabahulassa hi jhānaṅgāni thūlāni dubbalāni hutvā upaṭṭhahanti.",
  "anya-e0101n4:172_3": "Athassa tāni evaṁ upaṭṭhitattā upari ussukkanāya paccayataṁ āpajjanti.",
  "anya-e0101n4:172_4": "So appaguṇe jhāne ussukkamāno pattapaṭhamajjhānā ca parihāyati,",
  "anya-e0101n4:172_5": "na ca sakkoti dutiyaṁ pāpuṇituṁ.",
  "anya-e0101n4:172_6": "Tenāha bhagavā –",
  "anya-e0101n4:173_0": "“Seyyathāpi,",
  "anya-e0101n4:173_1": "bhikkhave,",
  "anya-e0101n4:173_2": "gāvī pabbateyyā bālā abyattā akhettaññū akusalā visame pabbate carituṁ.",
  "anya-e0101n4:173_3": "Tassā evamassa ‘yaṁnūnāhaṁ agatapubbañceva disaṁ gaccheyyaṁ,",
  "anya-e0101n4:173_4": "akhāditapubbāni ca tiṇāni khādeyyaṁ,",
  "anya-e0101n4:173_5": "apītapubbāni ca pānīyāni piveyya’nti.",
  "anya-e0101n4:173_6": "Sā purimaṁ pādaṁ na supatiṭṭhitaṁ patiṭṭhāpetvā pacchimaṁ pādaṁ uddhareyya,",
  "anya-e0101n4:173_7": "sā na ceva agatapubbaṁ disaṁ gaccheyya,",
  "anya-e0101n4:173_8": "na ca akhāditapubbāni tiṇāni khādeyya,",
  "anya-e0101n4:173_9": "na ca apītapubbāni pānīyāni piveyya.",
  "anya-e0101n4:173_10": "Yasmiñcassā padese ṭhitāya evamassa ‘yaṁnūnāhaṁ agatapubbañceva…pe…",
  "anya-e0101n4:173_11": "piveyya’nti.",
  "anya-e0101n4:173_12": "Tañca padesaṁ na sotthinā paccāgaccheyya.",
  "anya-e0101n4:173_13": "Taṁ kissa hetu ?",
  "anya-e0101n4:173_14": "Tathā hi sā,",
  "anya-e0101n4:173_15": "bhikkhave,",
  "anya-e0101n4:173_16": "gāvī pabbateyyā bālā abyattā akhettaññū akusalā visame pabbate carituṁ,",
  "anya-e0101n4:173_17": "evameva kho,",
  "anya-e0101n4:173_18": "bhikkhave,",
  "anya-e0101n4:173_19": "idhekacco bhikkhu bālo abyatto akhettaññū akusalo vivicceva kāmehi…pe…",
  "anya-e0101n4:173_20": "paṭhamaṁ jhānaṁ upasampajja viharituṁ.",
  "anya-e0101n4:173_21": "So taṁ nimittaṁ nāsevati,",
  "anya-e0101n4:173_22": "na bhāveti,",
  "anya-e0101n4:173_23": "na bahulīkaroti,",
  "anya-e0101n4:173_24": "na svādhiṭṭhitaṁ adhiṭṭhāti,",
  "anya-e0101n4:173_25": "tassa evaṁ hoti ‘yaṁnūnāhaṁ vitakkavicārānaṁ vūpasamā…pe…",
  "anya-e0101n4:173_26": "dutiyaṁ jhānaṁ upasampajja vihareyya’nti.",
  "anya-e0101n4:173_27": "So na sakkoti vitakkavicārānaṁ vūpasamā…pe…",
  "anya-e0101n4:173_28": "dutiyaṁ jhānaṁ upasampajja viharituṁ.",
  "anya-e0101n4:173_29": "Tassevaṁ hoti ‘yaṁnūnāhaṁ vivicceva kāmehi…pe…",
  "anya-e0101n4:173_30": "paṭhamaṁ jhānaṁ upasampajja vihareyya’nti.",
  "anya-e0101n4:173_31": "So na sakkoti vivicceva kāmehi…pe…",
  "anya-e0101n4:173_32": "paṭhamaṁ jhānaṁ upasampajja viharituṁ.",
  "anya-e0101n4:173_33": "Ayaṁ vuccati,",
  "anya-e0101n4:173_34": "bhikkhave,",
  "anya-e0101n4:173_35": "bhikkhu ubhato bhaṭṭho ubhato parihīno,",
  "anya-e0101n4:173_36": "seyyathāpi sā gāvī pabbateyyā bālā abyattā akhettaññū akusalā visame pabbate caritu”nti.",
  "anya-e0101n4:174_0": "Tasmānena tasmiṁyeva tāva paṭhamajjhāne pañcahākārehi ciṇṇavasinā bhavitabbaṁ.",
  "anya-e0101n4:175_0": "Pañcavasīkathā",
  "anya-e0101n4:176_0": "78.",
  "anya-e0101n4:176_1": "Tatrimā pañca vasiyo āvajjanavasī,",
  "anya-e0101n4:176_2": "samāpajjanavasī,",
  "anya-e0101n4:176_3": "adhiṭṭhānavasī,",
  "anya-e0101n4:176_4": "vuṭṭhānavasī,",
  "anya-e0101n4:176_5": "paccavekkhaṇavasīti.",
  "anya-e0101n4:176_6": "Paṭhamaṁ jhānaṁ yatthicchakaṁ yadicchakaṁ yāvadicchakaṁ āvajjeti,",
  "anya-e0101n4:176_7": "āvajjanāya dandhāyitattaṁ natthīti āvajjanavasī.",
  "anya-e0101n4:176_8": "Paṭhamaṁ jhānaṁ yatthicchakaṁ…pe…",
  "anya-e0101n4:176_9": "samāpajjati,",
  "anya-e0101n4:176_10": "samāpajjanāya dandhāyitattaṁ natthīti samāpajjanavasī.",
  "anya-e0101n4:176_11": "Evaṁ sesāpi vitthāretabbā.",
  "anya-e0101n4:177_0": "Ayaṁ panettha atthappakāsanā,",
  "anya-e0101n4:177_1": "paṭhamajjhānato vuṭṭhāya paṭhamaṁ vitakkaṁ āvajjayato bhavaṅgaṁ upacchinditvā uppannāvajjanānantaraṁ",
  "anya-e0101n4:177_2": "vitakkārammaṇāneva cattāri pañca vā javanāni javanti.",
  "anya-e0101n4:177_3": "Tato dve bhavaṅgāni,",
  "anya-e0101n4:177_4": "tato puna vicārārammaṇaṁ āvajjanaṁ,",
  "anya-e0101n4:177_5": "vuttanayāneva javanānīti evaṁ pañcasu jhānaṅgesu yadā nirantaraṁ cittaṁ pesetuṁ sakkoti,",
  "anya-e0101n4:177_6": "athassa āvajjanavasī siddhā hoti.",
  "anya-e0101n4:177_7": "Ayaṁ pana matthakappattā vasī bhagavato yamakapāṭihāriye labbhati,",
  "anya-e0101n4:177_8": "aññesaṁ vā evarūpe kāle.",
  "anya-e0101n4:177_9": "Ito paraṁ sīghatarā āvajjanavasī nāma natthi.",
  "anya-e0101n4:178_0": "Āyasmato pana mahāmoggallānassa nandopanandanāgarājadamane viya sīghaṁ samāpajjanasamatthatā samāpajjanavasī nāma.",
  "anya-e0101n4:179_0": "Accharāmattaṁ vā dasaccharāmattaṁ vā khaṇaṁ ṭhapetuṁ samatthatā adhiṭṭhānavasī nāma.",
  "anya-e0101n4:179_1": "Tatheva lahuṁ vuṭṭhātuṁ samatthatā vuṭṭhānavasī nāma.",
  "anya-e0101n4:179_2": "Tadubhayadassanatthaṁ buddharakkhitattherassa vatthuṁ kathetuṁ vaṭṭati.",
  "anya-e0101n4:180_0": "So hāyasmā upasampadāya aṭṭhavassiko hutvā therambatthale mahārohaṇaguttattherassa gilānupaṭṭhānaṁ āgatānaṁ",
  "anya-e0101n4:180_1": "tiṁsamattānaṁ iddhimantasahassānaṁ majjhe nisinno therassa yāguṁ paṭiggāhayamānaṁ upaṭṭhākanāgarājānaṁ",
  "anya-e0101n4:180_2": "gahessāmīti ākāsato pakkhandantaṁ supaṇṇarājānaṁ disvā tāvadeva pabbataṁ nimminitvā nāgarājānaṁ bāhāyaṁ",
  "anya-e0101n4:180_3": "gahetvā tattha pāvisi.",
  "anya-e0101n4:180_4": "Supaṇṇarājā pabbate pahāraṁ datvā palāyi.",
  "anya-e0101n4:180_5": "Mahāthero āha – “sace, āvuso,",
  "anya-e0101n4:180_6": "buddharakkhito nābhavissa,",
  "anya-e0101n4:180_7": "sabbeva gārayhā assāmā”ti.",
  "anya-e0101n4:181_0": "Paccavekkhaṇavasī pana āvajjanavasiyā eva vuttā.",
  "anya-e0101n4:181_1": "Paccavekkhaṇajavanāneva hi tattha āvajjanānantarānīti.",
  "anya-e0101n4:182_0": "Dutiyajjhānakathā",
  "anya-e0101n4:183_0": "79.",
  "anya-e0101n4:183_1": "Imāsu pana pañcasu vasīsu ciṇṇavasinā paguṇapaṭhamajjhānato vuṭṭhāya “ayaṁ samāpatti āsannanīvaraṇapaccatthikā,",
  "anya-e0101n4:183_2": "vitakkavicārānaṁ oḷārikattā aṅgadubbalā”ti ca tattha dosaṁ disvā dutiyajjhānaṁ santato manasikatvā paṭhamajjhāne",
  "anya-e0101n4:183_3": "nikantiṁ pariyādāya dutiyādhigamāya yogo kātabbo.",
  "anya-e0101n4:183_4": "Athassa yadā paṭhamajjhānā vuṭṭhāya satassa sampajānassa jhānaṅgāni paccavekkhato vitakkavicārā oḷārikato upaṭṭhahanti,",
  "anya-e0101n4:183_5": "pītisukhañceva cittekaggatā ca santato upaṭṭhāti,",
  "anya-e0101n4:183_6": "tadāssa oḷārikaṅgaṁ pahānāya santaaṅgapaṭilābhāya ca tadeva nimittaṁ “pathavī pathavī”ti punappunaṁ manasikaroto",
  "anya-e0101n4:183_7": "“idāni dutiyajjhānaṁ uppajjissatī”ti bhavaṅgaṁ upacchinditvā tadeva pathavīkasiṇaṁ ārammaṇaṁ katvā manodvārāvajjanaṁ",
  "anya-e0101n4:183_8": "uppajjati.",
  "anya-e0101n4:183_9": "Tato tasmiṁyevārammaṇe cattāri pañca vā javanāni javanti,",
  "anya-e0101n4:183_10": "yesamavasāne ekaṁ rūpāvacaraṁ dutiyajjhānikaṁ.",
  "anya-e0101n4:183_11": "Sesāni vuttappakārāneva kāmāvacarānīti.",
  "anya-e0101n4:184_0": "Ettāvatā cesa vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ",
  "anya-e0101n4:184_1": "samādhijaṁ pītisukhaṁ dutiyaṁ jhānaṁ upasampajja viharati.",
  "anya-e0101n4:184_2": "Evamanena dvaṅgavippahīnaṁ tivaṅgasamannāgataṁ tividhakalyāṇaṁ dasalakkhaṇasampannaṁ dutiyaṁ jhānaṁ adhigataṁ hoti pathavīkasiṇaṁ.",
  "anya-e0101n4:185_0": "80.",
  "anya-e0101n4:185_1": "Tattha vitakkavicārānaṁ vūpasamāti vitakkassa ca vicārassa cāti imesaṁ dvinnaṁ vūpasamā samatikkamā,",
  "anya-e0101n4:185_2": "dutiyajjhānakkhaṇe apātubhāvāti vuttaṁ hoti.",
  "anya-e0101n4:185_3": "Tattha kiñcāpi dutiyajjhāne sabbepi paṭhamajjhānadhammā na santi.",
  "anya-e0101n4:185_4": "Aññeyeva hi paṭhamajjhāne phassādayo,",
  "anya-e0101n4:185_5": "aññe idha.",
  "anya-e0101n4:185_6": "Oḷārikassa pana oḷārikassa aṅgassa samatikkamā paṭhamajjhānato paresaṁ dutiyajjhānādīnaṁ adhigamo hotīti",
  "anya-e0101n4:185_7": "dīpanatthaṁ “vitakkavicārānaṁ vūpasamā”ti evaṁ vuttanti veditabbaṁ.",
  "anya-e0101n4:186_0": "Ajjhattanti idha niyakajjhattamadhippetaṁ.",
  "anya-e0101n4:186_1": "Vibhaṅge pana “ajjhattaṁ paccatta”nti ettakameva vuttaṁ.",
  "anya-e0101n4:186_2": "Yasmā ca niyakajjhattamadhippetaṁ,",
  "anya-e0101n4:186_3": "tasmā attani jātaṁ attano santāne nibbattanti ayamettha attho.",
  "anya-e0101n4:186_4": "Sampasādananti sampasādanaṁ vuccati saddhā.",
  "anya-e0101n4:186_5": "Sampasādanayogato jhānampi sampasādanaṁ.",
  "anya-e0101n4:186_6": "Nīlavaṇṇayogato nīlavatthaṁ viya.",
  "anya-e0101n4:186_7": "Yasmā vā taṁ jhānaṁ sampasādanasamannāgatattā vitakkavicārakkhobhavūpasamanena ca cetaso sampasādayati,",
  "anya-e0101n4:186_8": "tasmāpi sampasādananti vuttaṁ.",
  "anya-e0101n4:186_9": "Imasmiñca atthavikappe sampasādanaṁ cetasoti evaṁ padasambandho veditabbo.",
  "anya-e0101n4:186_10": "Purimasmiṁ pana atthavikappe cetasoti etaṁ ekodibhāvena saddhiṁ yojetabbaṁ.",
  "anya-e0101n4:187_0": "Tatrāyamatthayojanā,",
  "anya-e0101n4:187_1": "eko udetīti ekodi,",
  "anya-e0101n4:187_2": "vitakkavicārehi anajjhārūḷhattā aggo seṭṭho hutvā udetīti attho.",
  "anya-e0101n4:187_3": "Seṭṭhopi hi loke ekoti vuccati.",
  "anya-e0101n4:187_4": "Vitakkavicāravirahato vā eko asahāyo hutvā itipi vattuṁ vaṭṭati.",
  "anya-e0101n4:187_5": "Atha vā sampayuttadhamme udāyatīti udi,",
  "anya-e0101n4:187_6": "uṭṭhāpetīti attho.",
  "anya-e0101n4:187_7": "Seṭṭhaṭṭhena eko ca so udi cāti ekodi,",
  "anya-e0101n4:187_8": "samādhissetaṁ adhivacanaṁ.",
  "anya-e0101n4:187_9": "Iti imaṁ ekodiṁ bhāveti vaḍḍhetīti idaṁ dutiyajjhānaṁ ekodibhāvaṁ.",
  "anya-e0101n4:187_10": "So panāyaṁ ekodi yasmā cetaso,",
  "anya-e0101n4:187_11": "na sattassa,",
  "anya-e0101n4:187_12": "na jīvassa,",
  "anya-e0101n4:187_13": "tasmā etaṁ cetaso ekodibhāvanti vuttaṁ.",
  "anya-e0101n4:188_0": "Nanu cāyaṁ saddhā paṭhamajjhānepi atthi,",
  "anya-e0101n4:188_1": "ayañca ekodināmako samādhi,",
  "anya-e0101n4:188_2": "atha kasmā idameva “sampasādanaṁ cetaso ekodibhāvañcā”ti vuttanti. Vuccate,",
  "anya-e0101n4:188_3": "aduñhi paṭhamajjhānaṁ vitakkavicārakkhobhena vīcitaraṅgasamākulamiva jalaṁ na suppasannaṁ hoti,",
  "anya-e0101n4:188_4": "tasmā satiyāpi saddhāya “sampasādana”nti na vuttaṁ.",
  "anya-e0101n4:188_5": "Na suppasannattāyeva cettha samādhipi na suṭṭhu pākaṭo,",
  "anya-e0101n4:188_6": "tasmā “ekodibhāva”ntipi na vuttaṁ.",
  "anya-e0101n4:188_7": "Imasmiṁ pana jhāne vitakkavicārapalibodhābhāvena laddhokāsā balavatī saddhā,",
  "anya-e0101n4:188_8": "balavasaddhāsahāyapaṭilābheneva ca samādhipi pākaṭo,",
  "anya-e0101n4:188_9": "tasmā idameva evaṁ vuttanti veditabbaṁ.",
  "anya-e0101n4:188_10": "Vibhaṅge pana “sampasādananti yā saddhā saddahanā okappanā abhippasādo.",
  "anya-e0101n4:188_11": "Cetaso ekodibhāvanti yā cittassa ṭhiti…pe…",
  "anya-e0101n4:188_12": "sammāsamādhī”ti ettakameva vuttaṁ.",
  "anya-e0101n4:188_13": "Evaṁ vuttena pana tena saddhiṁ ayamatthavaṇṇanā yathā na virujjhati,",
  "anya-e0101n4:188_14": "aññadatthu saṁsandati ceva sameti ca,",
  "anya-e0101n4:188_15": "evaṁ veditabbā.",
  "anya-e0101n4:189_0": "81.Avitakkaṁ avicāranti bhāvanāya pahīnattā etasmiṁ,",
  "anya-e0101n4:189_1": "etassa vā vitakko natthīti avitakkaṁ.",
  "anya-e0101n4:189_2": "Imināva nayena avicāraṁ.",
  "anya-e0101n4:189_3": "Vibhaṅgepi vuttaṁ “iti ayañca vitakko ayañca vicāro santā honti samitā vūpasantā atthaṅgatā abbhatthaṅgatā",
  "anya-e0101n4:189_4": "appitā byappitā sositā visositā byantikatā,",
  "anya-e0101n4:189_5": "tena vuccati avitakkaṁ avicāra”nti.",
  "anya-e0101n4:190_0": "Etthāha “nanu ca ‘vitakkavicārānaṁ vūpasamā’ti imināpi ayamattho siddho,",
  "anya-e0101n4:190_1": "atha kasmā puna vuttaṁ ‘avitakkaṁ avicāra’nti”. Vuccate,",
  "anya-e0101n4:190_2": "evametaṁ siddhovāyamattho,",
  "anya-e0101n4:190_3": "na panetaṁ tadatthadīpakaṁ.",
  "anya-e0101n4:190_4": "Nanu avocumha “oḷārikassa pana oḷārikassa aṅgassa samatikkamā paṭhamajjhānato paresaṁ dutiyajjhānādīnaṁ",
  "anya-e0101n4:190_5": "samadhigamo hotīti dassanatthaṁ vitakkavicārānaṁ vūpasamāti evaṁ vutta”nti.",
  "anya-e0101n4:191_0": "Apica vitakkavicārānaṁ vūpasamā idaṁ sampasādanaṁ,",
  "anya-e0101n4:191_1": "na kilesakālussiyassa.",
  "anya-e0101n4:191_2": "Vitakkavicārānañca vūpasamā ekodibhāvaṁ,",
  "anya-e0101n4:191_3": "na upacārajjhānamiva nīvaraṇappahānā,",
  "anya-e0101n4:191_4": "paṭhamajjhānamiva ca na aṅgapātubhāvāti evaṁ sampasādanaekodibhāvānaṁ hetuparidīpakamidaṁ vacanaṁ.",
  "anya-e0101n4:191_5": "Tathā vitakkavicārānaṁ vūpasamā idaṁ avitakkaṁ avicāraṁ,",
  "anya-e0101n4:191_6": "na tatiyacatutthajjhānāni viya cakkhuviññāṇādīni viya ca abhāvāti evaṁ avitakkaavicārabhāvassa hetuparidīpakañca,",
  "anya-e0101n4:191_7": "na vitakkavicārābhāvamattaparidīpakaṁ.",
  "anya-e0101n4:191_8": "Vitakkavicārābhāvamattaparidīpakameva pana “avitakkaṁ avicāra”nti idaṁ vacanaṁ.",
  "anya-e0101n4:191_9": "Tasmā purimaṁ vatvāpi vattabbamevāti.",
  "anya-e0101n4:192_0": "Samādhijanti paṭhamajjhānasamādhito sampayuttasamādhito vā jātanti attho.",
  "anya-e0101n4:192_1": "Tattha kiñcāpi paṭhamampi sampayuttasamādhito jātaṁ,",
  "anya-e0101n4:192_2": "atha kho ayameva samādhi “samādhī”ti vattabbataṁ arahati vitakkavicārakkhobhavirahena ativiya acalattā,",
  "anya-e0101n4:192_3": "suppasannattā ca,",
  "anya-e0101n4:192_4": "tasmā imassa vaṇṇabhaṇanatthaṁ idameva “samādhija”nti vuttaṁ.",
  "anya-e0101n4:192_5": "Pītisukhanti idaṁ vuttanayameva.",
  "anya-e0101n4:193_0": "Dutiyanti gaṇanānupubbatā dutiyaṁ.",
  "anya-e0101n4:193_1": "Idaṁ dutiyaṁ samāpajjatītipi dutiyaṁ.",
  "anya-e0101n4:193_2": "Yaṁ pana vuttaṁ “dvaṅgavippahīnaṁ tivaṅgasamannāgata”nti,",
  "anya-e0101n4:193_3": "tattha vitakkavicārānaṁ pahānavasena dvaṅgavippahīnatā veditabbā.",
  "anya-e0101n4:193_4": "Yathā ca paṭhamajjhānassa upacārakkhaṇe nīvaraṇāni pahīyanti,",
  "anya-e0101n4:193_5": "na tathā imassa vitakkavicārā.",
  "anya-e0101n4:193_6": "Appanākkhaṇeyeva ca panetaṁ vinā tehi uppajjati.",
  "anya-e0101n4:193_7": "Tenassa te “pahānaṅga”nti vuccanti.",
  "anya-e0101n4:193_8": "Pīti sukhaṁ cittekaggatāti imesaṁ pana tiṇṇaṁ uppattivasena tivaṅgasamannāgatatā veditabbā.",
  "anya-e0101n4:193_9": "Tasmā yaṁ vibhaṅge “jhānanti sampasādo pīti sukhaṁ cittassa ekaggatā”ti vuttaṁ,",
  "anya-e0101n4:193_10": "taṁ saparikkhāraṁ jhānaṁ dassetuṁ pariyāyena vuttaṁ.",
  "anya-e0101n4:193_11": "Ṭhapetvā pana sampasādanaṁ nippariyāyena upanijjhānalakkhaṇappattānaṁ aṅgānaṁ vasena tivaṅgikameva etaṁ hoti. Yathāha –",
  "anya-e0101n4:193_12": "“katamaṁ tasmiṁ samaye tivaṅgikaṁ jhānaṁ hoti,",
  "anya-e0101n4:193_13": "pīti sukhaṁ cittassa ekaggatā”ti.",
  "anya-e0101n4:193_14": "Sesaṁ paṭhamajjhāne vuttanayameva.",
  "anya-e0101n4:194_0": "Tatiyajjhānakathā",
  "anya-e0101n4:195_0": "82.",
  "anya-e0101n4:195_1": "Evamadhigate pana tasmimpi vuttanayeneva pañcahākārehi ciṇṇavasinā hutvā paguṇadutiyajjhānato vuṭṭhāya",
  "anya-e0101n4:195_2": "“ayaṁ samāpatti āsannavitakkavicārapaccatthikā,",
  "anya-e0101n4:195_3": "‘yadeva tattha pītigataṁ cetaso uppilāvitaṁ,",
  "anya-e0101n4:195_4": "etenetaṁ oḷārikaṁ akkhāyatī’ti vuttāya pītiyā oḷārikattā aṅgadubbalā”ti ca tattha dosaṁ disvā tatiyajjhānaṁ",
  "anya-e0101n4:195_5": "santato manasikaritvā dutiyajjhāne nikantiṁ pariyādāya tatiyādhigamāya yogo kātabbo.",
  "anya-e0101n4:195_6": "Athassa yadā dutiyajjhānato vuṭṭhāya satassa sampajānassa jhānaṅgāni paccavekkhato pīti oḷārikato upaṭṭhāti,",
  "anya-e0101n4:195_7": "sukhañceva ekaggatā ca santato upaṭṭhāti.",
  "anya-e0101n4:195_8": "Tadāssa oḷārikaṅgappahānāya santaaṅgapaṭilābhāya ca tadeva nimittaṁ “pathavī pathavī”ti punappunaṁ manasikaroto",
  "anya-e0101n4:195_9": "“idāni tatiyajjhānaṁ uppajjissatī”ti bhavaṅgaṁ upacchinditvā tadeva pathavīkasiṇaṁ ārammaṇaṁ katvā manodvārāvajjanaṁ",
  "anya-e0101n4:195_10": "uppajjati.",
  "anya-e0101n4:195_11": "Tato tasmiṁyevārammaṇe cattāri pañca vā javanāni javanti,",
  "anya-e0101n4:195_12": "yesaṁ avasāne ekaṁ rūpāvacaraṁ tatiyajjhānikaṁ,",
  "anya-e0101n4:195_13": "sesāni vuttanayeneva kāmāvacarānīti.",
  "anya-e0101n4:195_14": "Ettāvatā ca panesa pītiyā ca virāgā upekkhako ca viharati sato ca sampajāno,",
  "anya-e0101n4:195_15": "sukhañca kāyena paṭisaṁvedeti,",
  "anya-e0101n4:195_16": "yaṁ taṁ ariyā ācikkhanti upekkhako satimā sukhavihārīti,",
  "anya-e0101n4:195_17": "tatiyaṁ jhānaṁ upasampajja viharatīti.",
  "anya-e0101n4:195_18": "Evamanena ekaṅgavippahīnaṁ duvaṅgasamannāgataṁ tividhakalyāṇaṁ dasalakkhaṇasampannaṁ tatiyaṁ jhānaṁ adhigataṁ hoti pathavīkasiṇaṁ.",
  "anya-e0101n4:196_0": "83.",
  "anya-e0101n4:196_1": "Tattha pītiyā ca virāgāti virāgo nāma vuttappakārāya pītiyā jigucchanaṁ vā samatikkamo vā.",
  "anya-e0101n4:196_2": "Ubhinnaṁ pana antarā casaddo sampiṇḍanattho,",
  "anya-e0101n4:196_3": "so vūpasamaṁ vā sampiṇḍeti vitakkavicārānaṁ vūpasamaṁ vā.",
  "anya-e0101n4:196_4": "Tattha yadā vūpasamameva sampiṇḍeti,",
  "anya-e0101n4:196_5": "tadā “pītiyā ca virāgā kiñca bhiyyo vūpasamā cā”ti evaṁ yojanā veditabbā.",
  "anya-e0101n4:196_6": "Imissā ca yojanāya virāgo jigucchanattho hoti,",
  "anya-e0101n4:196_7": "tasmā “pītiyā jigucchanā ca vūpasamā cā”ti ayamattho daṭṭhabbo.",
  "anya-e0101n4:196_8": "Yadā pana vitakkavicāravūpasamaṁ sampiṇḍeti,",
  "anya-e0101n4:196_9": "tadā “pītiyā ca virāgā,",
  "anya-e0101n4:196_10": "kiñca bhiyyo vitakkavicārānañca vūpasamā”ti evaṁ yojanā veditabbā.",
  "anya-e0101n4:196_11": "Imissā ca yojanāya virāgo samatikkamanattho hoti,",
  "anya-e0101n4:196_12": "tasmā “pītiyā ca samatikkamā vitakkavicārānañca vūpasamā”ti ayamattho daṭṭhabbo.",
  "anya-e0101n4:197_0": "Kāmañcete vitakkavicārā dutiyajjhāneyeva vūpasantā,",
  "anya-e0101n4:197_1": "imassa pana jhānassa maggaparidīpanatthaṁ vaṇṇabhaṇanatthañcetaṁ vuttaṁ.",
  "anya-e0101n4:197_2": "Vitakkavicārānañca vūpasamāti hi vutte idaṁ paññāyati,",
  "anya-e0101n4:197_3": "nūna vitakkavicāravūpasamo maggo imassa jhānassāti.",
  "anya-e0101n4:197_4": "Yathā ca tatiye ariyamagge appahīnānampi sakkāyadiṭṭhādīnaṁ “pañcannaṁ orambhāgiyānaṁ saṁyojanānaṁ pahānā”ti",
  "anya-e0101n4:197_5": "evaṁ pahānaṁ vuccamānaṁ vaṇṇabhaṇanaṁ hoti,",
  "anya-e0101n4:197_6": "tadadhigamāya ussukkānaṁ ussāhajanakaṁ,",
  "anya-e0101n4:197_7": "evameva idha avūpasantānampi vitakkavicārānaṁ vūpasamo vuccamāno vaṇṇabhaṇanaṁ hoti.",
  "anya-e0101n4:197_8": "Tenāyamattho vutto “pītiyā ca samatikkamā vitakkavicārānañca vūpasamā”ti.",
  "anya-e0101n4:198_0": "84.Upekkhako ca viharatīti ettha upapattito ikkhatīti upekkhā.",
  "anya-e0101n4:198_1": "Samaṁ passati,",
  "anya-e0101n4:198_2": "apakkhapatitā hutvā passatīti attho.",
  "anya-e0101n4:198_3": "Tāya visadāya vipulāya thāmagatāya samannāgatattā tatiyajjhānasamaṅgī upekkhakoti vuccati.",
  "anya-e0101n4:199_0": "Upekkhā pana dasavidhā hoti chaḷaṅgupekkhā,",
  "anya-e0101n4:199_1": "brahmavihārupekkhā,",
  "anya-e0101n4:199_2": "bojjhaṅgupekkhā,",
  "anya-e0101n4:199_3": "vīriyupekkhā,",
  "anya-e0101n4:199_4": "saṅkhārupekkhā,",
  "anya-e0101n4:199_5": "vedanupekkhā,",
  "anya-e0101n4:199_6": "vipassanupekkhā,",
  "anya-e0101n4:199_7": "tatramajjhattupekkhā,",
  "anya-e0101n4:199_8": "jhānupekkhā,",
  "anya-e0101n4:199_9": "pārisuddhupekkhāti.",
  "anya-e0101n4:200_0": "Tattha yā “idha,",
  "anya-e0101n4:200_1": "bhikkhave,",
  "anya-e0101n4:200_2": "bhikkhu cakkhunā rūpaṁ disvā neva sumano hoti,",
  "anya-e0101n4:200_3": "na dummano,",
  "anya-e0101n4:200_4": "upekkhako ca viharati sato sampajāno”ti evamāgatā khīṇāsavassa chasu dvāresu iṭṭhāniṭṭhachaḷārammaṇāpāthe",
  "anya-e0101n4:200_5": "parisuddhapakatibhāvāvijahanākārabhūtā upekkhā,",
  "anya-e0101n4:200_6": "ayaṁ chaḷaṅgupekkhā nāma.",
  "anya-e0101n4:201_0": "Yā pana “upekkhāsahagatena cetasā ekaṁ disaṁ pharitvā viharatī”ti evamāgatā sattesu majjhattākārabhūtā upekkhā,",
  "anya-e0101n4:201_1": "ayaṁ brahmavihārupekkhā nāma.",
  "anya-e0101n4:202_0": "Yā “upekkhāsambojjhaṅgaṁ bhāveti vivekanissita”nti evamāgatā sahajātadhammānaṁ majjhattākārabhūtā upekkhā,",
  "anya-e0101n4:202_1": "ayaṁ bojjhaṅgupekkhā nāma.",
  "anya-e0101n4:203_0": "Yā pana “kālenakālaṁ upekkhānimittaṁ manasikarotī”ti evamāgatā anaccāraddhanātisithilavīriyasaṅkhātā upekkhā,",
  "anya-e0101n4:203_1": "ayaṁ vīriyupekkhā nāma.",
  "anya-e0101n4:204_0": "Yā “kati saṅkhārupekkhā samathavasena uppajjanti,",
  "anya-e0101n4:204_1": "kati saṅkhārupekkhā vipassanāvasena uppajjanti.",
  "anya-e0101n4:204_2": "Aṭṭha saṅkhārupekkhā samathavasena uppajjanti.",
  "anya-e0101n4:204_3": "Dasa saṅkhārupekkhā vipassanāvasena uppajjantī”ti evamāgatā nīvaraṇādipaṭisaṅkhāsantiṭṭhanā gahaṇe majjhattabhūtā upekkhā,",
  "anya-e0101n4:204_4": "ayaṁ saṅkhārupekkhā nāma.",
  "anya-e0101n4:205_0": "Yā pana “yasmiṁ samaye kāmāvacaraṁ kusalaṁ cittaṁ uppannaṁ hoti upekkhāsahagata”nti evamāgatā adukkhamasukhasaññitā upekkhā,",
  "anya-e0101n4:205_1": "ayaṁ vedanupekkhā nāma.",
  "anya-e0101n4:206_0": "Yā “yadatthi yaṁ bhūtaṁ,",
  "anya-e0101n4:206_1": "taṁ pajahati,",
  "anya-e0101n4:206_2": "upekkhaṁ paṭilabhatī”ti evamāgatā vicinane majjhattabhūtā upekkhā,",
  "anya-e0101n4:206_3": "ayaṁ vipassanupekkhā nāma.",
  "anya-e0101n4:207_0": "Yā pana chandādīsu yevāpanakesu āgatā sahajātānaṁ samavāhitabhūtā upekkhā,",
  "anya-e0101n4:207_1": "ayaṁ tatramajjhattupekkhā nāma.",
  "anya-e0101n4:208_0": "Yā “upekkhako ca viharatī”ti evamāgatā aggasukhepi tasmiṁ apakkhapātajananī upekkhā,",
  "anya-e0101n4:208_1": "ayaṁ jhānupekkhā nāma.",
  "anya-e0101n4:209_0": "Yā pana “upekkhāsatipārisuddhiṁ catutthaṁ jhāna”nti evamāgatā sabbapaccanīkaparisuddhā paccanīkavūpasamanepi abyāpārabhūtā upekkhā,",
  "anya-e0101n4:209_1": "ayaṁ pārisuddhupekkhā nāma.",
  "anya-e0101n4:210_0": "Tatra chaḷaṅgupekkhā ca brahmavihārupekkhā ca bojjhaṅgupekkhā ca tatramajjhattupekkhā ca jhānupekkhā ca pārisuddhupekkhā ca atthato ekā,",
  "anya-e0101n4:210_1": "tatramajjhattupekkhāva hoti.",
  "anya-e0101n4:210_2": "Tena tena avatthābhedena panassā ayaṁ bhedo.",
  "anya-e0101n4:210_3": "Ekassāpi sato sattassa kumārayuvatherasenāpatirājādivasena bhedo viya.",
  "anya-e0101n4:210_4": "Tasmā tāsu yattha chaḷaṅgupekkhā,",
  "anya-e0101n4:210_5": "na tattha bojjhaṅgupekkhādayo.",
  "anya-e0101n4:210_6": "Yattha vā pana bojjhaṅgupekkhā,",
  "anya-e0101n4:210_7": "na tattha chaḷaṅgupekkhādayo hontīti veditabbā.",
  "anya-e0101n4:211_0": "Yathā cetāsamatthato ekībhāvo,",
  "anya-e0101n4:211_1": "evaṁ saṅkhārupekkhā vipassanupekkhānampi.",
  "anya-e0101n4:211_2": "Paññā eva hi sā kiccavasena dvidhā bhinnā.",
  "anya-e0101n4:211_3": "Yathā hi purisassa sāyaṁ gehaṁ paviṭṭhaṁ sappaṁ ajapadadaṇḍaṁ gahetvā pariyesamānassa taṁ thusakoṭṭhake nipannaṁ disvā “sappo nu kho,",
  "anya-e0101n4:211_4": "no”ti avalokentassa sovattikattayaṁ disvā nibbematikassa “sappo,",
  "anya-e0101n4:211_5": "na sappo”ti vicinane majjhattatā hoti,",
  "anya-e0101n4:211_6": "evameva yā āraddhavipassakassa vipassanāñāṇena lakkhaṇattaye diṭṭhe saṅkhārānaṁ aniccabhāvādivicinane majjhattatā uppajjati,",
  "anya-e0101n4:211_7": "ayaṁ vipassanupekkhā nāma.",
  "anya-e0101n4:211_8": "Yathā pana tassa purisassa ajapadadaṇḍena gāḷhaṁ sappaṁ gahetvā “kiṁ tāhaṁ imaṁ sappaṁ aviheṭhento attānañca",
  "anya-e0101n4:211_9": "iminā aḍaṁsāpento muñceyya”nti muñcanākārameva pariyesato gahaṇe majjhattatā hoti.",
  "anya-e0101n4:211_10": "Evameva yā lakkhaṇattayassa diṭṭhattā āditte viya tayo bhave passato saṅkhāraggahaṇe majjhattatā,",
  "anya-e0101n4:211_11": "ayaṁ saṅkhārupekkhā nāma.",
  "anya-e0101n4:211_12": "Iti vipassanupekkhāya siddhāya saṅkhārupekkhāpi siddhāva hoti.",
  "anya-e0101n4:211_13": "Iminā panesā vicinanaggahaṇesu majjhattasaṅkhātena kiccena dvidhā bhinnāti.",
  "anya-e0101n4:211_14": "Vīriyupekkhā pana vedanupekkhā ca aññamaññañca avasesāhi ca atthato bhinnā evāti.",
  "anya-e0101n4:212_0": "Iti imāsu upekkhāsu jhānupekkhā idhādhippetā.",
  "anya-e0101n4:212_1": "Sā majjhattalakkhaṇā,",
  "anya-e0101n4:212_2": "anābhogarasā,",
  "anya-e0101n4:212_3": "abyāpārapaccupaṭṭhānā,",
  "anya-e0101n4:212_4": "pītivirāgapadaṭṭhānāti. Etthāha,",
  "anya-e0101n4:212_5": "nanu cāyamatthato tatramajjhattupekkhāva hoti,",
  "anya-e0101n4:212_6": "sā ca paṭhamadutiyajjhānesupi atthi.",
  "anya-e0101n4:212_7": "Tasmā tatrāpi upekkhako ca viharatīti evamayaṁ vattabbā siyā,",
  "anya-e0101n4:212_8": "sā kasmā na vuttāti.",
  "anya-e0101n4:212_9": "Aparibyattakiccato.",
  "anya-e0101n4:212_10": "Aparibyattañhi tassā tattha kiccaṁ vitakkādīhi abhibhūtattā.",
  "anya-e0101n4:212_11": "Idha panāyaṁ vitakkavicārapītīhi anabhibhūtattā ukkhittasirā viya hutvā paribyattakiccā jātā,",
  "anya-e0101n4:212_12": "tasmā vuttāti.",
  "anya-e0101n4:213_0": "Niṭṭhitā upekkhako ca viharatīti etassa",
  "anya-e0101n4:214_0": "Sabbaso atthavaṇṇanā.",
  "anya-e0101n4:215_0": "85.",
  "anya-e0101n4:215_1": "Idāni sato ca sampajānoti ettha saratīti sato.",
  "anya-e0101n4:215_2": "Sampajānātīti sampajāno.",
  "anya-e0101n4:215_3": "Puggalena sati ca sampajaññañca vuttaṁ.",
  "anya-e0101n4:215_4": "Tattha saraṇalakkhaṇā sati,",
  "anya-e0101n4:215_5": "asammussanarasā,",
  "anya-e0101n4:215_6": "ārakkhapaccupaṭṭhānā.",
  "anya-e0101n4:215_7": "Asammohalakkhaṇaṁ sampajaññaṁ,",
  "anya-e0101n4:215_8": "tīraṇarasaṁ,",
  "anya-e0101n4:215_9": "pavicayapaccupaṭṭhānaṁ.",
  "anya-e0101n4:216_0": "Tattha kiñcāpi idaṁ satisampajaññaṁ purimajjhānesupi atthi.",
  "anya-e0101n4:216_1": "Muṭṭhasatissa hi asampajānassa upacāramattampi na sampajjati,",
  "anya-e0101n4:216_2": "pageva appanā.",
  "anya-e0101n4:216_3": "Oḷārikattā pana tesaṁ jhānānaṁ bhūmiyaṁ viya purisassa cittassa gati sukhā hoti,",
  "anya-e0101n4:216_4": "abyattaṁ tattha satisampajaññakiccaṁ.",
  "anya-e0101n4:216_5": "Oḷārikaṅgappahānena pana sukhumattā imassa jhānassa purisassa khuradhārāyaṁ viya satisampajaññakiccapariggahitā",
  "anya-e0101n4:216_6": "eva cittassa gati icchitabbāti idheva vuttaṁ.",
  "anya-e0101n4:216_7": "Kiñca bhiyyo,",
  "anya-e0101n4:216_8": "yathā dhenupago vaccho dhenuto apanīto arakkhiyamāno punadeva dhenuṁ upagacchati,",
  "anya-e0101n4:216_9": "evamidaṁ tatiyajjhānasukhaṁ pītito apanītaṁ,",
  "anya-e0101n4:216_10": "taṁ satisampajaññārakkhena arakkhiyamānaṁ punadeva pītiṁ upagaccheyya,",
  "anya-e0101n4:216_11": "pītisampayuttameva siyā.",
  "anya-e0101n4:216_12": "Sukhe vāpi sattā sārajjanti,",
  "anya-e0101n4:216_13": "idañca atimadhuraṁ sukhaṁ,",
  "anya-e0101n4:216_14": "tato paraṁ sukhābhāvā.",
  "anya-e0101n4:216_15": "Satisampajaññānubhāvena panettha sukhe asārajjanā hoti,",
  "anya-e0101n4:216_16": "no aññathāti imampi atthavisesaṁ dassetuṁ idamidheva vuttanti veditabbaṁ.",
  "anya-e0101n4:217_0": "Idāni sukhañca kāyena paṭisaṁvedetīti ettha kiñcāpi tatiyajjhānasamaṅgino sukhapaṭisaṁvedanābhogo natthi.",
  "anya-e0101n4:217_1": "Evaṁ santepi yasmā tassa nāmakāyena sampayuttaṁ sukhaṁ.",
  "anya-e0101n4:217_2": "Yaṁ vā taṁ nāmakāyasampayuttaṁ sukhaṁ,",
  "anya-e0101n4:217_3": "taṁsamuṭṭhānenassa yasmā atipaṇītena rūpena rūpakāyo phuṭo,",
  "anya-e0101n4:217_4": "yassa phuṭattā jhānā vuṭṭhitopi sukhaṁ paṭisaṁvedeyya.",
  "anya-e0101n4:217_5": "Tasmā etamatthaṁ dassento sukhañca kāyena paṭisaṁvedetīti āha.",
  "anya-e0101n4:218_0": "86.",
  "anya-e0101n4:218_1": "Idāni yaṁ taṁ ariyā ācikkhanti upekkhako satimā sukhavihārīti ettha yaṁjhānahetu yaṁjhānakāraṇā taṁ tatiyajjhānasamaṅgipuggalaṁ",
  "anya-e0101n4:218_2": "buddhādayo ariyā ācikkhanti desenti paññapenti paṭṭhapenti vivaranti vibhajanti uttānīkaronti pakāsenti,",
  "anya-e0101n4:218_3": "pasaṁsantīti adhippāyo. Kinti?",
  "anya-e0101n4:218_4": "Upekkhako satimā sukhavihārīti.",
  "anya-e0101n4:218_5": "Taṁ tatiyaṁ jhānaṁ upasampajja viharatīti evamettha yojanā veditabbā.",
  "anya-e0101n4:219_0": "Kasmā pana taṁ te evaṁ pasaṁsantīti?",
  "anya-e0101n4:219_1": "Pasaṁsārahato.",
  "anya-e0101n4:219_2": "Ayañhi yasmā atimadhurasukhe sukhapāramippattepi tatiyajjhāne upekkhako,",
  "anya-e0101n4:219_3": "na tattha sukhābhisaṅgena ākaḍḍhiyati.",
  "anya-e0101n4:219_4": "Yathā ca pīti na uppajjati,",
  "anya-e0101n4:219_5": "evaṁ upaṭṭhitasatitāya satimā.",
  "anya-e0101n4:219_6": "Yasmā ca ariyakantaṁ ariyajanasevitameva ca asaṁkiliṭṭhaṁ sukhaṁ nāmakāyena paṭisaṁvedeti,",
  "anya-e0101n4:219_7": "tasmā pasaṁsāraho hoti.",
  "anya-e0101n4:219_8": "Iti pasaṁsārahato naṁ ariyā te evaṁ pasaṁsāhetubhūte guṇe pakāsento “upekkhako satimā sukhavihārī”ti evaṁ pasaṁsantīti veditabbaṁ.",
  "anya-e0101n4:220_0": "Tatiyanti gaṇanānupubbatā tatiyaṁ,",
  "anya-e0101n4:220_1": "idaṁ tatiyaṁ samāpajjatītipi tatiyaṁ.",
  "anya-e0101n4:220_2": "Yaṁ pana vuttaṁ “ekaṅgavippahīnaṁ duvaṅgasamannāgata”nti,",
  "anya-e0101n4:220_3": "ettha pītiyā pahānavasena ekaṅgavippahīnatā veditabbā.",
  "anya-e0101n4:220_4": "Sā panesā dutiyajjhānassa vitakkavicārā viya appanākkhaṇeyeva pahīyati.",
  "anya-e0101n4:220_5": "Tena nassa sā pahānaṅganti vuccati.",
  "anya-e0101n4:220_6": "Sukhaṁ cittekaggatāti imesaṁ pana dvinnaṁ uppattivasena duvaṅgasamannāgatatā veditabbā.",
  "anya-e0101n4:220_7": "Tasmā yaṁ vibhaṅge “jhānanti upekkhā sati sampajaññaṁ sukhaṁ cittassekaggatā”ti vuttaṁ,",
  "anya-e0101n4:220_8": "taṁ saparikkhāraṁ jhānaṁ dassetuṁ pariyāyena vuttaṁ.",
  "anya-e0101n4:220_9": "Ṭhapetvā pana upekkhāsatisampajaññāni nippariyāyena upanijjhānalakkhaṇappattānaṁ aṅgānaṁ vasena duvaṅgikamevetaṁ hoti. Yathāha –",
  "anya-e0101n4:220_10": "“katamaṁ tasmiṁ samaye duvaṅgikaṁ jhānaṁ hoti,",
  "anya-e0101n4:220_11": "sukhaṁ cittassekaggatā”ti.",
  "anya-e0101n4:220_12": "Sesaṁ paṭhamajjhāne vuttanayameva.",
  "anya-e0101n4:221_0": "Catutthajjhānakathā",
  "anya-e0101n4:222_0": "87.",
  "anya-e0101n4:222_1": "Evamadhigate pana tasmiṁpi vuttanayeneva pañcahākārehi ciṇṇavasinā hutvā paguṇatatiyajjhānato vuṭṭhāya “ayaṁ samāpatti āsannapītipaccatthikā,",
  "anya-e0101n4:222_2": "‘yadeva tattha sukhamiti cetaso ābhogo,",
  "anya-e0101n4:222_3": "etenetaṁ oḷārikaṁ akkhāyatī’ti evaṁ vuttassa sukhassa oḷārikattā aṅgadubbalā”ti ca tattha dosaṁ disvā",
  "anya-e0101n4:222_4": "catutthaṁ jhānaṁ santato manasikatvā tatiyajjhāne nikantiṁ pariyādāya catutthādhigamāya yogo kātabbo.",
  "anya-e0101n4:222_5": "Athassa yadā tatiyajjhānato vuṭṭhāya satassa sampajānassa jhānaṅgāni paccavekkhato cetasikasomanassasaṅkhātaṁ sukhaṁ oḷārikato upaṭṭhāti,",
  "anya-e0101n4:222_6": "upekkhāvedanā ceva cittekaggatā ca santato upaṭṭhāti,",
  "anya-e0101n4:222_7": "tadāssa oḷārikaṅgappahānāya santaaṅgapaṭilābhāya ca tadeva nimittaṁ “pathavī pathavī”ti punappunaṁ manasikaroto",
  "anya-e0101n4:222_8": "“idāni catutthaṁ jhānaṁ uppajjissatī”ti bhavaṅgaṁ upacchinditvā tadeva pathavīkasiṇaṁ ārammaṇaṁ katvā",
  "anya-e0101n4:222_9": "manodvārāvajjanaṁ uppajjati.",
  "anya-e0101n4:222_10": "Tato tasmiṁyevārammaṇe cattāri pañca vā javanāni uppajjanti,",
  "anya-e0101n4:222_11": "yesaṁ avasāne ekaṁ rūpāvacaraṁ catutthajjhānikaṁ,",
  "anya-e0101n4:222_12": "sesāni vuttappakārāneva kāmāvacarāni.",
  "anya-e0101n4:222_13": "Ayaṁ pana viseso,",
  "anya-e0101n4:222_14": "yasmā sukhavedanā adukkhamasukhāya vedanāya āsevanapaccayena paccayo na hoti,",
  "anya-e0101n4:222_15": "catutthajjhāne ca adukkhamasukhāya vedanāya uppajjitabbaṁ,",
  "anya-e0101n4:222_16": "tasmā tāni upekkhāvedanāsampayuttāni honti.",
  "anya-e0101n4:222_17": "Upekkhāsampayuttattāyeva cettha pītipi parihāyatīti.",
  "anya-e0101n4:222_18": "Ettāvatā cesa sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ",
  "anya-e0101n4:222_19": "upekkhāsatipārisuddhiṁ catutthaṁ jhānaṁ upasampajja viharati.",
  "anya-e0101n4:222_20": "Evamanena ekaṅgavippahīnaṁ duvaṅgasamannāgataṁ tividhakalyāṇaṁ dasalakkhaṇasampannaṁ catutthaṁ jhānaṁ adhigataṁ hoti pathavīkasiṇaṁ.",
  "anya-e0101n4:223_0": "88.",
  "anya-e0101n4:223_1": "Tattha sukhassa ca pahānā dukkhassa ca pahānāti kāyikasukhassa ca kāyikadukkhassa ca pahānā.",
  "anya-e0101n4:223_2": "Pubbevāti tañca kho pubbeva,",
  "anya-e0101n4:223_3": "na catutthajjhānakkhaṇe.",
  "anya-e0101n4:223_4": "Somanassadomanassānaṁ atthaṅgamāti cetasikasukhassa ca cetasikadukkhassa cāti imesampi dvinnaṁ pubbeva atthaṅgamā,",
  "anya-e0101n4:223_5": "pahānā icceva vuttaṁ hoti.",
  "anya-e0101n4:224_0": "Kadā pana nesaṁ pahānaṁ hotīti.",
  "anya-e0101n4:224_1": "Catunnaṁ jhānānaṁ upacārakkhaṇe.",
  "anya-e0101n4:224_2": "Somanassañhi catutthajjhānassa upacārakkhaṇeyeva pahīyati.",
  "anya-e0101n4:224_3": "Dukkhadomanassasukhāni paṭhamadutiyatatiyajjhānānaṁ upacārakkhaṇesu.",
  "anya-e0101n4:224_4": "Evametesaṁ pahānakkamena avuttānampi indriyavibhaṅge pana indriyānaṁ uddesakkameneva idhāpi vuttānaṁ",
  "anya-e0101n4:224_5": "sukhadukkhasomanassadomanassānaṁ pahānaṁ veditabbaṁ.",
  "anya-e0101n4:225_0": "Yadi panetāni tassa tassa jhānassa upacārakkhaṇeyeva pahīyanti,",
  "anya-e0101n4:225_1": "atha kasmā “kattha cuppannaṁ dukkhindriyaṁ aparisesaṁ nirujjhati, idha,",
  "anya-e0101n4:225_2": "bhikkhave,",
  "anya-e0101n4:225_3": "bhikkhu vivicceva kāmehipi…pe…",
  "anya-e0101n4:225_4": "paṭhamaṁ jhānaṁ upasampajja viharati.",
  "anya-e0101n4:225_5": "Ettha cuppannaṁ dukkhindriyaṁ aparisesaṁ nirujjhati.",
  "anya-e0101n4:225_6": "Kattha cuppannaṁ domanassindriyaṁ sukhindriyaṁ somanassindriyaṁ aparisesaṁ nirujjhati, idha,",
  "anya-e0101n4:225_7": "bhikkhave,",
  "anya-e0101n4:225_8": "bhikkhu sukhassa ca pahānā…pe…",
  "anya-e0101n4:225_9": "catutthaṁ jhānaṁ upasampajja viharati,",
  "anya-e0101n4:225_10": "ettha cuppannaṁ somanassindriyaṁ aparisesaṁ nirujjhatī”ti evaṁ jhānesveva nirodho vuttoti?",
  "anya-e0101n4:225_11": "Atisayanirodhattā.",
  "anya-e0101n4:225_12": "Atisayanirodho hi nesaṁ paṭhamajjhānādīsu,",
  "anya-e0101n4:225_13": "na nirodhoyeva.",
  "anya-e0101n4:225_14": "Nirodhoyeva pana upacārakkhaṇe,",
  "anya-e0101n4:225_15": "nātisayanirodho.",
  "anya-e0101n4:226_0": "Tathā hi nānāvajjane paṭhamajjhānupacāre niruddhassāpi dukkhindriyassa ḍaṁsamakasādisamphassena vā visamāsanupatāpena vā siyā uppatti,",
  "anya-e0101n4:226_1": "na tveva antoappanāyaṁ.",
  "anya-e0101n4:226_2": "Upacāre vā niruddhampetaṁ na suṭṭhu niruddhaṁ hoti,",
  "anya-e0101n4:226_3": "paṭipakkhena avihatattā.",
  "anya-e0101n4:226_4": "Antoappanāyaṁ pana pītipharaṇena sabbo kāyo sukhokkanto hoti,",
  "anya-e0101n4:226_5": "sukhokkantakāyassa ca suṭṭhu niruddhaṁ hoti dukkhindriyaṁ,",
  "anya-e0101n4:226_6": "paṭipakkhena vihatattā.",
  "anya-e0101n4:226_7": "Nānāvajjaneyeva ca dutiyajjhānupacāre pahīnassa domanassindriyassa yasmā etaṁ vitakkavicārapaccayepi kāyakilamathe cittupaghāte ca sati uppajjati.",
  "anya-e0101n4:226_8": "Vitakkavicārābhāve ca neva uppajjati.",
  "anya-e0101n4:226_9": "Yattha pana uppajjati,",
  "anya-e0101n4:226_10": "tattha vitakkavicārabhāve,",
  "anya-e0101n4:226_11": "appahīnā eva ca dutiyajjhānupacāre vitakkavicārāti tatthassa siyā uppatti,",
  "anya-e0101n4:226_12": "na tveva dutiyajjhāne,",
  "anya-e0101n4:226_13": "pahīnapaccayattā.",
  "anya-e0101n4:226_14": "Tathā tatiyajjhānupacāre pahīnassāpi sukhindriyassa pītisamuṭṭhānapaṇītarūpaphuṭakāyassa siyā uppatti,",
  "anya-e0101n4:226_15": "na tveva tatiyajjhāne.",
  "anya-e0101n4:226_16": "Tatiyajjhāne hi sukhassa paccayabhūtā pīti sabbaso niruddhāti.",
  "anya-e0101n4:226_17": "Tathā catutthajjhānupacāre pahīnassāpi somanassindriyassa āsannattā appanāppattāya upekkhāya abhāvena sammā anatikkantattā ca siyā uppatti,",
  "anya-e0101n4:226_18": "na tveva catutthajjhāne.",
  "anya-e0101n4:226_19": "Tasmā eva ca etthuppannaṁ dukkhindriyaṁ aparisesaṁ nirujjhatīti tattha tattha aparisesaggahaṇaṁ katanti.",
  "anya-e0101n4:227_0": "Etthāha “athevaṁ tassa tassa jhānassupacāre pahīnāpi etā vedanā idha kasmā samāhaṭā”ti?",
  "anya-e0101n4:227_1": "Sukhaggahaṇatthaṁ.",
  "anya-e0101n4:227_2": "Yā hi ayaṁ adukkhamasukhanti ettha adukkhamasukhā vedanā vuttā,",
  "anya-e0101n4:227_3": "sā sukhumā duviññeyyā na sakkā sukhena gahetuṁ,",
  "anya-e0101n4:227_4": "tasmā yathā nāma duṭṭhassa yathā vā tathā vā upasaṅkamitvā gahetuṁ asakkuṇeyyassa goṇassa sukhaggahaṇatthaṁ gopo ekasmiṁ vaje sabbā gāvo samāharati,",
  "anya-e0101n4:227_5": "athekekaṁ nīharanto paṭipāṭiyā āgataṁ “ayaṁ so gaṇhatha na”nti tampi gāhayati,",
  "anya-e0101n4:227_6": "evameva bhagavā sukhaggahaṇatthaṁ sabbā etā samāhari.",
  "anya-e0101n4:227_7": "Evañhi samāhaṭā etā dassetvā yaṁ neva sukhaṁ na dukkhaṁ na somanassaṁ na domanassaṁ,",
  "anya-e0101n4:227_8": "ayaṁ adukkhamasukhā vedanāti sakkā hoti esā gāhayituṁ.",
  "anya-e0101n4:228_0": "Apica adukkhamasukhāya cetovimuttiyā paccayadassanatthañcāpi etā vuttāti veditabbā.",
  "anya-e0101n4:228_1": "Dukkhappahānādayo hi tassā paccayā. Yathāha –",
  "anya-e0101n4:228_2": "“cattāro kho, āvuso,",
  "anya-e0101n4:228_3": "paccayā adukkhamasukhāya cetovimuttiyā samāpattiyā. Idhāvuso,",
  "anya-e0101n4:228_4": "bhikkhu sukhassa ca pahānā…pe…",
  "anya-e0101n4:228_5": "catutthaṁ jhānaṁ upasampajja viharati.",
  "anya-e0101n4:228_6": "Ime khvāvuso,",
  "anya-e0101n4:228_7": "cattāro paccayā adukkhamasukhāya cetovimuttiyā samāpattiyā”ti.",
  "anya-e0101n4:229_0": "Yathā vā aññattha pahīnāpi sakkāyadiṭṭhiādayo tatiyamaggassa vaṇṇabhaṇanatthaṁ tattha pahīnāti vuttā,",
  "anya-e0101n4:229_1": "evaṁ vaṇṇabhaṇanatthampetassa jhānassetā idha vuttātipi veditabbā.",
  "anya-e0101n4:230_0": "Paccayaghātena vā ettha rāgadosānamatidūrabhāvaṁ dassetumpetā vuttāti veditabbā.",
  "anya-e0101n4:230_1": "Etāsu hi sukhaṁ somanassassa paccayo,",
  "anya-e0101n4:230_2": "somanassaṁ rāgassa.",
  "anya-e0101n4:230_3": "Dukkhaṁ domanassassa paccayo,",
  "anya-e0101n4:230_4": "domanassaṁ dosassa.",
  "anya-e0101n4:230_5": "Sukhādighātena cassa sappaccayā rāgadosā hatāti atidūre hontīti.",
  "anya-e0101n4:231_0": "Adukkhamasukhanti dukkhābhāvena adukkhaṁ.",
  "anya-e0101n4:231_1": "Sukhābhāvena asukhaṁ.",
  "anya-e0101n4:231_2": "Etenettha dukkhasukhapaṭipakkhabhūtaṁ tatiyavedanaṁ dīpeti,",
  "anya-e0101n4:231_3": "na dukkhasukhābhāvamattaṁ.",
  "anya-e0101n4:231_4": "Tatiyavedanā nāma adukkhamasukhā,",
  "anya-e0101n4:231_5": "upekkhātipi vuccati.",
  "anya-e0101n4:231_6": "Sā iṭṭhāniṭṭhaviparītānubhavanalakkhaṇā,",
  "anya-e0101n4:231_7": "majjhattarasā,",
  "anya-e0101n4:231_8": "avibhūtapaccupaṭṭhānā,",
  "anya-e0101n4:231_9": "sukhadukkhanirodhapadaṭṭhānāti veditabbā.",
  "anya-e0101n4:232_0": "89.Upekkhāsatipārisuddhinti upekkhāya janitasatiyā pārisuddhiṁ.",
  "anya-e0101n4:232_1": "Imasmiñhi jhāne suparisuddhā sati,",
  "anya-e0101n4:232_2": "yā ca tassā satiyā pārisuddhi,",
  "anya-e0101n4:232_3": "sā upekkhāya katā,",
  "anya-e0101n4:232_4": "na aññena.",
  "anya-e0101n4:232_5": "Tasmā etaṁ “upekkhāsatipārisuddhi”nti vuccati.",
  "anya-e0101n4:232_6": "Vibhaṅgepi vuttaṁ “ayaṁ sati imāya upekkhāya visadā hoti parisuddhā pariyodātā.",
  "anya-e0101n4:232_7": "Tena vuccati upekkhāsatipārisuddhī”ti.",
  "anya-e0101n4:232_8": "Yāya ca upekkhāya ettha satiyā pārisuddhi hoti,",
  "anya-e0101n4:232_9": "sā atthato tatramajjhattatātiveditabbā.",
  "anya-e0101n4:232_10": "Na kevalañcettha tāya satiyeva parisuddhā,",
  "anya-e0101n4:232_11": "apica kho sabbepi sampayuttadhammā,",
  "anya-e0101n4:232_12": "satisīsena pana desanā vuttā.",
  "anya-e0101n4:233_0": "Tattha kiñcāpi ayaṁ upekkhā heṭṭhāpi tīsu jhānesu vijjati.",
  "anya-e0101n4:233_1": "Yathā pana divā sūriyappabhābhibhavā sommabhāvena ca attano upakārakattena vā sabhāgāya rattiyā alābhā",
  "anya-e0101n4:233_2": "divā vijjamānāpi candalekhā aparisuddhā hoti apariyodātā,",
  "anya-e0101n4:233_3": "evamayampi tatramajjhattupekkhācandalekhā vitakkādipaccanīkadhammatejābhibhavā sabhāgāya ca upekkhāvedanārattiyā",
  "anya-e0101n4:233_4": "appaṭilābhā vijjamānāpi paṭhamādijjhānabhedesu aparisuddhā hoti.",
  "anya-e0101n4:233_5": "Tassā ca aparisuddhāya divā aparisuddhacandalekhāya pabhā viya sahajātāpi satiādayo aparisuddhāva honti.",
  "anya-e0101n4:233_6": "Tasmā tesu ekampi “upekkhāsatipārisuddhi”nti na vuttaṁ.",
  "anya-e0101n4:233_7": "Idha pana vitakkādipaccanīkadhammatejābhibhavābhāvā sabhāgāya ca upekkhāvedanārattiyā paṭilābhā ayaṁ",
  "anya-e0101n4:233_8": "tatramajjhattupekkhācandalekhā ativiya parisuddhā.",
  "anya-e0101n4:233_9": "Tassā parisuddhattā parisuddhacandalekhāya pabhā viya sahajātāpi satiādayo parisuddhā honti pariyodātā.",
  "anya-e0101n4:233_10": "Tasmā idameva “upekkhāsatipārisuddhi”nti vuttanti veditabbaṁ.",
  "anya-e0101n4:234_0": "Catutthanti gaṇanānupubbatā catutthaṁ.",
  "anya-e0101n4:234_1": "Idaṁ catutthaṁ samāpajjatītipi catutthaṁ.",
  "anya-e0101n4:234_2": "Yaṁ pana vuttaṁ “ekaṅgavippahīnaṁ duvaṅgasamannāgata”nti,",
  "anya-e0101n4:234_3": "tattha somanassassa pahānavasena ekaṅgavippahīnatā veditabbā.",
  "anya-e0101n4:234_4": "Tañca pana somanassaṁ ekavīthiyaṁ purimajavanesuyeva pahīyati.",
  "anya-e0101n4:234_5": "Tenassa taṁ pahānaṅganti vuccati.",
  "anya-e0101n4:234_6": "Upekkhāvedanā cittassekaggatāti imesaṁ pana dvinnaṁ uppattivasena duvaṅgasamannāgatatā veditabbā.",
  "anya-e0101n4:234_7": "Sesaṁ paṭhamajjhāne vuttanayameva.",
  "anya-e0101n4:234_8": "Esa tāva catukkajjhāne nayo.",
  "anya-e0101n4:235_0": "Pañcakajjhānakathā",
  "anya-e0101n4:236_0": "90.",
  "anya-e0101n4:236_1": "Pañcakajjhānaṁ pana nibbattentena paguṇapaṭhamajjhānato vuṭṭhāya “ayaṁ samāpatti āsannanīvaraṇapaccatthikā,",
  "anya-e0101n4:236_2": "vitakkassa oḷārikattā aṅgadubbalā”ti ca tattha dosaṁ disvā dutiyajjhānaṁ santato manasikaritvā paṭhamajjhāne",
  "anya-e0101n4:236_3": "nikantiṁ pariyādāya dutiyādhigamāya yogo kātabbo.",
  "anya-e0101n4:236_4": "Athassa yadā paṭhamajjhānā vuṭṭhāya satassa sampajānassa jhānaṅgāni paccavekkhato vitakkamattaṁ oḷārikato upaṭṭhāti,",
  "anya-e0101n4:236_5": "vicārādayo santato.",
  "anya-e0101n4:236_6": "Tadāssa oḷārikaṅgappahānāya santaṅgapaṭilābhāya ca tadeva nimittaṁ “pathavī pathavī”ti punappunaṁ manasikaroto vuttanayeneva dutiyajjhānaṁ uppajjati.",
  "anya-e0101n4:236_7": "Tassa vitakkamattameva pahānaṅgaṁ.",
  "anya-e0101n4:236_8": "Vicārādīni cattāri samannāgataṅgāni.",
  "anya-e0101n4:236_9": "Sesaṁ vuttappakārameva.",
  "anya-e0101n4:237_0": "Evamadhigate pana tasmimpi vuttanayeneva pañcahākārehi ciṇṇavasinā hutvā paguṇadutiyajjhānato vuṭṭhāya “ayaṁ samāpatti āsannavitakkapaccatthikā,",
  "anya-e0101n4:237_1": "vicārassa oḷārikattā aṅgadubbalā”ti ca tattha dosaṁ disvā tatiyaṁ jhānaṁ santato manasikaritvā dutiyajjhāne",
  "anya-e0101n4:237_2": "nikantiṁ pariyādāya tatiyādhigamāya yogo kātabbo.",
  "anya-e0101n4:237_3": "Athassa yadā dutiyajjhānato vuṭṭhāya satassa sampajānassa jhānaṅgāni paccavekkhato vicāramattaṁ oḷārikato upaṭṭhāti,",
  "anya-e0101n4:237_4": "pītiādīni santato.",
  "anya-e0101n4:237_5": "Tadāssa oḷārikaṅgappahānāya santaṅgapaṭilābhāya ca tadeva nimittaṁ “pathavī pathavī”ti punappunaṁ manasikaroto vuttanayeneva tatiyaṁ jhānaṁ uppajjati.",
  "anya-e0101n4:237_6": "Tassa vicāramattameva pahānaṅgaṁ catukkanayassa dutiyajjhāne viya pītiādīni tīṇi samannāgataṅgāni.",
  "anya-e0101n4:237_7": "Sesaṁ vuttappakārameva.",
  "anya-e0101n4:238_0": "Iti yaṁ catukkanaye dutiyaṁ,",
  "anya-e0101n4:238_1": "taṁ dvidhā bhinditvā pañcakanaye dutiyañceva tatiyañca hoti.",
  "anya-e0101n4:238_2": "Yāni ca tattha tatiyacatutthāni,",
  "anya-e0101n4:238_3": "tāni ca catutthapañcamāni honti.",
  "anya-e0101n4:238_4": "Paṭhamaṁ paṭhamamevāti.",
  "anya-e0101n4:239_0": "Iti sādhujanapāmojjatthāya kate visuddhimagge",
  "anya-e0101n4:240_0": "Samādhibhāvanādhikāre",
  "anya-e0101n4:241_0": "Pathavīkasiṇaniddeso nāma",
  "anya-e0101n4:242_0": "Catuttho paricchedo."
}