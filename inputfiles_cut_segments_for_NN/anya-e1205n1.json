{
  "anya-e1205n1:0_0": "2. Parinibbānakathā",
  "anya-e1205n1:1_0": "Satthā pana tato pañcacattālīsavassāni tipiṭakapariyattidhammaṁ desetvā veneyyajane saṁsārato catuariyamaggaphalapaṭilābhavasena",
  "anya-e1205n1:1_1": "uddhāretvā nibbāne patiṭṭhāpetvā pacchime kāle vesālinagaraṁ upanissāya cāpālacetiyaṁ nissāya viharanto",
  "anya-e1205n1:1_2": "mārena parinibbānatthāya ārādhito sato sampajāno āyusaṅkhāre vissajjesi.",
  "anya-e1205n1:1_3": "Tassa vissaṭṭhabhāvaṁ ānandoyeva aññāsi.",
  "anya-e1205n1:1_4": "Añño kocipi jānanto nāma natthi.",
  "anya-e1205n1:1_5": "Tasmā bhikkhusaṅghampi jānāpessāmīti jetavanamahāvihāraṁ gantvā sabbaṁ bhikkhusaṅghaṁ sannipātāpetvā",
  "anya-e1205n1:1_6": "bhikkhave tathāgatassa na cirasseva tiṇṇaṁ māsānaṁ accayena parinibbānaṁ bhavissati,",
  "anya-e1205n1:1_7": "tumhe sattatiṁsabodhi pakkhiyadhammesu samaggā hutvā ekībhāvā hotha,",
  "anya-e1205n1:1_8": "tumhe vivādaṁ mā karotha.",
  "anya-e1205n1:1_9": "Appamādena tisso sikkhā sampādethāti vatvā puna divase vesāliyaṁ piṇḍāya caritvā piṇḍapātā paṭikkamitvā bhaṇḍagāmaṁ gato.",
  "anya-e1205n1:1_10": "Bhaṇḍagāmato hatthigāmaṁ hatthigāmato ambagāmaṁ ambagāmato jambugāmaṁ jambugāmato nigrodhagāmaṁ nigrodhagāmato",
  "anya-e1205n1:1_11": "bhoganagaraṁ bhoganagarato pāvānagaraṁ pāvānagarato kusinārānagaraṁ patto.",
  "anya-e1205n1:1_12": "Tattha yamakasālānamantare ṭhīto ānandattheraṁ āmantetvā untarasīsakaṁ katvā mañcakaṁ paññāpehi kilantosmi ānanda nipajjissāmi’ti āha.",
  "anya-e1205n1:1_13": "Taṁ sutvā ānandatthero uttarasīsakaṁ katvā mañcakaṁ paññāpetvā catugguṇaṁ saṅghāṭiṁ attharitvā pañcacattālīsavassāni",
  "anya-e1205n1:1_14": "asayitabuddhaseyyaṁ sayanto dakkhiṇapassena sato sampajāno anuṭṭhānasaññaṁ manasikaritvā sīhaseyyaṁ kappesi.",
  "anya-e1205n1:2_0": "Atītamaddhāna bhave caranto,",
  "anya-e1205n1:3_0": "Anantasatte karuṇāyupeto;",
  "anya-e1205n1:4_0": "Katvāna puññāni anappakāni,",
  "anya-e1205n1:5_0": "Patto sivaṁ lokahitāya nātho.",
  "anya-e1205n1:6_0": "Evaṁ hi so dasabalopi vihīnathāmo,",
  "anya-e1205n1:7_0": "Yamassa sālāna nipajji majjhe;",
  "anya-e1205n1:8_0": "Katvāna saññañhi anuṭṭhahānaṁ,",
  "anya-e1205n1:9_0": "Sa iddhimā māramukhaṁ paviṭṭho.",
  "anya-e1205n1:10_0": "Tasmiṁ khaṇe samakasālā supupphitā ahesuṁ.",
  "anya-e1205n1:10_1": "Na kevalaṁ yamakasālāyeva supupphītā,",
  "anya-e1205n1:10_2": "atha kho dasasahassī lokadhātu cakkavāḷesu sālarukkhāpi pupphitā.",
  "anya-e1205n1:10_3": "Na sālarukkhāyeva supupphitā,",
  "anya-e1205n1:10_4": "atha kho yaṁ kiñci pupphupagaphalūpaga rukkhajātaṁ sabbampi pupphañca phalañca gaṇhi.",
  "anya-e1205n1:10_5": "Jalesu jalapadumāni thalesu thalapadumāni khandhesu khandhapadumāni sākhāsu sākhāpadumāni latāsu latāpadumāni",
  "anya-e1205n1:10_6": "ākāse olambapadumāni piṭṭhipāsāṇe hinditvā satapattapadumāni supupphitāni ahesuṁ.",
  "anya-e1205n1:10_7": "Pathavito yāva brahmaloko tāva dasasahassi cakkavāḷā ekamālāguṇā viya ahesuṁ.",
  "anya-e1205n1:10_8": "Devā ākāsato dibbamandāravapāricchattakakoviḷārapupphāni ca candanacuṇṇāni ca samākiranti.",
  "anya-e1205n1:10_9": "Dibbaturiyasaṅgitiyo ca antalikkhe pavattanti.",
  "anya-e1205n1:10_10": "Anekāni acchariyasahassāni ahesuṁ.",
  "anya-e1205n1:10_11": "Evaṁ pūjāvisese pavattamāne paṭhamayāme subhaddaparibbājakaṁ vinetvā majjhimayāme dasasahassi lokadhātu",
  "anya-e1205n1:10_12": "devatānaṁ anusāsitvā pacchimayāmāvasāne paṭhamajjhānaṁ samāpajjitvā tato vuṭṭhāya dutiyajjhānaṁ catutthajjhānaṁ",
  "anya-e1205n1:10_13": "samāpajji.",
  "anya-e1205n1:10_14": "Tato vuṭṭhāya ākāsānañcāyatanaṁ viññāṇañcāyatanaṁ ākiñcaññāyatanaṁ nevasaññānāsaññāyatanaṁ samāpajjitvā tato vuṭṭhāya nirodhasamāpattiṁ samāpajji.",
  "anya-e1205n1:10_15": "Tato vuṭṭhāya paṭhamajjhānaṁ dutiyajjhānaṁ tatiyajjhānaṁ catutthajjhānañca samāpajji.",
  "anya-e1205n1:10_16": "Tato vuṭṭhāya etthantarato anupādisesanibbānadhātuyā parinibbāyi.",
  "anya-e1205n1:11_0": "Mahāmohatamaṁ hantvā sattānaṁ hadayassitaṁ,",
  "anya-e1205n1:12_0": "Ravīva jotamāno so lokassa anukampako;",
  "anya-e1205n1:13_0": "Vassāni pañcatālīsaṁ katvā sattahitaṁ bahuṁ,",
  "anya-e1205n1:14_0": "Adhunā aggikkhandhova parinibbāyi so jino.",
  "anya-e1205n1:15_0": "Evaṁ pana bhagavati parinibbute vissakammadevaputto tathāgatassa sarīrappamāṇaṁ varadoṇiṁ ratanehi māpetvā",
  "anya-e1205n1:15_1": "visuddhakappāsehi tathāgatassa sarīraṁ veṭhetvā ratanadoṇiyaṁ pakkhipitvā gandhatelehi pūretvā aparāya",
  "anya-e1205n1:15_2": "doṇiyā pidahitvā sabbagandhadārucitakaṁ katvā yebhuyyena devatāyo lohitacandanaghaṭikāyo ādāya citakāyaṁ",
  "anya-e1205n1:15_3": "pakkhipitvā aggiṁ gāhāpetuṁ nāsakkhiṁsu. Kasmā?",
  "anya-e1205n1:15_4": "Mahākassapattherassa anāgatattā.",
  "anya-e1205n1:15_5": "So āyasmā mahākassapatthero yebhuyyena bahunnaṁ devānaṁ piyo manāpo.",
  "anya-e1205n1:15_6": "Therassa hi dānaṁ datvā sagge nibbattānaṁ pamāṇo nāma natthi.",
  "anya-e1205n1:15_7": "Tasmā devatā tasmiṁ samāgame attano kulūpagattheraṁ adisvā amhākaṁ mahākassapatthero kuhinti olokento",
  "anya-e1205n1:15_8": "attano parivārehi pañcamattehi bhikkhusatehi saddhiṁ maggaṁ paṭipannoti ñatvā yāva thero imasmiṁ na sampatto",
  "anya-e1205n1:15_9": "citakaṁ tāva na pajjalatuti adhiṭṭhahiṁsu.",
  "anya-e1205n1:15_10": "Tasmiṁ kāle thero yebhuyyena terasadhutaṅgadharehi pañcamattehi bhikkhusatehi saddhiṁ āgantvā citakaṁ tikkhattuṁ padakkhiṇaṁ katvā pādapasse ṭhīto,",
  "anya-e1205n1:15_11": "bhante tumhākaṁ dassanatthāya ito kappasatasahassamatthake padumuttarasatthuno pādamule abhinīhārato paṭṭhāya avijahitvā āgato.",
  "anya-e1205n1:15_12": "Idāni me avasānadassananti pāde gahetvā vandituṁ adhiṭṭhāsi.",
  "anya-e1205n1:16_0": "Mahākassapathero so bhikkhusaṅghapurakkhato;",
  "anya-e1205n1:17_0": "Ekaṁsaṁ cīvaraṁ katvā paggahetvāna añjaliṁ.",
  "anya-e1205n1:18_0": "Padakkhiṇañca tikkhattuṁ katvā ṭhatvā padantike;",
  "anya-e1205n1:19_0": "Patiṭṭhahantu sīse me jinapādeti’dhiṭṭhahi.",
  "anya-e1205n1:20_0": "Sahādhiṭṭhānaṁ citakā dussāni ca vibhindiya;",
  "anya-e1205n1:21_0": "Nikkhamiṁsu tadā pādā ghanamuttova candimā.",
  "anya-e1205n1:22_0": "Uho hatthehi paggayha ṭhapetvā attano sire;",
  "anya-e1205n1:23_0": "Vanditvā satthuno pāde khamāpetvā visajjayī.",
  "anya-e1205n1:24_0": "Puṇṇacando yathā abbhaṁ citakaṁ pāvisi tadā;",
  "anya-e1205n1:25_0": "Idaṁ accherakaṁ disvā ravaṁ ravi mahājano.",
  "anya-e1205n1:26_0": "Uṭṭhahitvāna pācīnā vando atthaṅgato yathā;",
  "anya-e1205n1:27_0": "Pāde antaradhāyante arodiṁsu mahājanā.",
  "anya-e1205n1:28_0": "Tadā mallarājāno bhagavato sarīrakiccaṁ karissāmāti vatvā nānāvatthābharaṇāni nivāsetvā parivārayiṁsu.",
  "anya-e1205n1:28_1": "Tato rājāno manussā ca aggiṁ dātuṁ ārahiṁsu.",
  "anya-e1205n1:28_2": "Tadā sakko?",
  "anya-e1205n1:28_3": "Mayi pana parinibbute sakko devarājā maṇijotirasaṁ pasāretvā nikkhantaagginā mama sarīrakiccaṁ karissati.",
  "anya-e1205n1:28_4": "Maṇiaggino avasāne manussā aggiṁ karissantiti.",
  "anya-e1205n1:28_5": "Evaṁ buddhavacanaṁ paribhāvetvā nikkhattuṁ padakkhiṇaṁ katvā bhagavato sarīrakiccaṁ katvā samantato uṭṭhahatuti adhiṭṭhahi.",
  "anya-e1205n1:29_0": "Tasmiṁ khaṇe sayameva citakaṁ aggi gaṇhi.",
  "anya-e1205n1:29_1": "Sarīraṁ pana bhagavato jhāyāmānaṁ chavicammamaṁsanahāruaṭṭhiaṭṭhimiñjaṁ asesetvā sumanamakuḷamuttārāsisadisameva dhātuyo avasesā ahesuṁ.",
  "anya-e1205n1:30_0": "Parinibbutakālepi sakalaṁ kalunaṁ ahu;",
  "anya-e1205n1:31_0": "Paridevo mahā āsi mahī udriyanaṁ yathā.",
  "anya-e1205n1:32_0": "Devatāyānubhāvena satthuno citako sayaṁ;",
  "anya-e1205n1:33_0": "Tato ekappahārena pajjalittha samantato.",
  "anya-e1205n1:34_0": "Yañca abbhantaraṁ dussaṁ yaṁ dussaṁ sabbabāhiraṁ",
  "anya-e1205n1:35_0": "Dusse dveva na jhāyiṁsu tesaṁ dussānamantare;",
  "anya-e1205n1:36_0": "Yathā niruddhatelassa na masī na ca chārikā;",
  "anya-e1205n1:37_0": "Evamassa na dissati buddhagattassa jhāyato.",
  "anya-e1205n1:38_0": "Sumanamakuḷasabhāvā ca dhotamuttābhameva ca;",
  "anya-e1205n1:39_0": "Suvaṇṇavaṇṇasaṁkāsā avasissaṁsu dhātuyo.",
  "anya-e1205n1:40_0": "Dāṭhā catasso uṇhīsaṁ akkhakā dve ca sattimā;",
  "anya-e1205n1:41_0": "Na vikiṇṇā tato sesā vippakiṇṇāva dhātuyo.",
  "anya-e1205n1:42_0": "Ahosi tanukā dhātu sāsapabījamattikā;",
  "anya-e1205n1:43_0": "Dhātuyo majjhimā majjhebhinnataṇḍulamattikā.",
  "anya-e1205n1:44_0": "Dhātuyo mahati majjhe bhinnamuggappamāṇikā;",
  "anya-e1205n1:45_0": "Dhātuvaṇṇā tayo āsuṁ buddhādhiṭṭhānatejasā.",
  "anya-e1205n1:46_0": "Sāriputtassa therassa sisso sarabhunāmako;",
  "anya-e1205n1:47_0": "Ādāya jinagīvaṭṭhiṁ citakātova dhātu so.",
  "anya-e1205n1:48_0": "Saddhiṁ sissasahassena cetiye mahiyaṅgaṇe;",
  "anya-e1205n1:49_0": "Ṭhapetvā cetiyaṁ katvā kusināramagā muni.",
  "anya-e1205n1:50_0": "Chaḷabhiñño vasippatto khemo kāruṇiko muni;",
  "anya-e1205n1:51_0": "Sahasā citakātova vāmadāṭhaṁ samaggahī.",
  "anya-e1205n1:52_0": "Ākāsato patitvāpi nikkhamitvāpi sālato;",
  "anya-e1205n1:53_0": "Samantatombumuggantvā nibbāpesuṁ jalānalaṁ.",
  "anya-e1205n1:54_0": "Mallarājagaṇā sabbe sabbagandhodakena taṁ;",
  "anya-e1205n1:55_0": "Citakaṁ lokanāthassa nibbāpesuṁ mahesino.",
  "anya-e1205n1:56_0": "Evaṁ pana sabbaloke karuṇādhiko sammāsambuddho vesākhapuṇṇamuposathe aṅgāradivase parinibbuto.",
  "anya-e1205n1:56_1": "Devamanussānaṁ saṅgahakaraṇatthāya yamakasālānamantare citakaṁ sattarattindivaṁ vasī.",
  "anya-e1205n1:56_2": "Tato vīsaṁ hatthasatikassa upari sattarattindivaṁ vasi.",
  "anya-e1205n1:56_3": "Yāva aggiparinibbāpanaṁ sattarattindivaṁ hoti.",
  "anya-e1205n1:57_0": "Tato sattadivasāni kusinārāyaṁ mallarājaputtesu gandhodakena citakaṁ nibbāpayamānesu sālarukkhato udakadhārā nikkhamitvā citakaṁ nibbāpayiṁsu.",
  "anya-e1205n1:57_1": "Tato dasabalassa dhātuyo suvaṇṇacaṅgoṭake pakkhipitvā attano nagare santhāgāre ṭhapetvā sattipañjaraṁ",
  "anya-e1205n1:57_2": "katvā dhanupākārehi parikkhipāpetvā sattāhaṁ naccagītavāditagandhamālādīhi mallarājaputtā sakkāraṁ kariṁsu.",
  "anya-e1205n1:58_0": "Tato te mallarājāno rammaṁ devasabhopamaṁ;",
  "anya-e1205n1:59_0": "Sabbathā maṇḍuyitvāna santhāgāraṁ tato pana.",
  "anya-e1205n1:60_0": "Maggaṁ alaṅkaritvāna yāva makuṭacetiyā;",
  "anya-e1205n1:61_0": "Hatthīkkhandhe ṭhapetvāna hemadoṇiṁ sadhātukaṁ.",
  "anya-e1205n1:62_0": "Gandhādīhipi pūjetvā kīḷantā sādhukīḷitaṁ;",
  "anya-e1205n1:63_0": "Pavesetvāna nagaraṁ santhāgāre manorame.",
  "anya-e1205n1:64_0": "Dasabhūmasmiṁ pallaṅke ṭhapetvā jinadhātuyo;",
  "anya-e1205n1:65_0": "Ussayuṁ te tadā chatte santhāgārasamantato.",
  "anya-e1205n1:66_0": "Hatthīhi parikkhipāpesuṁ tato asse tato rathe,",
  "anya-e1205n1:67_0": "Añño’ññaṁ parivāretvā tato yodhe tato dhanu;",
  "anya-e1205n1:68_0": "Iti parikkhipāpesuṁ samantā yojanaṁ kamā,",
  "anya-e1205n1:69_0": "Tadā naccehi gītehi vāditehi ca pūjayuṁ.)",
  "anya-e1205n1:70_0": "Parinibbānakathā samattā.",
  "anya-e1205n1:71_0": "Tato bhagavato parinibbutabhāvaṁ sutvā ajātasattu mahārājā kosinārakānaṁ mallānaṁ sāsanaṁ pesesi.",
  "anya-e1205n1:71_1": "Ahampi khattiyo bhagavāpi khattiyo satthuno sarīradhātunaṁ thūpañca mahañca karomīti.",
  "anya-e1205n1:71_2": "Teneva upāyena vesāliyaṁ licchavirājāno ca kapilavatthumhi sakyarājāno ca allakappake bulayo ca rāmagāmake",
  "anya-e1205n1:71_3": "koḷiyā ca veṭhadīpake brāhmaṇo ca pāvāyaṁ pāveyyakā ca sāsanaṁ pesetvā sabbe ekato hutvā kosinārakehi",
  "anya-e1205n1:71_4": "saddhiṁ vivādaṁ uppādesuṁ.",
  "anya-e1205n1:71_5": "Tesaṁ pana ācariyo droṇabrāhmaṇo nāma. So tesaṁ?",
  "anya-e1205n1:71_6": "Mā bhonto viggahavivādaṁ karotha,",
  "anya-e1205n1:71_7": "amhākaṁ bhagavā khantivādīyevāti vatvā tādisassa ca khantimettānuddayasampannassa sarīrabhāge kalahaṁ kātuṁ ayuttanti āha.",
  "anya-e1205n1:72_0": "(Rājā ajātasattu ca licchavī ca narādhipā;",
  "anya-e1205n1:73_0": "Sakyā ca allakappā ca koḷiyāpi ca rāmake.",
  "anya-e1205n1:74_0": "Brāhmaṇo veṭhadīpo ca mallapāveyyakāpi ca;",
  "anya-e1205n1:75_0": "Mallā ca dhātu atthāya aññamaññaṁ vivādayuṁ.",
  "anya-e1205n1:76_0": "Evaṁ sante tadā doṇo brāhmaṇo etadabravī;",
  "anya-e1205n1:77_0": "Suṇantu bhonto me vācaṁ hitamatthupasaṁhitaṁ.",
  "anya-e1205n1:78_0": "Khantivādī isikāle dhammapālakumārake;",
  "anya-e1205n1:79_0": "Chaddante bhuridatte ca campeyye saṅkhapālake.",
  "anya-e1205n1:80_0": "Mahākapijātakāle amhākaṁ lokanāyako;",
  "anya-e1205n1:81_0": "Kopaṁ akatvā aññesu khantimeva akā jino.",
  "anya-e1205n1:82_0": "Siṭṭhāsiṭṭhe sukhe dukkhe lābhālābhe yasāyase;",
  "anya-e1205n1:83_0": "Tādī lakkhaṇasampanno khantivādesu kā kathā.",
  "anya-e1205n1:84_0": "Evaṁ bhavataṁ vivāde sampahāro na sādhuko;",
  "anya-e1205n1:85_0": "Sabbeva sahitā hotha samaggā modamānakā.",
  "anya-e1205n1:86_0": "Tathāgatassa sārīraṁ aṭṭhabhāgaṁ karomase;",
  "anya-e1205n1:87_0": "Thūpā vitthāritā hontu pasannā hi bahujjanā.",
  "anya-e1205n1:88_0": "Tena hi vibhajehi tvaṁ aṭṭhabhāgantu brāhmaṇa;",
  "anya-e1205n1:89_0": "Thūpā vitthāritā hontu pasannā hi bahujjanā.",
  "anya-e1205n1:90_0": "Evaṁ vutte tadā doṇo brāhmaṇo gaṇajeṭṭhako;",
  "anya-e1205n1:91_0": "Suvaṇṇaṁ nāḷiṁ katvāna samaṁ bhājesi rājunaṁ.",
  "anya-e1205n1:92_0": "Soḷasanāḷiyo āsuṁ sabbā tā sesadhātuyo;",
  "anya-e1205n1:93_0": "Ekekapuravāsīnaṁ dve dve doṇo adā tadā.",
  "anya-e1205n1:94_0": "Dhātuyo ca gahetvāna haṭṭhatuṭṭhā narādhipā;",
  "anya-e1205n1:95_0": "Gantvā sake sake raṭṭhe cetiyāni akārayuṁ.",
  "anya-e1205n1:96_0": "Doṇo tumbaṁ gahetvāna kāresi tumbacetiyaṁ;",
  "anya-e1205n1:97_0": "Aṅgārathūpaṁ kāresuṁ moriyā haṭṭhamānasā.",
  "anya-e1205n1:98_0": "Ekā dāṭhā tidasapure ekā nāgapure ahu;",
  "anya-e1205n1:99_0": "Ekā gandhāravisaye ekā kāliṅgarājino.)",
  "anya-e1205n1:100_0": "Tattha doṇoti?",
  "anya-e1205n1:100_1": "Tadā gaṇācariyo.",
  "anya-e1205n1:100_2": "So dhātuyo vibhajanto ekaṁ dakkhiṇadāṭhādhātuṁ gahetvā veṭhantare ṭhapesi.",
  "anya-e1205n1:100_3": "Tadā sakko ajja dakkhiṇadāṭhādhātuṁ ko labhatīti cintetvā veṭhantare passi.",
  "anya-e1205n1:100_4": "So ratanacaṅgoṭakaṁ gahetvā adissamānakāyena gantvā dhātuṁ gahetvā tāvatiṁsabhavane cūḷāmaṇicetiya ekayojanubbedhaṁyeva mahantaṁ thūpaṁ katvā ṭhapesi.",
  "anya-e1205n1:100_5": "Ekaṁ dakkhiṇadaṭhādhātuṁ pādaggantare akkamitvā gaṇhi.",
  "anya-e1205n1:100_6": "Ettāvatā tāvatiṁsabhavanadantadhātukathā paripuṇṇā veditabbā.",
  "anya-e1205n1:101_0": "Tadā jayaseno nāma nāgarājā bhagavato parinibbutabhāvaṁ sutvā ajja pacchimadassanaṁ passissāmīti mahantaṁ",
  "anya-e1205n1:101_1": "nāgarājasampattiṁ gahetvā kusināraṁ gantvā mahāpūjaṁ katvā ekamantaṁ ṭhatvā pādaggantare ṭhitaṁ dhātuṁ",
  "anya-e1205n1:101_2": "disvā nāgeddhibalena gahetvā nāgabhavanaṁ netvā nāgapurassa majjhe ratanakhacite cetiye ṭhapesi.",
  "anya-e1205n1:101_3": "Taṁ tambapaṇṇiyaṁ kākavaṇṇatissarājakāle mahādevattherassa sisso mahindatthero nāma nāgabhavanaṁ gantvā",
  "anya-e1205n1:101_4": "dakkhiṇadāṭhaṁ gahetvā tambapaṇṇiyaṁ serunagaraṁ haritvā giriabhayassa serunagarapabbatantare cetiyaṁ",
  "anya-e1205n1:101_5": "kārāpetvā ṭhapesi.",
  "anya-e1205n1:102_0": "Ettāvatā nāgabhavanadantadhātukathā paripuṇṇā veditabbā.",
  "anya-e1205n1:103_0": "Tatrāyaṁ gandhāravāsinoti?",
  "anya-e1205n1:103_1": "Ekā vāmadāṭhā doṇo nāma ācariyo nivattha vatthantare ṭhapetvā gaṇhi.",
  "anya-e1205n1:103_2": "Tadā eko gandhāravāsī pubbe laddhabyākaraṇo katābhinīhāro vatthantare ṭhatapidantadhātuṁ disvā kusalacittena",
  "anya-e1205n1:103_3": "tato dantadhātuṁ gahetvā gandhāravāsikehi saddhiṁ attano raṭṭhaṁ gantvā cetiyavane ṭhapesi.",
  "anya-e1205n1:104_0": "Ettāvatā vāmadantadhātukathā paripuṇṇā veditabbā.",
  "anya-e1205n1:105_0": "Tattha adho vāmadantadhātuṁ sāriputtattherassa sisso khemo nāma muni jālacitakatova uppatitvā vāmadāṭhaṁ",
  "anya-e1205n1:105_1": "gahetvā kāliṅgapuraṁ netvā brahmadattassa rañño samīpaṁ gantvā dantadhātuṁ dassetvā?",
  "anya-e1205n1:105_2": "Mahārāja vāmadantadhātuṁ bhagavā tameva imasmiṁ jambudīpe yāva guhasīvaparamparā devamanussānaṁ atthaṁ",
  "anya-e1205n1:105_3": "karitvā pariyosāne guhasīvarañño pāhessatīti (nīyādetuṁ) āhāti nīyyādesi.",
  "anya-e1205n1:106_0": "Aparabhāge hemamālā rājakaññā dantakumārena saddhiṁ brāhmaṇavesaṁ gahetvā dantadhātuṁ ādāya palāyitvā",
  "anya-e1205n1:106_1": "vāṇije ārocetvā nāvā vegena gantvā ceva nāgasupaṇṇehi mahantaṁ pūjaṁ kāretvā anukkamenāgantvā jambukoḷapaṭṭanaṁ",
  "anya-e1205n1:106_2": "patvā dijavarassa ācikkhitamaggena anurādhapuraṁ patvā kittissirimeghassa pavattiṁ pucchitvā navavassaāyusamāno",
  "anya-e1205n1:106_3": "tīsu saraṇesu pasannabhāvaṁ sutvā meghagiri mahātherassa santikaṁ gantvā vanditvā ekamantaṁ nisīditvā",
  "anya-e1205n1:106_4": "dantadhātuṁ jambudīpato gahetvā āgatabhāvaṁ ārocetvā dassesi.",
  "anya-e1205n1:106_5": "Disvā ca pana pītiyā phuṭo ubhinnampi saṅgahaṁ katvā mahāvihāraṁ alaṅkāretvā jinadantadhātuṁ ṭhapetvā",
  "anya-e1205n1:106_6": "ekaṁ bhikkhuṁ pesetvā taṁ pavattiṁ rañño ārocāpesi.",
  "anya-e1205n1:106_7": "Taṁ sutvā rājā pītipāmojjo cakkavattissa sirisampatto daḷiddo viya tassa pāṭihāriyaṁ disvā vīmaṁsitvā nikkaṅkho hutvā sakalalaṅkādīpena pūjesi.",
  "anya-e1205n1:106_8": "Etena nayena pūjaṁ katvā ekadivaseneva navalakkhaṁ pūjesi.",
  "anya-e1205n1:107_0": "Sīhaḷindo ubhinnampi bahūni ratanāni ca;",
  "anya-e1205n1:108_0": "Gāme ca issare ceva datvāna saṅgahaṁ akā.",
  "anya-e1205n1:109_0": "Ettāvatā adhodāṭhādhātukathā paripuṇṇā veditabbā.",
  "anya-e1205n1:110_0": "Cattālīsa samā dantā kesā lomā ca sabbaso devā hariṁsu ekekaṁ cakkavāḷaparamparā.",
  "anya-e1205n1:111_0": "Tatra vacane,",
  "anya-e1205n1:111_1": "cattālīsa samā dantāti?",
  "anya-e1205n1:111_2": "Sesadantā ca kesā ca lomā ca nakhā ca sabbasopi mayi parinibbuta-kāle mā ḍayhantu luñcitvā ākāse patiṭṭhantu",
  "anya-e1205n1:111_3": "ekekacakkavāḷañca ekekakesalomanakhadantadhātuparamparā netvā cetiyaṁ kāretvāna devamanussānaṁ atthaṁ",
  "anya-e1205n1:111_4": "karotuti adhiṭṭhahi.",
  "anya-e1205n1:111_5": "Tasmā parinibbutakālato yāva sarīraṁ na ḍayhati tāva chabbaṇṇarasmiyo lomadhātu na pajahati.",
  "anya-e1205n1:111_6": "Doṇabrāhmaṇopi dhātuvibhajanāvasāne veṭhantare ca nivāsanantare ca pādaggantare ca dhātunaṁ vinaṭṭhabhāvaṁ ñatvā pathaviyaṁ uttānakoyevajāto.",
  "anya-e1205n1:111_7": "Tadā sakko devarājā disvā ayaṁ deṇācariyo dhātu atthāya anuparivattetvā vināsaṁ pāpuṇeyya ahaṁ vīṇācariyavesaṁ",
  "anya-e1205n1:111_8": "gahetvā tassa santikaṁ gantvā sokaṁ vinodessāmīti sakkarūpaṁ jahitvā vīṇācariyavesaṁ gahetvā tassa santikaṁ",
  "anya-e1205n1:111_9": "gantvā ekamantaṁ ṭhito dibbagītaṁ gāyitvā vīṇaṁ vādento nānappakāraṁ udānesi.",
  "anya-e1205n1:111_10": "Yaṁ dhammametaṁ purisassa vādaṁ chindissāmīti vatvā kathāya sotunaṁ lobhaṁ parassa atthaṁ vināsetvā atilobhena puriso pāpako hotīti.",
  "anya-e1205n1:111_11": "Haṁsarājajātakaṁ dīpetvā yaṁ laddhaṁ taṁ suladdhanti āha.",
  "anya-e1205n1:111_12": "Taṁ sutvā doṇo ayaṁ vīṇācariyo mayhaṁ thenabhāvaṁ aññāsīti sokaṁ vinodetvā uṭṭhāya āvajjamāno tumbaṁ",
  "anya-e1205n1:111_13": "disvā yena bhagavato sarīradhātuyo mitā sopi dhātugatikova.",
  "anya-e1205n1:111_14": "Idaṁ thūpaṁ karissāmīti cintetvā tumbaṁ gahetvāna cetiye ṭhapesi.",
  "anya-e1205n1:111_15": "Moriyā aṅgāraṁ gahetvā aṅgāracetiyaṁ nāma kāresuṁ.",
  "anya-e1205n1:112_0": "(Nagare kapilavatthumhi sammādiṭṭhi bahujjano;",
  "anya-e1205n1:113_0": "Tattha sārīrikaṁ thūpaṁ akāsi ratanāmayaṁ.",
  "anya-e1205n1:114_0": "Nagare allake ramme buddhadhātu patiṭṭhiya;",
  "anya-e1205n1:115_0": "Silāya muggavaṇṇāya thūpaṁ sadhātukaṁ akā.",
  "anya-e1205n1:116_0": "Jano pāveyyaraṭṭhasmiṁ patiṭṭhiya sārīrikaṁ;",
  "anya-e1205n1:117_0": "Silāya maṇivaṇṇāya pāveyyaṁ cetiyaṁ akā.",
  "anya-e1205n1:118_0": "Cīvaraṁ pattadaṇḍañca madhurāyaṁ apūjayuṁ;",
  "anya-e1205n1:119_0": "Nivāsanaṁ kusaghare pūjayiṁsu mahājanā.",
  "anya-e1205n1:120_0": "Paccattharaṇaṁ kapile uṇṇalomañca kosale;",
  "anya-e1205n1:121_0": "Pūjesuṁ pāṭaliputte karakaṁ kāyabandhanaṁ.",
  "anya-e1205n1:122_0": "Nisīdanaṁ avantisu campāyaṁ’dakasāṭakaṁ;",
  "anya-e1205n1:123_0": "Devaraṭṭhe attharaṇaṁ videhe parissāvanaṁ.",
  "anya-e1205n1:124_0": "Vāsi-sūcigharañcāpi indapatthe apūjayuṁ;",
  "anya-e1205n1:125_0": "Pāsāṇake padaṁ seṭṭhaṁ bhaṇḍasesaṁ parantake.",
  "anya-e1205n1:126_0": "Mahiṁsu manujā dhātuṁ aṭṭhadoṇamitaṁ tadā;",
  "anya-e1205n1:127_0": "Dhātu vitthāritā āsi lokanāthassa satthuno).",
  "anya-e1205n1:128_0": "Te pana rājāno hi attanoladdhadhātuṁ gahetvā sakasakanagaraṁ gantvā cetiyaṁ kārāpetvā mahantaṁ pūjāvidhānaṁ kariṁsu.",
  "anya-e1205n1:128_1": "Cakkhumantassa bhagavato sarīradhātu aṭṭhadoṇamattaṁ suvaṇṇanāḷiyā ekasataaṭṭhavīsatināḷikā ahosi?",
  "anya-e1205n1:128_2": "Satthā pana uttarāsāḷhanakkhattena mātukucchiyaṁ paṭisandhiṁ gaṇhi.",
  "anya-e1205n1:128_3": "Visākhanakkhattena mātukucchito nikkhami.",
  "anya-e1205n1:128_4": "Uttarāsāḷhanakkhattena mahābhinikkhamanaṁ nikkhami.",
  "anya-e1205n1:128_5": "Visākhanakkhattena buddho ahosi.",
  "anya-e1205n1:128_6": "Uttarāsāḷhanakkhattena dhammacakkaṁ pavattesi.",
  "anya-e1205n1:128_7": "Teneva yamakapāṭihāriyaṁ akāsi.",
  "anya-e1205n1:128_8": "Assayujanakkhattena devorohaṇaṁ akāsi.",
  "anya-e1205n1:128_9": "Visākhanakkhattena parinibbāyi.",
  "anya-e1205n1:128_10": "Mahākassapattherā ca anuruddhatthero ca dve mahātherā bhagavato sarīradhātuyo vissajjāpetvā adaṁsu.",
  "anya-e1205n1:129_0": "Tesaṁ rājunaṁ bhagavato sarīradhātuṁ labhitvā sattadivasasattamāsādhikāni sattavassāni mahārahaṁ pūjaṁ katvā gatakāle micchādiṭṭhikamanussā?",
  "anya-e1205n1:129_1": "Samaṇo gotamo parinibbuto.",
  "anya-e1205n1:129_2": "Tassa dhātu atthāya amhākaṁ jīvitakappanaṁ nāsetvā pūjaṁ karotī’ti sammāsambuddhe padussanti.",
  "anya-e1205n1:129_3": "Sakko āvajjento taṁ kāraṇaṁ ñatvā mahākassapattherassa ārocesi;’bhante micchādiṭṭhikā manussā bhagavati",
  "anya-e1205n1:129_4": "paduṭṭhacittena ito cutā avīcinirayaṁ uppajjanti.",
  "anya-e1205n1:129_5": "Bahutarā anāgate micchādiṭṭhikā mātupitughātakā rājāno bhavissanti.",
  "anya-e1205n1:129_6": "Ajjeva dhātuyo nidahituṁ vaṭṭatī’ti thero vicāretvā addasa.",
  "anya-e1205n1:130_0": "Anantamatthaṁ dharamānakāle katvāna sattānamalīnacitto sesānamatthāya sarīradhātuṁ ṭhapetva so maccumukhaṁ upeto.",
  "anya-e1205n1:130_1": "(Katvā yo bodhiñāṇaṁ vividhabalavaraṁ bujjhituṁ pāramīyo vatvā saṅkheyyapuṇṇe aparimitabhave uttaritvā sumuttaṁ.",
  "anya-e1205n1:130_2": "Ārohitvāna sīghaṁ ariyasivapadaṁ accutaṁ sītibhāvaṁ patto so jātipāraṁ nikhilapadahanaṁ dukkaraṁ kārayitvā.",
  "anya-e1205n1:131_0": "Dhātvantarāyaṁ disvāna thero kassapasavhayo;",
  "anya-e1205n1:132_0": "Nidhānaṁ sabbadhātunaṁ karohītyāha bhūpatiṁ.",
  "anya-e1205n1:133_0": "Sādhūti so paṭissutvā māgadho tuṭṭhamānaso;",
  "anya-e1205n1:134_0": "Dhātunidhānaṁ kāresi sabbattha vattitādiya.",
  "anya-e1205n1:135_0": "Kārāpetvāna so rājā kassapassa nivedayī;",
  "anya-e1205n1:136_0": "Dhātuyo āharī thero idaṁ kāraṇamaddasa.",
  "anya-e1205n1:137_0": "Bhujaṅgā parigaṇhiṁsu rāmagāmamhi dhātuyo;",
  "anya-e1205n1:138_0": "Cetiye dhārayissanti laṅkādīpe anāgate.",
  "anya-e1205n1:139_0": "Tā dhātuyo ṭhapetvāna thero kassapasavhayo;",
  "anya-e1205n1:140_0": "Rañño ajātasattussa adāsi dhātuyo tadā.",
  "anya-e1205n1:141_0": "Gehe cūpakaraṇāni catusaṭṭhisatāni so;",
  "anya-e1205n1:142_0": "Abbhantare ṭhapesi rājā sabbā tā buddhadhātuyo.",
  "anya-e1205n1:143_0": "Karaṇḍāsīti saṁkiṇṇaṁ cetiyāsītilaṅkataṁ;",
  "anya-e1205n1:144_0": "Gehe bahusamākiṇṇaṁ thūpārāmappamāṇakaṁ.",
  "anya-e1205n1:145_0": "Kāretvā sabbakaraṇaṁ vālikaṁ okirī tahiṁ;",
  "anya-e1205n1:146_0": "Nānāpupphasahassāni nānā gandhaṁ samākiri.",
  "anya-e1205n1:147_0": "Asītitherarūpāni aṭṭhacakkasatāni ca;",
  "anya-e1205n1:148_0": "Suddhodhanassa rūpampi māyāpajāpatādinaṁ.",
  "anya-e1205n1:149_0": "Sabbāni tāni rūpāni suvaṇṇasseva kārayi;",
  "anya-e1205n1:150_0": "Pañca chattadhajasate ussāpesi mahīpatī.",
  "anya-e1205n1:151_0": "Jātarūpamaye kumbhe kumbhe ca ratanāmaye;",
  "anya-e1205n1:152_0": "Pañca pañca sateyeva ṭhapāpesi samantato.",
  "anya-e1205n1:153_0": "Sovaṇṇanikkhamayena ca kapāle rajatāmaye;",
  "anya-e1205n1:154_0": "Puresi gandhatelassa jālāpetvā padīpake.",
  "anya-e1205n1:155_0": "Pañca pañca sateyeva ṭhapāpesi disampati;",
  "anya-e1205n1:156_0": "Ime tatheva tiṭṭhanta adhiṭṭhāsi mahāmuni.",
  "anya-e1205n1:157_0": "Vitthāritā dhammāsoko bhavissati anāgate;",
  "anya-e1205n1:158_0": "Akkhare soṇṇapattamhi chindāpesi mahāmatī.",
  "anya-e1205n1:159_0": "Pakappitvā visukammaṁ dhātugabbhasamantato;",
  "anya-e1205n1:160_0": "Vātavegena yāyantaṁ yantarūpamakārayī.",
  "anya-e1205n1:161_0": "Katvā silāparikkhepaṁ pidahitvā silāhi taṁ;",
  "anya-e1205n1:162_0": "Tassūpari karī thūpaṁ samaṁ pāsāṇathūpiyaṁ.)",
  "anya-e1205n1:163_0": "Dhātunidhānakathā samattā.",
  "anya-e1205n1:164_0": "Iti ariyajanappasādanatthāya kate dhātuvaṁse tathāgatassa parinibbutādhikāro nāma dutiyo paricchedo."
}