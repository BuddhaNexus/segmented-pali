{
  "dn26:0.1_0": "Dīgha Nikāya 26",
  "dn26:0.2_0": "Cakkavattisutta",
  "dn26:0.3_0": "1. Attadīpasaraṇatā",
  "dn26:1.1_0": "Evaṁ me sutaṁ—",
  "dn26:1.2_0": "ekaṁ samayaṁ bhagavā magadhesu viharati mātulāyaṁ.",
  "dn26:1.3_0": "Tatra kho bhagavā bhikkhū āmantesi:",
  "dn26:1.4_0": "“bhikkhavo”ti.",
  "dn26:1.5_0": "“Bhaddante”ti te bhikkhū bhagavato paccassosuṁ.",
  "dn26:1.6_0": "Bhagavā etadavoca:",
  "dn26:1.7_0": "“Attadīpā, bhikkhave, viharatha attasaraṇā anaññasaraṇā, dhammadīpā dhammasaraṇā anaññasaraṇā.",
  "dn26:1.8_0": "Kathañca pana,",
  "dn26:1.8_1": "bhikkhave,",
  "dn26:1.8_2": "bhikkhu attadīpo viharati attasaraṇo anaññasaraṇo,",
  "dn26:1.8_3": "dhammadīpo dhammasaraṇo anaññasaraṇo?",
  "dn26:1.9_0": "Idha,",
  "dn26:1.9_1": "bhikkhave,",
  "dn26:1.9_2": "bhikkhu kāye kāyānupassī viharati ātāpī sampajāno satimā vineyya loke abhijjhādomanassaṁ.",
  "dn26:1.10_0": "Vedanāsu vedanānupassī …pe…",
  "dn26:1.11_0": "citte cittānupassī …pe…",
  "dn26:1.12_0": "dhammesu dhammānupassī viharati ātāpī sampajāno satimā vineyya loke abhijjhādomanassaṁ.",
  "dn26:1.13_0": "Evaṁ kho,",
  "dn26:1.13_1": "bhikkhave,",
  "dn26:1.13_2": "bhikkhu attadīpo viharati attasaraṇo anaññasaraṇo,",
  "dn26:1.13_3": "dhammadīpo dhammasaraṇo anaññasaraṇo.",
  "dn26:1.14_0": "Gocare, bhikkhave, caratha sake pettike visaye.",
  "dn26:1.15_0": "Gocare, bhikkhave, carataṁ sake pettike visaye na lacchati māro otāraṁ, na lacchati māro ārammaṇaṁ.",
  "dn26:1.16_0": "Kusalānaṁ, bhikkhave, dhammānaṁ samādānahetu evamidaṁ puññaṁ pavaḍḍhati.",
  "dn26:2.0_0": "2. Daḷhanemicakkavattirājā",
  "dn26:2.1_0": "Bhūtapubbaṁ,",
  "dn26:2.1_1": "bhikkhave,",
  "dn26:2.1_2": "rājā daḷhanemi nāma ahosi cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato.",
  "dn26:2.2_0": "Tassimāni satta ratanāni ahesuṁ seyyathidaṁ—",
  "dn26:2.3_0": "cakkaratanaṁ hatthiratanaṁ assaratanaṁ maṇiratanaṁ itthiratanaṁ gahapatiratanaṁ pariṇāyakaratanameva sattamaṁ.",
  "dn26:2.4_0": "Parosahassaṁ kho panassa puttā ahesuṁ sūrā vīraṅgarūpā parasenappamaddanā.",
  "dn26:2.5_0": "So imaṁ pathaviṁ sāgarapariyantaṁ adaṇḍena asatthena dhammena abhivijiya ajjhāvasi.",
  "dn26:3.1_0": "Atha kho,",
  "dn26:3.1_1": "bhikkhave,",
  "dn26:3.1_2": "rājā daḷhanemi bahunnaṁ vassānaṁ bahunnaṁ vassasatānaṁ bahunnaṁ vassasahassānaṁ accayena aññataraṁ purisaṁ āmantesi:",
  "dn26:3.2_0": "‘yadā tvaṁ,",
  "dn26:3.2_1": "ambho purisa,",
  "dn26:3.2_2": "passeyyāsi dibbaṁ cakkaratanaṁ osakkitaṁ ṭhānā cutaṁ,",
  "dn26:3.2_3": "atha me āroceyyāsī’ti.",
  "dn26:3.3_0": "‘Evaṁ, devā’ti kho, bhikkhave, so puriso rañño daḷhanemissa paccassosi.",
  "dn26:3.4_0": "Addasā kho,",
  "dn26:3.4_1": "bhikkhave,",
  "dn26:3.4_2": "so puriso bahunnaṁ vassānaṁ bahunnaṁ vassasatānaṁ bahunnaṁ vassasahassānaṁ accayena dibbaṁ cakkaratanaṁ osakkitaṁ ṭhānā cutaṁ,",
  "dn26:3.4_3": "disvāna yena rājā daḷhanemi tenupasaṅkami;",
  "dn26:3.4_4": "upasaṅkamitvā rājānaṁ daḷhanemiṁ etadavoca:",
  "dn26:3.5_0": "‘yagghe, deva, jāneyyāsi, dibbaṁ te cakkaratanaṁ osakkitaṁ ṭhānā cutan’ti.",
  "dn26:3.6_0": "Atha kho, bhikkhave, rājā daḷhanemi jeṭṭhaputtaṁ kumāraṁ āmantāpetvā etadavoca:",
  "dn26:3.7_0": "‘dibbaṁ kira me, tāta kumāra, cakkaratanaṁ osakkitaṁ ṭhānā cutaṁ.",
  "dn26:3.8_0": "Sutaṁ kho pana metaṁ—",
  "dn26:3.9_0": "yassa rañño cakkavattissa dibbaṁ cakkaratanaṁ osakkati ṭhānā cavati,",
  "dn26:3.9_1": "na dāni tena raññā ciraṁ jīvitabbaṁ hotīti.",
  "dn26:3.10_0": "Bhuttā kho pana me mānusakā kāmā, samayo dāni me dibbe kāme pariyesituṁ.",
  "dn26:3.11_0": "Ehi tvaṁ, tāta kumāra, imaṁ samuddapariyantaṁ pathaviṁ paṭipajja.",
  "dn26:3.12_0": "Ahaṁ pana kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajissāmī’ti.",
  "dn26:3.13_0": "Atha kho,",
  "dn26:3.13_1": "bhikkhave,",
  "dn26:3.13_2": "rājā daḷhanemi jeṭṭhaputtaṁ kumāraṁ sādhukaṁ rajje samanusāsitvā kesamassuṁ ohāretvā kāsāyāni vatthāni acchādetvā agārasmā anagāriyaṁ pabbaji.",
  "dn26:3.14_0": "Sattāhapabbajite kho pana, bhikkhave, rājisimhi dibbaṁ cakkaratanaṁ antaradhāyi.",
  "dn26:4.1_0": "Atha kho,",
  "dn26:4.1_1": "bhikkhave,",
  "dn26:4.1_2": "aññataro puriso yena rājā khattiyo muddhābhisitto tenupasaṅkami;",
  "dn26:4.1_3": "upasaṅkamitvā rājānaṁ khattiyaṁ muddhābhisittaṁ etadavoca:",
  "dn26:4.2_0": "‘yagghe, deva, jāneyyāsi, dibbaṁ cakkaratanaṁ antarahitan’ti.",
  "dn26:4.3_0": "Atha kho,",
  "dn26:4.3_1": "bhikkhave,",
  "dn26:4.3_2": "rājā khattiyo muddhābhisitto dibbe cakkaratane antarahite anattamano ahosi,",
  "dn26:4.3_3": "anattamanatañca paṭisaṁvedesi.",
  "dn26:4.4_0": "So yena rājisi tenupasaṅkami; upasaṅkamitvā rājisiṁ etadavoca:",
  "dn26:4.5_0": "‘yagghe, deva, jāneyyāsi, dibbaṁ cakkaratanaṁ antarahitan’ti.",
  "dn26:4.6_0": "Evaṁ vutte, bhikkhave, rājisi rājānaṁ khattiyaṁ muddhābhisittaṁ etadavoca:",
  "dn26:4.7_0": "‘mā kho tvaṁ, tāta,",
  "dn26:4.7_1": "dibbe cakkaratane antarahite anattamano ahosi,",
  "dn26:4.7_2": "mā anattamanatañca paṭisaṁvedesi, na hi te, tāta,",
  "dn26:4.7_3": "dibbaṁ cakkaratanaṁ pettikaṁ dāyajjaṁ.",
  "dn26:4.8_0": "Iṅgha tvaṁ, tāta, ariye cakkavattivatte vattāhi.",
  "dn26:4.9_0": "Ṭhānaṁ kho panetaṁ vijjati,",
  "dn26:4.9_1": "yaṁ te ariye cakkavattivatte vattamānassa tadahuposathe pannarase sīsaṁnhātassa uposathikassa uparipāsādavaragatassa",
  "dn26:4.9_2": "dibbaṁ cakkaratanaṁ pātubhavissati sahassāraṁ sanemikaṁ sanābhikaṁ sabbākāraparipūran’ti.",
  "dn26:5.0_0": "2.1. Cakkavattiariyavatta",
  "dn26:5.1_0": "‘Katamaṁ pana taṁ, deva, ariyaṁ cakkavattivattan’ti?",
  "dn26:5.2_0": "‘Tena hi tvaṁ, tāta,",
  "dn26:5.2_1": "dhammaṁyeva nissāya dhammaṁ sakkaronto dhammaṁ garuṁ karonto dhammaṁ mānento dhammaṁ pūjento dhammaṁ",
  "dn26:5.2_2": "apacāyamāno dhammaddhajo dhammaketu dhammādhipateyyo dhammikaṁ rakkhāvaraṇaguttiṁ saṁvidahassu antojanasmiṁ",
  "dn26:5.2_3": "balakāyasmiṁ khattiyesu anuyantesu brāhmaṇagahapatikesu negamajānapadesu samaṇabrāhmaṇesu migapakkhīsu.",
  "dn26:5.3_0": "Mā ca te, tāta, vijite adhammakāro pavattittha.",
  "dn26:5.4_0": "Ye ca te, tāta, vijite adhanā assu, tesañca dhanamanuppadeyyāsi.",
  "dn26:5.5_0": "Ye ca te, tāta,",
  "dn26:5.5_1": "vijite samaṇabrāhmaṇā madappamādā paṭiviratā khantisoracce niviṭṭhā ekamattānaṁ damenti,",
  "dn26:5.5_2": "ekamattānaṁ samenti,",
  "dn26:5.5_3": "ekamattānaṁ parinibbāpenti,",
  "dn26:5.5_4": "te kālena kālaṁ upasaṅkamitvā paripuccheyyāsi pariggaṇheyyāsi:",
  "dn26:5.6_0": "“kiṁ, bhante, kusalaṁ,",
  "dn26:5.6_1": "kiṁ akusalaṁ,",
  "dn26:5.6_2": "kiṁ sāvajjaṁ,",
  "dn26:5.6_3": "kiṁ anavajjaṁ,",
  "dn26:5.6_4": "kiṁ sevitabbaṁ,",
  "dn26:5.6_5": "kiṁ na sevitabbaṁ,",
  "dn26:5.6_6": "kiṁ me karīyamānaṁ dīgharattaṁ ahitāya dukkhāya assa,",
  "dn26:5.6_7": "kiṁ vā pana me karīyamānaṁ dīgharattaṁ hitāya sukhāya assā”ti?",
  "dn26:5.7_0": "Tesaṁ sutvā yaṁ akusalaṁ taṁ abhinivajjeyyāsi, yaṁ kusalaṁ taṁ samādāya vatteyyāsi.",
  "dn26:5.8_0": "Idaṁ kho, tāta, taṁ ariyaṁ cakkavattivattan’ti.",
  "dn26:5.9.0_0": "2.2. Cakkaratanapātubhāva",
  "dn26:5.10_0": "‘Evaṁ,",
  "dn26:5.10_1": "devā’ti kho,",
  "dn26:5.10_2": "bhikkhave,",
  "dn26:5.10_3": "rājā khattiyo muddhābhisitto rājisissa paṭissutvā ariye cakkavattivatte vatti.",
  "dn26:5.11_0": "Tassa ariye cakkavattivatte vattamānassa tadahuposathe pannarase sīsaṁnhātassa uposathikassa uparipāsādavaragatassa",
  "dn26:5.12_0": "dibbaṁ cakkaratanaṁ pāturahosi sahassāraṁ sanemikaṁ sanābhikaṁ sabbākāraparipūraṁ.",
  "dn26:5.13_0": "Disvāna rañño khattiyassa muddhābhisittassa etadahosi:",
  "dn26:5.14_0": "‘sutaṁ kho pana metaṁ—yassa rañño khattiyassa muddhābhisittassa tadahuposathe pannarase sīsaṁnhātassa",
  "dn26:5.14_1": "uposathikassa uparipāsādavaragatassa dibbaṁ cakkaratanaṁ pātubhavati sahassāraṁ sanemikaṁ sanābhikaṁ",
  "dn26:5.14_2": "sabbākāraparipūraṁ,",
  "dn26:5.14_3": "so hoti rājā cakkavattīti.",
  "dn26:5.15_0": "Assaṁ nu kho ahaṁ rājā cakkavattī’ti.",
  "dn26:6.1_0": "Atha kho,",
  "dn26:6.1_1": "bhikkhave,",
  "dn26:6.1_2": "rājā khattiyo muddhābhisitto uṭṭhāyāsanā ekaṁsaṁ uttarāsaṅgaṁ karitvā vāmena hatthena bhiṅkāraṁ gahetvā dakkhiṇena hatthena cakkaratanaṁ abbhukkiri:",
  "dn26:6.2_0": "‘pavattatu bhavaṁ cakkaratanaṁ, abhivijinātu bhavaṁ cakkaratanan’ti.",
  "dn26:6.3_0": "Atha kho taṁ,",
  "dn26:6.3_1": "bhikkhave,",
  "dn26:6.3_2": "cakkaratanaṁ puratthimaṁ disaṁ pavatti,",
  "dn26:6.3_3": "anvadeva rājā cakkavattī saddhiṁ caturaṅginiyā senāya.",
  "dn26:6.3_4": "Yasmiṁ kho pana,",
  "dn26:6.3_5": "bhikkhave,",
  "dn26:6.3_6": "padese cakkaratanaṁ patiṭṭhāsi,",
  "dn26:6.3_7": "tattha rājā cakkavattī vāsaṁ upagacchi saddhiṁ caturaṅginiyā senāya.",
  "dn26:6.4_0": "Ye kho pana,",
  "dn26:6.4_1": "bhikkhave,",
  "dn26:6.4_2": "puratthimāya disāya paṭirājāno,",
  "dn26:6.4_3": "te rājānaṁ cakkavattiṁ upasaṅkamitvā evamāhaṁsu:",
  "dn26:6.5_0": "‘ehi kho, mahārāja, svāgataṁ te mahārāja, sakaṁ te, mahārāja, anusāsa, mahārājā’ti.",
  "dn26:6.6_0": "Rājā cakkavattī evamāha:",
  "dn26:6.7_0": "‘pāṇo na hantabbo,",
  "dn26:6.7_1": "adinnaṁ nādātabbaṁ,",
  "dn26:6.7_2": "kāmesumicchā na caritabbā,",
  "dn26:6.7_3": "musā na bhāsitabbā,",
  "dn26:6.7_4": "majjaṁ na pātabbaṁ,",
  "dn26:6.7_5": "yathābhuttañca bhuñjathā’ti.",
  "dn26:6.8_0": "Ye kho pana, bhikkhave, puratthimāya disāya paṭirājāno, te rañño cakkavattissa anuyantā ahesuṁ.",
  "dn26:7.1_0": "Atha kho taṁ,",
  "dn26:7.1_1": "bhikkhave,",
  "dn26:7.1_2": "cakkaratanaṁ puratthimaṁ samuddaṁ ajjhogāhetvā paccuttaritvā dakkhiṇaṁ disaṁ pavatti …pe…",
  "dn26:7.2_0": "dakkhiṇaṁ samuddaṁ ajjhogāhetvā paccuttaritvā pacchimaṁ disaṁ pavatti,",
  "dn26:7.2_1": "anvadeva rājā cakkavattī saddhiṁ caturaṅginiyā senāya.",
  "dn26:7.3_0": "Yasmiṁ kho pana,",
  "dn26:7.3_1": "bhikkhave,",
  "dn26:7.3_2": "padese cakkaratanaṁ patiṭṭhāsi,",
  "dn26:7.3_3": "tattha rājā cakkavattī vāsaṁ upagacchi saddhiṁ caturaṅginiyā senāya.",
  "dn26:7.4_0": "Ye kho pana,",
  "dn26:7.4_1": "bhikkhave,",
  "dn26:7.4_2": "pacchimāya disāya paṭirājāno,",
  "dn26:7.4_3": "te rājānaṁ cakkavattiṁ upasaṅkamitvā evamāhaṁsu:",
  "dn26:7.5_0": "‘ehi kho, mahārāja, svāgataṁ te, mahārāja, sakaṁ te, mahārāja, anusāsa, mahārājā’ti.",
  "dn26:7.6_0": "Rājā cakkavattī evamāha:",
  "dn26:7.7_0": "‘pāṇo na hantabbo,",
  "dn26:7.7_1": "adinnaṁ nādātabbaṁ,",
  "dn26:7.7_2": "kāmesumicchā na caritabbā,",
  "dn26:7.7_3": "musā na bhāsitabbā,",
  "dn26:7.7_4": "majjaṁ na pātabbaṁ,",
  "dn26:7.7_5": "yathābhuttañca bhuñjathā’ti.",
  "dn26:7.8_0": "Ye kho pana, bhikkhave, pacchimāya disāya paṭirājāno, te rañño cakkavattissa anuyantā ahesuṁ.",
  "dn26:7.9_0": "Atha kho taṁ,",
  "dn26:7.9_1": "bhikkhave,",
  "dn26:7.9_2": "cakkaratanaṁ pacchimaṁ samuddaṁ ajjhogāhetvā paccuttaritvā uttaraṁ disaṁ pavatti,",
  "dn26:7.9_3": "anvadeva rājā cakkavattī saddhiṁ caturaṅginiyā senāya.",
  "dn26:7.10_0": "Yasmiṁ kho pana,",
  "dn26:7.10_1": "bhikkhave,",
  "dn26:7.10_2": "padese cakkaratanaṁ patiṭṭhāsi,",
  "dn26:7.10_3": "tattha rājā cakkavattī vāsaṁ upagacchi saddhiṁ caturaṅginiyā senāya.",
  "dn26:7.11_0": "Ye kho pana, bhikkhave, uttarāya disāya paṭirājāno, te rājānaṁ cakkavattiṁ upasaṅkamitvā evamāhaṁsu:",
  "dn26:7.12_0": "‘ehi kho, mahārāja, svāgataṁ te, mahārāja, sakaṁ te, mahārāja, anusāsa, mahārājā’ti.",
  "dn26:7.13_0": "Rājā cakkavattī evamāha:",
  "dn26:7.14_0": "‘pāṇo na hantabbo,",
  "dn26:7.14_1": "adinnaṁ nādātabbaṁ,",
  "dn26:7.14_2": "kāmesumicchā na caritabbā,",
  "dn26:7.14_3": "musā na bhāsitabbā,",
  "dn26:7.14_4": "majjaṁ na pātabbaṁ,",
  "dn26:7.14_5": "yathābhuttañca bhuñjathā’ti.",
  "dn26:7.15_0": "Ye kho pana, bhikkhave, uttarāya disāya paṭirājāno, te rañño cakkavattissa anuyantā ahesuṁ.",
  "dn26:7.16_0": "Atha kho taṁ,",
  "dn26:7.16_1": "bhikkhave,",
  "dn26:7.16_2": "cakkaratanaṁ samuddapariyantaṁ pathaviṁ abhivijinitvā tameva rājadhāniṁ paccāgantvā rañño cakkavattissa",
  "dn26:7.16_3": "antepuradvāre atthakaraṇapamukhe akkhāhataṁ maññe aṭṭhāsi rañño cakkavattissa antepuraṁ upasobhayamānaṁ.",
  "dn26:8.0_0": "3. Dutiyādicakkavattikathā",
  "dn26:8.1_0": "Dutiyopi kho, bhikkhave, rājā cakkavattī …pe…",
  "dn26:8.2_0": "tatiyopi kho, bhikkhave, rājā cakkavattī …",
  "dn26:8.3_0": "catutthopi kho, bhikkhave, rājā cakkavattī …",
  "dn26:8.4_0": "pañcamopi kho, bhikkhave, rājā cakkavattī …",
  "dn26:8.5_0": "chaṭṭhopi kho, bhikkhave, rājā cakkavattī …",
  "dn26:8.6_0": "sattamopi kho,",
  "dn26:8.6_1": "bhikkhave,",
  "dn26:8.6_2": "rājā cakkavattī bahunnaṁ vassānaṁ bahunnaṁ vassasatānaṁ bahunnaṁ vassasahassānaṁ accayena aññataraṁ purisaṁ āmantesi:",
  "dn26:8.7_0": "‘yadā tvaṁ,",
  "dn26:8.7_1": "ambho purisa,",
  "dn26:8.7_2": "passeyyāsi dibbaṁ cakkaratanaṁ osakkitaṁ ṭhānā cutaṁ,",
  "dn26:8.7_3": "atha me āroceyyāsī’ti.",
  "dn26:8.8_0": "‘Evaṁ, devā’ti kho, bhikkhave, so puriso rañño cakkavattissa paccassosi.",
  "dn26:8.9_0": "Addasā kho,",
  "dn26:8.9_1": "bhikkhave,",
  "dn26:8.9_2": "so puriso bahunnaṁ vassānaṁ bahunnaṁ vassasatānaṁ bahunnaṁ vassasahassānaṁ accayena dibbaṁ cakkaratanaṁ osakkitaṁ ṭhānā cutaṁ.",
  "dn26:8.10_0": "Disvāna yena rājā cakkavattī tenupasaṅkami; upasaṅkamitvā rājānaṁ cakkavattiṁ etadavoca:",
  "dn26:8.11_0": "‘yagghe, deva, jāneyyāsi, dibbaṁ te cakkaratanaṁ osakkitaṁ ṭhānā cutan’ti?",
  "dn26:8.12_0": "Atha kho, bhikkhave, rājā cakkavattī jeṭṭhaputtaṁ kumāraṁ āmantāpetvā etadavoca:",
  "dn26:8.13_0": "‘dibbaṁ kira me, tāta kumāra, cakkaratanaṁ osakkitaṁ, ṭhānā cutaṁ, sutaṁ kho pana metaṁ—",
  "dn26:8.14_0": "yassa rañño cakkavattissa dibbaṁ cakkaratanaṁ osakkati,",
  "dn26:8.14_1": "ṭhānā cavati,",
  "dn26:8.14_2": "na dāni tena raññā ciraṁ jīvitabbaṁ hotīti.",
  "dn26:8.15_0": "Bhuttā kho pana me mānusakā kāmā,",
  "dn26:8.15_1": "samayo dāni me dibbe kāme pariyesituṁ, ehi tvaṁ,",
  "dn26:8.15_2": "tāta kumāra,",
  "dn26:8.15_3": "imaṁ samuddapariyantaṁ pathaviṁ paṭipajja.",
  "dn26:8.16_0": "Ahaṁ pana kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajissāmī’ti.",
  "dn26:8.17_0": "Atha kho,",
  "dn26:8.17_1": "bhikkhave,",
  "dn26:8.17_2": "rājā cakkavattī jeṭṭhaputtaṁ kumāraṁ sādhukaṁ rajje samanusāsitvā kesamassuṁ ohāretvā kāsāyāni vatthāni acchādetvā agārasmā anagāriyaṁ pabbaji.",
  "dn26:8.18_0": "Sattāhapabbajite kho pana, bhikkhave, rājisimhi dibbaṁ cakkaratanaṁ antaradhāyi.",
  "dn26:9.1_0": "Atha kho,",
  "dn26:9.1_1": "bhikkhave,",
  "dn26:9.1_2": "aññataro puriso yena rājā khattiyo muddhābhisitto tenupasaṅkami;",
  "dn26:9.1_3": "upasaṅkamitvā rājānaṁ khattiyaṁ muddhābhisittaṁ etadavoca:",
  "dn26:9.2_0": "‘yagghe, deva, jāneyyāsi, dibbaṁ cakkaratanaṁ antarahitan’ti?",
  "dn26:9.3_0": "Atha kho,",
  "dn26:9.3_1": "bhikkhave,",
  "dn26:9.3_2": "rājā khattiyo muddhābhisitto dibbe cakkaratane antarahite anattamano ahosi.",
  "dn26:9.3_3": "Anattamanatañca paṭisaṁvedesi;",
  "dn26:9.4_0": "no ca kho rājisiṁ upasaṅkamitvā ariyaṁ cakkavattivattaṁ pucchi.",
  "dn26:9.5_0": "So samateneva sudaṁ janapadaṁ pasāsati.",
  "dn26:9.6_0": "Tassa samatena janapadaṁ pasāsato pubbenāparaṁ janapadā na pabbanti,",
  "dn26:9.6_1": "yathā taṁ pubbakānaṁ rājūnaṁ ariye cakkavattivatte vattamānānaṁ.",
  "dn26:9.7_0": "Atha kho,",
  "dn26:9.7_1": "bhikkhave,",
  "dn26:9.7_2": "amaccā pārisajjā gaṇakamahāmattā anīkaṭṭhā dovārikā mantassājīvino sannipatitvā rājānaṁ khattiyaṁ muddhābhisittaṁ etadavocuṁ:",
  "dn26:9.8_0": "‘na kho te, deva,",
  "dn26:9.8_1": "samatena sudaṁ janapadaṁ pasāsato pubbenāparaṁ janapadā pabbanti,",
  "dn26:9.8_2": "yathā taṁ pubbakānaṁ rājūnaṁ ariye cakkavattivatte vattamānānaṁ.",
  "dn26:9.9_0": "Saṁvijjanti kho te, deva,",
  "dn26:9.9_1": "vijite amaccā pārisajjā gaṇakamahāmattā anīkaṭṭhā dovārikā mantassājīvino mayañceva aññe ca ye mayaṁ ariyaṁ cakkavattivattaṁ dhārema.",
  "dn26:9.10_0": "Iṅgha tvaṁ, deva, amhe ariyaṁ cakkavattivattaṁ puccha.",
  "dn26:9.11_0": "Tassa te mayaṁ ariyaṁ cakkavattivattaṁ puṭṭhā byākarissāmā’ti.",
  "dn26:10.0_0": "4. Āyuvaṇṇādiparihānikathā",
  "dn26:10.1_0": "Atha kho,",
  "dn26:10.1_1": "bhikkhave,",
  "dn26:10.1_2": "rājā khattiyo muddhābhisitto amacce pārisajje gaṇakamahāmatte anīkaṭṭhe dovārike mantassājīvino sannipātetvā ariyaṁ cakkavattivattaṁ pucchi.",
  "dn26:10.2_0": "Tassa te ariyaṁ cakkavattivattaṁ puṭṭhā byākariṁsu.",
  "dn26:10.3_0": "Tesaṁ sutvā dhammikañhi kho rakkhāvaraṇaguttiṁ saṁvidahi, no ca kho adhanānaṁ dhanamanuppadāsi.",
  "dn26:10.4_0": "Adhanānaṁ dhane ananuppadiyamāne dāliddiyaṁ vepullamagamāsi.",
  "dn26:10.5_0": "Dāliddiye vepullaṁ gate aññataro puriso paresaṁ adinnaṁ theyyasaṅkhātaṁ ādiyi.",
  "dn26:10.6_0": "Tamenaṁ aggahesuṁ.",
  "dn26:10.7_0": "Gahetvā rañño khattiyassa muddhābhisittassa dassesuṁ:",
  "dn26:10.8_0": "‘ayaṁ, deva, puriso paresaṁ adinnaṁ theyyasaṅkhātaṁ ādiyī’ti.",
  "dn26:10.9_0": "Evaṁ vutte, bhikkhave, rājā khattiyo muddhābhisitto taṁ purisaṁ etadavoca:",
  "dn26:10.10_0": "‘saccaṁ kira tvaṁ, ambho purisa, paresaṁ adinnaṁ theyyasaṅkhātaṁ ādiyī’ti?",
  "dn26:10.11_0": "‘Saccaṁ, devā’ti.",
  "dn26:10.12_0": "‘Kiṁ kāraṇā’ti?",
  "dn26:10.13_0": "‘Na hi, deva, jīvāmī’ti.",
  "dn26:10.14_0": "Atha kho, bhikkhave, rājā khattiyo muddhābhisitto tassa purisassa dhanamanuppadāsi:",
  "dn26:10.15_0": "‘iminā tvaṁ,",
  "dn26:10.15_1": "ambho purisa,",
  "dn26:10.15_2": "dhanena attanā ca jīvāhi,",
  "dn26:10.15_3": "mātāpitaro ca posehi,",
  "dn26:10.15_4": "puttadārañca posehi,",
  "dn26:10.15_5": "kammante ca payojehi,",
  "dn26:10.15_6": "samaṇabrāhmaṇesu uddhaggikaṁ dakkhiṇaṁ patiṭṭhāpehi sovaggikaṁ sukhavipākaṁ saggasaṁvattanikan’ti.",
  "dn26:10.16_0": "‘Evaṁ, devā’ti kho, bhikkhave, so puriso rañño khattiyassa muddhābhisittassa paccassosi.",
  "dn26:11.1_0": "Aññataropi kho, bhikkhave, puriso paresaṁ adinnaṁ theyyasaṅkhātaṁ ādiyi.",
  "dn26:11.2_0": "Tamenaṁ aggahesuṁ.",
  "dn26:11.3_0": "Gahetvā rañño khattiyassa muddhābhisittassa dassesuṁ:",
  "dn26:11.4_0": "‘ayaṁ, deva, puriso paresaṁ adinnaṁ theyyasaṅkhātaṁ ādiyī’ti.",
  "dn26:11.5_0": "Evaṁ vutte, bhikkhave, rājā khattiyo muddhābhisitto taṁ purisaṁ etadavoca:",
  "dn26:11.6_0": "‘saccaṁ kira tvaṁ, ambho purisa, paresaṁ adinnaṁ theyyasaṅkhātaṁ ādiyī’ti?",
  "dn26:11.7_0": "‘Saccaṁ, devā’ti.",
  "dn26:11.8_0": "‘Kiṁ kāraṇā’ti?",
  "dn26:11.9_0": "‘Na hi, deva, jīvāmī’ti.",
  "dn26:11.10_0": "Atha kho, bhikkhave, rājā khattiyo muddhābhisitto tassa purisassa dhanamanuppadāsi:",
  "dn26:11.11_0": "‘iminā tvaṁ,",
  "dn26:11.11_1": "ambho purisa,",
  "dn26:11.11_2": "dhanena attanā ca jīvāhi,",
  "dn26:11.11_3": "mātāpitaro ca posehi,",
  "dn26:11.11_4": "puttadārañca posehi,",
  "dn26:11.11_5": "kammante ca payojehi,",
  "dn26:11.11_6": "samaṇabrāhmaṇesu uddhaggikaṁ dakkhiṇaṁ patiṭṭhāpehi sovaggikaṁ sukhavipākaṁ saggasaṁvattanikan’ti.",
  "dn26:11.12_0": "‘Evaṁ, devā’ti kho, bhikkhave, so puriso rañño khattiyassa muddhābhisittassa paccassosi.",
  "dn26:12.1_0": "Assosuṁ kho, bhikkhave, manussā:",
  "dn26:12.2_0": "‘ye kira, bho, paresaṁ adinnaṁ theyyasaṅkhātaṁ ādiyanti, tesaṁ rājā dhanamanuppadetī’ti.",
  "dn26:12.3_0": "Sutvāna tesaṁ etadahosi:",
  "dn26:12.4_0": "‘yannūna mayampi paresaṁ adinnaṁ theyyasaṅkhātaṁ ādiyeyyāmā’ti.",
  "dn26:12.5_0": "Atha kho, bhikkhave, aññataro puriso paresaṁ adinnaṁ theyyasaṅkhātaṁ ādiyi.",
  "dn26:12.6_0": "Tamenaṁ aggahesuṁ.",
  "dn26:12.7_0": "Gahetvā rañño khattiyassa muddhābhisittassa dassesuṁ:",
  "dn26:12.8_0": "‘ayaṁ, deva, puriso paresaṁ adinnaṁ theyyasaṅkhātaṁ ādiyī’ti.",
  "dn26:12.9_0": "Evaṁ vutte, bhikkhave, rājā khattiyo muddhābhisitto taṁ purisaṁ etadavoca:",
  "dn26:12.10_0": "‘saccaṁ kira tvaṁ, ambho purisa, paresaṁ adinnaṁ theyyasaṅkhātaṁ ādiyī’ti?",
  "dn26:12.11_0": "‘Saccaṁ, devā’ti.",
  "dn26:12.12_0": "‘Kiṁ kāraṇā’ti?",
  "dn26:12.13_0": "‘Na hi, deva, jīvāmī’ti.",
  "dn26:12.14_0": "Atha kho, bhikkhave, rañño khattiyassa muddhābhisittassa etadahosi:",
  "dn26:12.15_0": "‘sace kho ahaṁ yo yo paresaṁ adinnaṁ theyyasaṅkhātaṁ ādiyissati,",
  "dn26:12.15_1": "tassa tassa dhanamanuppadassāmi,",
  "dn26:12.15_2": "evamidaṁ adinnādānaṁ pavaḍḍhissati.",
  "dn26:12.16_0": "Yannūnāhaṁ imaṁ purisaṁ sunisedhaṁ nisedheyyaṁ, mūlaghaccaṁ kareyyaṁ, sīsamassa chindeyyan’ti.",
  "dn26:12.17_0": "Atha kho, bhikkhave, rājā khattiyo muddhābhisitto purise āṇāpesi:",
  "dn26:12.18_0": "‘tena hi, bhaṇe,",
  "dn26:12.18_1": "imaṁ purisaṁ daḷhāya rajjuyā pacchābāhaṁ gāḷhabandhanaṁ bandhitvā khuramuṇḍaṁ karitvā kharassarena paṇavena",
  "dn26:12.18_2": "rathikāya rathikaṁ siṅghāṭakena siṅghāṭakaṁ parinetvā dakkhiṇena dvārena nikkhamitvā dakkhiṇato nagarassa",
  "dn26:12.18_3": "sunisedhaṁ nisedhetha,",
  "dn26:12.18_4": "mūlaghaccaṁ karotha,",
  "dn26:12.18_5": "sīsamassa chindathā’ti.",
  "dn26:12.19_0": "‘Evaṁ,",
  "dn26:12.19_1": "devā’ti kho,",
  "dn26:12.19_2": "bhikkhave,",
  "dn26:12.19_3": "te purisā rañño khattiyassa muddhābhisittassa paṭissutvā taṁ purisaṁ daḷhāya rajjuyā pacchābāhaṁ gāḷhabandhanaṁ",
  "dn26:12.19_4": "bandhitvā khuramuṇḍaṁ karitvā kharassarena paṇavena rathikāya rathikaṁ siṅghāṭakena siṅghāṭakaṁ parinetvā",
  "dn26:12.19_5": "dakkhiṇena dvārena nikkhamitvā dakkhiṇato nagarassa sunisedhaṁ nisedhesuṁ,",
  "dn26:12.19_6": "mūlaghaccaṁ akaṁsu,",
  "dn26:12.19_7": "sīsamassa chindiṁsu.",
  "dn26:13.1_0": "Assosuṁ kho, bhikkhave, manussā:",
  "dn26:13.2_0": "‘ye kira, bho,",
  "dn26:13.2_1": "paresaṁ adinnaṁ theyyasaṅkhātaṁ ādiyanti,",
  "dn26:13.2_2": "te rājā sunisedhaṁ nisedheti,",
  "dn26:13.2_3": "mūlaghaccaṁ karoti,",
  "dn26:13.2_4": "sīsāni tesaṁ chindatī’ti.",
  "dn26:13.3_0": "Sutvāna tesaṁ etadahosi:",
  "dn26:13.4_0": "‘yannūna mayampi tiṇhāni satthāni kārāpessāma,",
  "dn26:13.4_1": "tiṇhāni satthāni kārāpetvā yesaṁ adinnaṁ theyyasaṅkhātaṁ ādiyissāma,",
  "dn26:13.4_2": "te sunisedhaṁ nisedhessāma,",
  "dn26:13.4_3": "mūlaghaccaṁ karissāma,",
  "dn26:13.4_4": "sīsāni tesaṁ chindissāmā’ti.",
  "dn26:13.5_0": "Te tiṇhāni satthāni kārāpesuṁ,",
  "dn26:13.5_1": "tiṇhāni satthāni kārāpetvā gāmaghātampi upakkamiṁsu kātuṁ,",
  "dn26:13.5_2": "nigamaghātampi upakkamiṁsu kātuṁ,",
  "dn26:13.5_3": "nagaraghātampi upakkamiṁsu kātuṁ,",
  "dn26:13.5_4": "panthaduhanampi upakkamiṁsu kātuṁ.",
  "dn26:13.6_0": "Yesaṁ te adinnaṁ theyyasaṅkhātaṁ ādiyanti,",
  "dn26:13.6_1": "te sunisedhaṁ nisedhenti,",
  "dn26:13.6_2": "mūlaghaccaṁ karonti,",
  "dn26:13.6_3": "sīsāni tesaṁ chindanti.",
  "dn26:14.1_0": "Iti kho,",
  "dn26:14.1_1": "bhikkhave,",
  "dn26:14.1_2": "adhanānaṁ dhane ananuppadiyamāne dāliddiyaṁ vepullamagamāsi,",
  "dn26:14.1_3": "dāliddiye vepullaṁ gate adinnādānaṁ vepullamagamāsi,",
  "dn26:14.1_4": "adinnādāne vepullaṁ gate satthaṁ vepullamagamāsi,",
  "dn26:14.1_5": "satthe vepullaṁ gate pāṇātipāto vepullamagamāsi,",
  "dn26:14.1_6": "pāṇātipāte vepullaṁ gate tesaṁ sattānaṁ āyupi parihāyi,",
  "dn26:14.1_7": "vaṇṇopi parihāyi.",
  "dn26:14.2_0": "Tesaṁ āyunāpi parihāyamānānaṁ vaṇṇenapi parihāyamānānaṁ asītivassasahassāyukānaṁ manussānaṁ cattārīsavassasahassāyukā puttā ahesuṁ.",
  "dn26:14.3_0": "Cattārīsavassasahassāyukesu,",
  "dn26:14.3_1": "bhikkhave,",
  "dn26:14.3_2": "manussesu aññataro puriso paresaṁ adinnaṁ theyyasaṅkhātaṁ ādiyi.",
  "dn26:14.4_0": "Tamenaṁ aggahesuṁ.",
  "dn26:14.5_0": "Gahetvā rañño khattiyassa muddhābhisittassa dassesuṁ:",
  "dn26:14.6_0": "‘ayaṁ, deva, puriso paresaṁ adinnaṁ theyyasaṅkhātaṁ ādiyī’ti.",
  "dn26:14.7_0": "Evaṁ vutte, bhikkhave, rājā khattiyo muddhābhisitto taṁ purisaṁ etadavoca:",
  "dn26:14.8_0": "‘saccaṁ kira tvaṁ, ambho purisa, paresaṁ adinnaṁ theyyasaṅkhātaṁ ādiyī’ti?",
  "dn26:14.9_0": "‘Na hi, devā’ti sampajānamusā abhāsi.",
  "dn26:15.1_0": "Iti kho,",
  "dn26:15.1_1": "bhikkhave,",
  "dn26:15.1_2": "adhanānaṁ dhane ananuppadiyamāne dāliddiyaṁ vepullamagamāsi.",
  "dn26:15.1_3": "Dāliddiye vepullaṁ gate adinnādānaṁ vepullamagamāsi,",
  "dn26:15.1_4": "adinnādāne vepullaṁ gate satthaṁ vepullamagamāsi.",
  "dn26:15.1_5": "Satthe vepullaṁ gate pāṇātipāto vepullamagamāsi,",
  "dn26:15.1_6": "pāṇātipāte vepullaṁ gate musāvādo vepullamagamāsi,",
  "dn26:15.1_7": "musāvāde vepullaṁ gate tesaṁ sattānaṁ āyupi parihāyi,",
  "dn26:15.1_8": "vaṇṇopi parihāyi.",
  "dn26:15.2_0": "Tesaṁ āyunāpi parihāyamānānaṁ vaṇṇenapi parihāyamānānaṁ cattārīsavassasahassāyukānaṁ manussānaṁ vīsativassasahassāyukā puttā ahesuṁ.",
  "dn26:15.3_0": "Vīsativassasahassāyukesu,",
  "dn26:15.3_1": "bhikkhave,",
  "dn26:15.3_2": "manussesu aññataro puriso paresaṁ adinnaṁ theyyasaṅkhātaṁ ādiyi.",
  "dn26:15.4_0": "Tamenaṁ aññataro puriso rañño khattiyassa muddhābhisittassa ārocesi:",
  "dn26:15.5_0": "‘itthannāmo, deva, puriso paresaṁ adinnaṁ theyyasaṅkhātaṁ ādiyī’ti pesuññamakāsi.",
  "dn26:16.1_0": "Iti kho,",
  "dn26:16.1_1": "bhikkhave,",
  "dn26:16.1_2": "adhanānaṁ dhane ananuppadiyamāne dāliddiyaṁ vepullamagamāsi.",
  "dn26:16.1_3": "Dāliddiye vepullaṁ gate adinnādānaṁ vepullamagamāsi,",
  "dn26:16.1_4": "adinnādāne vepullaṁ gate satthaṁ vepullamagamāsi,",
  "dn26:16.1_5": "satthe vepullaṁ gate pāṇātipāto vepullamagamāsi,",
  "dn26:16.1_6": "pāṇātipāte vepullaṁ gate musāvādo vepullamagamāsi,",
  "dn26:16.1_7": "musāvāde vepullaṁ gate pisuṇā vācā vepullamagamāsi,",
  "dn26:16.1_8": "pisuṇāya vācāya vepullaṁ gatāya tesaṁ sattānaṁ āyupi parihāyi,",
  "dn26:16.1_9": "vaṇṇopi parihāyi.",
  "dn26:16.2_0": "Tesaṁ āyunāpi parihāyamānānaṁ vaṇṇenapi parihāyamānānaṁ vīsativassasahassāyukānaṁ manussānaṁ dasavassasahassāyukā puttā ahesuṁ.",
  "dn26:17.1_0": "Dasavassasahassāyukesu, bhikkhave, manussesu ekidaṁ sattā vaṇṇavanto honti, ekidaṁ sattā dubbaṇṇā.",
  "dn26:17.2_0": "Tattha ye te sattā dubbaṇṇā, te vaṇṇavante satte abhijjhāyantā paresaṁ dāresu cārittaṁ āpajjiṁsu.",
  "dn26:17.3_0": "Iti kho,",
  "dn26:17.3_1": "bhikkhave,",
  "dn26:17.3_2": "adhanānaṁ dhane ananuppadiyamāne dāliddiyaṁ vepullamagamāsi.",
  "dn26:17.3_3": "Dāliddiye vepullaṁ gate …pe…",
  "dn26:17.3_4": "kāmesumicchācāro vepullamagamāsi,",
  "dn26:17.3_5": "kāmesumicchācāre vepullaṁ gate tesaṁ sattānaṁ āyupi parihāyi,",
  "dn26:17.3_6": "vaṇṇopi parihāyi.",
  "dn26:17.4_0": "Tesaṁ āyunāpi parihāyamānānaṁ vaṇṇenapi parihāyamānānaṁ dasavassasahassāyukānaṁ manussānaṁ pañcavassasahassāyukā puttā ahesuṁ.",
  "dn26:17.5_0": "Pañcavassasahassāyukesu, bhikkhave, manussesu dve dhammā vepullamagamaṁsu—",
  "dn26:17.6_0": "pharusāvācā samphappalāpo ca.",
  "dn26:17.7_0": "Dvīsu dhammesu vepullaṁ gatesu tesaṁ sattānaṁ āyupi parihāyi, vaṇṇopi parihāyi.",
  "dn26:17.8_0": "Tesaṁ āyunāpi parihāyamānānaṁ vaṇṇenapi parihāyamānānaṁ pañcavassasahassāyukānaṁ manussānaṁ appekacce aḍḍhateyyavassasahassāyukā,",
  "dn26:17.8_1": "appekacce dvevassasahassāyukā puttā ahesuṁ.",
  "dn26:17.9_0": "Aḍḍhateyyavassasahassāyukesu, bhikkhave, manussesu abhijjhābyāpādā vepullamagamaṁsu.",
  "dn26:17.10_0": "Abhijjhābyāpādesu vepullaṁ gatesu tesaṁ sattānaṁ āyupi parihāyi, vaṇṇopi parihāyi.",
  "dn26:17.11_0": "Tesaṁ āyunāpi parihāyamānānaṁ vaṇṇenapi parihāyamānānaṁ aḍḍhateyyavassasahassāyukānaṁ manussānaṁ vassasahassāyukā puttā ahesuṁ.",
  "dn26:17.12_0": "Vassasahassāyukesu, bhikkhave, manussesu micchādiṭṭhi vepullamagamāsi.",
  "dn26:17.13_0": "Micchādiṭṭhiyā vepullaṁ gatāya tesaṁ sattānaṁ āyupi parihāyi, vaṇṇopi parihāyi.",
  "dn26:17.14_0": "Tesaṁ āyunāpi parihāyamānānaṁ vaṇṇenapi parihāyamānānaṁ vassasahassāyukānaṁ manussānaṁ pañcavassasatāyukā puttā ahesuṁ.",
  "dn26:17.15_0": "Pañcavassasatāyukesu, bhikkhave, manussesu tayo dhammā vepullamagamaṁsu—",
  "dn26:17.16_0": "adhammarāgo visamalobho micchādhammo.",
  "dn26:17.17_0": "Tīsu dhammesu vepullaṁ gatesu tesaṁ sattānaṁ āyupi parihāyi, vaṇṇopi parihāyi.",
  "dn26:17.18_0": "Tesaṁ āyunāpi parihāyamānānaṁ vaṇṇenapi parihāyamānānaṁ pañcavassasatāyukānaṁ manussānaṁ appekacce aḍḍhateyyavassasatāyukā,",
  "dn26:17.18_1": "appekacce dvevassasatāyukā puttā ahesuṁ.",
  "dn26:17.19_0": "Aḍḍhateyyavassasatāyukesu, bhikkhave, manussesu ime dhammā vepullamagamaṁsu.",
  "dn26:17.20_0": "Amatteyyatā apetteyyatā asāmaññatā abrahmaññatā na kule jeṭṭhāpacāyitā.",
  "dn26:18.1_0": "Iti kho, bhikkhave, adhanānaṁ dhane ananuppadiyamāne dāliddiyaṁ vepullamagamāsi.",
  "dn26:18.2_0": "Dāliddiye vepullaṁ gate adinnādānaṁ vepullamagamāsi.",
  "dn26:18.3_0": "Adinnādāne vepullaṁ gate satthaṁ vepullamagamāsi.",
  "dn26:18.4_0": "Satthe vepullaṁ gate pāṇātipāto vepullamagamāsi.",
  "dn26:18.5_0": "Pāṇātipāte vepullaṁ gate musāvādo vepullamagamāsi.",
  "dn26:18.6_0": "Musāvāde vepullaṁ gate pisuṇā vācā vepullamagamāsi.",
  "dn26:18.7_0": "Pisuṇāya vācāya vepullaṁ gatāya kāmesumicchācāro vepullamagamāsi.",
  "dn26:18.8_0": "Kāmesumicchācāre vepullaṁ gate dve dhammā vepullamagamaṁsu, pharusā vācā samphappalāpo ca.",
  "dn26:18.9_0": "Dvīsu dhammesu vepullaṁ gatesu abhijjhābyāpādā vepullamagamaṁsu.",
  "dn26:18.10_0": "Abhijjhābyāpādesu vepullaṁ gatesu micchādiṭṭhi vepullamagamāsi.",
  "dn26:18.11_0": "Micchādiṭṭhiyā vepullaṁ gatāya tayo dhammā vepullamagamaṁsu, adhammarāgo visamalobho micchādhammo.",
  "dn26:18.12_0": "Tīsu dhammesu vepullaṁ gatesu ime dhammā vepullamagamaṁsu,",
  "dn26:18.12_1": "amatteyyatā apetteyyatā asāmaññatā abrahmaññatā na kule jeṭṭhāpacāyitā.",
  "dn26:18.13_0": "Imesu dhammesu vepullaṁ gatesu tesaṁ sattānaṁ āyupi parihāyi, vaṇṇopi parihāyi.",
  "dn26:18.14_0": "Tesaṁ āyunāpi parihāyamānānaṁ vaṇṇenapi parihāyamānānaṁ aḍḍhateyyavassasatāyukānaṁ manussānaṁ vassasatāyukā puttā ahesuṁ.",
  "dn26:19.0_0": "5. Dasavassāyukasamaya",
  "dn26:19.1_0": "Bhavissati, bhikkhave, so samayo, yaṁ imesaṁ manussānaṁ dasavassāyukā puttā bhavissanti.",
  "dn26:19.2_0": "Dasavassāyukesu, bhikkhave, manussesu pañcavassikā kumārikā alaṁpateyyā bhavissanti.",
  "dn26:19.3_0": "Dasavassāyukesu, bhikkhave, manussesu imāni rasāni antaradhāyissanti, seyyathidaṁ—",
  "dn26:19.4_0": "sappi navanītaṁ telaṁ madhu phāṇitaṁ loṇaṁ.",
  "dn26:19.5_0": "Dasavassāyukesu, bhikkhave, manussesu kudrūsako aggaṁ bhojanānaṁ bhavissati.",
  "dn26:19.6_0": "Seyyathāpi, bhikkhave, etarahi sālimaṁsodano aggaṁ bhojanānaṁ;",
  "dn26:19.7_0": "evameva kho, bhikkhave, dasavassāyukesu manussesu kudrūsako aggaṁ bhojanānaṁ bhavissati.",
  "dn26:19.8_0": "Dasavassāyukesu,",
  "dn26:19.8_1": "bhikkhave,",
  "dn26:19.8_2": "manussesu dasa kusalakammapathā sabbena sabbaṁ antaradhāyissanti,",
  "dn26:19.8_3": "dasa akusalakammapathā atibyādippissanti.",
  "dn26:19.9_0": "Dasavassāyukesu, bhikkhave, manussesu kusalantipi na bhavissati, kuto pana kusalassa kārako.",
  "dn26:19.10_0": "Dasavassāyukesu,",
  "dn26:19.10_1": "bhikkhave,",
  "dn26:19.10_2": "manussesu ye te bhavissanti amatteyyā apetteyyā asāmaññā abrahmaññā na kule jeṭṭhāpacāyino,",
  "dn26:19.10_3": "te pujjā ca bhavissanti pāsaṁsā ca.",
  "dn26:19.11_0": "Seyyathāpi,",
  "dn26:19.11_1": "bhikkhave,",
  "dn26:19.11_2": "etarahi matteyyā petteyyā sāmaññā brahmaññā kule jeṭṭhāpacāyino pujjā ca pāsaṁsā ca;",
  "dn26:19.12_0": "evameva kho,",
  "dn26:19.12_1": "bhikkhave,",
  "dn26:19.12_2": "dasavassāyukesu manussesu ye te bhavissanti amatteyyā apetteyyā asāmaññā abrahmaññā na kule jeṭṭhāpacāyino,",
  "dn26:19.12_3": "te pujjā ca bhavissanti pāsaṁsā ca.",
  "dn26:20.1_0": "Dasavassāyukesu,",
  "dn26:20.1_1": "bhikkhave,",
  "dn26:20.1_2": "manussesu na bhavissati mātāti vā mātucchāti vā mātulānīti vā ācariyabhariyāti vā garūnaṁ dārāti vā.",
  "dn26:20.2_0": "Sambhedaṁ loko gamissati yathā ajeḷakā kukkuṭasūkarā soṇasiṅgālā.",
  "dn26:20.3_0": "Dasavassāyukesu,",
  "dn26:20.3_1": "bhikkhave,",
  "dn26:20.3_2": "manussesu tesaṁ sattānaṁ aññamaññamhi tibbo āghāto paccupaṭṭhito bhavissati tibbo byāpādo tibbo manopadoso tibbaṁ vadhakacittaṁ.",
  "dn26:20.4_0": "Mātupi puttamhi puttassapi mātari;",
  "dn26:20.5_0": "pitupi puttamhi puttassapi pitari;",
  "dn26:20.6_0": "bhātupi bhaginiyā bhaginiyāpi bhātari tibbo āghāto paccupaṭṭhito bhavissati tibbo byāpādo tibbo manopadoso tibbaṁ vadhakacittaṁ.",
  "dn26:20.7_0": "Seyyathāpi,",
  "dn26:20.7_1": "bhikkhave,",
  "dn26:20.7_2": "māgavikassa migaṁ disvā tibbo āghāto paccupaṭṭhito hoti tibbo byāpādo tibbo manopadoso tibbaṁ vadhakacittaṁ;",
  "dn26:20.8_0": "evameva kho,",
  "dn26:20.8_1": "bhikkhave,",
  "dn26:20.8_2": "dasavassāyukesu manussesu tesaṁ sattānaṁ aññamaññamhi tibbo āghāto paccupaṭṭhito bhavissati tibbo byāpādo tibbo manopadoso tibbaṁ vadhakacittaṁ.",
  "dn26:20.9_0": "Mātupi puttamhi puttassapi mātari;",
  "dn26:20.10_0": "pitupi puttamhi puttassapi pitari;",
  "dn26:20.11_0": "bhātupi bhaginiyā bhaginiyāpi bhātari tibbo āghāto paccupaṭṭhito bhavissati tibbo byāpādo tibbo manopadoso tibbaṁ vadhakacittaṁ.",
  "dn26:21.1_0": "Dasavassāyukesu, bhikkhave, manussesu sattāhaṁ satthantarakappo bhavissati.",
  "dn26:21.2_0": "Te aññamaññamhi migasaññaṁ paṭilabhissanti.",
  "dn26:21.3_0": "Tesaṁ tiṇhāni satthāni hatthesu pātubhavissanti.",
  "dn26:21.4_0": "Te tiṇhena satthena ‘esa migo esa migo’ti aññamaññaṁ jīvitā voropessanti.",
  "dn26:21.5_0": "Atha kho tesaṁ, bhikkhave, sattānaṁ ekaccānaṁ evaṁ bhavissati:",
  "dn26:21.6_0": "‘mā ca mayaṁ kañci,",
  "dn26:21.6_1": "mā ca amhe koci,",
  "dn26:21.6_2": "yannūna mayaṁ tiṇagahanaṁ vā vanagahanaṁ vā rukkhagahanaṁ vā nadīviduggaṁ vā pabbatavisamaṁ vā pavisitvā vanamūlaphalāhārā yāpeyyāmā’ti.",
  "dn26:21.7_0": "Te tiṇagahanaṁ vā vanagahanaṁ vā rukkhagahanaṁ vā nadīviduggaṁ vā pabbatavisamaṁ vā pavisitvā sattāhaṁ vanamūlaphalāhārā yāpessanti.",
  "dn26:21.8_0": "Te tassa sattāhassa accayena tiṇagahanā vanagahanā rukkhagahanā nadīviduggā pabbatavisamā nikkhamitvā",
  "dn26:21.8_1": "aññamaññaṁ āliṅgitvā sabhāgāyissanti samassāsissanti:",
  "dn26:21.9_0": "‘diṭṭhā, bho, sattā jīvasi, diṭṭhā, bho, sattā jīvasī’ti.",
  "dn26:21.10.0_0": "6. Āyuvaṇṇādivaḍḍhanakathā",
  "dn26:21.11_0": "Atha kho tesaṁ, bhikkhave, sattānaṁ evaṁ bhavissati:",
  "dn26:21.12_0": "‘mayaṁ kho akusalānaṁ dhammānaṁ samādānahetu evarūpaṁ āyataṁ ñātikkhayaṁ pattā.",
  "dn26:21.13_0": "Yannūna mayaṁ kusalaṁ kareyyāma.",
  "dn26:21.14_0": "Kiṁ kusalaṁ kareyyāma?",
  "dn26:21.15_0": "Yannūna mayaṁ pāṇātipātā virameyyāma, idaṁ kusalaṁ dhammaṁ samādāya vatteyyāmā’ti.",
  "dn26:21.16_0": "Te pāṇātipātā viramissanti, idaṁ kusalaṁ dhammaṁ samādāya vattissanti.",
  "dn26:21.17_0": "Te kusalānaṁ dhammānaṁ samādānahetu āyunāpi vaḍḍhissanti, vaṇṇenapi vaḍḍhissanti.",
  "dn26:21.18_0": "Tesaṁ āyunāpi vaḍḍhamānānaṁ vaṇṇenapi vaḍḍhamānānaṁ dasavassāyukānaṁ manussānaṁ vīsativassāyukā puttā bhavissanti.",
  "dn26:22.1_0": "Atha kho tesaṁ, bhikkhave, sattānaṁ evaṁ bhavissati:",
  "dn26:22.2_0": "‘mayaṁ kho kusalānaṁ dhammānaṁ samādānahetu āyunāpi vaḍḍhāma, vaṇṇenapi vaḍḍhāma.",
  "dn26:22.3_0": "Yannūna mayaṁ bhiyyoso mattāya kusalaṁ kareyyāma.",
  "dn26:22.4_0": "Kiṁ kusalaṁ kareyyāma?",
  "dn26:22.5_0": "Yannūna mayaṁ adinnādānā virameyyāma …",
  "dn26:22.6_0": "kāmesumicchācārā virameyyāma …",
  "dn26:22.7_0": "musāvādā virameyyāma …",
  "dn26:22.8_0": "pisuṇāya vācāya virameyyāma …",
  "dn26:22.9_0": "pharusāya vācāya virameyyāma …",
  "dn26:22.10_0": "samphappalāpā virameyyāma …",
  "dn26:22.11_0": "abhijjhaṁ pajaheyyāma …",
  "dn26:22.12_0": "byāpādaṁ pajaheyyāma …",
  "dn26:22.13_0": "micchādiṭṭhiṁ pajaheyyāma …",
  "dn26:22.14_0": "tayo dhamme pajaheyyāma—",
  "dn26:22.15_0": "adhammarāgaṁ visamalobhaṁ micchādhammaṁ …",
  "dn26:22.16_0": "yannūna mayaṁ matteyyā assāma petteyyā sāmaññā brahmaññā kule jeṭṭhāpacāyino,",
  "dn26:22.16_1": "idaṁ kusalaṁ dhammaṁ samādāya vatteyyāmā’ti.",
  "dn26:22.17_0": "Te matteyyā bhavissanti petteyyā sāmaññā brahmaññā kule jeṭṭhāpacāyino,",
  "dn26:22.17_1": "idaṁ kusalaṁ dhammaṁ samādāya vattissanti.",
  "dn26:22.18_0": "Te kusalānaṁ dhammānaṁ samādānahetu āyunāpi vaḍḍhissanti, vaṇṇenapi vaḍḍhissanti.",
  "dn26:22.19_0": "Tesaṁ āyunāpi vaḍḍhamānānaṁ vaṇṇenapi vaḍḍhamānānaṁ vīsativassāyukānaṁ manussānaṁ cattārīsavassāyukā puttā bhavissanti …",
  "dn26:22.20_0": "cattārīsavassāyukānaṁ manussānaṁ asītivassāyukā puttā bhavissanti …",
  "dn26:22.21_0": "asītivassāyukānaṁ manussānaṁ saṭṭhivassasatāyukā puttā bhavissanti …",
  "dn26:22.22_0": "saṭṭhivassasatāyukānaṁ manussānaṁ vīsatitivassasatāyukā puttā bhavissanti …",
  "dn26:22.23_0": "vīsatitivassasatāyukānaṁ manussānaṁ cattārīsachabbassasatāyukā puttā bhavissanti.",
  "dn26:22.24_0": "Cattārīsachabbassasatāyukānaṁ manussānaṁ dvevassasahassāyukā puttā bhavissanti …",
  "dn26:22.25_0": "dvevassasahassāyukānaṁ manussānaṁ cattārivassasahassāyukā puttā bhavissanti …",
  "dn26:22.26_0": "cattārivassasahassāyukānaṁ manussānaṁ aṭṭhavassasahassāyukā puttā bhavissanti …",
  "dn26:22.27_0": "aṭṭhavassasahassāyukānaṁ manussānaṁ vīsativassasahassāyukā puttā bhavissanti …",
  "dn26:23.1_0": "vīsativassasahassāyukānaṁ manussānaṁ cattārīsavassasahassāyukā puttā bhavissanti …",
  "dn26:23.2_0": "cattārīsavassasahassāyukānaṁ manussānaṁ asītivassasahassāyukā puttā bhavissanti …",
  "dn26:23.3_0": "asītivassasahassāyukesu, bhikkhave, manussesu pañcavassasatikā kumārikā alaṁpateyyā bhavissanti.",
  "dn26:23.4.0_0": "7. Saṅkharājauppatti",
  "dn26:23.5_0": "Asītivassasahassāyukesu, bhikkhave, manussesu tayo ābādhā bhavissanti, icchā, anasanaṁ, jarā.",
  "dn26:23.6_0": "Asītivassasahassāyukesu,",
  "dn26:23.6_1": "bhikkhave,",
  "dn26:23.6_2": "manussesu ayaṁ jambudīpo iddho ceva bhavissati phīto ca,",
  "dn26:23.6_3": "kukkuṭasampātikā gāmanigamarājadhāniyo.",
  "dn26:23.7_0": "Asītivassasahassāyukesu,",
  "dn26:23.7_1": "bhikkhave,",
  "dn26:23.7_2": "manussesu ayaṁ jambudīpo avīci maññe phuṭo bhavissati manussehi,",
  "dn26:23.7_3": "seyyathāpi naḷavanaṁ vā saravanaṁ vā.",
  "dn26:23.8_0": "Asītivassasahassāyukesu,",
  "dn26:23.8_1": "bhikkhave,",
  "dn26:23.8_2": "manussesu ayaṁ bārāṇasī ketumatī nāma rājadhānī bhavissati iddhā ceva phītā ca bahujanā ca ākiṇṇamanussā ca subhikkhā ca.",
  "dn26:23.9_0": "Asītivassasahassāyukesu,",
  "dn26:23.9_1": "bhikkhave,",
  "dn26:23.9_2": "manussesu imasmiṁ jambudīpe caturāsītinagarasahassāni bhavissanti ketumatīrājadhānīpamukhāni.",
  "dn26:24.1_0": "Asītivassasahassāyukesu,",
  "dn26:24.1_1": "bhikkhave,",
  "dn26:24.1_2": "manussesu ketumatiyā rājadhāniyā saṅkho nāma rājā uppajjissati cakkavattī dhammiko dhammarājā cāturanto",
  "dn26:24.1_3": "vijitāvī janapadatthāvariyappatto sattaratanasamannāgato.",
  "dn26:24.2_0": "Tassimāni satta ratanāni bhavissanti, seyyathidaṁ—",
  "dn26:24.3_0": "cakkaratanaṁ hatthiratanaṁ assaratanaṁ maṇiratanaṁ itthiratanaṁ gahapatiratanaṁ pariṇāyakaratanameva sattamaṁ.",
  "dn26:24.4_0": "Parosahassaṁ kho panassa puttā bhavissanti sūrā vīraṅgarūpā parasenappamaddanā.",
  "dn26:24.5_0": "So imaṁ pathaviṁ sāgarapariyantaṁ adaṇḍena asatthena dhammena abhivijiya ajjhāvasissati.",
  "dn26:25.0_0": "8. Metteyyabuddhuppāda",
  "dn26:25.1_0": "Asītivassasahassāyukesu,",
  "dn26:25.1_1": "bhikkhave,",
  "dn26:25.1_2": "manussesu metteyyo nāma bhagavā loke uppajjissati arahaṁ sammāsambuddho vijjācaraṇasampanno sugato lokavidū",
  "dn26:25.1_3": "anuttaro purisadammasārathi satthā devamanussānaṁ buddho bhagavā.",
  "dn26:25.2_0": "Seyyathāpāhametarahi loke uppanno arahaṁ sammāsambuddho vijjācaraṇasampanno sugato lokavidū anuttaro",
  "dn26:25.2_1": "purisadammasārathi satthā devamanussānaṁ buddho bhagavā.",
  "dn26:25.3_0": "So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedessati,",
  "dn26:25.3_1": "seyyathāpāhametarahi imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedemi.",
  "dn26:25.4_0": "So dhammaṁ desessati ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsessati;",
  "dn26:25.5_0": "seyyathāpāhametarahi dhammaṁ desemi ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ",
  "dn26:25.5_1": "kevalaparipuṇṇaṁ parisuddhaṁ brahmacariyaṁ pakāsemi.",
  "dn26:25.6_0": "So anekasahassaṁ bhikkhusaṅghaṁ pariharissati,",
  "dn26:25.6_1": "seyyathāpāhametarahi anekasataṁ bhikkhusaṅghaṁ pariharāmi.",
  "dn26:26.1_0": "Atha kho, bhikkhave, saṅkho nāma rājā yo so yūpo raññā mahāpanādena kārāpito.",
  "dn26:26.2_0": "Taṁ yūpaṁ ussāpetvā ajjhāvasitvā taṁ datvā vissajjitvā samaṇabrāhmaṇakapaṇaddhikavaṇibbakayācakānaṁ dānaṁ",
  "dn26:26.2_1": "datvā metteyyassa bhagavato arahato sammāsambuddhassa santike kesamassuṁ ohāretvā kāsāyāni vatthāni acchādetvā",
  "dn26:26.2_2": "agārasmā anagāriyaṁ pabbajissati.",
  "dn26:26.3_0": "So evaṁ pabbajito samāno eko vūpakaṭṭho appamatto ātāpī pahitatto viharanto nacirasseva—yassatthāya kulaputtā",
  "dn26:26.3_1": "sammadeva agārasmā anagāriyaṁ pabbajanti,",
  "dn26:26.3_2": "tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharissati.",
  "dn26:27.1_0": "Attadīpā, bhikkhave, viharatha attasaraṇā anaññasaraṇā, dhammadīpā dhammasaraṇā anaññasaraṇā.",
  "dn26:27.2_0": "Kathañca,",
  "dn26:27.2_1": "bhikkhave,",
  "dn26:27.2_2": "bhikkhu attadīpo viharati attasaraṇo anaññasaraṇo dhammadīpo dhammasaraṇo anaññasaraṇo?",
  "dn26:27.3_0": "Idha,",
  "dn26:27.3_1": "bhikkhave,",
  "dn26:27.3_2": "bhikkhu kāye kāyānupassī viharati ātāpī sampajāno satimā vineyya loke abhijjhādomanassaṁ.",
  "dn26:27.4_0": "Vedanāsu vedanānupassī …pe…",
  "dn26:27.5_0": "citte cittānupassī …pe…",
  "dn26:27.6_0": "dhammesu dhammānupassī viharati ātāpī sampajāno satimā vineyya loke abhijjhādomanassaṁ.",
  "dn26:27.7_0": "Evaṁ kho,",
  "dn26:27.7_1": "bhikkhave,",
  "dn26:27.7_2": "bhikkhu attadīpo viharati attasaraṇo anaññasaraṇo dhammadīpo dhammasaraṇo anaññasaraṇo.",
  "dn26:28.0_0": "9. Bhikkhunoāyuvaṇṇādivaḍḍhanakathā",
  "dn26:28.1_0": "Gocare, bhikkhave, caratha sake pettike visaye.",
  "dn26:28.2_0": "Gocare,",
  "dn26:28.2_1": "bhikkhave,",
  "dn26:28.2_2": "carantā sake pettike visaye āyunāpi vaḍḍhissatha,",
  "dn26:28.2_3": "vaṇṇenapi vaḍḍhissatha,",
  "dn26:28.2_4": "sukhenapi vaḍḍhissatha,",
  "dn26:28.2_5": "bhogenapi vaḍḍhissatha,",
  "dn26:28.2_6": "balenapi vaḍḍhissatha.",
  "dn26:28.3_0": "Kiñca, bhikkhave, bhikkhuno āyusmiṁ?",
  "dn26:28.4_0": "Idha, bhikkhave, bhikkhu chandasamādhipadhānasaṅkhārasamannāgataṁ iddhipādaṁ bhāveti,",
  "dn26:28.5_0": "vīriyasamādhipadhānasaṅkhārasamannāgataṁ iddhipādaṁ bhāveti,",
  "dn26:28.6_0": "cittasamādhipadhānasaṅkhārasamannāgataṁ iddhipādaṁ bhāveti,",
  "dn26:28.7_0": "vīmaṁsāsamādhipadhānasaṅkhārasamannāgataṁ iddhipādaṁ bhāveti.",
  "dn26:28.8_0": "So imesaṁ catunnaṁ iddhipādānaṁ bhāvitattā bahulīkatattā ākaṅkhamāno kappaṁ vā tiṭṭheyya kappāvasesaṁ vā.",
  "dn26:28.9_0": "Idaṁ kho, bhikkhave, bhikkhuno āyusmiṁ.",
  "dn26:28.10_0": "Kiñca, bhikkhave, bhikkhuno vaṇṇasmiṁ?",
  "dn26:28.11_0": "Idha,",
  "dn26:28.11_1": "bhikkhave,",
  "dn26:28.11_2": "bhikkhu sīlavā hoti,",
  "dn26:28.11_3": "pātimokkhasaṁvarasaṁvuto viharati ācāragocarasampanno,",
  "dn26:28.11_4": "aṇumattesu vajjesu bhayadassāvī,",
  "dn26:28.11_5": "samādāya sikkhati sikkhāpadesu.",
  "dn26:28.12_0": "Idaṁ kho, bhikkhave, bhikkhuno vaṇṇasmiṁ.",
  "dn26:28.13_0": "Kiñca, bhikkhave, bhikkhuno sukhasmiṁ?",
  "dn26:28.14_0": "Idha,",
  "dn26:28.14_1": "bhikkhave,",
  "dn26:28.14_2": "bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.",
  "dn26:28.15_0": "Vitakkavicārānaṁ vūpasamā …pe… dutiyaṁ jhānaṁ …",
  "dn26:28.16_0": "tatiyaṁ jhānaṁ …",
  "dn26:28.17_0": "catutthaṁ jhānaṁ upasampajja viharati.",
  "dn26:28.18_0": "Idaṁ kho, bhikkhave, bhikkhuno, sukhasmiṁ.",
  "dn26:28.19_0": "Kiñca, bhikkhave, bhikkhuno bhogasmiṁ?",
  "dn26:28.20_0": "Idha,",
  "dn26:28.20_1": "bhikkhave,",
  "dn26:28.20_2": "bhikkhu mettāsahagatena cetasā ekaṁ disaṁ pharitvā viharati tathā dutiyaṁ.",
  "dn26:28.20_3": "Tathā tatiyaṁ.",
  "dn26:28.20_4": "Tathā catutthaṁ.",
  "dn26:28.20_5": "Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena",
  "dn26:28.20_6": "appamāṇena averena abyāpajjena pharitvā viharati.",
  "dn26:28.21_0": "Karuṇāsahagatena cetasā …pe…",
  "dn26:28.22_0": "muditāsahagatena cetasā …pe…",
  "dn26:28.23_0": "upekkhāsahagatena cetasā ekaṁ disaṁ pharitvā viharati.",
  "dn26:28.23_1": "Tathā dutiyaṁ.",
  "dn26:28.23_2": "Tathā tatiyaṁ.",
  "dn26:28.23_3": "Tathā catutthaṁ.",
  "dn26:28.23_4": "Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena",
  "dn26:28.23_5": "appamāṇena averena abyāpajjena pharitvā viharati.",
  "dn26:28.24_0": "Idaṁ kho, bhikkhave, bhikkhuno bhogasmiṁ.",
  "dn26:28.25_0": "Kiñca, bhikkhave, bhikkhuno balasmiṁ?",
  "dn26:28.26_0": "Idha,",
  "dn26:28.26_1": "bhikkhave,",
  "dn26:28.26_2": "bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.",
  "dn26:28.27_0": "Idaṁ kho, bhikkhave, bhikkhuno balasmiṁ.",
  "dn26:28.28_0": "Nāhaṁ,",
  "dn26:28.28_1": "bhikkhave,",
  "dn26:28.28_2": "aññaṁ ekabalampi samanupassāmi yaṁ evaṁ duppasahaṁ,",
  "dn26:28.28_3": "yathayidaṁ,",
  "dn26:28.28_4": "bhikkhave,",
  "dn26:28.28_5": "mārabalaṁ.",
  "dn26:28.29_0": "Kusalānaṁ, bhikkhave, dhammānaṁ samādānahetu evamidaṁ puññaṁ pavaḍḍhatī”ti.",
  "dn26:28.30_0": "Idamavoca bhagavā.",
  "dn26:28.31_0": "Attamanā te bhikkhū bhagavato bhāsitaṁ abhinandunti.",
  "dn26:28.32_0": "Cakkavattisuttaṁ niṭṭhitaṁ tatiyaṁ."
}