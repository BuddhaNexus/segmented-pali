{
  "anya-e0804n1:0_0": "16. Bhūvādigaṇikapariccheda",
  "anya-e0804n1:1_0": "Ito paraṁ avaggantā, missakā ceva dhātuyo;",
  "anya-e0804n1:2_0": "Vakkhāmi dhātubhedādi-kusalassa matānugā.",
  "anya-e0804n1:3_0": "Yakārantadhātu",
  "anya-e0804n1:4_0": "Yā gatipāpuṇesu. Yāti, yanti. Yātu, yantu. Yeyya, yeyyuṁ,",
  "anya-e0804n1:4_1": "anupariyeyyuṁ.",
  "anya-e0804n1:4_2": "Yathāsambhavaṁ padamālā yojetabbā.",
  "anya-e0804n1:4_3": "Yanto puriso.",
  "anya-e0804n1:4_4": "Yantī itthī.",
  "anya-e0804n1:4_5": "Yantaṁ kulaṁ. Yānaṁ, upayānaṁ,",
  "anya-e0804n1:4_6": "uyyānaṁ iccādīni.",
  "anya-e0804n1:4_7": "Divādigaṇikassa panassa ‘‘yāyati,",
  "anya-e0804n1:4_8": "yāyantī’’tiādīni rūpāni bhavanti.",
  "anya-e0804n1:5_0": "Tatra yānantiādīsu yanti etenāti yānaṁ,",
  "anya-e0804n1:5_1": "rathasakaṭādi.",
  "anya-e0804n1:5_2": "Upayanti etena issarassa vā piyamanāpassa vā santikaṁ gacchantīti upayānaṁ,",
  "anya-e0804n1:5_3": "paṇṇākāraṁ.",
  "anya-e0804n1:5_4": "‘‘Upayānāni me dajjuṁ,",
  "anya-e0804n1:5_5": "rājaputta tayi gate’’ti ettha hi paṇṇākārāni ‘‘upayānānī’’ti vuccanti.",
  "anya-e0804n1:5_6": "Sampannadassanīyapupphaphalāditāya uddhaṁ olokentā yanti gacchanti etthāti uyyānaṁ.",
  "anya-e0804n1:6_0": "Byā ummīsane. Byāti, byanti. Byāsi, byātha. Byāmi, byāma.",
  "anya-e0804n1:6_1": "Yathāsambhavaṁ padamālā yojetabbā.",
  "anya-e0804n1:6_2": "Tatra panāyaṁ pāḷi ‘‘yāva byāti nimmīsati,",
  "anya-e0804n1:6_3": "tatrāpi rasatibbayo’’ti.",
  "anya-e0804n1:6_4": "Tattha yāva byātīti yāva ummīsati,",
  "anya-e0804n1:6_5": "purāṇabhāsā esā,",
  "anya-e0804n1:6_6": "ayañhi yasmiṁ kāle bodhisatto cūḷabodhiparibbājako ahosi,",
  "anya-e0804n1:6_7": "tasmiṁ kāle manussānaṁ vohāro.",
  "anya-e0804n1:7_0": "Yu missane gatiyañca. Yoti, yavati. Āyu, yoni.",
  "anya-e0804n1:8_0": "Tattha ‘‘āyū’’ti āsaddo upasaggo.",
  "anya-e0804n1:8_1": "Āyavanti missībhavanti sattā etenāti āyu.",
  "anya-e0804n1:8_2": "Atha vā āyavanti āgacchanti pavattanti tasmiṁ sati arūpadhammāti āyu.",
  "anya-e0804n1:8_3": "Tathā hi aṭṭhasāliniyaṁ vuttaṁ ‘‘āyavanaṭṭhena āyu.",
  "anya-e0804n1:8_4": "Tasmiñhi sati arūpadhammā āyavanti āgacchanti pavattanti,",
  "anya-e0804n1:8_5": "tasmā āyūti vuccatī’’ti. ‘‘Āyu, jīvitaṁ,",
  "anya-e0804n1:8_6": "pāṇo’’ iccete pariyāyā lokavohāravasena.",
  "anya-e0804n1:8_7": "Abhidhammavasena pana ‘‘ṭhiti yapanā yāpanā jīvitindriyaṁ’’ iccetepi teheva saddhiṁ pariyāyā.",
  "anya-e0804n1:8_8": "Yonīti aṇḍajādīnaṁ aṇḍajādīhi saddhiṁ yāya missībhāvo hoti, sā yoni.",
  "anya-e0804n1:8_9": "Idaṁ panettha nibbacanaṁ ‘‘yavanti ettha sattā ekajātisamanvayena aññamaññaṁ missakā hontīti yoni’’ iti.",
  "anya-e0804n1:8_10": "Ettha ca yonisaddassa atthuddhāro nīyate.",
  "anya-e0804n1:8_11": "Yonīti khandhakoṭṭhāsassapi kāraṇassapi passāvamaggassapi nāmaṁ.",
  "anya-e0804n1:8_12": "‘‘Catasso nāgayoniyo.",
  "anya-e0804n1:8_13": "Catasso supaṇṇayoniyo’’ti ettha hi khandhakoṭṭhāso yoni nāma.",
  "anya-e0804n1:8_14": "‘‘Yoni hesā bhūmija phalassa adhigamāyā’’ti ettha kāraṇaṁ.",
  "anya-e0804n1:8_15": "‘‘Na cāhaṁ brāhmaṇaṁ brūmi,",
  "anya-e0804n1:8_16": "yonijaṁ mattisambhava’’nti ettha passāvamaggo.",
  "anya-e0804n1:8_17": "Etthetaṁ vuccati –",
  "anya-e0804n1:9_0": "Khandhānañcāpi koṭṭhāse, muttamagge ca kāraṇe;",
  "anya-e0804n1:10_0": "Imesu tīsu atthesu, yonisaddo pavattati.",
  "anya-e0804n1:11_0": "Bye saṁvaraṇe. Byāyati.",
  "anya-e0804n1:12_0": "Bye pavattiyaṁ. Byeti sahabyo.",
  "anya-e0804n1:13_0": "Ettha sahabyoti saha byeti saha pavattatīti sahabyo, sahāyo,",
  "anya-e0804n1:13_1": "ekabhavūpago vā.",
  "anya-e0804n1:13_2": "Tathā hi ‘‘tāvatiṁsānaṁ devānaṁ sahabyataṁ upapanno’’tiādīsu ekabhavūpago ‘‘sahabyo’’ti vuccati.",
  "anya-e0804n1:14_0": "Haya gatiyaṁ. Hayati. Hayo.",
  "anya-e0804n1:14_1": "Hayoti asso.",
  "anya-e0804n1:14_2": "So hi hayati sīghaṁ gacchatīti hayoti vuccati.",
  "anya-e0804n1:14_3": "Imāni panassa nāmāni –",
  "anya-e0804n1:15_0": "Asso turaṅgo turago, vājī vāho hayopi ca;",
  "anya-e0804n1:16_0": "Tabbhedā sindhavo ceva, gojo assataropi ca.",
  "anya-e0804n1:17_0": "Kāraṇākāraṇaññū tu, ājānīyo hayuttamo;",
  "anya-e0804n1:18_0": "Ghoṭako tu khaḷuṅkasso, vaḷavoti ca vuccati;",
  "anya-e0804n1:19_0": "Assapoto kisoroti, khaḷuṅkotipi vuccati;",
  "anya-e0804n1:20_0": "Hariya gatigelaññesu. Hariyati.",
  "anya-e0804n1:21_0": "Aya vaya paya maya taya caya raya gatiyaṁ. Ayati. Vayati. Payati. Mayati. Tayati. Cayati. Rayati. Ayo, samayo, vayo, payo, rayo.",
  "anya-e0804n1:21_1": "Mayatayacayadhātūnaṁ nāmikapadāni upaparikkhitabbāni.",
  "anya-e0804n1:22_0": "Tattha ayoti kāḷalohaṁ,",
  "anya-e0804n1:22_1": "ayati nānākammārakiccesu upayogaṁ gacchatīti ayo.",
  "anya-e0804n1:22_2": "Vayoti paṭhamavayādiāyukoṭṭhāso,",
  "anya-e0804n1:22_3": "vayati parihāniṁ gacchatīti vayo.",
  "anya-e0804n1:22_4": "Payoti khīrassapi udakassapi nāmaṁ,",
  "anya-e0804n1:22_5": "payati janena pātabbabhāvaṁ gacchatīti payo.",
  "anya-e0804n1:22_6": "Rayoti vego,",
  "anya-e0804n1:22_7": "yo ‘‘javo’’tipi vuccati,",
  "anya-e0804n1:22_8": "tasmā rayanaṁ javanaṁ rayo.",
  "anya-e0804n1:22_9": "Ettha samayasaddassa atthuddhāro vuccate aha nibbacanena.",
  "anya-e0804n1:22_10": "Samayasaddo –",
  "anya-e0804n1:23_0": "Samavāye khaṇe kāle, samaye hetudiṭṭhisu;",
  "anya-e0804n1:24_0": "Paṭilābhe pahāne ca, paṭivedhe ca dissati.",
  "anya-e0804n1:25_0": "Tathā hi ‘‘appeva nāma svepi upasaṅkameyyāma kālañca samayañca upādāyā’’ti evamādīsu samavāyo attho.",
  "anya-e0804n1:25_1": "‘‘Ekova kho bhikkhave khaṇo ca samayo ca brahmacariyavāsāyā’’tiādīsu khaṇo.",
  "anya-e0804n1:25_2": "‘‘Uṇhasamayo pariḷāhasamayo’’tiādīsu kālo.",
  "anya-e0804n1:25_3": "‘‘Mahāsamayo pavanasmi’’ntiādīsu samūho.",
  "anya-e0804n1:25_4": "‘‘Samayopi kho te bhaddāli appaṭividdho ahosī’’tiādīsu hetu.",
  "anya-e0804n1:25_5": "‘‘Tena samayena uggāhamāno paribbājako samaṇamuṇḍikāputto samayappavādake tindukācīre ekasālake mallikāya ārāme paṭivasatī’’tiādīsu diṭṭhi.",
  "anya-e0804n1:26_0": "‘‘Diṭṭhe dhamme ca yo attho, yo cattho samparāyiko;",
  "anya-e0804n1:27_0": "Atthābhisamayā dhīro, paṇḍitoti pavuccatī’’ti",
  "anya-e0804n1:28_0": "Ādīsu paṭilābho.",
  "anya-e0804n1:28_1": "‘‘Sammā mānābhisamayā antamakāsi dukkhassā’’tiādīsu pahānaṁ.",
  "anya-e0804n1:28_2": "‘‘Dukkhassa pīḷanaṭṭho saṅkhataṭṭho santāpaṭṭho abhisamayaṭṭho’’tiādīsu paṭivedho.",
  "anya-e0804n1:28_3": "Ettha ca upasaggānaṁ jotakamattattā tassa tassa atthassa vācako samayasaddo evāti samayasaddassa atthuddhārepi saupasaggo abhisamayasaddo vutto.",
  "anya-e0804n1:29_0": "Tattha sahakārīkāraṇatāya sannijjhaṁ sameti samavetīti samayo, samavāyo.",
  "anya-e0804n1:29_1": "Sameti samāgacchati maggabrahmacariyaṁ ettha tadādhārapuggaloti samayo, khaṇo.",
  "anya-e0804n1:29_2": "Samenti ettha,",
  "anya-e0804n1:29_3": "etena vā saṅgacchanti dhammā sahajātadhammehi uppādādīhi vāti samayo, kālo.",
  "anya-e0804n1:29_4": "Dhammappavattimattatāya atthato abhūtopi hi kālo dhammappavattiyā adhikaraṇaṁ karaṇaṁ viya ca parikappanāmattasiddhena rūpena vohariyatīti. Samaṁ,",
  "anya-e0804n1:29_5": "saha vā avayavānaṁ ayanaṁ pavatti avaṭṭhānanti samayo, samūho,",
  "anya-e0804n1:29_6": "yathā ‘‘samudāyo’’ti.",
  "anya-e0804n1:29_7": "Avayavasahāvaṭṭhānameva hi samūho.",
  "anya-e0804n1:29_8": "Paccayantarasamāgame eti phalaṁ etasmā uppajjati pavattati cāti samayo, hetu,",
  "anya-e0804n1:29_9": "yathā ‘‘samudayo’’ti.",
  "anya-e0804n1:29_10": "Sameti saṁyojanabhāvato sambandhā eti attano visaye pavattati,",
  "anya-e0804n1:29_11": "daḷhaggahaṇabhāvato vā saṁyuttā ayanti pavattanti sattā yathābhinivesaṁ etenāti samayo, diṭṭhi.",
  "anya-e0804n1:29_12": "Diṭṭhisaṁyojanena hi sattā ativiya bajjhanti.",
  "anya-e0804n1:29_13": "Samiti saṅgati samodhānanti samayo,",
  "anya-e0804n1:29_14": "paṭilābho.",
  "anya-e0804n1:29_15": "Samassa nirodhassa yānaṁ,",
  "anya-e0804n1:29_16": "sammā vā yānaṁ apagamo appavattīti samayo, pahānaṁ.",
  "anya-e0804n1:29_17": "Ñāṇena abhimukhaṁ sammā etabbo adhigantabboti samayo,",
  "anya-e0804n1:29_18": "dhammānaṁ aviparīto sabhāvo,",
  "anya-e0804n1:29_19": "abhimukhabhāvena sammā eti gacchati bujjhatīti samayo.",
  "anya-e0804n1:29_20": "Yathābhūtasabhāvāvabodho.",
  "anya-e0804n1:29_21": "Evaṁ tasmiṁ tasmiṁ atthe samayasaddassa pavatti veditabbā.",
  "anya-e0804n1:30_0": "Nanu ca atthamattaṁ pati saddā abhinivisantīti na ekena saddena aneke atthā abhidhīyantīti?",
  "anya-e0804n1:30_1": "Saccametaṁ saddavisese apekkhite.",
  "anya-e0804n1:30_2": "Saddavisese hi apekkhamāne ekena saddena anekatthābhidhānaṁ na sambhavati.",
  "anya-e0804n1:30_3": "Na hi yo kālattho samayasaddo,",
  "anya-e0804n1:30_4": "soyeva samūhādiatthaṁ vadati.",
  "anya-e0804n1:30_5": "Ettha pana tesaṁ tesaṁ atthānaṁ samaya saddavacanīyatā sāmaññamupādāya anekatthatā samayasaddassa vuttā.",
  "anya-e0804n1:30_6": "Evaṁ sabbattha atthuddhāre adhippāyo veditabbo.",
  "anya-e0804n1:31_0": "Ito yāto ayato ca, nipphattiṁ samudīraye;",
  "anya-e0804n1:32_0": "Viññū samayasaddassa, samavāyādivācino.",
  "anya-e0804n1:33_0": "Ito yāto ayato ca, samānatthehi dhātuhi;",
  "anya-e0804n1:34_0": "Evaṁ samānarūpāni, bhavantīti ca īraye.",
  "anya-e0804n1:35_0": "Naya rakkhaṇe ca.",
  "anya-e0804n1:35_1": "Cakāro gatipekkhako. Nayati. Nayo.",
  "anya-e0804n1:35_2": "Nayoti nayanaṁ gamananti nayo, pāḷigati.",
  "anya-e0804n1:35_3": "Nayanti vā rakkhanti atthaṁ etenāti nayo,",
  "anya-e0804n1:35_4": "tathattanayādi.",
  "anya-e0804n1:36_0": "Daya dānagatihiṁsādānarakkhāsu. Dayati. Dayā.",
  "anya-e0804n1:37_0": "Dayāti mettāpi vuccati karuṇāpi.",
  "anya-e0804n1:37_1": "‘‘Dayāpanno’’ti ettha hi mettā ‘‘dayā’’ti,",
  "anya-e0804n1:37_2": "mettacittataṁ āpannoti hi attho.",
  "anya-e0804n1:37_3": "‘‘Adayāpanno’’ti ettha pana karuṇā ‘‘dayā’’ti vuccati.",
  "anya-e0804n1:37_4": "Nikkaruṇataṁ āpannoti hi attho.",
  "anya-e0804n1:37_5": "Evaṁ dayāsaddassa mettākaruṇāsu pavatti veditabbā.",
  "anya-e0804n1:37_6": "Tathā hi abhidhammaṭīkāyaṁ vuttaṁ ‘‘dayāsaddo yattha yattha pavattati,",
  "anya-e0804n1:37_7": "tattha tattha adhippāyavasena yojetabbo.",
  "anya-e0804n1:37_8": "Dayāsaddo hi anurakkhaṇatthaṁ antonītaṁ katvā pavattamāno mettāya ca karuṇāya ca pavattatī’’ti.",
  "anya-e0804n1:38_0": "Vacanattho panettha evaṁ veditabbo –",
  "anya-e0804n1:38_1": "dayati dadāti sattānaṁ abhayaṁ etāyāti dayā.",
  "anya-e0804n1:38_2": "Dayati gacchati vibhāgaṁ akatvā pāpakalyāṇajanesu samaṁ vattati,",
  "anya-e0804n1:38_3": "sītena samaṁ pharantaṁ rajomalañca pavāhentaṁ udakamivātipi dayā, mettā.",
  "anya-e0804n1:38_4": "Dayati vā hiṁsati kāruṇikaṁ yāva yathādhippetaṁ parassa hitanipphattiṁ na pāpuṇāti,",
  "anya-e0804n1:38_5": "tāvāti dayā.",
  "anya-e0804n1:38_6": "Dayati anuggaṇhāti pāpajanampi sajjano etāyātipi dayā.",
  "anya-e0804n1:38_7": "Dayati attano sukhampi pahāya khedaṁ gaṇhāti sajjano etāyāti dayā.",
  "anya-e0804n1:38_8": "Dayanti gaṇhanti etāya mahābodhisattā buddhabhāvāya abhinīhārakaraṇakāle hatthagatampi arahattaphalaṁ",
  "anya-e0804n1:38_9": "chaḍḍetvā saṁsārasāgarato satte samuddharitukāmā anassāsakaraṁ atibhayānakaṁ mahantaṁ saṁsāradukkhaṁ,",
  "anya-e0804n1:38_10": "pacchimabhave ca saha amatadhātupaṭilābhena anekaguṇasamalaṅkataṁ sabbaññutaññāṇañcātipi dayā, karuṇā.",
  "anya-e0804n1:38_11": "Karuṇāmūlakā hi sabbe buddhaguṇā.",
  "anya-e0804n1:39_0": "Aparo nayo –",
  "anya-e0804n1:39_1": "dayanti anurakkhanti satte etāya,",
  "anya-e0804n1:39_2": "sayaṁ vā anudayati,",
  "anya-e0804n1:39_3": "anudayamattameva vā etanti dayā,",
  "anya-e0804n1:39_4": "mettā ceva karuṇā ca.",
  "anya-e0804n1:39_5": "Kiñci payogamettha kathayāma ‘‘seyyathāpi gahapati gijjho vā kaṅko vā kulalo vā maṁsapesiṁ ādāya dayeyya.",
  "anya-e0804n1:39_6": "Puttesu maddī dayesi,",
  "anya-e0804n1:39_7": "sassuyā sasuramhi ca.",
  "anya-e0804n1:39_8": "Dayitabbo rathesabha’’.",
  "anya-e0804n1:39_9": "Tattha dayeyyāti uppatitvā gaccheyya,",
  "anya-e0804n1:39_10": "gatyatthavasenetaṁ daṭṭhabbaṁ.",
  "anya-e0804n1:39_11": "Dayesīti mettacittaṁ kareyyāsi.",
  "anya-e0804n1:39_12": "Dayitabboti piyāyitabbo.",
  "anya-e0804n1:39_13": "Ubhayampetaṁ vivaraṇaṁ rakkhaṇatthaṁ antogadhaṁ katvā adhippāyatthavasena katanti veditabbaṁ.",
  "anya-e0804n1:40_0": "Ūyī tantasantāne. Ūyati. Ūto, ūtavā.",
  "anya-e0804n1:41_0": "Pūyī visaraṇe duggandhe ca. Pūyati. Pūto, pūtavā. Pūtimacchaṁ kusaggena, yo naro upanayhati.",
  "anya-e0804n1:42_0": "Kanuyīsadde. Kanuyati. Kanuto, kanutavā.",
  "anya-e0804n1:43_0": "Khamāya vidhūnane. Khamāyati. Khamāto, khamātavā.",
  "anya-e0804n1:44_0": "Phāyi pāyi vuddhiyaṁ. Phāyati. Phīto, phatavā.",
  "anya-e0804n1:45_0": "Tattha tatavantupaccayā,",
  "anya-e0804n1:45_1": "yakāralopo,",
  "anya-e0804n1:45_2": "dhātvantassa sarassa ikārādeso ca daṭṭhabbo.",
  "anya-e0804n1:45_3": "Esa nayo ‘‘pūto pūtavā’’tiādīsupi yathāsambhavaṁ daṭṭhabbo. Pāyati. Pāyo. Apāyo.",
  "anya-e0804n1:45_4": "Ettha ca natthi pāyo vuddhi etthāti apāyo.",
  "anya-e0804n1:45_5": "Atha vā pana ayato sukhato apetoti apāyotipi nibbacanīyaṁ.",
  "anya-e0804n1:45_6": "Apāyoti ca nirayo tiracchānayoni pettivisayo asurakāyoti cattāro apāyā.",
  "anya-e0804n1:46_0": "Tāyu santānapālanesu. Tāyati. Tāyanaṁ.",
  "anya-e0804n1:46_1": "Divādigaṇe pana tā pālaneti dhātuṁ passatha,",
  "anya-e0804n1:46_2": "tassa ‘‘tāyati tāṇa’’nti rūpāni.",
  "anya-e0804n1:46_3": "Ubhayesaṁ kriyāpadaṁ samaṁ.",
  "anya-e0804n1:46_4": "Akārayakārapaccayamatteneva nānattaṁ,",
  "anya-e0804n1:46_5": "nāmikapadāni pana visadisāni ‘‘tāyanaṁ,",
  "anya-e0804n1:46_6": "tāṇa’’nti.",
  "anya-e0804n1:47_0": "Cāyu pūjānisāmanesu.",
  "anya-e0804n1:47_1": "Pūjā pūjanā.",
  "anya-e0804n1:47_2": "Nisāmanaṁ olokanaṁ savanañca vuccati.",
  "anya-e0804n1:47_3": "‘‘Iṅgha maddi nisāmehi.",
  "anya-e0804n1:47_4": "Nisāmayatha sādhavo’’ti ca ādīsu hi olokanasavanāni nisāmanasaddena vuttāni.",
  "anya-e0804n1:47_5": "Apica ñāṇena upaparikkhaṇampi nisāmanamevāti gahetabbaṁ. Cāyati,",
  "anya-e0804n1:47_6": "apacāyati.",
  "anya-e0804n1:47_7": "Anagāre pabbajite,",
  "anya-e0804n1:47_8": "apace brahmacāriye.",
  "anya-e0804n1:47_9": "Ye vuddhamapacāyanti.",
  "anya-e0804n1:47_10": "Apacitiṁ dasseti.",
  "anya-e0804n1:47_11": "Niccaṁ vuddhāpacāyino.",
  "anya-e0804n1:48_0": "Yakārantadhāturūpāni.",
  "anya-e0804n1:49_0": "Rakārantadhātu",
  "anya-e0804n1:50_0": "Rāādāne. Rāti.",
  "anya-e0804n1:51_0": "Ri santāne. Reti. Reṇu. Reṇūti rajo.",
  "anya-e0804n1:52_0": "Ru gatiyaṁ rosane ca. Ravati, viravati.",
  "anya-e0804n1:53_0": "Ru sadde. Roti, ravati. Ravo, uparavo. Rutamanuññaṁ ruciyā ca piṭṭhi. Rutanti ravanaṁ rutaṁ, saddo.",
  "anya-e0804n1:54_0": "Re sadde. Rāyati. Rā. Ratti.",
  "anya-e0804n1:54_1": "Ettha ca rāti saddo.",
  "anya-e0804n1:54_2": "Rattīti nisāsaṅkhāto sattānaṁ saddassa vūpasamakālo.",
  "anya-e0804n1:54_3": "Rā tiyyati ucchijjati etthāti ratti.",
  "anya-e0804n1:55_0": "Brū viyattiyaṁ vācāyaṁ. Api hantvā hato brūti.",
  "anya-e0804n1:56_0": "Bravīti, brunti. Brūsi, brūtha. Brūmi, brūma. Brūte, bruvante. Brūse, bruvhe. Bruve, brumhe.",
  "anya-e0804n1:57_0": "Brūtu, bruvitu, bruvantu. Brūhi, brūtha. Brūmi, brūma. Brūtaṁ, bruvantaṁ.",
  "anya-e0804n1:58_0": "Ettha ca ambaṭṭhasutte ‘‘puna bhavaṁ gotamo bruvitū’’ti pāḷidassanato ‘‘bruvitū’’ti vuttaṁ.",
  "anya-e0804n1:58_1": "Evaṁ sabbatthāpi upaparikkhitvā nayo gahetabbo.",
  "anya-e0804n1:59_0": "Bruveyya, bruve,",
  "anya-e0804n1:59_1": "bruveyyuṁ.",
  "anya-e0804n1:59_2": "Bruveyyāsi,",
  "anya-e0804n1:59_3": "bruveyyātha.",
  "anya-e0804n1:59_4": "Bruveyyāmi,",
  "anya-e0804n1:59_5": "bruveyyāma. Bruvetha, bruveraṁ. Bruvetho,",
  "anya-e0804n1:59_6": "bruveyyāvho.",
  "anya-e0804n1:59_7": "Bruveyyaṁ.",
  "anya-e0804n1:59_8": "Bruveyyāmhe.",
  "anya-e0804n1:60_0": "Pabrūti. Anubrūti. Pabrūtu, anubrūtu.",
  "anya-e0804n1:60_1": "Pabruveyya,",
  "anya-e0804n1:60_2": "anubruveyya.",
  "anya-e0804n1:60_3": "Evaṁ sabbattha paanuupasaggehipi yathāsambhavaṁ padamālā yojetabbā.",
  "anya-e0804n1:61_0": "Āha, āhu. Brave, bravittha, bravire. Bravittho, bravivho. Braviṁ, bravimhe. Parokkhāvasena vuttāni.",
  "anya-e0804n1:62_0": "Abravā , abravū. Abravo,",
  "anya-e0804n1:62_1": "abravattha. Abravaṁ,",
  "anya-e0804n1:62_2": "abravamhā.",
  "anya-e0804n1:62_3": "Abravattha,",
  "anya-e0804n1:62_4": "abravatthuṁ. Abravase, abravhaṁ. Abraviṁ,",
  "anya-e0804n1:62_5": "abravimhase.",
  "anya-e0804n1:62_6": "Hiyyattanīvasena vuttāni.",
  "anya-e0804n1:63_0": "Abravi, abravuṁ. Abravo,",
  "anya-e0804n1:63_1": "abravittha. Abraviṁ,",
  "anya-e0804n1:63_2": "abravimhā. Abravā, abravū. Abravase,",
  "anya-e0804n1:63_3": "abravivhaṁ. Abravaṁ,",
  "anya-e0804n1:63_4": "abravimhe.",
  "anya-e0804n1:63_5": "Ajjatanīvasena vuttāni.",
  "anya-e0804n1:64_0": "Bruvissati,",
  "anya-e0804n1:64_1": "bruvissanti.",
  "anya-e0804n1:64_2": "Abravissā,",
  "anya-e0804n1:64_3": "abravissaṁsu.",
  "anya-e0804n1:64_4": "Sesaṁ sabbaṁ netabbaṁ.",
  "anya-e0804n1:64_5": "Kammapadaṁ appasiddhaṁ.",
  "anya-e0804n1:64_6": "Sace pana siyā,",
  "anya-e0804n1:64_7": "‘‘brūyatī’’ti siyā ‘‘luyati,",
  "anya-e0804n1:64_8": "lūyatī’’ti padāni viya.",
  "anya-e0804n1:65_0": "Jīra brūhane.",
  "anya-e0804n1:65_1": "Brūhanaṁ vaḍḍhanaṁ. Jīrati. Jīraṁ. Jīramāno. Jīraṇaṁ.",
  "anya-e0804n1:65_2": "Appassutāyaṁ puriso,",
  "anya-e0804n1:65_3": "balibaddova jīrati.",
  "anya-e0804n1:66_0": "Pūra pūraṇe. Pūrati.",
  "anya-e0804n1:66_1": "Pūratova mahodadhi.",
  "anya-e0804n1:66_2": "Sabbe pūrentu saṅkappā. Pūrituṁ, pūritvā, pūraṁ, pūritaṁ. Puṇṇaṁ,",
  "anya-e0804n1:66_3": "paripuṇṇaṁ.",
  "anya-e0804n1:66_4": "Sampuṇṇaṁ, pūraṇaṁ.",
  "anya-e0804n1:66_5": "Pūraṇo kassapo.",
  "anya-e0804n1:66_6": "Kārite ‘‘pāramiyo pūreti, pūrayati, pūrāpeti,",
  "anya-e0804n1:66_7": "pūrāpayati. Pūretvā,",
  "anya-e0804n1:66_8": "pūrayitvā,",
  "anya-e0804n1:66_9": "pūrāpetvā,",
  "anya-e0804n1:66_10": "pūrāpayitvā,",
  "anya-e0804n1:66_11": "paripūretvā’’ iccādīni bhavanti.",
  "anya-e0804n1:67_0": "Ghora gatipaṭighāte. Gatipaṭighātaṁ gatipaṭihananaṁ. Ghorati.",
  "anya-e0804n1:68_0": "Dhora gaticāturiye. Gaticāturiyaṁ gatichekabhāvo. Dhoreti.",
  "anya-e0804n1:69_0": "Sara gatiyaṁ. Sarati, visarati, ussarati. Ussāraṇā. Saro.",
  "anya-e0804n1:69_1": "Saṁsāro iccādīni.",
  "anya-e0804n1:69_2": "Tattha saroti rahado.",
  "anya-e0804n1:69_3": "Saṁsāroti vaṭṭaṁ,",
  "anya-e0804n1:69_4": "yo ‘‘bhavo’’tipi vuccati.",
  "anya-e0804n1:70_0": "Cara caraṇe. Carati, vicarati, anucarati, sañcarati.",
  "anya-e0804n1:71_0": "Caragatibhakkhanesu. Carati, vicarati,",
  "anya-e0804n1:71_1": "anucarati,",
  "anya-e0804n1:71_2": "sañcarati,",
  "anya-e0804n1:71_3": "paṭicarati. Cariyā. Caritā. Cāro. Vicāro.",
  "anya-e0804n1:71_4": "Anuvicāro.",
  "anya-e0804n1:71_5": "Upavicāro. Caraṇaṁ. Cārako. Ocarako.",
  "anya-e0804n1:71_6": "Brahmacariyaṁ iccādīni.",
  "anya-e0804n1:72_0": "Tattha caratīti gacchati,",
  "anya-e0804n1:72_1": "bhakkhati vā.",
  "anya-e0804n1:72_2": "Tathā hi caranti padassa gacchanto khādanto cāti atthaṁ vadanti garū.",
  "anya-e0804n1:72_3": "Paṭicaratīti paṭicchādeti.",
  "anya-e0804n1:72_4": "Cārakoti taṁpavesitānaṁ sattānaṁ sukhaṁ carati bhakkhatīti cārako, rodho.",
  "anya-e0804n1:72_5": "Ocarakoti adhocārī.",
  "anya-e0804n1:72_6": "Brahmacariyanti dānampi veyyāvaccampi sikkhāpadampi brahmavihāropi dhammadesanāpi methunaviratipi sadārasantosopi",
  "anya-e0804n1:72_7": "uposathopi ariyamaggopi sakalaṁ sāsanampi ajjhāsayopi vuccati.",
  "anya-e0804n1:73_0": "Kinte vataṁ kiṁ pana brahmacariyaṁ,",
  "anya-e0804n1:74_0": "Kissa suciṇṇassa ayaṁ vipāko;",
  "anya-e0804n1:75_0": "Iddhijutibalavīriyūpapatti,",
  "anya-e0804n1:76_0": "Idañca te nāga mahāvimānaṁ.",
  "anya-e0804n1:77_0": "Ahañca bhariyā ca manussaloke,",
  "anya-e0804n1:78_0": "Saddhā ubho dānapatī ahumhā;",
  "anya-e0804n1:79_0": "Opānabhūtaṁ me gharaṁ tadāsi,",
  "anya-e0804n1:80_0": "Santappitā samaṇabrāhmaṇā ca.",
  "anya-e0804n1:81_0": "Taṁ me vataṁ taṁ pana brahmacariyaṁ,",
  "anya-e0804n1:82_0": "Tassa suciṇṇassa ayaṁ vipāko;",
  "anya-e0804n1:83_0": "Iddhijutibalavīriyūpapatti,",
  "anya-e0804n1:84_0": "Idañca me dhīra mahāvimāna’’nti",
  "anya-e0804n1:85_0": "Imasmiñhi puṇṇakajātake dānaṁ ‘‘brahmacariya’’nti vuttaṁ.",
  "anya-e0804n1:86_0": "‘‘Kena pāṇi kāmadado, kena pāṇi madhussavo;",
  "anya-e0804n1:87_0": "Kena te brahmacariyena, puññaṁ pāṇimhi ijjhati.",
  "anya-e0804n1:88_0": "Tena pāṇi kāmadado, tena pāṇi madhussavo;",
  "anya-e0804n1:89_0": "Tena me brahmacariyena, puññaṁ pāṇimhi ijjhatī’’ti",
  "anya-e0804n1:90_0": "Imasmiṁ aṅkurapetavatthumhi veyyāvaccaṁ ‘‘brahmacariya’’nti vuttaṁ.",
  "anya-e0804n1:90_1": "‘‘Idaṁ kho taṁ bhikkhave tittiriyaṁ nāma brahmacariyaṁ ahosī’’ti imasmiṁ tittirajātake sikkhāpadaṁ ‘‘brahmacariya’’nti vuttaṁ.",
  "anya-e0804n1:90_2": "‘‘Taṁ kho pana pañcasikha brahmacariyaṁ neva nibbidāya na virāgāya…pe…",
  "anya-e0804n1:90_3": "yāvadeva brahmalokūpapattiyā’’ti imasmiṁ mahāgovindasutte brahmavihārā ‘‘brahmacariya’’nti vuttā.",
  "anya-e0804n1:90_4": "‘‘Ekasmiṁ brahmacariyasmiṁ,",
  "anya-e0804n1:90_5": "sahassaṁ maccuhāyino’’ti ettha dhammadesanā ‘‘brahmacariya’’nti vuttā.",
  "anya-e0804n1:90_6": "‘‘Pare abrahmacārī bhavissanti,",
  "anya-e0804n1:90_7": "mayamettha brahmacārino bhavissāmā’’ti sallekhasutte methunavirati ‘‘brahmacariya’’nti vuttā.",
  "anya-e0804n1:91_0": "Mayañca bhariyā nātikkamāma,",
  "anya-e0804n1:92_0": "Amhe ca bhariyā nātikkamanti;",
  "anya-e0804n1:93_0": "Aññatra tāha brahmacariyaṁ carāma;",
  "anya-e0804n1:94_0": "Tasmā hi amhaṁ daharā na mīyare’’ti",
  "anya-e0804n1:95_0": "Mahādhammapālajātake sadārasantoso ‘‘brahmacariya’’nti vutto.",
  "anya-e0804n1:96_0": "Hīnena brahmacariyena, khattiye upapajjati;",
  "anya-e0804n1:97_0": "Majjhimena ca devesu, uttamena visujjhatī’’ti",
  "anya-e0804n1:98_0": "Evaṁ nimijātake avītikkamavasena kato uposatho ‘‘brahmacariya’’nti vutto.",
  "anya-e0804n1:98_1": "‘‘Idaṁ kho pana pañcasikha brahmacariyaṁ ekantanibbidāya virāgāya…pe…",
  "anya-e0804n1:98_2": "ayameva ariyo aṭṭhaṅgiko maggo’’ti mahāgovindasuttasmiṁyeva ariyamaggo ‘‘brahmacariya’’nti vutto.",
  "anya-e0804n1:98_3": "‘‘Tayidaṁ brahmacariyaṁ iddhañceva phītañca vitthārikaṁ bāhujaññaṁ puthubhūtaṁ yāvadeva manussehi suppakāsita’’nti",
  "anya-e0804n1:98_4": "pāsādikasutte sikkhattayasaṅgahaṁ sakalaṁ sāsanaṁ ‘‘brahmacariya’’nti vuttaṁ.",
  "anya-e0804n1:99_0": "‘‘Api ataramānānaṁ, phalāsāva samijjhati;",
  "anya-e0804n1:100_0": "Vipakkabrahmacariyosmi, evaṁ jānāhi gāmaṇī’’ti",
  "anya-e0804n1:101_0": "Ettha ajjhāsayo ‘‘brahmacariya’’nti vutto. Iccevaṁ –",
  "anya-e0804n1:102_0": "Dānaṁ veyyāvaṭiyañca, sikkhā brahmavihārakā;",
  "anya-e0804n1:103_0": "Dhammakkhānaṁ methunatā-virati ca uposatho.",
  "anya-e0804n1:104_0": "Sadāresu ca santoso, ariyamaggo ca sāsanaṁ;",
  "anya-e0804n1:105_0": "Ajjhāsayo cime brahma-cariyasaddena vuccare.",
  "anya-e0804n1:106_0": "Hura koṭille. Hurati.",
  "anya-e0804n1:107_0": "Sara saddopatāpesu. Sarati. Saro, saraṇaṁ.",
  "anya-e0804n1:108_0": "Ettha ca saroti saddopi vuccati usupi.",
  "anya-e0804n1:108_1": "Saraṇanti sarati upatāpeti hiṁsati saraṇagatānaṁ teneva saraṇagamanena bhayaṁ santāpaṁ dukkhaṁ duggatiṁ parikilesañcāti saraṇaṁ,",
  "anya-e0804n1:108_2": "buddhādiratanattayaṁ.",
  "anya-e0804n1:108_3": "Atha vā saddhā pasannā manussā ‘‘amhākaṁ saraṇamida’’nti saranti cintenti,",
  "anya-e0804n1:108_4": "taṁ tattha ca vācaṁ niccharanti gacchanti cātipi saraṇaṁ.",
  "anya-e0804n1:109_0": "Sara cintāyaṁ. Sarati,",
  "anya-e0804n1:109_1": "susarati iccapi payogo.",
  "anya-e0804n1:109_2": "Appakkharānañhi bahubhāvo aññathābhāvo ca hoti,",
  "anya-e0804n1:109_3": "yathā ‘‘dve, duve,",
  "anya-e0804n1:109_4": "taṇhā tasiṇā, pamhaṁ,",
  "anya-e0804n1:109_5": "pakhuma’’nti.",
  "anya-e0804n1:109_6": "Anussarati,",
  "anya-e0804n1:109_7": "paṭissarati.",
  "anya-e0804n1:109_8": "Saranti etāya sattā,",
  "anya-e0804n1:109_9": "sayaṁ vā sarati,",
  "anya-e0804n1:109_10": "saraṇamattameva vā etanti sati. Anussati,",
  "anya-e0804n1:109_11": "paṭissati.",
  "anya-e0804n1:109_12": "Saratīti sato.",
  "anya-e0804n1:109_13": "Punappunaṁ saratīti paṭissato.",
  "anya-e0804n1:110_0": "Dvarasaṁvaraṇe.",
  "anya-e0804n1:110_1": "Saṁvaraṇaṁ rakkhaṇā. Dvarati. Dvāraṁ.",
  "anya-e0804n1:110_2": "Dvisaddūpapadaaradhātuvasenapi idaṁ rūpaṁ sijjhati.",
  "anya-e0804n1:110_3": "Tatrimāni nibbacanāni –",
  "anya-e0804n1:110_4": "dvaranti saṁvaranti rakkhanti etenāti dvāraṁ,",
  "anya-e0804n1:110_5": "atha vā dve kavāṭā aranti gacchanti pavattanti etthātipi dvāranti.",
  "anya-e0804n1:110_6": "Gehadvārampi kāyadvārādīnipi upāyopi dvāranti vuccati.",
  "anya-e0804n1:110_7": "Pāḷiyaṁ tu ‘‘dvāraṁ dvārā’’ti ca itthinapuṁsakavasena dvārasaddo vutto.",
  "anya-e0804n1:110_8": "Tathā hi ‘‘dvārampi surakkhitaṁ hotī’’ti ca ‘‘dvārāpesā’’ti ca tassa dviliṅgatā vuttā.",
  "anya-e0804n1:111_0": "Gara ghara secane. Garati. Gharati. Gharaṁ.",
  "anya-e0804n1:112_0": "Dhūra hucchane. Hucchana koṭillaṁ. Dhūrati.",
  "anya-e0804n1:113_0": "Tara plavanasaraṇesu. Tarati. Taraṇaṁ. Titthaṁ. Tiṇṇo. Uttiṇṇo.",
  "anya-e0804n1:113_1": "Otiṇṇo iccādīni.",
  "anya-e0804n1:113_2": "Tattha taraṇaṁ vuccati nāvā,",
  "anya-e0804n1:113_3": "tarati udakapiṭṭhe plavati,",
  "anya-e0804n1:113_4": "taranti uttaranti vā nadiṁ etenāti atthena.",
  "anya-e0804n1:114_0": "Nāvā plavo taraṁ poto, taraṇaṁ uttaraṁ tathā;",
  "anya-e0804n1:115_0": "Jalayānanti etāni, nāvānāmāni honti tu.",
  "anya-e0804n1:116_0": "Tara sambhame. Sambhamo anavaṭṭhānaṁ. Tarati. Tarito. Turaṅgo.",
  "anya-e0804n1:117_0": "Ettha ca ‘‘so māsakhettaṁ tarito avāsari’’nti pāḷi nidassanaṁ.",
  "anya-e0804n1:117_1": "Tattha taritoti turito sambhamanto.",
  "anya-e0804n1:117_2": "Avāsarinti upagacchiṁ upavisiṁ vā.",
  "anya-e0804n1:118_0": "Jara roge.",
  "anya-e0804n1:118_1": "Ettha jararogoyeva ‘‘rogo’’ti adhippeto payogavasena.",
  "anya-e0804n1:118_2": "Jarasaddassa hi jararoge pavattaniyamanatthaṁ ‘‘roge’’ti vuttaṁ.",
  "anya-e0804n1:118_3": "Tena añño rogo idha rogasaddena na vuccati. Jarati. Jaro. Sajjaro.",
  "anya-e0804n1:118_4": "Pajjararogo.",
  "anya-e0804n1:118_5": "Jarena pīḷitā manussā.",
  "anya-e0804n1:118_6": "Yattha tu ayaṁ vayohānivācako ,",
  "anya-e0804n1:118_7": "tattha payoge ‘‘jīrati,",
  "anya-e0804n1:118_8": "jarā’’ti cassa rūpāni bhavanti.",
  "anya-e0804n1:119_0": "Dara bhaye. Darati. Darī. ‘‘Bīlāsayā darīsayā’’ti nidassanaṁ. Tattha darīti bhāyitabbaṭṭhena darī.",
  "anya-e0804n1:120_0": "Dara ādarānādaresu. Darati, ādarati, anādarati. Ādaro, anādaro.",
  "anya-e0804n1:121_0": "Ettha ca daratīti daraṁ karotīti ca anādaraṁ karotīti ca attho.",
  "anya-e0804n1:121_1": "Yathā hi ārakāsaddo dūrāsannavācako,",
  "anya-e0804n1:121_2": "tathāyampi daradhātu ādarānādaravācako daṭṭhabbo.",
  "anya-e0804n1:121_3": "Darasaddo ca kāyadarathe cittadarathe kilesadarathe ca vattati. Ayañhi –",
  "anya-e0804n1:122_0": "Ādittaṁ vata maṁ santaṁ, ghatasittaṁva pāvakaṁ;",
  "anya-e0804n1:123_0": "Vārinā viya osiñci, sabbaṁ nibbāpaye dara’’nti",
  "anya-e0804n1:124_0": "Ettha kāyadarathe cittadarathe ca vattati.",
  "anya-e0804n1:124_1": "‘‘Vītaddaro vītasoko vītasallo,",
  "anya-e0804n1:124_2": "sayaṁ abhiññāya abhāsi buddho’’ti ettha pana kilesadarathe vattati.",
  "anya-e0804n1:124_3": "Vītaddaroti hi aggamaggena sabbakilesānaṁ samucchinnattā vigatakilesadarathoti attho.",
  "anya-e0804n1:125_0": "Nara nayane. Narati. Naro, nārī.",
  "anya-e0804n1:126_0": "Ettha naroti puriso.",
  "anya-e0804n1:126_1": "So hi narati netīti naro.",
  "anya-e0804n1:126_2": "Yathā paṭhamapakatibhūto satto datarāya pakatiyā seṭṭhaṭṭhena puri uccāṭṭhāne seti pavattatīti purisoti vuccati,",
  "anya-e0804n1:126_3": "evaṁ nayanaṭṭhena naroti vuccati.",
  "anya-e0804n1:126_4": "Puttabhātubhūtopi hi puggalo mātujeṭṭhabhaginīnaṁ netuṭṭhāne tiṭṭhati,",
  "anya-e0804n1:126_5": "pageva itaro itarāsaṁ.",
  "anya-e0804n1:126_6": "Nārīti narena yogato,",
  "anya-e0804n1:126_7": "narassāyanti vā nārī.",
  "anya-e0804n1:126_8": "Aparampettha narasaddassa nibbacanaṁ,",
  "anya-e0804n1:126_9": "nariyati sakena kammena niyyatīti naro,",
  "anya-e0804n1:126_10": "satto manusso vā.",
  "anya-e0804n1:126_11": "‘‘Kammena niyyateo loko’’ti hi vuttaṁ.",
  "anya-e0804n1:126_12": "Tattha narasaddassa tāva purisavacane ‘‘narā ca atha nāriyo’’ti nidassanaṁ.",
  "anya-e0804n1:126_13": "Sattamanussavacane pana ‘‘buddho ayaṁ edisako naruttamo.",
  "anya-e0804n1:126_14": "Āmoditā naramarū’’ti ca nidassanaṁ,",
  "anya-e0804n1:126_15": "tasmā ‘‘naroti puriso,",
  "anya-e0804n1:126_16": "naroti satto,",
  "anya-e0804n1:126_17": "naroti manusso’’ti tattha tattha yathāsambhavaṁ attho saṁvaṇṇetabbo.",
  "anya-e0804n1:127_0": "Hara haraṇe.",
  "anya-e0804n1:127_1": "Haraṇaṁ pavattanaṁ. Harati.",
  "anya-e0804n1:127_2": "Sāvatthiyaṁ viharati. Vihāsi. Vihaṁsu.",
  "anya-e0804n1:127_3": "Viharissati.",
  "anya-e0804n1:127_4": "Appamatto vihissati. Voharati.",
  "anya-e0804n1:127_5": "Saṁvoharati.",
  "anya-e0804n1:127_6": "sabbo harati vā.",
  "anya-e0804n1:127_7": "Rūpiyasaṁvohāro,",
  "anya-e0804n1:127_8": "rūpiyasabbohāro vā.",
  "anya-e0804n1:127_9": "Pāṭihāriyaṁ.",
  "anya-e0804n1:127_10": "Pītipāmojjahāro. Vihāro. Vohāro. Abhihāro.",
  "anya-e0804n1:127_11": "Cittaṁ abhinīharati.",
  "anya-e0804n1:127_12": "Sāsane viharaṁ,",
  "anya-e0804n1:127_13": "viharanto,",
  "anya-e0804n1:127_14": "viharamāno.",
  "anya-e0804n1:127_15": "Vihātabbaṁ,",
  "anya-e0804n1:127_16": "viharituṁ.",
  "anya-e0804n1:127_17": "Viharitvā.",
  "anya-e0804n1:127_18": "Aññānipi yojetabbāni.",
  "anya-e0804n1:128_0": "Tattha pāṭihāriyanti samāhite citte vigatūpakkilese katakiccena pacchā haritabbaṁ pavattetabbanti pāṭihāriyaṁ.",
  "anya-e0804n1:128_1": "Paṭīti hi ayaṁ saddo ‘‘pacchā’’ti etassa atthaṁ bodheti ‘‘tasmiṁ paṭipaviṭṭhamhi,",
  "anya-e0804n1:128_2": "añño āgañchi brāhmaṇo’’tiādīsu viya.",
  "anya-e0804n1:128_3": "Vihāroti ṭhānanisajjādinā viharanti etthāti vihāro,",
  "anya-e0804n1:128_4": "bhikkhūnaṁ āvāso.",
  "anya-e0804n1:128_5": "Viharaṇaṁ vā vihāro,",
  "anya-e0804n1:128_6": "viharaṇakriyā.",
  "anya-e0804n1:128_7": "Vohāroti byavahāropi paṇṇattipi vacanampi cetanāpi. Tattha",
  "anya-e0804n1:129_0": "Yo hi koci manussesu, vohāraṁ upajīvati;",
  "anya-e0804n1:130_0": "Evaṁ vāseṭṭha jānāti, vāṇijo so nabrāhmaṇo’’ti.",
  "anya-e0804n1:131_0": "Ayaṁ byavahāravohāro nāma.",
  "anya-e0804n1:131_1": "‘‘Saṅkhā samaññā paññatti vohāro’’ti ayaṁ paṇṇattivohāro nāma.",
  "anya-e0804n1:131_2": "Tathā tathā voharanti parāmasantīti ayaṁ vacanavohāro nāma.",
  "anya-e0804n1:131_3": "‘‘Aṭṭha ariyavohārā,",
  "anya-e0804n1:131_4": "aṭṭha anariyavohārā’’ti ayaṁ cetanāvohāro nāma. Iccevaṁ –",
  "anya-e0804n1:132_0": "Byavahāre vacane ca, paṇṇatticetanāsu ca;",
  "anya-e0804n1:133_0": "Vohārasaddo catūsu, imesvatthesu dissati.",
  "anya-e0804n1:134_0": "Hara apanayane.",
  "anya-e0804n1:134_1": "Apanayanaṁ nīharaṇaṁ.",
  "anya-e0804n1:134_2": "Dosaṁ harati. Nīharati. Nīhāro,",
  "anya-e0804n1:134_3": "pariharati. Parihāro.",
  "anya-e0804n1:134_4": "Rajoharaṇaṁ.",
  "anya-e0804n1:134_5": "Sabbadosaharo dhammo.",
  "anya-e0804n1:134_6": "Bhagavato ca sāsanassa ca paṭipakkhe titthiye haratīti pāṭihāriyaṁ.",
  "anya-e0804n1:134_7": "Mattāvaṇṇabhedenettha ‘‘pāṭiheraṁ pāṭihīraṁ pāṭihāriya’’nti tīṇi padarūpāni, bhavanti.",
  "anya-e0804n1:135_0": "Hara ādāne.",
  "anya-e0804n1:135_1": "Adinnaṁ harati.",
  "anya-e0804n1:135_2": "Harissati.",
  "anya-e0804n1:135_3": "Hāhiti iccapa.",
  "anya-e0804n1:135_4": "‘‘Kharājinaṁ para suñca,",
  "anya-e0804n1:135_5": "khārikājañca hāhitī’’ti idamettha nidassanaṁ. Āharati,",
  "anya-e0804n1:135_6": "avaharati,",
  "anya-e0804n1:135_7": "saṁharati,",
  "anya-e0804n1:135_8": "apaharati,",
  "anya-e0804n1:135_9": "upaharati, paharati,",
  "anya-e0804n1:135_10": "sampaharati,",
  "anya-e0804n1:135_11": "samāharati.",
  "anya-e0804n1:135_12": "Manoharo pāsādo.",
  "anya-e0804n1:135_13": "Parassaharaṇaṁ. Āhāro, avahāro, saṁhāro, upahāro,",
  "anya-e0804n1:135_14": "sampahāro, samāhāro.",
  "anya-e0804n1:135_15": "Hariyyati,",
  "anya-e0804n1:135_16": "āhariyyati.",
  "anya-e0804n1:135_17": "Āhariyyanti. Āhaṭaṁ, harituṁ, āharituṁ, āharitvā,",
  "anya-e0804n1:135_18": "āharitvāna.",
  "anya-e0804n1:135_19": "Aññānipi yojetabbāni.",
  "anya-e0804n1:136_0": "Dhara dharaṇe. Dharaṇaṁ vijjamānatā. Dharati. Dharate satthusāsanaṁ.",
  "anya-e0804n1:137_0": "Dhara aviddhaṁsane. Nibbānaṁ niccaṁ dharati.",
  "anya-e0804n1:138_0": "Khara khaye. Kharati. Kharaṇaṁ.",
  "anya-e0804n1:138_1": "Nakkharanti na khiyyantīti akkharāni.",
  "anya-e0804n1:138_2": "Nakkharanti na nassantīti nakkhattānīti porāṇā.",
  "anya-e0804n1:139_0": "Jāgaraniddakkhaye jāgarati. Jāgaro,",
  "anya-e0804n1:139_1": "jāgaraṇaṁ, jāgaraṁ.",
  "anya-e0804n1:139_2": "Dīghā jāgarato ratti.",
  "anya-e0804n1:139_3": "Jāgaramāno.",
  "anya-e0804n1:139_4": "Ayañca dhātu tanādigaṇaṁ patvā ‘‘jāgaroti,",
  "anya-e0804n1:139_5": "paṭijāgarotī’’ti rūpāni janeti.",
  "anya-e0804n1:140_0": "Īra vacane gatikampanesu ca. Īrati. Īritaṁ. Eritaṁ. Samīraṇo.",
  "anya-e0804n1:140_1": "Jinerito dhammo.",
  "anya-e0804n1:140_2": "Kuppanti vātassapi eritassa.",
  "anya-e0804n1:141_0": "Tattha samīraṇoti vāto.",
  "anya-e0804n1:141_1": "So hi samīrati vāyati,",
  "anya-e0804n1:141_2": "samīreti ca rukkhasākhāpaṇṇādīni suṭṭhu kampetīti ‘‘samīraṇo’’ti vuccati.",
  "anya-e0804n1:142_0": "Hare lajjāyaṁ.",
  "anya-e0804n1:142_1": "Aluttantoyamekāranto dhātu,",
  "anya-e0804n1:142_2": "gile pītikkhayeti dhātu viya. Harāyati.",
  "anya-e0804n1:142_3": "Harāyanaṁ.",
  "anya-e0804n1:142_4": "Aṭṭīyāmi harāyāmi.",
  "anya-e0804n1:143_0": "Ettha harāyatīti lajjati, hiriṁ karotīti attho.",
  "anya-e0804n1:144_0": "Para pālanapūraṇesu. ‘‘Parati,",
  "anya-e0804n1:144_1": "paramo’’timassa rūpāni,",
  "anya-e0804n1:144_2": "nara nayaneti dhātussa ‘‘narati naro’’ti rūpāni viya.",
  "anya-e0804n1:145_0": "Tattha paratīti pāleti,",
  "anya-e0804n1:145_1": "pūrati vā.",
  "anya-e0804n1:145_2": "Suddhakattuvasenidaṁ padaṁ vuttaṁ.",
  "anya-e0804n1:145_3": "Hetukattuvasena hi ‘‘pāreti pārayatī’’tiādīni rūpāni bhavanti.",
  "anya-e0804n1:145_4": "Paramoti pālako pūrako vā.",
  "anya-e0804n1:145_5": "Ettha ca ‘‘pāramī’’ti padaṁ etassatthassa sādhakaṁ.",
  "anya-e0804n1:145_6": "Tathā hi pāramīti parati,",
  "anya-e0804n1:145_7": "pāreti cāti paramo,",
  "anya-e0804n1:145_8": "dānādīnaṁ guṇānaṁ pālako pūrako ca mahābodhisatto.",
  "anya-e0804n1:145_9": "Paramassa idaṁ,",
  "anya-e0804n1:145_10": "paramassa vā bhāvo,",
  "anya-e0804n1:145_11": "kammaṁ vā pāramī,",
  "anya-e0804n1:145_12": "dānādikriyā.",
  "anya-e0804n1:145_13": "Garūhi pana ‘‘pūretīti paramo,",
  "anya-e0804n1:145_14": "dānādīnaṁ guṇānaṁ pūrako pālako cā’’ti vuttaṁ,",
  "anya-e0804n1:145_15": "taṁ vīmaṁsitabaṁ.",
  "anya-e0804n1:146_0": "Vara varaṇe. Varati. Vāraṇo, varuṇo.",
  "anya-e0804n1:147_0": "Giraniggiraṇo. Niggiraṇaṁ paggharaṇaṁ. Girati, giri.",
  "anya-e0804n1:148_0": "Ettha girīti pabbatā,",
  "anya-e0804n1:148_1": "yo ‘selo’’tiādīhi anekehi nāmehi kathiyati.",
  "anya-e0804n1:148_2": "So hi sandhisaṅkhātehi pabbehi citattā pabbamassa atthīti pabbato.",
  "anya-e0804n1:148_3": "Himavamanādivasena jalassa sārabhūtānaṁ bhesajjādivatthūnañca giraṇato girīti vuccati.",
  "anya-e0804n1:149_0": "Imāni panassa nāmāni –",
  "anya-e0804n1:150_0": "Pabbato acalo selo, nago giri mahīdharo;",
  "anya-e0804n1:151_0": "Addi siluccayo cāti, giripaṇṇattiyo imā.",
  "anya-e0804n1:152_0": "Sura issariyadittīsu. Surati. Suro, asuro.",
  "anya-e0804n1:153_0": "Tatra saroti surati īsati devissariyaṁ pāpuṇāti virocati cāti suro.",
  "anya-e0804n1:153_1": "Sundarā rā vācā assāti vā suro, devo.",
  "anya-e0804n1:153_2": "Devābhidhānāni divādigaṇe pakāsessāma.",
  "anya-e0804n1:153_3": "Asuroti devo viya na surati na īsati na virocati cāti asuro.",
  "anya-e0804n1:153_4": "Surānaṁ vā paṭipakkho mittapaṭipakkhā amittā viyāti asuro, dānavo,",
  "anya-e0804n1:153_5": "yo ‘‘pubbadevo’’tipi vuccati.",
  "anya-e0804n1:153_6": "Tathā hi kumbhajātake vuttaṁ –",
  "anya-e0804n1:154_0": "‘‘Yaṁ ve pivitvā pubbadevā pamattā,",
  "anya-e0804n1:155_0": "Tidivā cutā sassatiyā samāyā;",
  "anya-e0804n1:156_0": "Taṁ tādisaṁ majjamimaṁ niratthaṁ,",
  "anya-e0804n1:157_0": "Jānaṁ mahārāja kathaṁ piveyyā’’ti.",
  "anya-e0804n1:158_0": "Sagāthāvaggasaṁvaṇṇanāyaṁ pana ‘‘na suraṁ pivimha,",
  "anya-e0804n1:158_1": "na suraṁ pivimhā’ti āhaṁsu,",
  "anya-e0804n1:158_2": "tato paṭṭhāya asurā nāma jātā’’ti vuttaṁ.",
  "anya-e0804n1:159_0": "Imāni tadabhidhānāni –",
  "anya-e0804n1:160_0": "Asuro pubbadevo ca, dānavo devatāri tu;",
  "anya-e0804n1:161_0": "Nāmāni asurānanti, imāni niddise vidū.",
  "anya-e0804n1:162_0": "Pāko iti tu yaṁ nāmaṁ, ekassa asurassa tu;",
  "anya-e0804n1:163_0": "Paṇṇattītipi ekacce, garavo pana abravuṁ.",
  "anya-e0804n1:164_0": "Kura sadde akkose ca. Kurati. Kuraro, kurarī. Kummo, kummī.",
  "anya-e0804n1:165_0": "Khura chedane vilekhane ca. Khurati. Khuro.",
  "anya-e0804n1:166_0": "Mura saṁveṭhane. Murati. Muro, moro.",
  "anya-e0804n1:167_0": "Ghura abhimatta saddesu. Ghurati. Ghoro.",
  "anya-e0804n1:168_0": "Pura aggagamane.",
  "anya-e0804n1:168_1": "Aggagamanaṁ nāma padhānagamanaṁ,",
  "anya-e0804n1:168_2": "paṭhamameva gamanaṁ vā. Purati. Puraṁ, purī.",
  "anya-e0804n1:168_3": "Avāpurati.",
  "anya-e0804n1:168_4": "Avāpuretaṁ amatassa dvāraṁ.",
  "anya-e0804n1:168_5": "Avāpuraṇaṁ ādāya gacchati.",
  "anya-e0804n1:169_0": "Tattha puranti rājadhānī.",
  "anya-e0804n1:169_1": "Tathā hi ‘‘nagaraṁ puraṁ purī rājadhānī’’ti ete pariyāyā.",
  "anya-e0804n1:169_2": "‘‘Eso āḷāriko poso,",
  "anya-e0804n1:169_3": "kumārī puramantare’’tiādīsu pana gehaṁ ‘‘pura’’nti vuccati.",
  "anya-e0804n1:169_4": "Padhānatāya purato purato gamanena gantabbanti puraṁ,",
  "anya-e0804n1:169_5": "rājadhānī ceva gehañca.",
  "anya-e0804n1:169_6": "Avāpuraṇanti avāpuranti vivaranti dvāraṁ etenāti avāpuraṇaṁ,",
  "anya-e0804n1:169_7": "yaṁ ‘‘kuñcikā’’tipi ‘‘tāḷo’’tipi vuccati.",
  "anya-e0804n1:169_8": "Avāpuratītiādīsu ava āiccubho upasaggāti daṭṭhabbā.",
  "anya-e0804n1:170_0": "Phara pharaṇe.",
  "anya-e0804n1:170_1": "Pharaṇaṁ nāma byāpanaṁ gamanaṁ vā.",
  "anya-e0804n1:170_2": "Samaṁ pharati sītena.",
  "anya-e0804n1:170_3": "Āhāratthaṁ pharati. Pharaṇaṁ.",
  "anya-e0804n1:171_0": "Gara uggame. Garati. Garu.",
  "anya-e0804n1:172_0": "Garūti mātāpitādayo gāravayuttapuggalā.",
  "anya-e0804n1:172_1": "Te hi garanti uggacchanti uggatā pākaṭā hontīti garūti vuccanti.",
  "anya-e0804n1:172_2": "Apica pāsāṇacchattaṁ viya bhāriyaṭṭhena garūti vuccanti.",
  "anya-e0804n1:172_3": "Garusaddo ‘‘idamāsanaṁ atra bhavaṁ nisīdatu,",
  "anya-e0804n1:172_4": "bhavañhi me aññataro garūna’’nti ettha mātāpitūsu dissati.",
  "anya-e0804n1:172_5": "‘‘Sanarāmaralokagaru’’nti ettha sabbalokācariye sabbaññumhi.",
  "anya-e0804n1:172_6": "Apica garusaddo aññesvatthesupi dissati.",
  "anya-e0804n1:172_7": "Sabbametaṁ ekato katvā atridaṁ vuccati –",
  "anya-e0804n1:173_0": "Mātāpitācariyesu, dujjare alahumhi ca;",
  "anya-e0804n1:174_0": "Mahante cuggate ceva, nichekādikaresu ca;",
  "anya-e0804n1:175_0": "Tathā vaṇṇavisesesu, garusaddo pavattati.",
  "anya-e0804n1:176_0": "Keci panācariyā ‘‘garu garū’’ti ca dvidhā gahetvā bhāriyavācakatte garusaddo ṭhito.",
  "anya-e0804n1:176_1": "Ācariyavācakatte pana gurusaddoti vadanti,",
  "anya-e0804n1:176_2": "taṁ na gahetabbaṁ.",
  "anya-e0804n1:176_3": "Pāḷivisaye hi sabbesampi yathāvuttānaṁ atthānaṁ vācakatte garusaddoyeva icchitabbo,",
  "anya-e0804n1:176_4": "akārassa ākārabhāve ‘‘gārava’’nti savuddhikassa taddhitantapadassa dassanato.",
  "anya-e0804n1:176_5": "Sakkaṭabhāsāvisaye pana gurusaddoyeva icchitabbo,",
  "anya-e0804n1:176_6": "ukārassa vuddhibhāve aññathā taddhitantapadassa dassanato.",
  "anya-e0804n1:177_0": "Mara pāṇacāge. Marati. Mattuṁ. Maritvā.",
  "anya-e0804n1:177_1": "Hetukattari ‘‘puriso purisaṁ māreti, mārayati.",
  "anya-e0804n1:177_2": "Puriso purisena purisaṁ mārāpeti,",
  "anya-e0804n1:177_3": "mārāpayati.",
  "anya-e0804n1:177_4": "Puriso purisaṁ māretuṁ māretvā’’ iccādīni rūpāni. Macco. Maru. Maraṇaṁ, maccu. Maṭṭu. Māro.",
  "anya-e0804n1:178_0": "Tattha mattunti marituṁ.",
  "anya-e0804n1:178_1": "Tathā hi alīnasattujātake ‘‘yo mattumicche pituno pamokkhā’’ti pāḷi dissati.",
  "anya-e0804n1:178_2": "Maccoti maritabbasabhāvatāya ‘‘macco’’ti laddhanāmo satto .",
  "anya-e0804n1:178_3": "Marūti dīghāyukopi samāno maraṇasīloti maru, devo.",
  "anya-e0804n1:178_4": "Maraṇanti cuti.",
  "anya-e0804n1:179_0": "Maraṇaṁ antako maccu, hindaṁ kālo ca maṭṭu ca;",
  "anya-e0804n1:180_0": "Nikkhepo cuti cetāni, nāmāni maraṇassa ve.",
  "anya-e0804n1:181_0": "Māroti sattānaṁ kusalaṁ māretīti māro, kāmadevo.",
  "anya-e0804n1:182_0": "Imānissa nāmāni –",
  "anya-e0804n1:183_0": "Māro namuci kaṇho ca, vasavatti pajāpati;",
  "anya-e0804n1:184_0": "Pamattabandhu maddano, pāpimā dabbakopi ca;",
  "anya-e0804n1:185_0": "Kandappo ca ratipati, kāmo ca kusumāyudho.",
  "anya-e0804n1:186_0": "Aññe aññānipi nāmāni vadanti,",
  "anya-e0804n1:186_1": "tāni sāsanānulomāni na hontīti idha na dassitāni.",
  "anya-e0804n1:186_2": "Aṭṭhakathāsu pana ‘‘māro, namuci, kaṇho,",
  "anya-e0804n1:186_3": "pamattabandhū’’ti cattārova nāmāni āgatāni.",
  "anya-e0804n1:187_0": "Ettha ca māroti devaputtamārena saddhiṁ pañca mārā kilesamāro khandhamāro abhisaṅkhāramāro maccumāro devaputtamāroti.",
  "anya-e0804n1:188_0": "Dhara avatthāne. Dharati.",
  "anya-e0804n1:189_0": "Bhara posane. Bharati. Bharito, bhattā.",
  "anya-e0804n1:190_0": "Thara santharaṇe. Tharati, santharati. Santharaṇaṁ.",
  "anya-e0804n1:191_0": "Dara vidāraṇe. Bhūmiṁ darati. Kudālo.",
  "anya-e0804n1:192_0": "Dara dāhe. Kāyo darati. Daro, daratho.",
  "anya-e0804n1:193_0": "Tira adhogatiyaṁ. Tirati. Tiracchāno, tiracchā vā.",
  "anya-e0804n1:194_0": "Ara gatiyaṁ. Arati. Atthaṁ, attho, utu.",
  "anya-e0804n1:195_0": "Ettha atthaṁ vuccati nibbānaṁ. Taṁ taṁ sattakiccaṁ arati vattetīti utu.",
  "anya-e0804n1:196_0": "Rakārantadhāturūpāni.",
  "anya-e0804n1:197_0": "Lakārantadhātu",
  "anya-e0804n1:198_0": "Lā ādāne. Lāti. Lānaṁ, garuḷo, sīhaḷo, rāhulo, kusalaṁ, bālo, mahallako, mahallikā.",
  "anya-e0804n1:199_0": "Tatra garuḷoti garuṁ lāti ādadāti gaṇhātīti garuḷo,",
  "anya-e0804n1:199_1": "yo ‘‘supaṇṇo,",
  "anya-e0804n1:199_2": "dijādhipo, nāgāri,",
  "anya-e0804n1:199_3": "karoṭī’’ti ca vuccati.",
  "anya-e0804n1:199_4": "Sīhaḷoti sīhaṁ lāti ādadāti gaṇhātīti sīhaḷo,",
  "anya-e0804n1:199_5": "pubbapuriso.",
  "anya-e0804n1:199_6": "Tabbaṁse jātā etarahi sabbepi sīhaḷā nāma jātā.",
  "anya-e0804n1:200_0": "Rāhulotiādīsu pana rāhu viya lāti gaṇhātīti rāhulo, ko so?",
  "anya-e0804n1:200_1": "Sikkhākāmo āyasmā rāhulabhaddo buddhaputto.",
  "anya-e0804n1:200_2": "Tassa hi jātadivase suddhodanamahārājā ‘‘puttassa me tuṭṭhiṁ nivedethā’’ti uyyāne kīḷantassa bodhisattassa sāsanaṁ pahiṇi.",
  "anya-e0804n1:200_3": "Bodhisatto taṁ sutvā ‘‘rāhu jāto bandhanaṁ jāta’’nti āha.",
  "anya-e0804n1:200_4": "Puttassa hi jāyanaṁ rāhuggaho viya hoti.",
  "anya-e0804n1:200_5": "Taṇhākilissanatāpādanato bāḷhena ca saṅkhalikādibandhanena bandhaṁ viya hoti muccituṁ appadānatoti ‘‘rāhu jāto bandhanaṁ jāta’’nti āha.",
  "anya-e0804n1:200_6": "Rājā ‘‘kiṁ me putto avacā’’ti pucchitvā taṁ vacanaṁ sutvā ‘‘ito paṭṭhāya me nattā ‘rāhulo’ tveva hotū’’ti āha,",
  "anya-e0804n1:200_7": "tato paṭṭhāya kumāro rāhulo nāma jāto.",
  "anya-e0804n1:201_0": "Mahāpadānasuttaṭīkāyañhi ‘‘rāhu jāto’’ti ettha ‘‘rāhūti rāhuggaho’’ti vuttaṁ,",
  "anya-e0804n1:201_1": "taṁ pana ‘‘rāhulo’’ti vacanassatthaṁ pākaṭaṁ kātuṁ adhippāyatthavasena vuttaṁ.",
  "anya-e0804n1:201_2": "Na hi kevalo ‘‘rāhū’’ti saddo ‘‘rāhuggaho’’ti atthaṁ vadati,",
  "anya-e0804n1:201_3": "atha kho jātasaddasambandhaṁ labhitvā vadati.",
  "anya-e0804n1:201_4": "Tathā hi ‘‘rāhu jāto’’ti bodhisattena vuttavacanassa ‘‘rāhuggaho jāto’’ti atthौ bhavati,",
  "anya-e0804n1:201_5": "tasmā suddhodanamahārājā ‘‘mama nattā rāhu viya lātīti rāhuloti vattabbo’’ti cintetvā ‘‘rāhulotveva hotū’’ti āhāti daṭṭhabbaṁ.",
  "anya-e0804n1:202_0": "Keci pana ‘‘rāhulo jāto bandhanaṁ jāta’’nti paṭhanti,",
  "anya-e0804n1:202_1": "katthaci potthake ca likhanti,",
  "anya-e0804n1:202_2": "taṁ na sundaraṁ,",
  "anya-e0804n1:202_3": "atthassa ayuttito ṭīkāya ca saddhiṁvirocato.",
  "anya-e0804n1:202_4": "Na hi ‘‘rāhulo’’ti kumārassa nāmaṁ paṭhamaṁ uppannaṁ,",
  "anya-e0804n1:202_5": "pacchāyeva pana uppannaṁ ayyakena dinnattā,",
  "anya-e0804n1:202_6": "tasmā tadā bodhisattena ‘‘rāhulo jāto’’ti vattuṁ na yujjati.",
  "anya-e0804n1:202_7": "Yathā hi anabhisitte arājini puggale ‘‘mahārājā’’ti vohāro nappavattati.",
  "anya-e0804n1:202_8": "Ṭīkāyañca ‘‘rāhūti rāhuggaho’’ti vuttaṁ.",
  "anya-e0804n1:202_9": "Athāpi tesaṁ siyā ‘‘rāhulo jāto bandhanaṁ jāta’’nti padassa vijjamānattā eva ṭīkāyaṁ ‘‘rāhuggaho’’ti",
  "anya-e0804n1:202_10": "bhāvavasena lāsaddena samānattho ādānattho gahasaddo vuttoti evampi nupapajjati,",
  "anya-e0804n1:202_11": "‘‘rāhulānaṁ jātaṁ bandhanaṁ jāta’’nti pāṭhassa vattabbattā.",
  "anya-e0804n1:202_12": "Rāhuloti hi idaṁ padaṁ ‘‘sīhaḷo’’ti padaṁ viya dabbavācakaṁ,",
  "anya-e0804n1:202_13": "na kadācipi bhāvavācakaṁ,",
  "anya-e0804n1:202_14": "tasmā ‘‘rāhulo jāto bandhanaṁ jāta’’nti etaṁ ekaccehi duropitaṁ pāṭhaṁ aggahetvā ‘‘rāhu jāto bandhanaṁ jāta’’nti ayameva pāṭho gahetabbo,",
  "anya-e0804n1:202_15": "sārato ca paccetabbo suparisuddhesu anekesu potthakesu diṭṭhattā,",
  "anya-e0804n1:202_16": "porāṇehi ca gambhīrasukhumañāṇehi ācariyapacāriyehi paṭhitattā.",
  "anya-e0804n1:203_0": "Ayaṁ panettha sādhippāyā atthappakāsanā –",
  "anya-e0804n1:203_1": "rāhu jātoti bodhisatto puttassa jātasāsanaṁ sutvā saṁvegappatto ‘‘idāni mama rāhu jāto’’ti vadati,",
  "anya-e0804n1:203_2": "muccituṁ appadānavasena mama gahaṇatthaṁ rāhu uppannoti hi attho.",
  "anya-e0804n1:203_3": "Bandhanaṁ jātanti iminā ‘‘mama bandhanaṁ jāta’’nti vadati.",
  "anya-e0804n1:203_4": "Tathā hi ṭīkāyaṁ vuttaṁ ‘‘rāhūti rāhuggaho’’ti.",
  "anya-e0804n1:203_5": "Tattha rāhuggahoti gaṇhātīti gaho,",
  "anya-e0804n1:203_6": "rāhu eva gaho rāhuggaho,",
  "anya-e0804n1:203_7": "mama gāhako rāhu jātoti attho.",
  "anya-e0804n1:203_8": "Atha vā gahaṇaṁ gaho,",
  "anya-e0804n1:203_9": "rāhuno gaho rāhuggaho,",
  "anya-e0804n1:203_10": "rāhuggahaṇaṁ mama jātanti attho.",
  "anya-e0804n1:203_11": "Putto hi rāhusadiso.",
  "anya-e0804n1:203_12": "Pitā candasadiso puttarāhunā gahitattā.",
  "anya-e0804n1:204_0": "Ekacce pana ‘‘rāhulotveva hotū’’ti imaṁ padesaṁ disvā ‘‘rāhu jāto’’ti vutte iminā na sameti,",
  "anya-e0804n1:204_1": "‘‘rāhulo jāto’’ti vutteyeva pana sametīti maññamānā evaṁ pāṭhaṁ paṭhanti likhanti ca,",
  "anya-e0804n1:204_2": "tasmā so anupaparikkhitvā paṭhito duropito pāṭho na gahetabbo,",
  "anya-e0804n1:204_3": "yathāvutto porāṇako porāṇācariyehi abhimato pāṭhoyeva āyasmantehi gahetabbo atthassa yuttito,",
  "anya-e0804n1:204_4": "ṭīkāya ca saddhiṁ avirodhatoti.",
  "anya-e0804n1:205_0": "Tattha kusalanti kucchitānaṁ pāpadhammānaṁ sānato tanukaraṇato ñāṇaṁ kusaṁ nāma,",
  "anya-e0804n1:205_1": "tena kusena lātabbaṁ pavattetabbanti kusalaṁ.",
  "anya-e0804n1:205_2": "Bāloti diṭṭhadhammikasamparāyikasaṅkhāte dve anatthe devadattakokālikādayo viya lāti ādadātīti bālo.",
  "anya-e0804n1:205_3": "Imāni pana taṁnāmāni –",
  "anya-e0804n1:206_0": "Bālo avidvā añño ca, aññāṇī avicakkhaṇo;",
  "anya-e0804n1:207_0": "Apaṇḍito akusalo, dummedho kumati jaḷo.",
  "anya-e0804n1:208_0": "Eḷamūgo ca nippañño, dummedhī avidū mago;",
  "anya-e0804n1:209_0": "Aviññū andhabālo ca, duppañño ca aviddasu.",
  "anya-e0804n1:210_0": "Mahallakoti mahattaṁ lāti gaṇhātīti mahallako, jiṇṇapuriso. Imānissa nāmāni –",
  "anya-e0804n1:211_0": "Jiṇṇo mahallako vuddho, buddho vuḍḍho ca kattaro;",
  "anya-e0804n1:212_0": "Thero cāti ime saddā, jiṇṇapaññattiyo siyuṁ.",
  "anya-e0804n1:213_0": "Tathā hi –",
  "anya-e0804n1:214_0": "‘‘Dure apassaṁ therova, cakkhuṁ yācitumāgato’’;",
  "anya-e0804n1:215_0": "Evamādīsu daṭṭhabbo, therasaddo mahallake.",
  "anya-e0804n1:216_0": "Imāni pana nāmāni itthiyā itthiliṅgavasena vattabbāni –",
  "anya-e0804n1:217_0": "Jiṇṇā mahallikā vuddhī, buddhī vuḍḍhī ca kattarā;",
  "anya-e0804n1:218_0": "Therī cāti ime saddā, nāmaṁ jiṇṇāya itthiyā;",
  "anya-e0804n1:219_0": "Dala phala visaraṇe. Dalati. Phalati. Dalito rukkho. Phalito bhūmibhāgo.",
  "anya-e0804n1:220_0": "Ala bhūsane. Alati. Alaṅkāro, alaṅkato,",
  "anya-e0804n1:220_1": "alaṅkataṁ.",
  "anya-e0804n1:220_2": "‘‘Sālaṅkānanayogepi,",
  "anya-e0804n1:220_3": "sālaṅkānanavajjitā’’ti imissañhi kavīnaṁ kabbaracanāyaṁ alaṅkasaddo bhūsanavisesaṁ vadati.",
  "anya-e0804n1:220_4": "Keci panettha ala bhūsanapariyāpanavāranesūti dhātuṁ paṭhanti,",
  "anya-e0804n1:220_5": "‘‘alatī’’ti ca rūpaṁ icchanti.",
  "anya-e0804n1:220_6": "Mayaṁ pana aladhātussa pariyattinivāraṇatthavācakattaṁ na icchāma payogādassanato.",
  "anya-e0804n1:220_7": "Nipātabhūto pana alaṁsaddo pariyattinivāraṇatthavācako dissati ‘‘alametaṁ sabbaṁ.",
  "anya-e0804n1:220_8": "Alaṁ me tena rajjenā’’tiādīsu.",
  "anya-e0804n1:221_0": "Mīla nimelane. Mīlati, nimīlati, ummīlati. Nimīlanaṁ.",
  "anya-e0804n1:222_0": "Bila patitthambhe. Bilati.",
  "anya-e0804n1:223_0": "Nīlavaṇṇe. Nīlavatthaṁ.",
  "anya-e0804n1:224_0": "Sīla samādhimhi. Sīlati. Sīlaṁ, sīlanaṁ.",
  "anya-e0804n1:225_0": "Ettha sīlanti sīlanaṭṭhena sīlaṁ.",
  "anya-e0804n1:225_1": "Vuttañhetaṁ visuddhimagge ‘‘sīlanti kenaṭṭhena sīlaṁ?",
  "anya-e0804n1:225_2": "Sīlanaṭṭhena sīlaṁ,",
  "anya-e0804n1:225_3": "kimidaṁ sīlanaṁ nāma?",
  "anya-e0804n1:225_4": "Samādhānaṁ vā kāyakammādīnaṁ susīlyavasena avippakiṇṇatāti attho.",
  "anya-e0804n1:225_5": "Upadhāraṇaṁ vā kusalānaṁ dhammānaṁ patiṭṭhānavasena ādhārabhāvoti attho.",
  "anya-e0804n1:225_6": "Etadeva hi ettha atthadvayaṁ saddalakkhaṇavidū anujānanti.",
  "anya-e0804n1:225_7": "Aññe pana ‘siraṭṭho sīlaṭṭho,",
  "anya-e0804n1:225_8": "sītalaṭṭho sīlaṭṭho’ti evamādinā nayenettha atthaṁ vaṇṇentī’’ti.",
  "anya-e0804n1:225_9": "Tattha ‘‘atthadvayaṁ saddalakkhaṇa vidū anujānantī’’ti idaṁ ‘‘sīla samādhimhi sīla upadhāraṇe’’ti dvigaṇikassa sīladhātussa atthe sandhāya vuttaṁ.",
  "anya-e0804n1:225_10": "Imassa hi curādigaṇaṁ pattassa upadhāraṇe ‘‘sīleti,",
  "anya-e0804n1:225_11": "sīlayatī’’ti rūpāni bhavanti,",
  "anya-e0804n1:225_12": "upadhāretītipi tesaṁ attho.",
  "anya-e0804n1:225_13": "Idha pana bhūvādigaṇikattā samādhānatthe ‘‘sīlatī’’ti rūpaṁ bhavati,",
  "anya-e0804n1:225_14": "samādhiyatīti tassa attho.",
  "anya-e0804n1:225_15": "Punapi ettha sotūnaṁ sukhaggahaṇatthaṁ nibbacanāni vuccante.",
  "anya-e0804n1:225_16": "Sīlati samādhiyati kāyakammādīnaṁ susīlyavasena na vippakiratīti sīlaṁ.",
  "anya-e0804n1:225_17": "Atha vā sīlanti samādahanti cittaṁ etenāti sīlaṁ.",
  "anya-e0804n1:225_18": "Imāni bhūvādigaṇikavasena nibbacanāni.",
  "anya-e0804n1:225_19": "Curādigaṇikavasena pana sīleti kusale dhamme upadhāreti patiṭṭhābhāvena bhuso dhāretīti sīlaṁ.",
  "anya-e0804n1:225_20": "Sīlenti vā etena kusale dhamme upadhārenti bhuso dhārenti sādhavoti sīlanti nibbacanāni.",
  "anya-e0804n1:226_0": "Kila bandhe. Kilati. Kilaṁ.",
  "anya-e0804n1:227_0": "Kūla āvaraṇe. Kulati. Kūlaṁ.",
  "anya-e0804n1:227_1": "Vahe rukkhe pakūlaje.",
  "anya-e0804n1:227_2": "Kūlaṁ bandhati.",
  "anya-e0804n1:227_3": "Nadīkūle vasāmahaṁ.",
  "anya-e0804n1:227_4": "Kūlati āvarati udakaṁ bahi nikkhamituṁ na detīti kūlaṁ.",
  "anya-e0804n1:228_0": "Sūlarujāyaṁ. Sūlati. Sūlaṁ. Kaṇṇasūlaṁ na janeti.",
  "anya-e0804n1:229_0": "Tūla nikkarīse.",
  "anya-e0804n1:229_1": "Nikkarīsaṁ nāma karīsamattenapi aminetabbato lahubhāvoyeva. Tūlati.",
  "anya-e0804n1:229_2": "Tūlaṁ bhaṭṭhaṁva māluto.",
  "anya-e0804n1:230_0": "Pula saṅghāte. Pulati. Pañcapuli.",
  "anya-e0804n1:231_0": "Mūla patiṭṭhāyaṁ mūlati. Mūlaṁ.",
  "anya-e0804n1:231_1": "Mūlasaddo ‘‘mūlāni uddhareyya antamaso ussīranāḷimattānipī’’tiādīsu mūlamūle dissati.",
  "anya-e0804n1:231_2": "‘‘Lobho akusalamūla’’ntiādīsu asādhāraṇahetumhi.",
  "anya-e0804n1:231_3": "‘‘Yāvamajjhanhike kāle chāyā pharati,",
  "anya-e0804n1:231_4": "nivāte paṇṇāni patanti,",
  "anya-e0804n1:231_5": "ettāvatā rukkhamūla’’ntiādīsu samīpe.",
  "anya-e0804n1:231_6": "Atridaṁ vuccati –",
  "anya-e0804n1:232_0": "Mūlamūle mūlasaddo, padissati tatheva ca;",
  "anya-e0804n1:233_0": "Asādhāraṇahetumhi, samīpamhi ca vattati.",
  "anya-e0804n1:234_0": "Phala nibbattiyaṁ.",
  "anya-e0804n1:234_1": "Rukkho phalati.",
  "anya-e0804n1:234_2": "Rukkhaphalāni bhuñjantā.",
  "anya-e0804n1:234_3": "Mahapphalaṁ mahānisaṁsaṁ.",
  "anya-e0804n1:234_4": "Sotāpattiphalaṁ.",
  "anya-e0804n1:234_5": "Tattha phalanti mahānibbattikaṁ.",
  "anya-e0804n1:235_0": "Phala bhede. Phalati. Muddhā te phalatu sattadhā. Pādā phaliṁsu. Tattha phalatūti bhajjitu.",
  "anya-e0804n1:236_0": "Phala abyattasadde.",
  "anya-e0804n1:236_1": "Asanī phalati.",
  "anya-e0804n1:236_2": "Dveme bhikkhave asaniyā phalantiyā na santasanti.",
  "anya-e0804n1:236_3": "Phalantiyāti saddaṁ karontiyā.",
  "anya-e0804n1:237_0": "Culla hāvakaraṇe. Hāvakaraṇaṁ vilāsakaraṇaṁ. Cullati.",
  "anya-e0804n1:238_0": "Phullavikasanabhedesu. Phullati. Phullaṁ. Phullito kiṁsuko. Suphullitamaravindavanaṁ.",
  "anya-e0804n1:239_0": "Asītihatthamubbedho, dīpaṅkaro mahāmuni;",
  "anya-e0804n1:240_0": "Sobhati dīparukkhova, sālarājāva phullito.",
  "anya-e0804n1:241_0": "Khaṇḍaphullapaṭisaṅkharaṇaṁ.",
  "anya-e0804n1:242_0": "Cilla seṭhille. Siṭhilabhāvo seṭhillaṁ. Cillati.",
  "anya-e0804n1:243_0": "Velu celu kelu khelu pelu belu selu sala tila gatiyaṁ. Velati. Celati. Kelati. Khelati. Pelati. Belati. Selati. Salati. Tilati. Celaṁ, belako.",
  "anya-e0804n1:243_1": "Ettha celanti vatthaṁ.",
  "anya-e0804n1:243_2": "Pelakoti saso.",
  "anya-e0804n1:244_0": "Khala calane. Khalati. Khalo. Khaloti dujjano asādhu asappuriso pāpajano.",
  "anya-e0804n1:245_0": "Khala sañcinane. Khalati. Khalaṁ.",
  "anya-e0804n1:245_1": "Khalanti vīhiṭṭhapanokāsabhūtaṁ bhūmimaṇḍalaṁ.",
  "anya-e0804n1:245_2": "Tañhi khalanti sañcinanti rāsiṁ karonti ettha dhaññānīti khalanti vuccati.",
  "anya-e0804n1:245_3": "‘‘Khalaṁ sālaṁ pasuṁ khettaṁ,",
  "anya-e0804n1:245_4": "gantā cassa abhikkhaṇa’’nti payogo.",
  "anya-e0804n1:246_0": "Gila ajjhoharaṇe. Gilati. Gilamakkhaṁ puriso na bujjhati.",
  "anya-e0804n1:247_0": "Gala adane. Galati. Galo. Galanti adanti ajjhoharanti etenāti galo. Galoti gīvā vuccati.",
  "anya-e0804n1:248_0": "Sala salla āsugatiyaṁ.",
  "anya-e0804n1:248_1": "Āsugati sīghagamanaṁ. Salati. Sallati. Sallaṁ.",
  "anya-e0804n1:248_2": "Ettha ca ‘‘sallaṁ usu saro sallo kaṇḍo tejano’’ti pariyāyā ete.",
  "anya-e0804n1:249_0": "Khola gatipaṭighāte. Kholati.",
  "anya-e0804n1:250_0": "Gilepītikkhaye. Gilāyati. Gilāno, gelaññaṁ.",
  "anya-e0804n1:250_1": "Gilānoti akallako.",
  "anya-e0804n1:250_2": "Vinayepi hi vuttaṁ ‘‘nāhaṁ akallako’’ti.",
  "anya-e0804n1:250_3": "Aṭṭhakathāyañca ‘‘nāhaṁ akallakoti nāhaṁ gilāno’’ti vuttaṁ.",
  "anya-e0804n1:251_0": "Mile gattavināme. Milāyati. Milāyano, milāyanto, milāyamāno.",
  "anya-e0804n1:252_0": "Kele mamāyane. Mamāyanaṁ taṇhādiṭṭhivasena ‘‘mama ida’’nti gahaṇaṁ. Kelāyati. Tvaṁ kaṁ kelāyati.",
  "anya-e0804n1:253_0": "Sala calane saṁvaraṇe ca,",
  "anya-e0804n1:253_1": "vala valla calane ca.",
  "anya-e0804n1:253_2": "Saṁvaraṇāpekkhāyaṁ cakāro. Salati. Kusalaṁ. Valati. Vallati. Vallūro.",
  "anya-e0804n1:254_0": "Tattha kusalanti kucchite pāpadhamme salayati calayati kampeti viddhaṁsetīti kusalaṁ.",
  "anya-e0804n1:254_1": "Kucchitaṁ apāyadvāraṁ salanti saṁvaranti pidahanti sādhavo etenāti kusalaṁ.",
  "anya-e0804n1:254_2": "Vallanti saṁvaranti rakkhanti ito kākasenādayo satte akhādanatthāyāti vallūro.",
  "anya-e0804n1:255_0": "Mala malla dhāraṇe. Malati. Malaṁ. Mallati. Mallo.",
  "anya-e0804n1:256_0": "Bhala bhalla paribhāsanahiṁsādānesu. Bhalati. Bhallati.",
  "anya-e0804n1:257_0": "Kala saṅkhyāne. Kalati. Kalā, kālo.",
  "anya-e0804n1:258_0": "Ettha kalāti soḷasabhāgādibhāgo.",
  "anya-e0804n1:258_1": "Kāloti ‘‘ettako atkkanto’’tiādinā kalitabbo saṅkhātabboti kālo,",
  "anya-e0804n1:258_2": "pubbaṇhādisamayo.",
  "anya-e0804n1:259_0": "Kalla asadde. Asaddo. Nissaddo. Kallati.",
  "anya-e0804n1:260_0": "Jala dittiyaṁ. Jalati. Jalaṁ, jalanto, pajjalanto, jalamāno.",
  "anya-e0804n1:261_0": "Ko eti siriyā jalaṁ. Jalaṁva yasasā aṭṭhā, devadattoti me sutaṁ. Saddhammapajjoto jalito.",
  "anya-e0804n1:262_0": "Hula calane. Hulati. Halo.",
  "anya-e0804n1:262_1": "Haloti phālo,",
  "anya-e0804n1:262_2": "so hi holeti bhūmiṁ bhindanto mattikakhaṇḍaṁ cāletīti ‘‘halo’’ti vuccati ukārassa akāraṁ katvā.",
  "anya-e0804n1:263_0": "Cala kampane. Calati. Calito, acalo. Mahanto bhūmicālo. Calanaṁ, cālo.",
  "anya-e0804n1:264_0": "Jala dhaññe. Jalati. Jalaṁ.",
  "anya-e0804n1:265_0": "Ṭala ṭula velambe. Ṭalati. Ṭulati.",
  "anya-e0804n1:266_0": "Thala ṭhāne. Thalati. Thalo.",
  "anya-e0804n1:266_1": "Thaloti nirudakappadeso.",
  "anya-e0804n1:266_2": "Pabbajjānibbānesupi taṁsadisattā tabbohāro.",
  "anya-e0804n1:266_3": "Yathā hi loke udakoghena anottharaṇaṭṭhānaṁ ‘‘thalo’’ti vuccati,",
  "anya-e0804n1:266_4": "evaṁ kilesoghena anottharaṇīyattā pabbajjā nibbānañca ‘‘thalo’’ti vuccati,",
  "anya-e0804n1:266_5": "‘‘tiṇṇo pāraṅgato thale tiṭṭhati brāhmaṇo’’ti hi vuttaṁ.",
  "anya-e0804n1:267_0": "Phāla vilekhane. Phālati bhūmiṁ vilekhati bhindatīti phālo.",
  "anya-e0804n1:268_0": "Nala ganthe. Nalati.",
  "anya-e0804n1:269_0": "Bala pāṇane. Iha pāṇanaṁ jīvanaṁ sasanañca. Balati. Balaṁ, bālo.",
  "anya-e0804n1:270_0": "Ettha balanti jīvitaṁ kappenti etenāti balaṁ,",
  "anya-e0804n1:270_1": "kāyabalabhogabalādikaṁ balaṁ.",
  "anya-e0804n1:270_2": "Atha vā balanti sammājīvanaṁ jīvanti etenāti balaṁ,",
  "anya-e0804n1:270_3": "saddhādikaṁ balaṁ.",
  "anya-e0804n1:270_4": "Āgamaṭṭhakathāyaṁ pana ‘‘assaddhiye na kampatīti saddhābala’’ntiādi vuttaṁ,",
  "anya-e0804n1:270_5": "taṁ daḷhaṭṭhena balanti vattabbānaṁ saddhādīnaṁ akampanabhāvadassanatthaṁ vuttanti daṭṭhabbaṁ.",
  "anya-e0804n1:270_6": "Atha vā dhātūnaṁ atthātisayayogato assaddhiyādīnaṁ abhibhavanena saddhādibalānaṁ abhibhavanatthopi gahetabbo ‘‘abalā naṁ baliyantī’’ti ettha viya.",
  "anya-e0804n1:270_7": "Bāloti balati assasati ceva passasati cāti bālo,",
  "anya-e0804n1:270_8": "assasitapassasitamattena jīvati,",
  "anya-e0804n1:270_9": "na seṭṭhena paññājīvitenāti vuttaṁ hoti.",
  "anya-e0804n1:270_10": "Tathā hi aṭṭhakathāyaṁ vuttaṁ ‘‘balantīti bālā,",
  "anya-e0804n1:270_11": "assasitapassasitamattena jīvanti,",
  "anya-e0804n1:270_12": "na paññājīvitenāti attho’’ti.",
  "anya-e0804n1:270_13": "Paññājīvinoyeva hi jīvitaṁ seṭṭhaṁ nāma.",
  "anya-e0804n1:270_14": "Tenāha bhagavā ‘‘paññājīviṁ jīvitamāhu seṭṭha’’nti.",
  "anya-e0804n1:271_0": "Pula mahatte. Pulati. Vipulaṁ.",
  "anya-e0804n1:272_0": "Kula saṅkhāne bandhumhi ca. Kolati. Kulaṁ, kolo.",
  "anya-e0804n1:273_0": "Sala gamane. Salati.",
  "anya-e0804n1:274_0": "Kila pītiya kīḷanesu. Pītassa bhāvo pītiyaṁ yathā dakkhiyaṁ. Kīḷanaṁ kīḷāyeva. Kilati.",
  "anya-e0804n1:275_0": "Ila kampane. Ilati. Elaṁ, elā.",
  "anya-e0804n1:275_1": "Ettha elaṁ vuccati doso.",
  "anya-e0804n1:275_2": "Kenaṭṭhena?",
  "anya-e0804n1:275_3": "Kampanaṭṭhena.",
  "anya-e0804n1:275_4": "Dosoti cettha aguṇo veditabbo,",
  "anya-e0804n1:275_5": "na paṭigho.",
  "anya-e0804n1:275_6": "‘‘Nelaṅgo setapacchādo’’ti idamettha nidassanaṁ.",
  "anya-e0804n1:276_0": "Apica elaṁ vuccati udakaṁ.",
  "anya-e0804n1:276_1": "Tathā hi ‘‘elambujaṁ kaṇṭakiṁ vārijaṁ yathā’’ti imissā pāḷiyā atthaṁ niddisanto āyasmā sāriputto ‘‘elaṁ vuccati udaka’’nti āha.",
  "anya-e0804n1:276_2": "Elāti lālā vuccati ‘‘elamūgo’’ti ettha viya.",
  "anya-e0804n1:276_3": "Apica elāti kheḷo vuccati ‘‘sutvā nelapatiṁ vācaṁ,",
  "anya-e0804n1:276_4": "vāḷā panthā apakkamu’’nti ettha viya.",
  "anya-e0804n1:276_5": "Ettha nelapatiṁ vācanti kheḷabindunipātavirahitaṁ vacananti attho.",
  "anya-e0804n1:276_6": "Lālākheḷavācakassa tu elāsaddassa aññaṁ pavattinimittaṁ pariyesitabbaṁ.",
  "anya-e0804n1:276_7": "Anekappavattinimittā hi saddā.",
  "anya-e0804n1:276_8": "Kiṁ vā aññena pavattinimittena,",
  "anya-e0804n1:276_9": "ila kampaneti evaṁ vuttaṁ kampanaṁ eva lālākheḷavācakassa elāsaddassa pavattinimittaṁ,",
  "anya-e0804n1:276_10": "tasmā ilanti jigucchitabbabhāvena kampenti hadayacalanaṁ pāpuṇanti janā etthāti elāti attho gahetabbo.",
  "anya-e0804n1:276_11": "Samānapavattinimittāyeva hi saddā lokasaṅketavasena nānāpadatthavācakāpi bhavanti.",
  "anya-e0804n1:276_12": "Taṁ yathā?",
  "anya-e0804n1:276_13": "Hinoti gacchatīti hetu,",
  "anya-e0804n1:276_14": "sappati gacchatīti sappo,",
  "anya-e0804n1:276_15": "gacchatīti goti.",
  "anya-e0804n1:276_16": "Tathā asamānappavattinimittāyeva samānapadatthavācakāpi bhavanti.",
  "anya-e0804n1:276_17": "Taṁ yathā?",
  "anya-e0804n1:276_18": "Rañcatīti rājā,",
  "anya-e0804n1:276_19": "bhūmiṁ pāletīti bhūmipālo,",
  "anya-e0804n1:276_20": "nare indatīti narindoti.",
  "anya-e0804n1:276_21": "Esa nayo sabbatthāpi vibhāvetabbo.",
  "anya-e0804n1:277_0": "Ila gatiyaṁ. Ilati.",
  "anya-e0804n1:278_0": "Hila hāvakaraṇe. Helati.",
  "anya-e0804n1:279_0": "Sila uñche. Silati.",
  "anya-e0804n1:280_0": "Tila sinehane. Tilati. Tilaṁ, telaṁ, tilo.",
  "anya-e0804n1:281_0": "Cila vasane. Cilati.",
  "anya-e0804n1:282_0": "Vala vilāsane. Valati.",
  "anya-e0804n1:283_0": "Pila gahaṇe. Pilati.",
  "anya-e0804n1:284_0": "Mila sinehane. Milati.",
  "anya-e0804n1:285_0": "Phula sañcale pharaṇe ca. Phulati.",
  "anya-e0804n1:286_0": "Lakārantadhāturūpāni.",
  "anya-e0804n1:287_0": "Vakārantadhātu",
  "anya-e0804n1:288_0": "Vāgatigandhanesu. Vāti. Vāto.",
  "anya-e0804n1:289_0": "Vī pajanakanti asanakhādana gatīsu.",
  "anya-e0804n1:289_1": "Pajanaṁ calanaṁ.",
  "anya-e0804n1:289_2": "Kanti abhiruci.",
  "anya-e0804n1:289_3": "Asanaṁ bhattaparibhogo.",
  "anya-e0804n1:289_4": "Khādanaṁ pūvādibhakkhanaṁ.",
  "anya-e0804n1:289_5": "Gati gamanaṁ. Veti.",
  "anya-e0804n1:290_0": "Ve tantasantāne. Vāyati. Tantavāyo.",
  "anya-e0804n1:291_0": "Ve sosane. Vāyati.",
  "anya-e0804n1:292_0": "Dhivu khivu nidassane. Dhevati. Khevati.",
  "anya-e0804n1:293_0": "Thivu dittiyaṁ. Thevati. Madhumadhukā thevanti.",
  "anya-e0804n1:294_0": "Jīva pāṇadhāraṇe. Jīvati. Jīvitaṁ, jīvo, jīvikā.",
  "anya-e0804n1:294_1": "Atthi no jīvikā deva,",
  "anya-e0804n1:294_2": "sā ca yādisakīdisā.",
  "anya-e0804n1:294_3": "Jīvitaṁ kappeti.",
  "anya-e0804n1:295_0": "Piva miva tiva niva thūliye. Pivati. Pivaro. Mivati. Tivati. Nivati.",
  "anya-e0804n1:296_0": "Ettha ca pivaroti kacchapo,",
  "anya-e0804n1:296_1": "yo koci vā thūlasarīro.",
  "anya-e0804n1:296_2": "Tathā hi ‘‘pivaro kacchape thūle’’ti pubbācariyehi vuttaṁ.",
  "anya-e0804n1:297_0": "Ava pālane. Avati. Buddho mama avataṁ.",
  "anya-e0804n1:298_0": "Bhava gatiyaṁ. Savati.",
  "anya-e0804n1:299_0": "Kava vaṇṇe. Kavati.",
  "anya-e0804n1:300_0": "Khivu made. Khivati.",
  "anya-e0804n1:301_0": "Dhovu dhovane. Dhovati.",
  "anya-e0804n1:302_0": "Devudeva devane.",
  "anya-e0804n1:302_1": "Devati ādevati,",
  "anya-e0804n1:302_2": "paridevati, ādevo, paridevo, ādevanā,",
  "anya-e0804n1:302_3": "paridevanā,",
  "anya-e0804n1:302_4": "ādevitattaṁ,",
  "anya-e0804n1:302_5": "paridevitattaṁ.",
  "anya-e0804n1:303_0": "Sevu kevu khevu gevu gilevu mevu milevu secane. Sevati. Kevati. Khevati. Gevati. Gilevati.",
  "anya-e0804n1:303_1": "Mevati milevati.",
  "anya-e0804n1:304_0": "Devu plutagatiyaṁ. Plutagati pariplutagamanaṁ. Devati.",
  "anya-e0804n1:305_0": "Dhātu gatisuddhiyaṁ. Dhāvati, vidhāvati. Ādhāvati, paridhāvati. Dhāvako.",
  "anya-e0804n1:306_0": "Civu ādānasaṁvaresu. Civati.",
  "anya-e0804n1:307_0": "Cevi cetanātulye. Cevati.",
  "anya-e0804n1:308_0": "Vakārantadhāturūpāni.",
  "anya-e0804n1:309_0": "Sakārantadhātu",
  "anya-e0804n1:310_0": "Sā pāke. Sāti.",
  "anya-e0804n1:311_0": "Si sevāyaṁ. Sevati. Sevanā, sevako, sevito, sivo, sivaṁ.",
  "anya-e0804n1:312_0": "Nihīyati puriso nihīnasevī,",
  "anya-e0804n1:313_0": "Na ca hāyetha kadāci tulyasevī;",
  "anya-e0804n1:314_0": "Seṭṭhamupagamaṁ udeti khippaṁ,",
  "anya-e0804n1:315_0": "Tasmā attano uttaritaraṁ bhajetha;",
  "anya-e0804n1:316_0": "Si gatibuddhīsu. Seti, atiseti. Atisituṁ, atisitvā, setu.",
  "anya-e0804n1:317_0": "Sīsaye. Sayo supanaṁ. Seti. Sayati. Senaṁ. Sayanaṁ.",
  "anya-e0804n1:318_0": "Su gatiyaṁ. Savati. Pasavati. Pasuto, suto.",
  "anya-e0804n1:319_0": "Ettha sutoti dūto,",
  "anya-e0804n1:319_1": "‘‘vittiñhi maṁ vindati suta disvā’’ti ‘‘devasuto ca mātalī’’ti ca imāni tattha payogāni.",
  "anya-e0804n1:320_0": "Su savane. Savanaṁ sandanaṁ. Savati. Āsavo.",
  "anya-e0804n1:321_0": "Sū pasave. Pasavo jananaṁ. Savati, pasavati. Suttaṁ.",
  "anya-e0804n1:322_0": "Ettha pana suttanti atthe savati janetīti suttaṁ,",
  "anya-e0804n1:322_1": "tepiṭakaṁ buddhavacanaṁ,",
  "anya-e0804n1:322_2": "tadaññampi vā hatthisuttādi suttaṁ.",
  "anya-e0804n1:323_0": "Sū pāṇagabbhavimocanesu. Sūti. Pasūti. Pasūto.",
  "anya-e0804n1:324_0": "Su peraṇe. Suti.",
  "anya-e0804n1:325_0": "Se khaye. Sīyati. Ekārassīyādeso.",
  "anya-e0804n1:326_0": "Se pāke. Seti.",
  "anya-e0804n1:327_0": "Se gatiyaṁ. Seti. Setu.",
  "anya-e0804n1:328_0": "Hiṁsa hiṁsāyaṁ. Hiṁsati. Hiṁsako, hiṁsanā, hiṁsā.",
  "anya-e0804n1:329_0": "Issa issāyaṁ. Issati. Purisaparakkamassa devā na issanti. Issā, issāyanā.",
  "anya-e0804n1:330_0": "Namassa vandanānatiyaṁ.",
  "anya-e0804n1:330_1": "Vandanānati nāma vandanāsaṅkhātaṁ namanaṁ,",
  "anya-e0804n1:330_2": "sakammakoyevāyaṁ dhātu,",
  "anya-e0804n1:330_3": "na namudhātu viya sakammako ceva akammako ca.",
  "anya-e0804n1:330_4": "Namassati.",
  "anya-e0804n1:331_0": "Ghusa sadde. Ghusati, ghosati. Paṭighoso, nigghoso, vacīghoso.",
  "anya-e0804n1:332_0": "Cusapāne. Cusati.",
  "anya-e0804n1:333_0": "Pusa buddhiyaṁ. Pusati. Poso. Sampīḷe mama posanaṁ. Posananti vaḍḍhanaṁ.",
  "anya-e0804n1:334_0": "Musa theyye. Thenanaṁ theyyaṁ corikā. Musati. Duddikkho cakkhumusano. Musalo.",
  "anya-e0804n1:335_0": "Pusa pasave. Pusati.",
  "anya-e0804n1:336_0": "Vāsi bhūsa alaṅkāre. Vāsati. Bhūsati, vibhūsati. Bhūsanaṁ, vibhūsanaṁ.",
  "anya-e0804n1:337_0": "Usa rujāyaṁ. Usati.",
  "anya-e0804n1:338_0": "Isa ucche. Esati. Isi.",
  "anya-e0804n1:339_0": "Ettha pana sīlādayo guṇe esantīti isayo,",
  "anya-e0804n1:339_1": "buddhādayo ariyā tāpasapabbajjāya ca pabbajitā narā.",
  "anya-e0804n1:339_2": "‘‘Isi tāpaso jaṭilo jaṭī jaṭādharo’’ti ete tāpasapariyāyā.",
  "anya-e0804n1:340_0": "Kasa vilekhane. Kasati, kassati. Kassako, ākāso.",
  "anya-e0804n1:341_0": "Ettha kassakoti kasikārako.",
  "anya-e0804n1:341_1": "Ākāsoti nabhaṁ.",
  "anya-e0804n1:341_2": "Tañhi na kassatīti ākāso.",
  "anya-e0804n1:341_3": "Kasituṁ vilekhituṁ na sakkāti attho.",
  "anya-e0804n1:341_4": "Imāni tadabhidhānāni –",
  "anya-e0804n1:342_0": "Ākāso ambaraṁ abbhaṁ, antalikkha’maghaṁ nabhaṁ;",
  "anya-e0804n1:343_0": "Vehāso gaganaṁ devo, kha’mādiccapathopi ca.",
  "anya-e0804n1:344_0": "Tārāpatho ca nakkhatta-patho ravipathopi ca;",
  "anya-e0804n1:345_0": "Vehāyasaṁ vāyupatho, apatho anilañjasaṁ.",
  "anya-e0804n1:346_0": "Kasasisa jasa jhasa vasa masa disa jusa yusa hiṁsatthā. Kasati. Sisati. Jasati. Jhasati. Vasati. Masati. Masako. Omasati,",
  "anya-e0804n1:346_1": "omasavādo. Disati. Jusati. Yūsati.",
  "anya-e0804n1:347_0": "Tattha omasatīti vijjhati. Omasavādoti paresaṁ sūciyā viya vijjhanavādo. Masakoti makaso.",
  "anya-e0804n1:348_0": "Bhassa bhassane.",
  "anya-e0804n1:348_1": "Bhassanti kathanaṁ vuccati ‘‘āvāso gocaro bhassaṁ.",
  "anya-e0804n1:348_2": "Bhassakāraka’’ntiādīsu viya. Bhassati. Bhaṭṭhaṁ.",
  "anya-e0804n1:348_3": "Bhaṭṭhanti bhāsitaṁ,",
  "anya-e0804n1:348_4": "vacananti attho.",
  "anya-e0804n1:348_5": "Ettha pana –",
  "anya-e0804n1:349_0": "‘‘Subhāsitā atthavatī, gāthāyo te mahāmuni;",
  "anya-e0804n1:350_0": "Nijjhattomhi subhaṭṭhena, tvañca me saraṇaṁ bhavā’’ti",
  "anya-e0804n1:351_0": "Pāḷi nidassanaṁ.",
  "anya-e0804n1:351_1": "Tattha nijjhattoti nijjhāpito dhammojapaññāya paññattigato amhi.",
  "anya-e0804n1:351_2": "Subhaṭṭhenāti subhāsitena.",
  "anya-e0804n1:352_0": "Jisu nisu visu misu vassa secane. Jesati. Nesati. Vesati. Mesati. Devo vassati.",
  "anya-e0804n1:353_0": "Marisu sahane ca. Cakāro secanāpekkhako. Marisati.",
  "anya-e0804n1:354_0": "Pusa posane. Posati. Poso.",
  "anya-e0804n1:354_1": "Kammacittautuāhiārehi posiyatīti poso.",
  "anya-e0804n1:354_2": "‘‘Aññepi devo posetī’’ti dassanato pana curādigaṇepi imaṁ dhātuṁ vakkhāma.",
  "anya-e0804n1:355_0": "Pisu silisu pusu palusu usu upadāhe. Pesati. Silesati. Sileso. Posati. Palosati. Osati. Usu.",
  "anya-e0804n1:356_0": "Ghasu saṁharise. Saṁhariso saṅghaṭṭanaṁ. Ghassati.",
  "anya-e0804n1:357_0": "Hasu āliṅge. Āliṅgo upagūhanaṁ. Hassati.",
  "anya-e0804n1:358_0": "Hasahasane. Hasati.",
  "anya-e0804n1:358_1": "Assā hasanti,",
  "anya-e0804n1:358_2": "ājānīyā hasanti, pahasati, uhasati.",
  "anya-e0804n1:358_3": "Kārite ‘‘hāseti’’iccādi,",
  "anya-e0804n1:358_4": "uhasiyamāno, hāso, pahāso, hasanaṁ,",
  "anya-e0804n1:358_5": "pahasanaṁ, hasitaṁ.",
  "anya-e0804n1:358_6": "Hakāralopena mandahasanaṁ ‘‘sita’’nti vuccati ‘‘sitaṁ pātvākāsī’’tiādīsu.",
  "anya-e0804n1:359_0": "Tattha uhasatīti avahasati.",
  "anya-e0804n1:359_1": "Udasiyamānoti avahasiyamāno.",
  "anya-e0804n1:359_2": "Tatrāyaṁ pāḷi ‘‘idha bhikkhuṁ araññagataṁ vā rukkhamūlagataṁ vā suññāgāragataṁ vā mātugāmo upasaṅkamitvā",
  "anya-e0804n1:359_3": "uhasati’’ iti ca ‘‘so mātugāmena uhasiyamāno’’ iti ca.",
  "anya-e0804n1:359_4": "Hāsoti hasanaṁ vā somanassaṁ vā ‘‘hāso me upapajjathā’’tiādīsu viya.",
  "anya-e0804n1:360_0": "Tusa hasa hisa rasa sadde. Tusati, hasati, hisati, rasati, rasitaṁ.",
  "anya-e0804n1:360_1": "Atrāyaṁ pāḷi ‘‘bheriyo sabbā vajjantu,",
  "anya-e0804n1:360_2": "vīṇā sabbā rasantu tā’’ iti.",
  "anya-e0804n1:361_0": "Rasa assādane. Rasati. Raso.",
  "anya-e0804n1:362_0": "Rasa assādasinehesu. Rasati. Raso.",
  "anya-e0804n1:363_0": "Rasa hāniyaṁ. Rasati. Rasanaṁ, raso.",
  "anya-e0804n1:364_0": "Atrāyaṁ pāḷi –",
  "anya-e0804n1:365_0": "‘‘Naheva ṭhita nā’sīnaṁ, na sayānaṁ na paddhaguṁ;",
  "anya-e0804n1:366_0": "Yāva byāti nimīsati, tatrāpi rasatibbayo’’ti.",
  "anya-e0804n1:367_0": "Tattha rasatibbayoti so so vayo rasati parihāyati, na vaḍḍhatīti attho.",
  "anya-e0804n1:368_0": "Lasa silesanakīḷanesu. Lasati. Lāso.",
  "anya-e0804n1:368_1": "Lasī ca te nippalitā.",
  "anya-e0804n1:368_2": "Lasi vuccati matthaluṅgaṁ.",
  "anya-e0804n1:368_3": "Nippalitāti nikkhantā.",
  "anya-e0804n1:369_0": "Nisasamādhimhi. Samādhi samādhānaṁ cittekaggatā. Nesati.",
  "anya-e0804n1:370_0": "Misa masa sadde rose ca. Mesati. Masati. Meso. Masako.",
  "anya-e0804n1:371_0": "Pisi pesu gatiyaṁ. Pisati. Pesati.",
  "anya-e0804n1:372_0": "Sasu hiṁsāyaṁ. Sasati. Satthaṁ. Satthaṁ vuccati asi.",
  "anya-e0804n1:373_0": "Saṁsa thutiyañca.",
  "anya-e0804n1:373_1": "Cakāro hiṁsāpekkhāya. Saṁsati,",
  "anya-e0804n1:373_2": "pasaṁsati. Pasaṁsā,",
  "anya-e0804n1:373_3": "pasaṁsanā.",
  "anya-e0804n1:373_4": "Pasattho bhagavā.",
  "anya-e0804n1:373_5": "Pasaṁsamāno,",
  "anya-e0804n1:373_6": "pasaṁsito,",
  "anya-e0804n1:373_7": "pasaṁsako,",
  "anya-e0804n1:373_8": "pasaṁsitabbo,",
  "anya-e0804n1:373_9": "pasaṁsanīyo, pāsaṁso,",
  "anya-e0804n1:373_10": "pasaṁsitvā iccādīni.",
  "anya-e0804n1:374_0": "Disa pekkhane.",
  "anya-e0804n1:374_1": "Etissā pana nānārūpāni bhavanti –",
  "anya-e0804n1:374_2": "‘‘dissati padissati’’ iccādi akammakaṁ.",
  "anya-e0804n1:374_3": "‘‘Passati dakkhati’’iccādi sakammakaṁ.",
  "anya-e0804n1:375_0": "Dissatu, passatu, dakkhatu. Disseyya, passeyya,",
  "anya-e0804n1:375_1": "dakkheyya. Disse, passe, dakkhe. Dissa, passa, dakkha. Adissā, apassā.",
  "anya-e0804n1:375_2": "Addā sīdantare nage. Addakkhā,",
  "anya-e0804n1:375_3": "addakkhuṁ, adassuṁ. Adassi, apassi, adakkhi.",
  "anya-e0804n1:376_0": "Dassissati,",
  "anya-e0804n1:376_1": "passissati,",
  "anya-e0804n1:376_2": "dakkhissati.",
  "anya-e0804n1:376_3": "Adassissā,",
  "anya-e0804n1:376_4": "apassissā,",
  "anya-e0804n1:376_5": "dakkhissā.",
  "anya-e0804n1:376_6": "Evaṁ vattamānapañcamiyādivasena vitthāretabbāni.",
  "anya-e0804n1:376_7": "Kārite ‘‘dasseti dassayatī’’ti rūpāni.",
  "anya-e0804n1:376_8": "Kamme ‘‘passiyati’’ iccādīni.",
  "anya-e0804n1:377_0": "Disā. Passo. Passaṁ. Passitā. Dassetā. Dassanaṁ.",
  "anya-e0804n1:377_1": "Vipassanā,",
  "anya-e0804n1:377_2": "ñāṇadassananti nāmikapadāni.",
  "anya-e0804n1:377_3": "Tadatthe pana tumatthe ca ‘‘dakkhitāye’’ti rūpaṁ.",
  "anya-e0804n1:377_4": "‘‘Āgatāmha imaṁ dhammasamayaṁ,",
  "anya-e0804n1:377_5": "dakkhitāye aparājitasaṅgha’’nti hi pāḷi.",
  "anya-e0804n1:377_6": "Imasmiṁ pana pāḷippadese ‘‘dakkhitāye’’ti idaṁ tadatthe tumatthe vā catutthiyā rūpaṁ.",
  "anya-e0804n1:377_7": "Tathā hi dakkhitāyeti imassa dassanatthāyāti vā passitunti vā attho yojetabbo.",
  "anya-e0804n1:377_8": "Disātiādīsu pana puratthimādibhedāpi disāti vuccati. Yathāha –",
  "anya-e0804n1:378_0": "‘‘Disā catasso vidisā catasso,",
  "anya-e0804n1:379_0": "Uddhaṁ adho dasa disatā imāyo;",
  "anya-e0804n1:380_0": "Katamaṁ disaṁ tiṭṭhati nāgarājā,",
  "anya-e0804n1:381_0": "Yamaddasā supine chabbisāṇa’’nti.",
  "anya-e0804n1:382_0": "Mātāpitādayopi. Yathāha –",
  "anya-e0804n1:383_0": "‘‘Mātāpitā disā pubbā, ācariyā dakkhiṇā disā;",
  "anya-e0804n1:384_0": "Puttadārā disā pacchā, mittāmaccā ca uttarā;",
  "anya-e0804n1:385_0": "Dāsakammakarā heṭṭhā, uddhaṁ samaṇabrāhmaṇā;",
  "anya-e0804n1:386_0": "Etā disā namasseyya, alamatto kule gihī’’ti;",
  "anya-e0804n1:387_0": "Paccayadāyakāpi. Yathāha – ‘‘agārino annadapānavatthadā, avhāyikā nampi disaṁ vadantī’’ti.",
  "anya-e0804n1:388_0": "Nibbānampi. Yathāha –",
  "anya-e0804n1:389_0": "‘‘Etādisā paramā setaketu,",
  "anya-e0804n1:390_0": "Yaṁ patvā niddukkhā sukhino bhavantī’’ti;",
  "anya-e0804n1:391_0": "Evaṁ disāsaddena vuccamānaṁ attharūpaṁ ñatvā idānissa nibbacanamevaṁ daṭṭhabbaṁ.",
  "anya-e0804n1:391_1": "Dissati candāvaṭṭanādivasena ‘‘ayaṁ purimā ayaṁ pacchimā’’tiādinā nānappakārato paññāyatīti disā,",
  "anya-e0804n1:391_2": "puratthimadisādayo.",
  "anya-e0804n1:391_3": "Tathā ‘‘ime amhākaṁ garuṭṭhāna’ntiādinā passitabbāti disā,",
  "anya-e0804n1:391_4": "mātāpitādayo.",
  "anya-e0804n1:391_5": "Dissanti sakāya puññakriyāya ime dāyakāti paññāyantīti disā,",
  "anya-e0804n1:391_6": "paccayadāyakā.",
  "anya-e0804n1:391_7": "Dissati uppādavayābhāvena niccadhammattā sabbakālampi vijjatīti disā, nibbānaṁ.",
  "anya-e0804n1:391_8": "Passoti kāraṇākāraṇaṁ passatīti passo.",
  "anya-e0804n1:391_9": "Evaṁ passatīti passaṁ.",
  "anya-e0804n1:391_10": "Atrāyaṁ pāḷi –",
  "anya-e0804n1:392_0": "‘‘Passati passo passantaṁ, apassantampi passati;",
  "anya-e0804n1:393_0": "Apassanto apassantaṁ, passantampi na passatī’’ti.",
  "anya-e0804n1:394_0": "Passatīti passitā.",
  "anya-e0804n1:394_1": "Dassetīti dassitā.",
  "anya-e0804n1:394_2": "Dassananti dassanakriyā.",
  "anya-e0804n1:394_3": "Apica dassananti cakkhuviññāṇaṁ.",
  "anya-e0804n1:394_4": "Tañhi rūpārammaṇaṁ passatīti dassananti vuccati.",
  "anya-e0804n1:394_5": "Tathā ‘‘dassanena pahātabbā dhammā’’ti vacanato dassanaṁ nāma sotāpattimaggo.",
  "anya-e0804n1:394_6": "Kasmā sotāpattimaggo dassanaṁ?",
  "anya-e0804n1:394_7": "Paṭhamaṁ nibbānadassanato.",
  "anya-e0804n1:394_8": "Nanu gotrabhū paṭhamataraṁ passatīti?",
  "anya-e0804n1:394_9": "No na passati,",
  "anya-e0804n1:394_10": "disvā kattabbakiccaṁ pana na karoti saṁyojanānaṁ appahānato,",
  "anya-e0804n1:394_11": "tasmā ‘‘passatī’’ti na vattabbo.",
  "anya-e0804n1:394_12": "Yattha katthaci rājānaṁ disvāpi paṇṇākāraṁ datvā kiccanipphattiyā adiṭṭhattā ajjāpi rājānaṁ na passāmīti vadanto gāmavāsī nidassanaṁ.",
  "anya-e0804n1:395_0": "Vipassanāti aniccādivasena khandhānaṁ vipassanakaṁ ñāṇaṁ.",
  "anya-e0804n1:395_1": "Ñāṇadassananti dibbacakkhupi vipassanāpi maggopi phalampi paccavekkhaṇañāṇampi sabbaññutaññāṇampi vuccati.",
  "anya-e0804n1:395_2": "‘‘Appamatto samāno ñāṇadassanaṁ ārādhetī’’ti ettha hi dibbacakkhu ñāṇadassanaṁ nāma.",
  "anya-e0804n1:395_3": "‘‘Ñāṇadassanāya cittaṁ abhinīharati abhininnāmetī’’ti ettha vipassanāñāṇaṁ.",
  "anya-e0804n1:395_4": "‘‘Abhabbā te ñāṇadassanāya anuttarāya sambodhāyā’’ti ettha maggo,",
  "anya-e0804n1:395_5": "‘‘ayamañño uttarimanussadhammo alamariyañāṇadassanaviseso adhigato phāsuvihāro’’ti ettha phalañāṇaṁ.",
  "anya-e0804n1:395_6": "‘‘Ñāṇañca pana me dassanaṁ udapādi,",
  "anya-e0804n1:395_7": "akuppā me cetovimutti,",
  "anya-e0804n1:395_8": "ayamantimā jāti,",
  "anya-e0804n1:395_9": "natthi dāni punabbhavo’’ti ettha paccavekkhaṇañāṇaṁ.",
  "anya-e0804n1:395_10": "‘‘Ñāṇañca pana me dassanaṁ udapādi sattāhakālaṅkato āḷāro kālāmo’’ti ettha sabbaññutaññāṇaṁ.",
  "anya-e0804n1:395_11": "Etthetaṁ bhavati –",
  "anya-e0804n1:396_0": "‘‘Dibbacakkhupi maggopi, phalañcāpi vipassanā;",
  "anya-e0804n1:397_0": "Paccavekkhaṇañāṇampi, ñāṇaṁ sabbaññutāpi ca;",
  "anya-e0804n1:398_0": "Ñāṇadassanasaddena, ime atthā pavuccare’’ti.",
  "anya-e0804n1:399_0": "Daṁsa daṁsane. Daṁsati, vidaṁsati. Danto. Kārite ālokaṁ vidaṁseti.",
  "anya-e0804n1:400_0": "Esa buddhiyaṁ. Esati.",
  "anya-e0804n1:401_0": "Saṁsa kathane. Saṁsati. Yo me saṁse mahānāgaṁ.",
  "anya-e0804n1:402_0": "Kilisa bādhane. Kilisati. Kileso.",
  "anya-e0804n1:403_0": "Ettha bādhanaṭṭhena rāgādayopi ‘‘kilesā’’ti vuccanti dukkhampi. Etesu dukkhavasena –",
  "anya-e0804n1:404_0": "‘‘Idañca paccayaṁ laddhā, pubbe kilesamattano;",
  "anya-e0804n1:405_0": "Ānandiyaṁ vicariṁsu, ramaṇīye giribbaje’’ti",
  "anya-e0804n1:406_0": "Payogo veditabbo. Divādigaṇaṁ pana pattassa ‘‘kilissatī’’ti rūpaṁ.",
  "anya-e0804n1:407_0": "Vasa sinehane. Vasati. Vasā.",
  "anya-e0804n1:408_0": "Ettha ca vasā nāma vilīnasineho.",
  "anya-e0804n1:408_1": "Sā vaṇṇato nāḷikeratelavaṇṇā.",
  "anya-e0804n1:408_2": "Ācāme āsittatelavaṇṇātipi vattuṁ vaṭṭati.",
  "anya-e0804n1:409_0": "Īsa hiṁsāgatidassanesu. Īsati. Īso.",
  "anya-e0804n1:410_0": "Bhāsabyattāyaṁ vācāyaṁ. Bhāsati. Bhāsā, bhāsitaṁ, bhātā. Paribhāsati. Paribhāsā, paribhāsako.",
  "anya-e0804n1:411_0": "Tatra bhāsanti atthaṁ etāyāti bhāsā,",
  "anya-e0804n1:411_1": "māgadhabhāsādi.",
  "anya-e0804n1:411_2": "Bhāsitanti vacanaṁ.",
  "anya-e0804n1:411_3": "Vacanattho hi bhāsitasaddo niccaṁ napuṁsakaliṅgo daṭṭhabbo.",
  "anya-e0804n1:411_4": "Yathā ‘‘sutvā luddassa bhāsita’’nti.",
  "anya-e0804n1:411_5": "Vāccaliṅgo pana bhāsitasaddo tiliṅgo daṭṭhabbo.",
  "anya-e0804n1:411_6": "Yathā ‘‘bhāsito dhammo,",
  "anya-e0804n1:411_7": "bhāsitaṁ catusaccaṁ,",
  "anya-e0804n1:411_8": "bhāsitā vācā’’ti.",
  "anya-e0804n1:411_9": "Pubbe bhāsatīti bhātā,",
  "anya-e0804n1:411_10": "jeṭṭhabhātāti vuttaṁ hoti.",
  "anya-e0804n1:411_11": "So hi pubbe jātattā evaṁ vattuṁlabhati.",
  "anya-e0804n1:411_12": "Kiñcāpi bhātusaddo ‘‘bhātikasataṁ,",
  "anya-e0804n1:411_13": "sattabhātaro.",
  "anya-e0804n1:411_14": "Bhātaraṁ kena dosena,",
  "anya-e0804n1:411_15": "dujjāsi dakarakkhino’’tiādīsu jeṭṭhakaniṭṭhabhātūsu vattati,",
  "anya-e0804n1:411_16": "tathāpi yebhuyyena jeṭṭhake nirūṭṭho,",
  "anya-e0804n1:411_17": "‘‘bhātā’’ti hi vutte jeṭṭhabhātāti viññāyati,",
  "anya-e0804n1:411_18": "tasmā katthaci ṭhāne ‘‘kaniṭṭhabhātā’’ti visesetvā vuttaṁ.",
  "anya-e0804n1:412_0": "Nanu ca bho katthaci ‘‘jeṭṭhabhātā’’ti visesetvā vuttanti? Saccaṁ,",
  "anya-e0804n1:412_1": "taṁ pana bhātāsaddassa kaniṭṭhepi vattanato pākaṭīkaraṇatthaṁ ‘‘jeṭṭhabhātā’’ti vuttaṁ.",
  "anya-e0804n1:412_2": "Yathā hi hariṇesu vattamānassa migasaddassa kadāci avasesacatuppadesupi vattanato ‘‘hariṇamigo’’ti visesetvā vācaṁ bhāsanti,",
  "anya-e0804n1:412_3": "evaṁ sampadamidaṁ veditabbaṁ.",
  "anya-e0804n1:412_4": "Yathā ca gohatthimahiṁsaacchasūkarasasabiḷārādīsu sāmaññavasena migasadde vattamānepi ‘‘migacammaṁ migamaṁsa’’nti",
  "anya-e0804n1:412_5": "āgataṭṭhāne ‘‘hariṇassā’’ti visesanasaddaṁ vināpi ‘‘hariṇamigacammaṁ hariṇamigamaṁsa’’nti visesatthādhigamo hoti,",
  "anya-e0804n1:412_6": "ettha na gohatthiādīnaṁ cammaṁ vā maṁsaṁ vā viññāyati.",
  "anya-e0804n1:412_7": "Tathā ‘‘migamaṁsaṁ khādantī’’ti vacanassa gohatthiādīnaṁ maṁsaṁ khādantīti attho na sambhavati,",
  "anya-e0804n1:412_8": "evameva katthaci vināpi jeṭṭhakaiti visesanasaddaṁ ‘‘bhātā’’ti vutteyeva ‘‘jeṭṭhakabhātā’’ti attho viññāyatīti.",
  "anya-e0804n1:412_9": "Nanu ca bho ‘‘migacammaṁ,",
  "anya-e0804n1:412_10": "migamaṁsa’’nti ettha cammamaṁsasaddeheva visesatthādhigamo hotīti? Na hoti,",
  "anya-e0804n1:412_11": "migasaddassa iva cammamaṁsasaddānaṁ sāmaññavasena vattanato,",
  "anya-e0804n1:412_12": "evañca sati kena visesatthādhigamo hotīti ce?",
  "anya-e0804n1:412_13": "Lokasaṅketavasena,",
  "anya-e0804n1:412_14": "tathā hi migasadde ca cammasaddādīsu ca sāmaññavasena vattamānesupi lokasaṅketena paricchinnattā gohatthiādīnaṁ cammādīni na ñāyanti lokena,",
  "anya-e0804n1:412_15": "atha kho hariṇacammādīniyeva ñāyanti.",
  "anya-e0804n1:412_16": "‘‘Saṅketavacanaṁ saccaṁ,",
  "anya-e0804n1:412_17": "lokasammuti kāraṇa’’nti hi vuttanti daṭṭhabbaṁ.",
  "anya-e0804n1:413_0": "Gilesu anvicchāyaṁ. Punappunaṁ icchā anvicchā. Gilesati.",
  "anya-e0804n1:414_0": "Yesu payatane. Yesati.",
  "anya-e0804n1:415_0": "Jesu nesu esu hesu gatiyaṁ. Jesati. Nesati. Esati. Hesati.",
  "anya-e0804n1:415_1": "Dhātvantassa pana saññogavasena ‘‘jessati,",
  "anya-e0804n1:415_2": "nessatī’’tiādīnipi gahetabbāni.",
  "anya-e0804n1:415_3": "Jessamāno. Jessaṁ, jessanto.",
  "anya-e0804n1:415_4": "Ettha ca –",
  "anya-e0804n1:416_0": "‘‘Yathā āraññakaṁ nāgaṁ, dantiṁ anveti hatthinī;",
  "anya-e0804n1:417_0": "Jessantaṁ giriduggesu, samesu visamesu cā’’ti",
  "anya-e0804n1:418_0": "Pāḷi nidassanaṁ.",
  "anya-e0804n1:419_0": "Desu hesu abyattasadde. Desati. Hesati.",
  "anya-e0804n1:420_0": "Kāsa saddakucchāyaṁ. Kāsati, ukkāsati. Kāso. Kāsaṁ sāsaṁ daraṁ balyaṁ, khīṇamedho nigacchati.",
  "anya-e0804n1:421_0": "Kāsu bhāsu dittiyaṁ.",
  "anya-e0804n1:421_1": "Dittīti pākaṭatā,",
  "anya-e0804n1:421_2": "virājanatā vā. Kāsati, pakāsati.",
  "anya-e0804n1:421_3": "Pakāsati tejo.",
  "anya-e0804n1:421_4": "Dūre santo pakāsenti. Bhāsati.",
  "anya-e0804n1:421_5": "Pabhāsati midaṁ byamhaṁ. Pakāso.",
  "anya-e0804n1:421_6": "Kāsu obhāso.",
  "anya-e0804n1:422_0": "Tatra pakāsatīti pakāso,",
  "anya-e0804n1:422_1": "pākaṭo hotīti attho.",
  "anya-e0804n1:422_2": "Tucchabhāvena puñjabhāvena vā kāsati pakāsati pākaṭā hotīti kāsu.",
  "anya-e0804n1:422_3": "‘‘Kāsu’’ iti āvāṭopi vuccati rāsipi.",
  "anya-e0804n1:423_0": "‘‘Kiṁnu santaramānova, kāsuṁ khanasi sārathi;",
  "anya-e0804n1:424_0": "Puṭṭho me samma akkhāhi, kiṁkāsuyā karissasī’’ti",
  "anya-e0804n1:425_0": "Ettha hi āvāṭo kāsu nāma.",
  "anya-e0804n1:425_1": "‘‘Aṅgārakāsuṁ apare phuṇanti,",
  "anya-e0804n1:425_2": "narā rudantā paridaḍḍhagattā’’ti ettha rāsi. Kārite –",
  "anya-e0804n1:425_3": "pakāsetīti pakāsako.",
  "anya-e0804n1:425_4": "Obhāsetīti obhāsako.",
  "anya-e0804n1:425_5": "Kamme pakāsiyatīti pakāsito.",
  "anya-e0804n1:425_6": "Evaṁ bhāsito. Bhāve – kāsanā.",
  "anya-e0804n1:425_7": "Saṅkāsanā. Pakāsanā.",
  "anya-e0804n1:425_8": "Tumantāditte ‘‘pakāsituṁ,",
  "anya-e0804n1:425_9": "pakāsetuṁ,",
  "anya-e0804n1:425_10": "obhāsituṁ,",
  "anya-e0804n1:425_11": "obhāsetuṁ.",
  "anya-e0804n1:425_12": "Pakāsitvā,",
  "anya-e0804n1:425_13": "pakāsetvā,",
  "anya-e0804n1:425_14": "obhāsitvā,",
  "anya-e0804n1:425_15": "obhāsetvā’’ti rūpāni bhavanti.",
  "anya-e0804n1:425_16": "Taddhite bhāsu etassa atthīti bhāsuro,",
  "anya-e0804n1:425_17": "pabhassaro yo koci.",
  "anya-e0804n1:425_18": "Bhāsuroti vā kesarasīho.",
  "anya-e0804n1:425_19": "Imasmiṁ atthe bhāsusaddo ‘‘rāja dittiya’’nti ettha rājasaddo viya virājanavācako siyā,",
  "anya-e0804n1:425_20": "tasmā rūpasiriyā virājanasampannatāya bhāsu virājanatā etassa atthīti bhāsuroti nibbacanaṁ ñeyyaṁ.",
  "anya-e0804n1:426_0": "Nāsu rāsu sadde. Nāsati. Rāsati. Nāsā, nāsikā.",
  "anya-e0804n1:427_0": "Tatra nāsāti hatthisoṇḍāpi nāsāti vuccati ‘‘sace maṁ nāganāsūrū,",
  "anya-e0804n1:427_1": "olokeyya pabhāvatī’’tiādīsu viya.",
  "anya-e0804n1:427_2": "Manussādīnaṁ nāsikāpi nāsāti vuccati ‘‘yo te hatthe ca pāde ca,",
  "anya-e0804n1:427_3": "kaṇṇanāsañca chedayī’’tiādīsu viya.",
  "anya-e0804n1:427_4": "Nāsanti abyattasaddaṁ karonti etāyāti nāsā.",
  "anya-e0804n1:427_5": "Nāsā eva nāsikā.",
  "anya-e0804n1:427_6": "Yattha nibbacanaṁ na vadāma,",
  "anya-e0804n1:427_7": "tattha taṁ suviññeyyattā appasiddhattā vā na vuttanti daṭṭhabbaṁ,",
  "anya-e0804n1:427_8": "avuttampi payogavicakkhaṇehi upaparikkhitvā yojetabbaṁ.",
  "anya-e0804n1:427_9": "Atridaṁ vuccati –",
  "anya-e0804n1:428_0": "Nāsā soṇḍā karo hattho,",
  "anya-e0804n1:429_0": "Hatthidabbe samā matā;",
  "anya-e0804n1:430_0": "Nāsā ca nāsikā ca dve,",
  "anya-e0804n1:431_0": "Narādīsu samā matā’’ti.",
  "anya-e0804n1:432_0": "Nasa koṭille. Nasati.",
  "anya-e0804n1:433_0": "Bhisi bhaye. Bhiṁsati. Bhiṁsanako. Tadāsi yaṁ bhiṁsanakaṁ. Bhesmākāyo.",
  "anya-e0804n1:434_0": "Āsisi icchāyaṁ.",
  "anya-e0804n1:434_1": "Āpubbo sisi icchāyaṁ vattati. Āsisati.",
  "anya-e0804n1:434_2": "Āsisateva puriso. Āsisanā.",
  "anya-e0804n1:434_3": "Āsisattaṁ. Āsisanto,",
  "anya-e0804n1:434_4": "āsisamāno, āsamāno.",
  "anya-e0804n1:434_5": "‘‘Suggatimāsamānā’’ti pāḷi ettha nidassanaṁ.",
  "anya-e0804n1:435_0": "Gasu adane. Gasati.",
  "anya-e0804n1:436_0": "Ghusī kantikaraṇe. Īkārantoyaṁ, tena ito na niggahītāgamo. Ghusati.",
  "anya-e0804n1:437_0": "Paṁsu bhaṁsu avasaṁsane. Paṁsati. Bhaṁsati.",
  "anya-e0804n1:438_0": "Dhaṁsu gatiyaṁ. Dhaṁsati. Rajo nuddhaṁsati uddhaṁ.",
  "anya-e0804n1:439_0": "Pasa vitthāre. Pasati. Pasu.",
  "anya-e0804n1:440_0": "Kusa avhāne rodane ca. Kosati, pakkosati. Pakkosako, pakkosito, pakkosanaṁ.",
  "anya-e0804n1:441_0": "Kassa gatiyaṁ. Kassati,",
  "anya-e0804n1:441_1": "parikassati.",
  "anya-e0804n1:441_2": "Paṭikassati.",
  "anya-e0804n1:441_3": "Mūlāya paṭikasseyya.",
  "anya-e0804n1:441_4": "Paṭikasseyyāti ākaḍḍheyya,",
  "anya-e0804n1:441_5": "mūlāpattiyaṁyeva patiṭṭhāpeyyāti attho.",
  "anya-e0804n1:442_0": "Asadityādānesu ca. Cakāro gatipekkhako. Asati.",
  "anya-e0804n1:443_0": "Disa ādānasaṁvaraṇesu. Dissati puriso.",
  "anya-e0804n1:444_0": "Dāsu dāne. Dāsati.",
  "anya-e0804n1:445_0": "Rosa bhaye. Rosati. Rosako.",
  "anya-e0804n1:446_0": "Bhesu calane. Bhesati.",
  "anya-e0804n1:447_0": "Pasa bādhanaphassanesu. Pasati. Pāso, nāgapāso, hatthapāso.",
  "anya-e0804n1:448_0": "Lasa kantiyaṁ. Lasati, abhilasati, vilasati. Lāso, vilāso, vilasanaṁ.",
  "anya-e0804n1:449_0": "Casa bhakkhaṇe. Casati.",
  "anya-e0804n1:450_0": "Kasa hiṁsāyaṁ. Kasati.",
  "anya-e0804n1:451_0": "Tisa tittiyaṁ. Titti tappanaṁ paripuṇṇatā suhitatā. Tisati. Titti.",
  "anya-e0804n1:452_0": "Vasa nivāse. Vasati, vasiyati, vacchati. Vatthu, vatthaṁ, parivāso, nivāso, āvāso, upavāso, uposatho,",
  "anya-e0804n1:452_1": "vippavāso,",
  "anya-e0804n1:452_2": "cirappavāsī,",
  "anya-e0804n1:452_3": "cirappavuttho, vasitvā, vattuṁ,",
  "anya-e0804n1:452_4": "vasituṁ iccādīni.",
  "anya-e0804n1:453_0": "Atra upavāsoti annena vajjito vāso upavāso.",
  "anya-e0804n1:453_1": "Uposathoti upavasanti etthāti uposatho,",
  "anya-e0804n1:453_2": "upavasanti sīlena vā anasanena vā upetā hutvā vasantīti attho.",
  "anya-e0804n1:453_3": "Ayaṁ panettha atthuddhāro –",
  "anya-e0804n1:453_4": "‘‘āyāmāvuso kappina uposathaṁ gamissāmā’’tiādīsu pātimokkhuddeso uposatho.",
  "anya-e0804n1:453_5": "‘‘Evaṁ aṭṭhaṅgasamannāgato kho visākhe uposatho upavuttho’’tiādīsu sīlaṁ.",
  "anya-e0804n1:453_6": "‘‘Suddhassa ve sadā phaggu,",
  "anya-e0804n1:453_7": "suddhassuposatho sadā’’tiādīsu upavāso.",
  "anya-e0804n1:453_8": "‘‘Uposatho nāma nāgarājā’’tiādīsu paññatti.",
  "anya-e0804n1:453_9": "‘‘Na bhikkhave tadahuposathe sabhikkhukā āvāsā’’tiādīsu upavasitabbadivasoti.",
  "anya-e0804n1:454_0": "Vasa kantiyaṁ. Vacchati. Jinavacchayo.",
  "anya-e0804n1:455_0": "Sasa susane. Sasati. Saso.",
  "anya-e0804n1:456_0": "Sasa pāṇane. Sasati.",
  "anya-e0804n1:456_1": "Satova assasati,",
  "anya-e0804n1:456_2": "satova passasati. Saso, sasanaṁ.",
  "anya-e0804n1:456_3": "Assāso passāso assasanto passasanto.",
  "anya-e0804n1:457_0": "Asa bhuvi. Atthi. Asa.",
  "anya-e0804n1:458_0": "Ettha atthīti ākhyātapadaṁ.",
  "anya-e0804n1:458_1": "Na atthi khīrā brāhmaṇī. Atthitā,",
  "anya-e0804n1:458_2": "atthibhāvo,",
  "anya-e0804n1:458_3": "‘‘yaṁ kiñci ratanaṁ atthī’’tiādīsu viya nipātapadaṁ.",
  "anya-e0804n1:458_4": "Tasmā atthīti padaṁ ākhyātanipātavasena duvidhanti veditabbaṁ.",
  "anya-e0804n1:458_5": "Asaiti avibhattikaṁ nāmikapadaṁ.",
  "anya-e0804n1:458_6": "Ettha ca ‘‘asasmīti hotī’’ti pāḷi nidassanaṁ.",
  "anya-e0804n1:458_7": "Tattha atthīti asa,",
  "anya-e0804n1:458_8": "niccassetaṁ adhivacanaṁ.",
  "anya-e0804n1:458_9": "Iminā sassatadiṭṭhi vuttā.",
  "anya-e0804n1:459_0": "Tatrāyaṁ padamālā – ‘‘atthi, santi. Asi, attha. Asmi, asma, amhi,",
  "anya-e0804n1:459_1": "amha’’ iccetāni pasiddhāni. ‘‘Atthu, santu. Āhi, attha. Asmi,",
  "anya-e0804n1:459_2": "asma amhi,",
  "anya-e0804n1:459_3": "amha’’ iccetāni ca, ‘‘siyā, assa, siyuṁ, assu, siyaṁsu. Assa, assatha. Siyaṁ, assa,",
  "anya-e0804n1:459_4": "assāma’’ iccetāni ca pasiddhāni.",
  "anya-e0804n1:460_0": "Ettha pana ‘‘tesañca kho bhikkhave samaggānaṁ sammodamānānaṁ…pe…",
  "anya-e0804n1:460_1": "siyaṁsu dve bhikkhū abhidhamme nānāvādā’’ti pāḷi nidassanaṁ .",
  "anya-e0804n1:460_2": "Tattha siyaṁsūti bhaveyyuṁ.",
  "anya-e0804n1:460_3": "Abhidhammeti visiṭṭhe dhamme.",
  "anya-e0804n1:461_0": "Idāni siyāsaddassa atthuddhāro pabhedo ca vuccate.",
  "anya-e0804n1:461_1": "Siyāti ekaṁse ca vikappane ca ‘‘pathavīdhātu siyā ajjhattikā,",
  "anya-e0804n1:461_2": "siyā bāhirā’’ti ekaṁse.",
  "anya-e0804n1:461_3": "‘‘Siyā aññatarassa bhikkhuno āpattivītikkamo’’ti vikappane.",
  "anya-e0804n1:462_0": "Siyāti ekamārakhyātapadaṁ,",
  "anya-e0804n1:462_1": "ekamabyayapadaṁ.",
  "anya-e0804n1:462_2": "Ākhyātatte ekavacanantaṁ,",
  "anya-e0804n1:462_3": "abyayatte yathāpāvacanaṁ.",
  "anya-e0804n1:462_4": "‘‘Puttā matthi dhanā matthī’’ti ettha atthīti abyayapadamiva ekavacanantampi bahuvacanantampi bhavati.",
  "anya-e0804n1:462_5": "Tassākhyātatte payogoviditova.",
  "anya-e0804n1:462_6": "Abyayatte pana ‘‘sukhaṁ na sukhasahagataṁ,",
  "anya-e0804n1:462_7": "siyā pītisahagata’’nti ‘‘ime dhammā siyā parittārammaṇā’’ti ca ekavacanabahuvacanappayogā veditabbā.",
  "anya-e0804n1:462_8": "Ettha dhātuyā kiccaṁ natthi.",
  "anya-e0804n1:462_9": "Parokkhāyaṁ ‘‘itiha asa itiha asā’’ti dassanato asa iti padaṁ gahetabbaṁ.",
  "anya-e0804n1:462_10": "Hiyyattanīrūpāni appasiddhāni.",
  "anya-e0804n1:462_11": "Ajjataniyā pana ‘‘āsi, āsiṁsu, āsuṁ. Āsi, āsittha. Āsiṁ,",
  "anya-e0804n1:462_12": "āsimhā’’ iccetāni pasiddhāni.",
  "anya-e0804n1:462_13": "Bhavissantiyā ‘‘bhavissati,",
  "anya-e0804n1:462_14": "bhavissanti’’ iccādīni.",
  "anya-e0804n1:462_15": "Kālātipattiyā ‘‘abhavissā,",
  "anya-e0804n1:462_16": "abhavissaṁsu’’ iccādīni bhavanti.",
  "anya-e0804n1:463_0": "Sāsa anusiṭṭhiyaṁ. Sāsati,",
  "anya-e0804n1:463_1": "anusāsati.",
  "anya-e0804n1:463_2": "Kammantaṁ vo sāsati, sāsanaṁ,",
  "anya-e0804n1:463_3": "anusāsanaṁ,",
  "anya-e0804n1:463_4": "anusāsanī,",
  "anya-e0804n1:463_5": "anusiṭṭhi, satthā, satthaṁ,",
  "anya-e0804n1:463_6": "anusāsako,",
  "anya-e0804n1:463_7": "anusāsikā.",
  "anya-e0804n1:464_0": "Tatra sāsananti adhisīlādisikkhattayasaṅgahitasāsanaṁ,",
  "anya-e0804n1:464_1": "pariyattipaṭipattipaṭivedhasaṅkhātaṁ vā sāsanaṁ.",
  "anya-e0804n1:464_2": "Tañhi sāsati etena,",
  "anya-e0804n1:464_3": "ettha vāti ‘‘sāsana’’nti pavuccati.",
  "anya-e0804n1:464_4": "Apica sāsananti ‘‘rañño sāsanaṁ pesetī’’tiādīsu viya pāpetabbavacanaṁ.",
  "anya-e0804n1:464_5": "Tathā sāsananti ovādo,",
  "anya-e0804n1:464_6": "yo ‘‘anusāsanī’’ti ca,",
  "anya-e0804n1:464_7": "‘‘anusiṭṭhī’’ti ca vuccati.",
  "anya-e0804n1:464_8": "Satthāti tividhayānamukhena sadevakaṁ lokaṁ sāsatīti satthā,",
  "anya-e0804n1:464_9": "diṭṭhadhammikasamparāyikaparamatthehi yathārahaṁ satte anusāsatīti attho.",
  "anya-e0804n1:464_10": "Satthanti sadde ca atthe ca sāsati ācikkhati etenāti satthaṁ. Kiṁtaṁ?",
  "anya-e0804n1:464_11": "Byākaraṇaṁ.",
  "anya-e0804n1:465_0": "Īsa issariye. Issariyaṁ issarabhāvo. Īsati. Vaṅgīso, janapadeso, manujeso.",
  "anya-e0804n1:466_0": "Tatra vaṅgīsoti vācāya īso issaroti vaṅgīso. Ko so? Āyasmā vaṅgīso arahā. Āha ca sayameva –",
  "anya-e0804n1:467_0": "‘‘Vaṅge jātoti vaṅgīso, vacane issaroti ca;",
  "anya-e0804n1:468_0": "‘Vaṅgīso’ iti me nāmaṁ, abhavī lokasammata’’nti;",
  "anya-e0804n1:469_0": "Āsa upavesane.",
  "anya-e0804n1:469_1": "Upavesanaṁ nisīdanaṁ ‘‘āsane upaviṭṭho saṅgho’’ti ettha viya. Āsati. Acchati. Āsīno. Āsanaṁ. Upāsati. Upāsako.",
  "anya-e0804n1:470_0": "Tattha āsananti āsati nisīdati etthāti āsanaṁ, yaṁ kiñci nisīdanayoggaṁ mañcapīṭhādi.",
  "anya-e0804n1:471_0": "Kasī gatisosanesu. Īkārantoyaṁ dhātu, tenito na niggahītāgamo. Kasati.",
  "anya-e0804n1:472_0": "Nisī cumbane. Nisati.",
  "anya-e0804n1:473_0": "Disī appītiyaṁ. Dhammaṁ dessati. Diso. Diṭṭho. Dessī. Desso. Dessiyo.",
  "anya-e0804n1:474_0": "Tatra disoti ca diṭṭhoti ca paccāmittassādhivacanametaṁ.",
  "anya-e0804n1:474_1": "So hi pare dessati nappiyāyati,",
  "anya-e0804n1:474_2": "parehi vā dessiyati piyo na kariyatīti ‘‘diso’’ti ca ‘‘diṭṭho’’ti ca vuccati.",
  "anya-e0804n1:474_3": "Atha vā disoti coro vāpaccāmitto vā.",
  "anya-e0804n1:474_4": "Diṭṭhoti paccāmittoyeva.",
  "anya-e0804n1:474_5": "Atrime payogā –",
  "anya-e0804n1:475_0": "‘‘Diso disaṁ yaṁ taṁ kayirā, verī vā pana verinaṁ;",
  "anya-e0804n1:476_0": "Micchāpaṇihitaṁ cittaṁ, pāpiyo naṁ tato kare’’ti ca.",
  "anya-e0804n1:477_0": "‘‘Disā hi me dhammakathaṁ suṇantū’’ti ca,",
  "anya-e0804n1:477_1": "‘‘disā hi me te manusse bhajantu ye dhammamevādapayanti santo’’ti ca,",
  "anya-e0804n1:478_0": "‘‘Yassete caturo dhammā, vānarinda yathā tava;",
  "anya-e0804n1:479_0": "Saccaṁ dhammo dhiti cāgo, diṭṭhaṁ so ativattatī’’ti ca.",
  "anya-e0804n1:480_0": "Dessīti dessanasīlo appiyāyanasīloti dessī.",
  "anya-e0804n1:480_1": "‘‘Dhammakāmo bhavaṁ hoti,",
  "anya-e0804n1:480_2": "dhammadessī parābhavo’’ti idamettha payoganidassanaṁ.",
  "anya-e0804n1:480_3": "Dessoti appiyo,",
  "anya-e0804n1:480_4": "tathā dessiyoti.",
  "anya-e0804n1:480_5": "Ettha ca –",
  "anya-e0804n1:481_0": "‘‘Na me dessā ubho puttā, maddīdevī na dessiyā;",
  "anya-e0804n1:482_0": "Sabbaññutaṁ piyaṁ mayhaṁ, tasmā piye adāsaha’’nti ca,",
  "anya-e0804n1:483_0": "‘‘Na me sā brāhmaṇī dessā, napi me balaṁ na vijjatī’’ti ca,",
  "anya-e0804n1:484_0": "‘‘Mātā pitā na me dessā, napi dessaṁ mahāyasaṁ;",
  "anya-e0804n1:485_0": "Sabbaññutaṁ piyaṁ mayhaṁ, tasmā vatamadhiṭṭhahi’’nti ca",
  "anya-e0804n1:486_0": "Payogā. Sabbattha meti ca mayhanti ca sāmivacanaṁ daṭṭhabbaṁ.",
  "anya-e0804n1:487_0": "Imāni pana paccāmittassa nāmāni –",
  "anya-e0804n1:488_0": "‘‘Paccamitto ripu diṭṭho, diso verī ca satva’ri;",
  "anya-e0804n1:489_0": "Amitto ca sapatto ca, evaṁ paṇṇattikārisū’’ti.",
  "anya-e0804n1:490_0": "Esu gatiyaṁ. Esati.",
  "anya-e0804n1:491_0": "Bhassabhassanadittīsu. Bhassanaṁ vacanaṁ. Ditti sobhā. Bhassati. Bhassaṁ, pabhassaraṁ.",
  "anya-e0804n1:492_0": "Dhisa sadde. Dhisati.",
  "anya-e0804n1:493_0": "Disa atisajjane. Disati,",
  "anya-e0804n1:493_1": "upadisati,",
  "anya-e0804n1:493_2": "sandisati,",
  "anya-e0804n1:493_3": "niddisati,",
  "anya-e0804n1:493_4": "paccādisati,",
  "anya-e0804n1:493_5": "paṭisandisati, uddisati. Deso,",
  "anya-e0804n1:493_6": "uddeso iccādīni.",
  "anya-e0804n1:494_0": "Pisu avayave. Pisati.",
  "anya-e0804n1:495_0": "Isi gatiyaṁ. Isati.",
  "anya-e0804n1:496_0": "Phusa samphasse. Phusati. Phasso, phusanā,",
  "anya-e0804n1:496_1": "samphusanā,",
  "anya-e0804n1:496_2": "samphusitattaṁ.",
  "anya-e0804n1:496_3": "Evarūpo kāyasamphasso ahosi.",
  "anya-e0804n1:496_4": "Phoṭṭhabbaṁ, phusitaṁ.",
  "anya-e0804n1:496_5": "Devo ca ekamekaṁ phusāyati. Phuṭṭhuṁ, phusituṁ, phusitvā,",
  "anya-e0804n1:496_6": "phusitvāna, phusiya,",
  "anya-e0804n1:496_7": "phusiyāna.",
  "anya-e0804n1:496_8": "Phussa phussa byantiṁ karoti.",
  "anya-e0804n1:497_0": "Tatra phassoti ārammaṇaṁ phusanti etena,",
  "anya-e0804n1:497_1": "sayaṁ vā phusati,",
  "anya-e0804n1:497_2": "phusanamattameva vā etanti phasso,",
  "anya-e0804n1:497_3": "ārammaṇe phusanalakkhaṇo dhammo.",
  "anya-e0804n1:498_0": "Rusa risa hiṁsāyaṁ. Rosati. Risati. Puriso.",
  "anya-e0804n1:499_0": "Ettha ca ‘‘puṁ vuccati nirayo, taṁ risatīti puriso’’ti ācariyā vadanti.",
  "anya-e0804n1:500_0": "Risa gatiyaṁ. Resati.",
  "anya-e0804n1:501_0": "Visa pavesane. Visati, pavisati. Paveso,",
  "anya-e0804n1:501_1": "pavesanaṁ,",
  "anya-e0804n1:501_2": "nivesanaṁ, pavisaṁ.",
  "anya-e0804n1:501_3": "Ettha nivesanaṁ vuccati gehaṁ.",
  "anya-e0804n1:502_0": "Masa āmasane. Masati, āmasati, parāmasati. Parāmāso, parāmasanaṁ.",
  "anya-e0804n1:503_0": "Ettha parāmāsoti parato āmasatīti parāmāso,",
  "anya-e0804n1:503_1": "aniccādidhamme niccādivasena gaṇhātīti attho.",
  "anya-e0804n1:503_2": "‘‘Parāmāso micchādiṭṭhi kummaggo micchāpatho’’tiādīni bahūni vevacanapadāni abhidhammato gahetabbāni.",
  "anya-e0804n1:504_0": "Isu icchāyaṁ. Icchati, sampaṭicchati. Sampaṭicchanaṁ, icchā, abhicchā, icchaṁ, icchamāno.",
  "anya-e0804n1:505_0": "Vesu dāne. Vecchati, pavecchati, paveccheti. Pavecchaṁ, pavecchanto.",
  "anya-e0804n1:506_0": "Nisa baddhāyaṁ. Baddhāti vinibaddho, ahaṅkārassetaṁ adhivacanaṁ. Nisati.",
  "anya-e0804n1:507_0": "Jusi pītisevanesu. Josati.",
  "anya-e0804n1:508_0": "Isa pariyesane. Esati. Isi, iṭṭhaṁ, aniṭṭhaṁ, esaṁ, esamāno.",
  "anya-e0804n1:509_0": "Saṁkase acchane. Acchanaṁ nisīdanaṁ. Saṅkasāyati.",
  "anya-e0804n1:510_0": "Sakārantadhāturūpāni.",
  "anya-e0804n1:511_0": "Hakārantadhātu",
  "anya-e0804n1:512_0": "Hā cāge. Jahati, vijahati. Vijahanaṁ, jahituṁ, jahātave, jahitvā, jahāya.",
  "anya-e0804n1:513_0": "Mhī īsaṁhasane. Mhayate, umhayate vimhayate.",
  "anya-e0804n1:514_0": "Tattha mhayateti sitaṁ karoti.",
  "anya-e0804n1:514_1": "Umhayateti pahaṭṭhākāraṁ dasseti.",
  "anya-e0804n1:514_2": "Vimhayateti vimhayanaṁ karoti.",
  "anya-e0804n1:514_3": "Tatrāyaṁ pāḷi ‘‘na naṁ umhayate disvā.",
  "anya-e0804n1:514_4": "Pekkhitena mhitena ca.",
  "anya-e0804n1:514_5": "Mhitapubbaṁva bhāsati.",
  "anya-e0804n1:514_6": "Yadā umhayamānā maṁ,",
  "anya-e0804n1:514_7": "rājaputtī udikkhati.",
  "anya-e0804n1:514_8": "Umhāpeyya pabhāvatī.",
  "anya-e0804n1:514_9": "Pamhāpeyya pabhāvatī’’ti.",
  "anya-e0804n1:515_0": "Tattha umhayamānāti pahaṭṭhākāraṁ dassetvā hasamānā.",
  "anya-e0804n1:515_1": "Umhāpeyyāti sitavasena pahaṁseyya.",
  "anya-e0804n1:515_2": "Pamhāpeyyāti mahāhasitavasena parihāseyya.",
  "anya-e0804n1:516_0": "Hu dāne. Havati. Huti.",
  "anya-e0804n1:517_0": "Hu pasajjakaraṇe. Pasajjakaraṇaṁ pakārena sajjanakriyā. Havati. Huto, hutavā, hutāvī, āhuti.",
  "anya-e0804n1:518_0": "Hū sattāyaṁ. Hoti, honti. Hosi, hotha. Homi, homa. Pahoti, pahonti. Pahūtaṁ, pahūtā,",
  "anya-e0804n1:518_1": "kuto pahūtā kalahā vivādā. Honto, hontā, hontaṁ, pahonto.",
  "anya-e0804n1:518_2": "Pacchāsamaṇena hotabbaṁ.",
  "anya-e0804n1:518_3": "Hotuṁ hotuye, pahotuṁ, hutvāna.",
  "anya-e0804n1:518_4": "Vattamānāvibhattirūpādīni.",
  "anya-e0804n1:518_5": "Ettha pasiddharūpāneva gahitāni.",
  "anya-e0804n1:519_0": "Hotu, hontu. Hosi, hotha. Homi, homa. Pañcamīvibhattirūpāni. Etthāpi pasiddharūpāneva gahitāni.",
  "anya-e0804n1:520_0": "Huveyya, huveyyuṁ.",
  "anya-e0804n1:520_1": "Huveyyāsi,",
  "anya-e0804n1:520_2": "huveyyātha.",
  "anya-e0804n1:520_3": "Huveyyāmi,",
  "anya-e0804n1:520_4": "huveyyāma. Huvetha, huveraṁ. Huvetho,",
  "anya-e0804n1:520_5": "huveyyāvho. Huveyyaṁ,",
  "anya-e0804n1:520_6": "huveyyāmhe.",
  "anya-e0804n1:520_7": "Sattamiyā rūpāni.",
  "anya-e0804n1:520_8": "Ettha pana ‘‘upako ājīvako ‘huveyya pāvuso’ti vatvā sīsaṁ okampetvā ummaggaṁ gahetvā pakkamī’’ti pāḷiyaṁ",
  "anya-e0804n1:520_9": "huveyyāti padassa dassanato nayavasena ‘huveyya,",
  "anya-e0804n1:520_10": "huveyyu’’ntiādīni vuttāni.",
  "anya-e0804n1:520_11": "Hupeyyātipi pāṭho dissati,",
  "anya-e0804n1:520_12": "yathā paccapekkhaṇā.",
  "anya-e0804n1:520_13": "Tabbasena ‘‘hupeyya,",
  "anya-e0804n1:520_14": "hupeyyuṁ .",
  "anya-e0804n1:520_15": "Hupeyyāsī’’tiādinā vakārassa pakārādesabhūtāni rūpānipi gahetabbāni.",
  "anya-e0804n1:521_0": "Aparo nayo – heyya, heyyuṁ. Heyyāsi, heyyātha. Heyyāmi, heyyāma. Hetha, heraṁ. Hetho, heyyāvho. Heyyaṁ, heyyāmhe.",
  "anya-e0804n1:521_1": "Imāni aṭṭhakathānayena gahitarūpāni.",
  "anya-e0804n1:521_2": "Ettha pana ‘‘na ca uppādo hoti.",
  "anya-e0804n1:521_3": "Sace heyya,",
  "anya-e0804n1:521_4": "uppādassāpi uppādo pāpuṇeyyā’’ti idampi nidassanaṁ daṭṭhabbaṁ.",
  "anya-e0804n1:522_0": "Huva, huvu. Huve, huvittha. Huvaṁ, huvimha. Huvittha,",
  "anya-e0804n1:522_1": "hotha iccapi saññogatakāralopena ahosīti attho.",
  "anya-e0804n1:522_2": "Tathāhi ‘‘kasirā jīvikā hothā’’ti padassatthaṁ vaṇṇentehi ‘‘dukkhā no jīvikā ahosī’’ti attho vutto. huvire. Huvittho, huvivdo. Huviṁ, huvimhe.",
  "anya-e0804n1:522_3": "Parokkhāya rūpāni.",
  "anya-e0804n1:523_0": "Ahuvā, ahuvū. Ahuvo,",
  "anya-e0804n1:523_1": "ahuvattha. Ahuvaṁ, ahuvamha.",
  "anya-e0804n1:523_2": "Ahuvattha,",
  "anya-e0804n1:523_3": "ahuvatthuṁ. Ahuvase,",
  "anya-e0804n1:523_4": "ahuvavhaṁ. Ahuviṁ,",
  "anya-e0804n1:523_5": "ahuvamhase.",
  "anya-e0804n1:523_6": "Hiyyattanīrūpāni.",
  "anya-e0804n1:524_0": "Ettha ahuvamhaseti mayaṁ bhavamhaseti attho.",
  "anya-e0804n1:524_1": "‘‘Akaramhasa te kiccaṁ,",
  "anya-e0804n1:524_2": "yaṁ balaṁ ahuvamhase’’ti pāḷiyaṁ pana ‘‘ahuva amhase’’ iti vā padacchedo kātabbo ‘‘ahu amhase’’ti vā.",
  "anya-e0804n1:524_3": "Pacchimanaye vakārāgamo ‘‘ahuvā’’ti ca ‘‘ahū’’ti ca dvinnampi ahosīti attho.",
  "anya-e0804n1:524_4": "Amhanti amhākaṁ.",
  "anya-e0804n1:524_5": "Seti nipātamattaṁ.",
  "anya-e0804n1:524_6": "Idaṁ vuttaṁ hoti –",
  "anya-e0804n1:524_7": "amhākaṁ yaṁ balaṁ ahosi,",
  "anya-e0804n1:524_8": "mayaṁ tena balena tava kiccaṁ akaramhāti.",
  "anya-e0804n1:525_0": "Ahosi, ahuṁ, ahesuṁ. Ahuvo,",
  "anya-e0804n1:525_1": "ahuvittha.",
  "anya-e0804n1:525_2": "Ahositthaiccapi. Ahosiṁ,",
  "anya-e0804n1:525_3": "ahuvāsiṁ iccapi, ahosimhā, ahumhā . Ahuvā, ahuvu, ahuvase,",
  "anya-e0804n1:525_4": "ahuvivhaṁ. Ahuvaṁ,",
  "anya-e0804n1:525_5": "ahuṁ iccapi. Ahuvimhe.",
  "anya-e0804n1:525_6": "Ajjataniyā rūpāni.",
  "anya-e0804n1:526_0": "Ettha ‘‘ahaṁ kevaṭṭagāmasmiṁ,",
  "anya-e0804n1:526_1": "ahuṁ kevaṭṭadārako’’ti dassanato ‘‘ahu’’nti vuttaṁ,",
  "anya-e0804n1:526_2": "ahosinti attho.",
  "anya-e0804n1:526_3": "‘‘Ahaṁ bhadante ahuvāsiṁ pubbe sumedhanāmassa jinassa sāvako’’ti dassanato ‘‘ahuvāsi’’nti iccevattho.",
  "anya-e0804n1:526_4": "Tathā hi anekavaṇṇavimānavatthuaṭṭhakathāyaṁ imissā pāḷiyā atthaṁ vaṇṇentehi ahuvāsinti ahosinti attho pakāsito.",
  "anya-e0804n1:527_0": "‘‘Hessati, hehissati, hehiti, hohitī’’ti imāni cattāri bhavissantiyā mātikāpadāni veditabbāni.",
  "anya-e0804n1:528_0": "Idāni tāni vibhajissāmi – hessāti, hessanti. Hessasi, hessatha. Hessāmi, hessāma. Hessate, hessante. Hessase, hessavhe. Hessaṁ, hessāmhe.",
  "anya-e0804n1:528_1": "Imāni ‘‘anāgatamhi addhāne,",
  "anya-e0804n1:528_2": "hessāma sammukhā ima’’nti dassanato vuttāni.",
  "anya-e0804n1:529_0": "Hehissati, hehissanti. Hehissasi. Sesaṁ vitthāretabbaṁ.",
  "anya-e0804n1:530_0": "Hohissati, hohissanti. Hohissasi. Sesaṁ vitthāretabbaṁ.",
  "anya-e0804n1:531_0": "Hehiti, hehinti. Hehisi. Sesaṁ vitthāretabbaṁ.",
  "anya-e0804n1:532_0": "Hohiti, hohinti. Hohisi. Sesaṁ vitthāretabbaṁ. Bhavissantiyā rūpāni.",
  "anya-e0804n1:533_0": "Ahuvissā,",
  "anya-e0804n1:533_1": "ahuvissaṁsu.",
  "anya-e0804n1:533_2": "Ahuvissase,",
  "anya-e0804n1:533_3": "ahuvissatha.",
  "anya-e0804n1:533_4": "Ahuvissaṁ,",
  "anya-e0804n1:533_5": "ahuvissamhā.",
  "anya-e0804n1:533_6": "Ahuvissatha,",
  "anya-e0804n1:533_7": "ahuvissisu.",
  "anya-e0804n1:533_8": "Ahuvissase ,",
  "anya-e0804n1:533_9": "ahuvissavhe.",
  "anya-e0804n1:533_10": "Ahuvissiṁ,",
  "anya-e0804n1:533_11": "ahuvissāmhase.",
  "anya-e0804n1:533_12": "Kālātipattirūpāni.",
  "anya-e0804n1:534_0": "Vhe avhāyane baddhāyaṁ sadde ca.",
  "anya-e0804n1:534_1": "Avhāyanaṁ pakkosanaṁ.",
  "anya-e0804n1:534_2": "Baddhāti ahaṅkāro,",
  "anya-e0804n1:534_3": "ghaṭṭanaṁ vā sārambhakaraṇaṁ vā.",
  "anya-e0804n1:534_4": "Saddo ravo. Vheti, vhāyati, avheti, avhāyati,",
  "anya-e0804n1:534_5": "avhāsi iccapi.",
  "anya-e0804n1:534_6": "Kaccāyano māṇavakosmi rāja,",
  "anya-e0804n1:534_7": "anūnanāmo iti mavhayanti.",
  "anya-e0804n1:534_8": "Āsaddo upasaggova,",
  "anya-e0804n1:534_9": "so saññogaparattā rasso jāto. Avhito.",
  "anya-e0804n1:534_10": "Anavhito tato āgā. Avhā, avhāyanā.",
  "anya-e0804n1:534_11": "Vāraṇavhayanā rukkhā.",
  "anya-e0804n1:534_12": "Kāmavhe visaye.",
  "anya-e0804n1:534_13": "Kumāro candasavhayo.",
  "anya-e0804n1:535_0": "‘‘Sattatantiṁ sumadhuraṁ,",
  "anya-e0804n1:536_0": "Rāmaṇeyyaṁ avācayiṁ;",
  "anya-e0804n1:537_0": "So maṁ raṅgamhi avheti,",
  "anya-e0804n1:538_0": "Saraṇaṁ me hohi kosiyā’’ti.",
  "anya-e0804n1:539_0": "Ettha avhetīti sārambhavasena attano visayaṁ dassetuṁ saṅghaṭṭatīti attho.",
  "anya-e0804n1:539_1": "‘‘Samāgate ekasataṁ samagge,",
  "anya-e0804n1:539_2": "avhettha yakkho avikampamāno’’ti etthāpi sārambhavasena ghaṭṭanaṁ avhāyanaṁ nāma.",
  "anya-e0804n1:540_0": "‘‘Tattha naccanti gāyanti, avhāyanti varāvaraṁ;",
  "anya-e0804n1:541_0": "Accharā viya devesu, nāriyo samalaṅkatā’’ti",
  "anya-e0804n1:542_0": "Ettha pana avhāyanti varāvaranti varato varaṁ naccañca gītañca karontiyo sārambhaṁ karontīti attho daṭṭhabbo.",
  "anya-e0804n1:543_0": "Pañha pucchāyaṁ.",
  "anya-e0804n1:543_1": "Bhikkhu garuṁ pañhaṁ pañhati. Pañho.",
  "anya-e0804n1:543_2": "Ayaṁ pana pāḷi ‘‘paripucchati paripañhati idaṁ bhante kathaṁ imassa ko attho’’ti.",
  "anya-e0804n1:543_3": "Pañhasaddo pulliṅgavasena gahetabbo.",
  "anya-e0804n1:543_4": "‘‘Pañho maṁ paṭibhāti,",
  "anya-e0804n1:543_5": "taṁ suṇā’’ti yebhuyyena pulliṅgappayogadassanato.",
  "anya-e0804n1:543_6": "Katthaci pana itthiliṅgopi bhavati napuṁsakaliṅgopi.",
  "anya-e0804n1:543_7": "Tathā hi ‘‘pañhā mesā kusalehi cintitā.",
  "anya-e0804n1:543_8": "Koṇḍañña pañhāni viyākarohī’’ti taddīpikā pāḷiyo dissanti,",
  "anya-e0804n1:543_9": "liṅgavipallāso vā tattha daṭṭhabbo.",
  "anya-e0804n1:544_0": "Pañha icchāyaṁ. Pañhati. Pañho.",
  "anya-e0804n1:544_1": "Ettha ca pañhoti ñātuṁ icchito attho.",
  "anya-e0804n1:544_2": "Idaṁ panettha nibbacanaṁ pañhiyati ñātuṁ icchiyati soti pañhoti.",
  "anya-e0804n1:544_3": "Tathā hi vuttaṁ ‘‘vissajjitamhi pañhe’’ti imissā nettipāḷiyā atthaṁ saṁvaṇṇentena ‘‘pañheti ñātuṁ icchite atthe’’ti.",
  "anya-e0804n1:545_0": "Miha secane. Mihati, ummihati. Megho, mehanaṁ.",
  "anya-e0804n1:546_0": "Tattha ummihatīti passāvaṁ karoti.",
  "anya-e0804n1:546_1": "Meghoti mihati siñcati lokaṁ vassadhārāhīti megho, pajjunno.",
  "anya-e0804n1:546_2": "Mehananti itthīnaṁ guyhaṭṭhānaṁ.",
  "anya-e0804n1:547_0": "Daha bhasmīkaraṇe dhāraṇe ca.",
  "anya-e0804n1:547_1": "Āgārāni aggi dahati.",
  "anya-e0804n1:547_2": "Ayaṁ puriso imaṁ itthiṁ ayyikaṁ dahati,",
  "anya-e0804n1:547_3": "mama ayyikāti dhāretīti attho.",
  "anya-e0804n1:547_4": "Imassa purisassa ayaṁ itthī ayyikā hotīti adhippāyo.",
  "anya-e0804n1:547_5": "Atra panāyaṁ pāḷi ‘‘sakyā kho ambaṭṭha rājānaṁ ukkākaṁ pitāmahaṁ dahantī’’ti.",
  "anya-e0804n1:547_6": "Agginā daḍḍhaṁ gehaṁ, dayhati,",
  "anya-e0804n1:547_7": "dayhamānaṁ.",
  "anya-e0804n1:547_8": "Dassa ḍādese ‘‘ḍahatī’’ti rūpaṁ.",
  "anya-e0804n1:547_9": "‘‘Ḍahantaṁ bālamanveti,",
  "anya-e0804n1:547_10": "bhasmāchannova pāvako’’tiādayo payogā ettha nidassanāni bhavanti.",
  "anya-e0804n1:548_0": "Caha parisakkane. Cahati.",
  "anya-e0804n1:549_0": "Raha cāge. Rahati. Raho, rahito.",
  "anya-e0804n1:550_0": "Rahi gatiyaṁ. Rahati. Raho, rahaṁ.",
  "anya-e0804n1:551_0": "Dahibahi vuddhiyaṁ. Dahati. Bahati.",
  "anya-e0804n1:552_0": "Bahi saddhe ca. Cakāro vuddhāpekkho. Bahati.",
  "anya-e0804n1:553_0": "Tuhi duhi addane. Tuhati. Duhati.",
  "anya-e0804n1:554_0": "Araha maha pūjāyaṁ. Arahati. Arahaṁ, arahā. Mahati.",
  "anya-e0804n1:555_0": "Mahanaṁ, maho. Vihāramaho. Cetiyamaho.",
  "anya-e0804n1:556_0": "Tatra nikkilesattā ekantadakkhiṇeyyabhāvena attano katapūjāsakkārādīnaṁ mahapphalabhāvakaraṇena arahaṇīyo pūjanīyoti arahā,",
  "anya-e0804n1:556_1": "khīṇāsavo.",
  "anya-e0804n1:557_0": "Īha cetāyaṁ. Īhati. Īhā. Īhā vuccati vīriyaṁ.",
  "anya-e0804n1:558_0": "Vaha maha buddhiyaṁ. Vahati, mahati.",
  "anya-e0804n1:559_0": "Ahi pilahi gatiyaṁ. Ahati. Pilahati, ahi.",
  "anya-e0804n1:560_0": "Ettha ca ahīti nippādopi samāno ahati gacchati gantuṁ sakkotīti ahi.",
  "anya-e0804n1:561_0": "Garaha kalaha kucchane. Garahati. Garahā, kalahati, kalaho.",
  "anya-e0804n1:562_0": "Varaha valaha padhāniye paribhāsanahiṁsādānesu ca. Varahati. Valahati. Varāho.",
  "anya-e0804n1:563_0": "Ettha ca varāhoti sūkaropi hatthīpi vuccati.",
  "anya-e0804n1:563_1": "Tathā hi ‘‘eneyyā ca varāhā ca.",
  "anya-e0804n1:563_2": "Mahāvarāhova nivāpapuṭṭho’’tiādīsu sūkaro ‘‘varāho’’ti nāmena vuccati.",
  "anya-e0804n1:563_3": "‘‘Mahāvarāhassa nadīsu jaggato,",
  "anya-e0804n1:563_4": "bhisaṁ ghasamānassā’’tiādīsu pana hatthī ‘‘varāho’’ti nāmena vuccati.",
  "anya-e0804n1:563_5": "Mahāvarāhassāti hi mahāhatthinoti attho.",
  "anya-e0804n1:564_0": "Vehu jehu vāhu payatane. Vehati, jehati. Vāhati. Vāhano.",
  "anya-e0804n1:565_0": "Vāhano vuccati asso.",
  "anya-e0804n1:565_1": "So hi vāhanti saṅgāmādīsu kicce uppanne payatanti vīriyaṁ karonti,",
  "anya-e0804n1:565_2": "etenāti vāhanoti vuccati.",
  "anya-e0804n1:566_0": "Dāhu niddakkhaye. Dāhati.",
  "anya-e0804n1:567_0": "Ūha vitakke. Ūhati, āyūhati, viyūhati, byūhati apohati. Ūhanaṁ, āyūhanaṁ, byūho, apoho.",
  "anya-e0804n1:568_0": "Tattha ūhatīti vitakketi,",
  "anya-e0804n1:568_1": "āyūhatīti vāyamati,",
  "anya-e0804n1:568_2": "viyūhatīti paṁsuṁ uddharati.",
  "anya-e0804n1:568_3": "Evaṁ byūhatīti etthāpi.",
  "anya-e0804n1:568_4": "Apohatīti chaḍḍeti,",
  "anya-e0804n1:568_5": "atha vā viveceti.",
  "anya-e0804n1:569_0": "Gāhu viloḷane. Gāhati. Gāho, candaggāho, sūriyaggāho, nakkhattaggāho.",
  "anya-e0804n1:570_0": "Gaha gahaṇe. Gahati, paggahati. Āhutiṁpaggahissāmi. Paggaho, paggāho.",
  "anya-e0804n1:571_0": "Paggahoti patto. Paggāhoti vīriyaṁ.",
  "anya-e0804n1:572_0": "Saha parisahane. Parisahanaṁ khanti. Sahati. Saho, asaho, asayho.",
  "anya-e0804n1:573_0": "Ruha cammani pātubhāve. Ruhati. Rukkho.",
  "anya-e0804n1:574_0": "Mātu māne. Māhati.",
  "anya-e0804n1:575_0": "Guhū saṁvaraṇe. Guhati nigguhati. Guho, guyhako.",
  "anya-e0804n1:576_0": "Vaha pāpuṇe. Vahati. Vārivaho.",
  "anya-e0804n1:577_0": "Duha papūraṇe. Duhati, dohati. Duyhamānā gāvī.",
  "anya-e0804n1:578_0": "Diha upacaye. Dehati. Deho. Dehoti sarīraṁ.",
  "anya-e0804n1:579_0": "Lihaassādane. Lehati, palehati.",
  "anya-e0804n1:579_1": "Lehanīyaṁ.",
  "anya-e0804n1:579_2": "Atrāyaṁ pāḷi ‘‘sunakhā himassa palihiṁsu pāde’’ti.",
  "anya-e0804n1:579_3": "Ayaṁ panattho –",
  "anya-e0804n1:579_4": "sunakhā imassa kumārassa pādatale attano jivhāya palihiṁsūti.",
  "anya-e0804n1:580_0": "Oha cāge. Ohati. Sabbamanatthaṁ apohati. Apoho.",
  "anya-e0804n1:581_0": "Brahma uggame. Brahati. Brahā.",
  "anya-e0804n1:582_0": "Daha thaha hiṁsatthā. Dahati. Thahati.",
  "anya-e0804n1:583_0": "Brūha vaḍḍhane. Uparūpari brūhatīti brahmā. Kārite ‘‘vivekamanubrūhetuṁ vaṭṭatī’’ti payogo.",
  "anya-e0804n1:584_0": "Brahmāti tehi tehi guṇavisesehi brūhitoti brahmā.",
  "anya-e0804n1:584_1": "Brahmāti mahābrahmāpi vuccati tathāgatopi brāhmaṇopi mātāpitaropi seṭṭhampi.",
  "anya-e0804n1:584_2": "‘‘Sahasso brahmā dvisahasso brahmā’’tiādīsu hi mahābrahmā ‘‘brahmā’’ti vuccati.",
  "anya-e0804n1:584_3": "‘‘Brahmāti kho bhikkhave tathāgatassetaṁ adhivacana’’nti ettha tathāgato.",
  "anya-e0804n1:585_0": "‘‘Tamonudo buddho samantacakkhu,",
  "anya-e0804n1:586_0": "Lokantagū sabbabhavātivatto;",
  "anya-e0804n1:587_0": "Anāsavo sabbadukkhappahīno,",
  "anya-e0804n1:588_0": "Saccavhayo brahme upāsito me’’ti",
  "anya-e0804n1:589_0": "Ettha brāhmaṇo.",
  "anya-e0804n1:589_1": "‘‘Brahmāti mātāpitaro,",
  "anya-e0804n1:589_2": "pubbācariyāti vuccare’’ti ettha mātāpitaro.",
  "anya-e0804n1:589_3": "‘‘Brahmacakkaṁ pavattetī’’ti ettha seṭṭhaṁ.",
  "anya-e0804n1:589_4": "Etthetaṁ vuccati –",
  "anya-e0804n1:590_0": "‘‘Mahābrahmani vippe ca, atho mātāpitūsu ca;",
  "anya-e0804n1:591_0": "Tathāgate ca seṭṭhe ca, brahmasaddo pavattatī’’ti.",
  "anya-e0804n1:592_0": "Aparo nayo – brahmāti tividhā brahmāno sammutibrahmāno upapattibrahmāno visuddhibrahmānoti.",
  "anya-e0804n1:593_0": "‘‘Sampannaṁ sālikedāraṁ, suvā bhuñjanti kosiya;",
  "anya-e0804n1:594_0": "Paṭivedemi te brahme, na ne vāretumussahe,",
  "anya-e0804n1:595_0": "Paribbaja mahābrahme, pacantaññepi pāṇino’’ti ca",
  "anya-e0804n1:596_0": "Evamādīsu hi brahmasaddena sammutibrahmāno vuttā.",
  "anya-e0804n1:597_0": "‘‘Apārutā tesaṁ amatassa dvārā,",
  "anya-e0804n1:598_0": "Ye sotavanto pamuñcantu saddhaṁ;",
  "anya-e0804n1:599_0": "Vihiṁsasaññī paguṇaṁ na bhāsiṁ,",
  "anya-e0804n1:600_0": "Dhammaṁ paṇītaṁ manujesu brahme,",
  "anya-e0804n1:601_0": "Atha kho brahmā sahampatī’’ti ca evamādīsu brahmasaddena upapattibrahmā.",
  "anya-e0804n1:601_1": "‘‘Brahmacakkaṁ pavattetī’’tiādivacanato brahmanti ariyadhammo vuccati.",
  "anya-e0804n1:601_2": "Tato nibbattā avisesena sabbepi ariyā visuddhibrahmāno nāma paramatthabrahmatāya.",
  "anya-e0804n1:601_3": "Visesato pana ‘‘brahmāti kho bhikkhave tathāgatassetaṁ adhivacana’’nti vacanato sammāsambuddho uttamabrahmā",
  "anya-e0804n1:601_4": "nāma sadevake loke brahmabhūtehi guṇehi ukkaṁsapāramippattito.",
  "anya-e0804n1:601_5": "Etthetaṁ vuccati –",
  "anya-e0804n1:602_0": "‘‘Sammutiyupapattīnaṁ, visuddhīnaṁ vasena ca;",
  "anya-e0804n1:603_0": "Brahmāno tividhā honti, uttamena catubbidhā’’ti.",
  "anya-e0804n1:604_0": "Dhimhaniṭṭhubhane. Dhimheti. ‘‘Paṭivāmagataṁ sallaṁ, passa dhimhāmi lohita’’nti pāḷi nidassanaṁ.",
  "anya-e0804n1:605_0": "Tattha dhimhāmīti niṭṭhubhāmīti attho.",
  "anya-e0804n1:606_0": "Hakārantadhāturūpāni.",
  "anya-e0804n1:607_0": "Ḷakārantadhātu",
  "anya-e0804n1:608_0": "Biḷa akkose. Beḷati. Biḷāro.",
  "anya-e0804n1:609_0": "Kīḷa vihāre. Kīḷati. Kīḷā.",
  "anya-e0804n1:610_0": "Aḷa uggame. Aḷati. Vāḷo.",
  "anya-e0804n1:611_0": "Laḷa vilāse. Laḷati. Laḷito asso.",
  "anya-e0804n1:612_0": "Kaḷa made kakkasse ca. Kakkassaṁ kassasiyaṁ pharusabhāvo. Kaḷati.",
  "anya-e0804n1:613_0": "Tuḷa toḷane. Toḷati.",
  "anya-e0804n1:614_0": "Huḷa hoḷa gatiyaṁ. Huḷati. Hoḷati.",
  "anya-e0804n1:615_0": "Roḷa anādare. Roḷati.",
  "anya-e0804n1:616_0": "Loḷa ummāde. Loyati.",
  "anya-e0804n1:617_0": "Heḷa hoḷa anādare. Heḷati. Hoḷati.",
  "anya-e0804n1:618_0": "Vāḷa ālape. Vāḷati.",
  "anya-e0804n1:619_0": "Dāḷa dhāḷa visaraṇe. Dāḷati. Dhāḷati.",
  "anya-e0804n1:620_0": "Haḷa silāghāyaṁ. Haḷati.",
  "anya-e0804n1:621_0": "Hīḷa anādare. Hīḷati. Hīḷā, hīḷiko, hīḷito.",
  "anya-e0804n1:622_0": "Kaḷasecane. Kaḷati. Kaḷanaṁ.",
  "anya-e0804n1:623_0": "Heḷa veṭhane. Heḷati.",
  "anya-e0804n1:624_0": "Īḷa thutiyaṁ. Īḷati.",
  "anya-e0804n1:625_0": "Juḷa gatiyaṁ. Juḷati, joḷati.",
  "anya-e0804n1:626_0": "Puḷa muḷa sukhane. Puḷati. Muḷati.",
  "anya-e0804n1:627_0": "Guḷa rakkhāyaṁ. Guḷati. Guḷo.",
  "anya-e0804n1:628_0": "Juḷa bandhane. Juḷati.",
  "anya-e0804n1:629_0": "Kuḷa ghasane. Kuḷati.",
  "anya-e0804n1:630_0": "Khuḷa bālye ca. Cakāro ghasanāpekkhako. Khuḷati.",
  "anya-e0804n1:631_0": "Suḷa buḷa saṁvaraṇe. Suḷati. Buḷati.",
  "anya-e0804n1:632_0": "Puḷa saṅghāte. Puḷati. Puḷinaṁ.",
  "anya-e0804n1:633_0": "Saḷa abyattasadde. Saḷati. Sāḷiko, sāḷikā.",
  "anya-e0804n1:634_0": "‘‘Usabhova mahī nadati,",
  "anya-e0804n1:635_0": "Migarājāva kūjati;",
  "anya-e0804n1:636_0": "Susumārova saḷati,",
  "anya-e0804n1:637_0": "Kiṁ vipāko bhavissatī’’ti nidassanaṁ;",
  "anya-e0804n1:638_0": "Imāni ḷakārantadhāturūpāni.",
  "anya-e0804n1:639_0": "Iti bhūvādigaṇe avaggantadhāturūpāni samattāni. Ettāvatā sabbāpi bhūvādigaṇe dhātuyo pakāsitā.",
  "anya-e0804n1:640_0": "Idāni bhūvādigaṇikadhātūnaṁyeva kāci asamānasutikā,",
  "anya-e0804n1:640_1": "kāci asamānantikā.",
  "anya-e0804n1:640_2": "Tāsu kāci samānatthavasena samodhānetvā pubbācariyehi vuttā,",
  "anya-e0804n1:640_3": "tāyeva dhātuyo ekadesena rūpavibhāvanādīhi saddhiṁ pakāsayissāma.",
  "anya-e0804n1:640_4": "Taṁ yathā?",
  "anya-e0804n1:641_0": "Hūbhū sattāyaṁ hoti, bhavati. Pahoti,",
  "anya-e0804n1:641_1": "pabhavati.",
  "anya-e0804n1:641_2": "Huveyya pāvuso.",
  "anya-e0804n1:641_3": "Sace uppādo heyya.",
  "anya-e0804n1:641_4": "Ajesi yakkho naravīraseṭṭhaṁ,",
  "anya-e0804n1:641_5": "tatthappanādo tumulo bahūva.",
  "anya-e0804n1:641_6": "Ambā’yaṁ ahuvā pure.",
  "anya-e0804n1:641_7": "Ahu rājā videhānaṁ.",
  "anya-e0804n1:641_8": "Pahūtaṁ me dhanaṁ sakka.",
  "anya-e0804n1:641_9": "Pahūtamariyo pakaroti puññaṁ.",
  "anya-e0804n1:641_10": "Pahūtavitto puriso.",
  "anya-e0804n1:641_11": "Pahūtajivho bhagavā.",
  "anya-e0804n1:641_12": "Piyappabhūtā kalahā vivādā.",
  "anya-e0804n1:641_13": "Pacchāsamaṇena hotabbaṁ.",
  "anya-e0804n1:641_14": "Bhavitabbaṁ. Hotuṁ, hetuye, bhavituṁ. Hutvā, hutvāna. Bhavitvā,",
  "anya-e0804n1:641_15": "bhavitvāna.",
  "anya-e0804n1:642_0": "Ettha pana ‘‘atthi hehiti so maggo,",
  "anya-e0804n1:642_1": "na so sakkā na hetuye’’ti pāḷi nidassanaṁ.",
  "anya-e0804n1:642_2": "Tattha nahetuyeti abhavituṁ.",
  "anya-e0804n1:642_3": "Hūdhātuto tuṁpaccayassa tavepaccayassa vā tuye ādeso,",
  "anya-e0804n1:642_4": "ūkārassa ca ekārādeso katoti daṭṭhabbaṁ.",
  "anya-e0804n1:642_5": "Atha vā hetubhāvāya na na sakkātipi attho.",
  "anya-e0804n1:642_6": "Ayaṁ panattho idha nādhippeto,",
  "anya-e0804n1:642_7": "purimoyevattho adhippeto hotissa dhātuno payogabhāvāya udāharitapadassatthabhāvato.",
  "anya-e0804n1:642_8": "Tattha pahotīti idaṁ vatthaṁ vipulabhāvena cīvaraṁ kātuṁ pahoti,",
  "anya-e0804n1:642_9": "no nappahoti.",
  "anya-e0804n1:642_10": "Pahotīti vā puriso arayo jetuṁ sakkoti.",
  "anya-e0804n1:642_11": "Atha vā pahotīti hoti.",
  "anya-e0804n1:642_12": "Pabhavatīti sandati.",
  "anya-e0804n1:642_13": "Pahūtanti vipulaṁ,",
  "anya-e0804n1:642_14": "mahantanti attho.",
  "anya-e0804n1:642_15": "Pahūtavittoti vipulavitto mahaddhano.",
  "anya-e0804n1:642_16": "Pahūtajivhoti suputhulasudīghasumudukajivho,",
  "anya-e0804n1:642_17": "piyappabhūtāti piyato nibbattā.",
  "anya-e0804n1:643_0": "Gamu sappa gatiyaṁ. Gacchati, gamati, ghammati,",
  "anya-e0804n1:643_1": "āgacchati,",
  "anya-e0804n1:643_2": "uggacchati,",
  "anya-e0804n1:643_3": "atigacchati,",
  "anya-e0804n1:643_4": "paṭigacchati,",
  "anya-e0804n1:643_5": "avagacchati,",
  "anya-e0804n1:643_6": "adhigacchati,",
  "anya-e0804n1:643_7": "anugacchati,",
  "anya-e0804n1:643_8": "upagacchati,",
  "anya-e0804n1:643_9": "apagacchati,",
  "anya-e0804n1:643_10": "vigacchati,",
  "anya-e0804n1:643_11": "nigacchati,",
  "anya-e0804n1:643_12": "niggacchati.",
  "anya-e0804n1:643_13": "Aññānipi yojetabbāni.",
  "anya-e0804n1:643_14": "‘‘Samuggacchatī’’tiādinā upasaggadvayavasenapi yathāsambhavaṁ yojetabbāni. Sappati,",
  "anya-e0804n1:643_15": "saṁsappati,",
  "anya-e0804n1:643_16": "parisappati.",
  "anya-e0804n1:643_17": "Aññānipi yojetabbāni.",
  "anya-e0804n1:644_0": "Tattha gamatīti gacchati.",
  "anya-e0804n1:644_1": "Kārite ‘‘devadattaṁ gameti gamayatī’’ti rūpāni bhavanti.",
  "anya-e0804n1:644_2": "‘‘Apāyaṁ gametīti apāyagamanīya’’nti idamettha nidassanaṁ.",
  "anya-e0804n1:644_3": "Curādigaṇaṁ pattassa āpubbassa imassa ‘‘āgameti,",
  "anya-e0804n1:644_4": "āgamayati, āgamento,",
  "anya-e0804n1:644_5": "āgamayamāno’’ti suddhakatturūpāni bhavanti.",
  "anya-e0804n1:645_0": "Tattha āgametīti muhuttaṁ adhivāsetīti attho.",
  "anya-e0804n1:645_1": "Ghammatīti gacchati.",
  "anya-e0804n1:645_2": "Āgacchatīti āyāti.",
  "anya-e0804n1:645_3": "Uggacchatīti uyyāti uddhaṁ gacchati.",
  "anya-e0804n1:645_4": "Atigacchatīti atikkamitvā gacchati.",
  "anya-e0804n1:645_5": "Paṭigacchatīti puna gacchati.",
  "anya-e0804n1:645_6": "Avagacchatīti jānāti.",
  "anya-e0804n1:645_7": "Adhigacchatīti labhati jānāti vā.",
  "anya-e0804n1:645_8": "Anugacchatīti pacchato gacchati.",
  "anya-e0804n1:645_9": "Upagacchatīti samīpaṁ gacchati.",
  "anya-e0804n1:645_10": "Apagacchatīti apeti.",
  "anya-e0804n1:645_11": "Vigacchatīti vigamati.",
  "anya-e0804n1:645_12": "Nigacchatīti labhati.",
  "anya-e0804n1:645_13": "‘‘Yasaṁ poso nigacchatī’’ti idaṁ nidassanaṁ.",
  "anya-e0804n1:645_14": "Niggacchatīti nikkhamati.",
  "anya-e0804n1:645_15": "Sappatīti gacchati.",
  "anya-e0804n1:645_16": "Saṁsappatīti saṁsaranto gacchati.",
  "anya-e0804n1:645_17": "Parisappatīti samantato gacchati.",
  "anya-e0804n1:646_0": "Idāni pana viññūnaṁ sāṭṭhakathe tepiṭake buddhavacane paramakosallajananatthaṁ sappayogaṁ padamālaṁ kathayāma.",
  "anya-e0804n1:646_1": "Seyyathidaṁ?",
  "anya-e0804n1:646_2": "So gacchati,",
  "anya-e0804n1:646_3": "te gacchanti, gacchare.",
  "anya-e0804n1:646_4": "Tvaṁ gacchasi,",
  "anya-e0804n1:646_5": "tumhe gacchatha.",
  "anya-e0804n1:646_6": "Ahaṁ gacchāmi,",
  "anya-e0804n1:646_7": "mayaṁ gacchāma.",
  "anya-e0804n1:646_8": "So gacchate,",
  "anya-e0804n1:646_9": "te gacchante.",
  "anya-e0804n1:646_10": "Tvaṁ gacchase,",
  "anya-e0804n1:646_11": "tumhe gacchavhe.",
  "anya-e0804n1:646_12": "Ahaṁ gacche,",
  "anya-e0804n1:646_13": "mayaṁ gacchāmhe.",
  "anya-e0804n1:646_14": "Vattamānāya rūpāni.",
  "anya-e0804n1:647_0": "So gacchatu,",
  "anya-e0804n1:647_1": "te gacchantu.",
  "anya-e0804n1:647_2": "Tvaṁ gacchāhi, gaccha,",
  "anya-e0804n1:647_3": "gacchassu,",
  "anya-e0804n1:647_4": "tumhe gacchatha.",
  "anya-e0804n1:647_5": "Ahaṁ gacchāmi,",
  "anya-e0804n1:647_6": "mayaṁ gacchāma.",
  "anya-e0804n1:647_7": "So gacchataṁ,",
  "anya-e0804n1:647_8": "te gacchantaṁ.",
  "anya-e0804n1:647_9": "Tvaṁ gacchassu,",
  "anya-e0804n1:647_10": "tumhe gacchavho.",
  "anya-e0804n1:647_11": "Ahaṁ gacche,",
  "anya-e0804n1:647_12": "mayaṁ gacchāmase.",
  "anya-e0804n1:647_13": "Pañcamiyā rūpāni.",
  "anya-e0804n1:648_0": "So gaccheyya, gacche,",
  "anya-e0804n1:648_1": "te gaccheyyuṁ.",
  "anya-e0804n1:648_2": "Tvaṁ gaccheyyāsi,",
  "anya-e0804n1:648_3": "tumhe gaccheyyātha.",
  "anya-e0804n1:648_4": "Ahaṁ gaccheyyāmi,",
  "anya-e0804n1:648_5": "mayaṁ gaccheyyāma, gacchemu.",
  "anya-e0804n1:648_6": "So gacchetha,",
  "anya-e0804n1:648_7": "te gaccheraṁ.",
  "anya-e0804n1:648_8": "Tvaṁ gacchetho,",
  "anya-e0804n1:648_9": "tumhe gaccheyyāvho.",
  "anya-e0804n1:648_10": "Ahaṁ gaccheyyaṁ,",
  "anya-e0804n1:648_11": "mayaṁ gaccheyyāmhe.",
  "anya-e0804n1:648_12": "Sattamiyā rūpāni.",
  "anya-e0804n1:649_0": "So gaccha,",
  "anya-e0804n1:649_1": "te gacchu.",
  "anya-e0804n1:649_2": "Tvaṁ gacche,",
  "anya-e0804n1:649_3": "tumhe gacchittha,",
  "anya-e0804n1:649_4": "gañchittha.",
  "anya-e0804n1:649_5": "Ahaṁ gacchaṁ,",
  "anya-e0804n1:649_6": "mayaṁ gacchimha,",
  "anya-e0804n1:649_7": "gañchimha.",
  "anya-e0804n1:649_8": "So gacchittha,",
  "anya-e0804n1:649_9": "gañchittha,",
  "anya-e0804n1:649_10": "te gacchire.",
  "anya-e0804n1:649_11": "Tvaṁ gacchittho,",
  "anya-e0804n1:649_12": "tumhe gacchivho.",
  "anya-e0804n1:649_13": "Ahaṁ gacchiṁ, gañchiṁ,",
  "anya-e0804n1:649_14": "mayaṁ gacchimhe.",
  "anya-e0804n1:649_15": "Parokkhāya rūpāni.",
  "anya-e0804n1:650_0": "So agacchā,",
  "anya-e0804n1:650_1": "te agacchū.",
  "anya-e0804n1:650_2": "Tvaṁ agacche,",
  "anya-e0804n1:650_3": "tumhe agacchatha.",
  "anya-e0804n1:650_4": "Ahaṁ agacchaṁ,",
  "anya-e0804n1:650_5": "mayaṁ agacchamhā.",
  "anya-e0804n1:650_6": "So agacchatha,",
  "anya-e0804n1:650_7": "te agacchatthuṁ.",
  "anya-e0804n1:650_8": "Tvaṁ agacchase,",
  "anya-e0804n1:650_9": "tumhe agacchivhaṁ.",
  "anya-e0804n1:650_10": "Ahaṁ agacchaṁ,",
  "anya-e0804n1:650_11": "mayaṁ agacchimhe.",
  "anya-e0804n1:650_12": "Ajjataniyā rūpāni.",
  "anya-e0804n1:651_0": "So gacchissati,",
  "anya-e0804n1:651_1": "te gacchissanti.",
  "anya-e0804n1:651_2": "Tvaṁ gacchissasi,",
  "anya-e0804n1:651_3": "tumhe gacchissatha.",
  "anya-e0804n1:651_4": "Ahaṁ gacchissāmi,",
  "anya-e0804n1:651_5": "mayaṁ gacchissāma.",
  "anya-e0804n1:651_6": "So gacchissate,",
  "anya-e0804n1:651_7": "te gacchissante.",
  "anya-e0804n1:651_8": "Tvaṁ gacchissase,",
  "anya-e0804n1:651_9": "tumhe gacchissavhe.",
  "anya-e0804n1:651_10": "Ahaṁ gacchissaṁ,",
  "anya-e0804n1:651_11": "mayaṁ gacchissāmhe.",
  "anya-e0804n1:651_12": "Bhavissantiyā rūpāni.",
  "anya-e0804n1:652_0": "So agacchissā,",
  "anya-e0804n1:652_1": "te agacchissaṁsu.",
  "anya-e0804n1:652_2": "Tvaṁ agacchisse,",
  "anya-e0804n1:652_3": "tumhe agacchissatha.",
  "anya-e0804n1:652_4": "Ahaṁ agacchissaṁ,",
  "anya-e0804n1:652_5": "mayaṁ agacchissāmhā.",
  "anya-e0804n1:652_6": "So agacchissatha,",
  "anya-e0804n1:652_7": "te agacchissisu.",
  "anya-e0804n1:652_8": "Tvaṁ agacchissase,",
  "anya-e0804n1:652_9": "tumhe agacchissavhe.",
  "anya-e0804n1:652_10": "Ahaṁ agacchissaṁ,",
  "anya-e0804n1:652_11": "mayaṁ agacchissāmhase.",
  "anya-e0804n1:652_12": "Kālātipattiyā rūpāni.",
  "anya-e0804n1:653_0": "Tattha ajjataniyā kālātipattiyā ca akārāgamaṁ sabbesu purisesu sabbesu vacanesu labbhamānampi sāsane aniyataṁ hutvā labbhatīti daṭṭhabbaṁ.",
  "anya-e0804n1:653_1": "Tathā hi ‘‘agacchi, gacchi,",
  "anya-e0804n1:653_2": "agacchissā,",
  "anya-e0804n1:653_3": "gacchissā’’tiādinā dve dve rūpāni dissanti. Gamati, gamanti. Gamatu, gamantu. Gameyya. Gameyyuṁ.",
  "anya-e0804n1:653_4": "Sesaṁ sabbaṁ vitthāretabbaṁ.",
  "anya-e0804n1:654_0": "Idāni parokkhāhiyyattanajjatanīsu viseso vuccate –",
  "anya-e0804n1:654_1": "so puriso maggaṁ ga,",
  "anya-e0804n1:654_2": "sā itthī ghara’māga.",
  "anya-e0804n1:654_3": "Te maggaṁ gu,",
  "anya-e0804n1:654_4": "tā ghara’māgu.",
  "anya-e0804n1:654_5": "Ekārassa akārādesaṁ tvaṁ maggaṁ ga,",
  "anya-e0804n1:654_6": "tvaṁ ghara’’māga.",
  "anya-e0804n1:654_7": "Tumhe maggaṁ guttha,",
  "anya-e0804n1:654_8": "tumhe ghara’māguttha.",
  "anya-e0804n1:654_9": "Ahaṁ maggaṁ gaṁ,",
  "anya-e0804n1:654_10": "ahaṁ ghara’māgaṁ.",
  "anya-e0804n1:654_11": "Ahaṁ taṁ purisaṁ anvagaṁ,",
  "anya-e0804n1:654_12": "mayaṁ maggaṁ gumha,",
  "anya-e0804n1:654_13": "mayaṁ gharaṁ āgumha,",
  "anya-e0804n1:654_14": "mayaṁ taṁ purisaṁ anvagumha.",
  "anya-e0804n1:654_15": "Ayaṁ tāva parokkhāya viseso.",
  "anya-e0804n1:655_0": "‘‘So maggaṁ agamā,",
  "anya-e0804n1:655_1": "te maggaṁ agamū’’ iccādi hiyyattaniyā rūpaṁ.",
  "anya-e0804n1:655_2": "‘‘So agami,",
  "anya-e0804n1:655_3": "te agamuṁ,",
  "anya-e0804n1:655_4": "te guṁ’’ iccādi ajjataniyā rūpaṁ.",
  "anya-e0804n1:656_0": "Idāni tesaṁ padarūpāni pākaṭīkaraṇatthaṁ kiñci suttaṁ kathayāma –",
  "anya-e0804n1:656_1": "‘‘sopāgā samitiṁ vanaṁ.",
  "anya-e0804n1:656_2": "Athettha pañcamo āgā.",
  "anya-e0804n1:656_3": "Āguṁ devā yasassino.",
  "anya-e0804n1:656_4": "Māhaṁ kākova dummedho,",
  "anya-e0804n1:656_5": "kāmānaṁ vasamanvagaṁ.",
  "anya-e0804n1:656_6": "Agamā rājagahaṁ buddho.",
  "anya-e0804n1:656_7": "Vaṅkaṁ agamu pabbataṁ.",
  "anya-e0804n1:656_8": "Brāhmaṇā upagacchu ma’’nti evamādīni bhavanti.",
  "anya-e0804n1:657_0": "Ga gu ga guttha gaṁ gumha, agu agamu agamuṁ;",
  "anya-e0804n1:658_0": "Agamā’gami gacchanti, ādibhedaṁ mane kare.",
  "anya-e0804n1:659_0": "Idāni nāmikapadāni vuccante – gato, gantā, gacchaṁ,",
  "anya-e0804n1:659_1": "gacchantī,",
  "anya-e0804n1:659_2": "gacchantaṁ kulaṁ,",
  "anya-e0804n1:659_3": "sahagataṁ, gati, gamanaṁ, gamo, āgamo, avagamo,",
  "anya-e0804n1:659_4": "gantabbaṁ,",
  "anya-e0804n1:659_5": "gamanīyaṁ, gammaṁ,",
  "anya-e0804n1:659_6": "gammamānaṁ,",
  "anya-e0804n1:659_7": "gamiyamānaṁ, go, mātugāmo, hiṅgu, jagu, indagū,",
  "anya-e0804n1:659_8": "medhago iccādīni, kārite –",
  "anya-e0804n1:659_9": "gacchāpeti,",
  "anya-e0804n1:659_10": "gacchāpayati, gaccheti,",
  "anya-e0804n1:659_11": "gacchayati, gammeti. Kamme – gammati, gamiyati,",
  "anya-e0804n1:659_12": "adhigammati,",
  "anya-e0804n1:659_13": "adhigamiyati.",
  "anya-e0804n1:659_14": "Tumantāditte ‘‘gantuṁ, gamituṁ, gantvā, gantvāna, gamitvā,",
  "anya-e0804n1:659_15": "gamitvāna, gamiya, gamiyāna, gamma, āgamma, āgantvā,",
  "anya-e0804n1:659_16": "adhigamma,",
  "anya-e0804n1:659_17": "adhigantvā’’ iccādīni .",
  "anya-e0804n1:659_18": "Sappadhātussa pana ‘‘sappo, sappinī,",
  "anya-e0804n1:659_19": "pīṭhasappī,",
  "anya-e0804n1:659_20": "sappi’’ iccādīni rūpāni bhavanti.",
  "anya-e0804n1:660_0": "Tattha sahagatasaddo tabbhāve vokiṇṇe nissaye ārammaṇe saṁsaṭṭheti imesu atthesu dissati.",
  "anya-e0804n1:660_1": "Tattha ‘‘yāyaṁ taṇhā ponobbhavikā nandirāgasahagatā’’ti tabbhāve veditabbo,",
  "anya-e0804n1:660_2": "nandirāgabhūtāti attho.",
  "anya-e0804n1:660_3": "‘‘Yāyaṁ bhikkhave vīmaṁsā kosajjasahagatā kosajjasampayuttā’’ti vokiṇṇe veditabbo,",
  "anya-e0804n1:660_4": "antarantarā uppajjamānena kosajjena vokiṇṇāti ayamettha attho.",
  "anya-e0804n1:660_5": "‘‘Aṭṭhikasaññāsahagataṁ satisambojjhaṅgaṁ bhāvetī’’ti nissaye veditabbo,",
  "anya-e0804n1:660_6": "aṭṭhikasaññaṁ nissāya aṭṭhikasaññaṁ bhāvetvā paṭiladdhanti attho.",
  "anya-e0804n1:660_7": "‘‘Lābhī hoti rūpasahagatānaṁ vā samāpattīnaṁ arūpasahagatānaṁ vā’’ti ārammaṇe,",
  "anya-e0804n1:660_8": "rūpārūpārammaṇānanti attho.",
  "anya-e0804n1:660_9": "‘‘Idaṁ sukhaṁ imāya pītiyā sahagataṁ sahajātaṁ sampayutta’’nti saṁsaṭṭhe,",
  "anya-e0804n1:660_10": "imissā pītiyā saṁsaṭṭhanti attho.",
  "anya-e0804n1:660_11": "Etthetaṁ vuccati –",
  "anya-e0804n1:661_0": "Tabbhāve ceva vokiṇṇe, nissayārammaṇesu ca;",
  "anya-e0804n1:662_0": "Saṁsaṭṭhe ca sahagata-saddo dissati pañcasu;",
  "anya-e0804n1:663_0": "Gatīti gatigati nibbattigabhi ajjhāsayagati vibhavagati nipphattigati ñāṇagatīti bahuvidhā gati nāma.",
  "anya-e0804n1:664_0": "Tattha ‘‘taṁ gatiṁ pecca gacchāmī’’ti ca ‘‘yassa gatiṁ na jānanti,",
  "anya-e0804n1:664_1": "devā gandhabbamānusā’’ti ca ayaṁ gatigatināma.",
  "anya-e0804n1:664_2": "‘‘Imesaṁ kho ahaṁ bhikkhūnaṁ sīlavantānaṁ neva jānāmi gatiṁvā agatiṁvā’’ti ayaṁ nibbattigati nāma.",
  "anya-e0804n1:664_3": "‘‘Evaṁ kho te ahaṁ brahme gatiñca jānāmi jutiñca jānāmī’’ti ayaṁ ajjhāsayagati nāma.",
  "anya-e0804n1:664_4": "‘‘Vibhavo gati dhammānaṁ,",
  "anya-e0804n1:664_5": "nibbānaṁ arahato gatī’’ti ayaṁ vibhavagati nāma.",
  "anya-e0804n1:664_6": "‘‘Dve gatiyo bhavanti anaññā’’ti ayaṁ nipphattigati nāma.",
  "anya-e0804n1:664_7": "‘‘Taṁ tattha gatimā dhibhimā’’ti ca ‘‘sundaraṁ nibbānaṁ gato’’ti ca ayaṁ ñāṇagati nāma.",
  "anya-e0804n1:664_8": "Etthetaṁ vuccati –",
  "anya-e0804n1:665_0": "Gatigatyañca nibbatyaṁ, vibhavajjhāsayesu ca;",
  "anya-e0804n1:666_0": "Nipphattiyañca ñāṇe ca, gatisaddo pavattati.",
  "anya-e0804n1:667_0": "Gacchatīti go.",
  "anya-e0804n1:667_1": "Mātuyā samabhāvaṁ missībhāvañca gacchati pāpuṇātīti mātugāmo.",
  "anya-e0804n1:667_2": "Rogaṁ hiṁsantaṁ gacchatīti hiṅgu.",
  "anya-e0804n1:668_0": "Imāni tassa nāmāni",
  "anya-e0804n1:669_0": "Hiṅgu hiṅgujatucceva, tathā hiṅgusipāṭikā;",
  "anya-e0804n1:670_0": "Hiṅgujātīti kathitā, vinayaṭṭhakathāya hi.",
  "anya-e0804n1:671_0": "Jagūti cutito jātiṁ gacchatīti jagu.",
  "anya-e0804n1:671_1": "Indriyena gacchatīti indagū.",
  "anya-e0804n1:671_2": "Atha vā indabhūtena kammunā gacchatīti indagu.",
  "anya-e0804n1:671_3": "‘‘Hindagū’’tipi pāḷi.",
  "anya-e0804n1:671_4": "Tattha hindanti maraṇaṁ.",
  "anya-e0804n1:671_5": "Taṁ gacchatīti hindagū.",
  "anya-e0804n1:671_6": "Sabbametaṁ sattādhivacanaṁ,",
  "anya-e0804n1:671_7": "liṅgato pulliṅgaṁ.",
  "anya-e0804n1:671_8": "Medhagoti attano nissayañca parañca medhamāno hiṁsamāno gacchati pavattatīti medhago, kalaho.",
  "anya-e0804n1:671_9": "‘‘Tato sammanti medhagā’’ti ettha hi kalaho medhagasaddena bhagavatā vutto.",
  "anya-e0804n1:671_10": "Gamitvāti ettha –",
  "anya-e0804n1:672_0": "‘‘Isivhayaṁ gamitvāna, vinitvā pañcavaggiye;",
  "anya-e0804n1:673_0": "Tato vinesi bhagavā, gantvā gantvā tahiṁ tahi’’nti",
  "anya-e0804n1:674_0": "Ayaṁ pāḷi nidassanaṁ.",
  "anya-e0804n1:674_1": "Sappoti sappatīti sappo,",
  "anya-e0804n1:674_2": "saṁsappanto gacchatīti attho.",
  "anya-e0804n1:674_3": "Tenāha āyasmā sāriputto ‘‘yo kāme parivajjeti,",
  "anya-e0804n1:674_4": "sappasseva padāsiro’’ti imissā pāḷiyā niddese ‘‘sappo vuccati ahi.",
  "anya-e0804n1:674_5": "Kenaṭṭhena sappo?",
  "anya-e0804n1:674_6": "Saṁsappanto gacchatīti sappo.",
  "anya-e0804n1:674_7": "Bhujanto gacchatīti bhujago.",
  "anya-e0804n1:674_8": "Urena gacchatīti urago.",
  "anya-e0804n1:674_9": "Pannasiro gacchatīti pannago.",
  "anya-e0804n1:674_10": "Sarīrena sappatīti sarīsapo.",
  "anya-e0804n1:674_11": "Bile sayatīti bilāsayo.",
  "anya-e0804n1:674_12": "Dāṭhā tassa āvudhoti dāṭhāvudho.",
  "anya-e0804n1:674_13": "Visaṁ tassaghoranti ghoraviso.",
  "anya-e0804n1:674_14": "Jivhā tassa duvidhāti dujivho.",
  "anya-e0804n1:674_15": "Dvīhi jivhāhi rasaṁ sāyatīti dvirasaññū’’ti.",
  "anya-e0804n1:674_16": "Sappinīti uragī.",
  "anya-e0804n1:674_17": "Pīṭhasappīti pīṭhena sappati gacchatīti pīṭhasappī, paṅguḷo.",
  "anya-e0804n1:674_18": "Sappīti yo na paribhuñjati,",
  "anya-e0804n1:674_19": "tassa balāyuvaḍḍhanatthaṁ sappati gacchati pavattatīti sappi, ghataṁ.",
  "anya-e0804n1:675_0": "Sakka ṭeka laṅgha gatyattā. Sakkati,",
  "anya-e0804n1:675_1": "nisakkati,",
  "anya-e0804n1:675_2": "parisakkati. Nisakko,",
  "anya-e0804n1:675_3": "parisakkanaṁ. Ṭekati. Ṭīkā. Laṅghati,",
  "anya-e0804n1:675_4": "ullaṅghati,",
  "anya-e0804n1:675_5": "olaṅghati, laṅghako,",
  "anya-e0804n1:675_6": "ullaṅghikā pīti.",
  "anya-e0804n1:676_0": "Ke re ge sadde. Kāyati. Rāyati. Gāyati. Jātakaṁ. Rā. Gītaṁ. Kāyituṁ. Rāyituṁ, gāyituṁ. Kāyitvā. Rāyitvā. Gāyitvā.",
  "anya-e0804n1:677_0": "Tattha jātakanti jātaṁ bhūtaṁ atītaṁ attano caritaṁ kāyati katheti bhagavā etenāti jātakaṁ.",
  "anya-e0804n1:677_1": "Jātakapāḷi hi idha jātakanti vuttaṁ.",
  "anya-e0804n1:677_2": "Aññatra pana jātaṁ evaṁ jātakanti gahetabbā.",
  "anya-e0804n1:677_3": "Tathā hi jātakasaddo pariyattiyampi vattati ‘‘itivuttakaṁ jātakaṁ abbhutadhamma’’ntiādīsu,",
  "anya-e0804n1:677_4": "jātiyampi vattati ‘‘jātakaṁ samodhānesī’’tiādīsu.",
  "anya-e0804n1:677_5": "Rā vuccati saddo.",
  "anya-e0804n1:677_6": "Gītanti gāyanaṁ.",
  "anya-e0804n1:678_0": "Kheje se khaye. Khāyati. Jāyati. Sāyati. Khayaṁ gacchatīti attho.",
  "anya-e0804n1:679_0": "Ettha pana siyā ‘‘nanu ca bho khāyatīti padassa khādatīti vā paññāyatīti vā attho bhavati,",
  "anya-e0804n1:679_1": "tathā jāyatīti padassa nibbattatīti attho,",
  "anya-e0804n1:679_2": "sāyatīti padassa rasaṁ assādetīti attho,",
  "anya-e0804n1:679_3": "evaṁ sante bho kasmā idha evaṁ attho tumhehi kathiyatī’’ti? Saccaṁ,",
  "anya-e0804n1:679_4": "dhātūnantu anekatthattā evaṁ attho kathetuṁ labbhati.",
  "anya-e0804n1:679_5": "Tathā hi ‘‘appassutāyaṁ puriso,",
  "anya-e0804n1:679_6": "balibaddova jīratī’’ti ettha jīratīti ayaṁ saddo jaraṁ pāpuṇātīti atthaṁ avatvā vaḍḍhatīti atthameva vadati,",
  "anya-e0804n1:679_7": "evaṁ sampadamidaṁ daṭṭhabbaṁ.",
  "anya-e0804n1:680_0": "Gu ghu ku u sadde. Gavati. Ghavati. Kavati. Avati.",
  "anya-e0804n1:681_0": "Khu ru ku sadde. Khoti. Roti. Koti.",
  "anya-e0804n1:682_0": "Cu ju pu plu gā se gatiyaṁ. Cavati. Javati. Pavati. Plavati. Gāti. Seti. Cavanaṁ, cuti. Javanaṁ, javo. Pavanaṁ, plavanaṁ. Gānaṁ. Setu. Poto. Plavo.",
  "anya-e0804n1:683_0": "Ettha gānanti gamanaṁ.",
  "anya-e0804n1:683_1": "Pototi pavati gacchati udake etenāti poto, nāvā.",
  "anya-e0804n1:683_2": "Tathā plavati na sīdatīti plavo, nāvā eva.",
  "anya-e0804n1:683_3": "‘‘Bhinnaplavo sāgarasseva majjhe’’ti hi jātakapāḷi dissati. ‘‘Nāvā, poto, plavo,",
  "anya-e0804n1:683_4": "jalayānaṁ,",
  "anya-e0804n1:683_5": "taraṇa’’nti nāvābhidhānāni.",
  "anya-e0804n1:684_0": "Dhe the saddasaṅghātesu. Dhāyati. Thāyati. Bhāve – dhiyati, thiyati. Itthī. Thī.",
  "anya-e0804n1:685_0": "De te pālane. Dāyati. Dayā. Tāṇaṁ.",
  "anya-e0804n1:686_0": "Rā lā ādāne. Rāti. Lāti.",
  "anya-e0804n1:687_0": "Ati adi bandhane. Antati. Andati. Antaṁ. Andu.",
  "anya-e0804n1:688_0": "Jutasubharuca dittiyaṁ. Jotati. Sobhati. Rocati, virocati.",
  "anya-e0804n1:689_0": "Aka aga kuṭilāyaṁ gatiyaṁ. Akati. Agati.",
  "anya-e0804n1:690_0": "Nātha nādha yācanopatāpissariyāsīsāsu. Nāthati. Nādhati.",
  "anya-e0804n1:691_0": "Sala hula cala kampane. Salati. Hulati. Calati. Kusalaṁ.",
  "anya-e0804n1:692_0": "Ettha ca kucchite pāpake dhamme salayatīti kusalaṁ,",
  "anya-e0804n1:692_1": "hetukattuvasenidaṁ nibbacanaṁ daṭṭhabbaṁ.",
  "anya-e0804n1:692_2": "Tathā hi aṭṭhasāliniyaṁ ‘‘kucchite pāpake dhamme salayanti calayanti kampenti viddhaṁsentīti kusalā’’ti hetukattuvasena attho kathito.",
  "anya-e0804n1:692_3": "Idaṁ saladhātuvasena kusalasaddassa nibbacanaṁ.",
  "anya-e0804n1:692_4": "Aññesampi dhātūnaṁ vasena kusalasaddassa nibbacanaṁ bhavati.",
  "anya-e0804n1:692_5": "Tathā hi aṭṭhasāliniyaṁ aññānipi nibbacanāni dassitāni. Kathaṁ?",
  "anya-e0804n1:692_6": "‘‘Kucchitena vā ākārena sayantīti kusā,",
  "anya-e0804n1:692_7": "te akusaladhammasaṅkhāte kuse lunanti chindantīti kusalā.",
  "anya-e0804n1:692_8": "Kucchitānaṁ vā sānato tanukaraṇato ñāṇaṁ kusaṁ nāma,",
  "anya-e0804n1:692_9": "tena kusena lātabbāti kusalā,",
  "anya-e0804n1:692_10": "gahetabbā pavattetabbāti attho.",
  "anya-e0804n1:692_11": "Yathā vā kusā ubhayabhāgagataṁ hatthappadesaṁ lunanti,",
  "anya-e0804n1:692_12": "evamimepi uppannānuppannabhāvena ubhayabhāgagataṁ kilesapakkhaṁ lunanti,",
  "anya-e0804n1:692_13": "tasmā kusā viya lunantītipi kusalā’’ti.",
  "anya-e0804n1:692_14": "Evaṁ aññānipi nibbacanāni dassitāni.",
  "anya-e0804n1:692_15": "Tatra ‘‘dhammā’’ iti padāpekkhaṁ katvā tadanurūpaliṅgavacanavasena ‘‘kusalā’’ti niddeso kato,",
  "anya-e0804n1:692_16": "idha pana sāmaññaniddesavasena ‘‘kusala’’nti napuṁsakekavacananiddeso amhehi kato.",
  "anya-e0804n1:692_17": "Puññavācako hi kusalasaddo ārogyavācako ca ekantena napuṁsakaliṅgo,",
  "anya-e0804n1:692_18": "itaratthavācako pana tiliṅgiko,",
  "anya-e0804n1:692_19": "yathā kusalo phasso,",
  "anya-e0804n1:692_20": "kusalā vedanā.",
  "anya-e0804n1:692_21": "Kusalaṁ cittanti.",
  "anya-e0804n1:692_22": "Kusalasaddo imasmiṁ bhūvādigaṇe lādhātusaladhātuvasena nipphattiṁ gatoti veditabbo.",
  "anya-e0804n1:692_23": "Iti bhūvādigaṇe samodhānagatadhātuyo samattā.",
  "anya-e0804n1:693_0": "Iccevaṁ –",
  "anya-e0804n1:694_0": "Vitthārato ca saṅkhepā, bhūvādīnaṁ gaṇo mayā;",
  "anya-e0804n1:695_0": "Yo vibhatto sauddeso, saniddeso yathārahaṁ.",
  "anya-e0804n1:696_0": "Upasagganipātehi, nānāatthayutehi ca;",
  "anya-e0804n1:697_0": "Yojetvāna padānettha, dassitāni visuṁ visuṁ.",
  "anya-e0804n1:698_0": "Pāḷinidassanādīhi, dassitāni saheva tu;",
  "anya-e0804n1:699_0": "Tyādyantāni ca rūpāni, syānyantāni ca sabbaso.",
  "anya-e0804n1:700_0": "Padānaṁ sadisattañca, tathā visadisattanaṁ;",
  "anya-e0804n1:701_0": "Codanāparihārehi, sahito catthanicchayo.",
  "anya-e0804n1:702_0": "Atthuddhāro’bhidhānañca, liṅgattayavimissanaṁ;",
  "anya-e0804n1:703_0": "Abhidheyyakaliṅgesu, savisesapadāni ca.",
  "anya-e0804n1:704_0": "Nānāpadabahuppada-samodhānañca dassitaṁ;",
  "anya-e0804n1:705_0": "Rūḷhīsaddādayo ceva, suvibhattā anākulā.",
  "anya-e0804n1:706_0": "Sabbanāmaṁ sabbanāma-sadisāni padāni ca;",
  "anya-e0804n1:707_0": "Nānāpadehi yojetuṁ, dassitāni yathārahaṁ.",
  "anya-e0804n1:708_0": "Tumantāni ca rūpāni, tvādyantāni ca viññūnaṁ;",
  "anya-e0804n1:709_0": "Piṭake pāṭavatthāya, sabbametaṁ pakāsitaṁ.",
  "anya-e0804n1:710_0": "Ye saddanītimhi imaṁ vibhāgaṁ,",
  "anya-e0804n1:711_0": "Jānanti sammā munisāsane te;",
  "anya-e0804n1:712_0": "Atthesu sabbesupi vītakaṅkhā,",
  "anya-e0804n1:713_0": "Acchambhino sīhasamā bhavanti.",
  "anya-e0804n1:714_0": "Vibhūtabhutaggasayambhucakke ,",
  "anya-e0804n1:715_0": "Subhūtabhūriṁ vadatā narānaṁ;",
  "anya-e0804n1:716_0": "Yo saddanītimhi bhuvādikaṇḍo,",
  "anya-e0804n1:717_0": "Vutto mayā taṁ bhajathatthakāmo.",
  "anya-e0804n1:718_0": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0804n1:719_0": "Kosallatthāya kate saddanītippakaraṇe",
  "anya-e0804n1:720_0": "Pannarasahi paricchedehi maṇḍito bhūvādigaṇo nāma",
  "anya-e0804n1:721_0": "Soḷasamo paricchedo."
}