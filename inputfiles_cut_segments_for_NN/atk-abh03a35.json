{
  "atk-abh03a35:0_0": "20. Vīsatimavaggo",
  "atk-abh03a35:1_0": "1. Asañciccakathāvaṇṇanā",
  "atk-abh03a35:2_0": "857-862.",
  "atk-abh03a35:2_1": "Idāni asañciccakathā nāma hoti.",
  "atk-abh03a35:2_2": "Tattha ‘‘ānantariyavatthūni nāma garūni bhāriyāni,",
  "atk-abh03a35:2_3": "tasmā asañciccāpi tesu vatthūsu vikopitesu ānantariko hotī’’ti yesaṁ laddhi,",
  "atk-abh03a35:2_4": "seyyathāpi ekaccānaṁ uttarāpathakānaṁ;",
  "atk-abh03a35:2_5": "te sandhāya asañciccāti pucchā sakavādissa,",
  "atk-abh03a35:2_6": "laddhivasena paṭiññā itarassa.",
  "atk-abh03a35:2_7": "Atha naṁ ‘‘yasmā ānantariyakammaṁ nāma kammapathappattaṁ.",
  "atk-abh03a35:2_8": "Yadi ca asañcicca kammapathabhedo siyā,",
  "atk-abh03a35:2_9": "avasesā pāṇātipātādayopi asañcicca bhaveyyu’’nti codanatthaṁ asañciccapāṇaṁ hantvātiādimāha.",
  "atk-abh03a35:2_10": "Itaro tathārūpāya laddhiyā abhāvena paṭikkhipati.",
  "atk-abh03a35:2_11": "Sesaṁ yathāpāḷimeva niyyāti.",
  "atk-abh03a35:2_12": "Na vattabbaṁ mātughātakoti pucchā paravādissa,",
  "atk-abh03a35:2_13": "rogapaṭikārādikāle asañcicca ghātaṁ sandhāya paṭiññā sakavādissa.",
  "atk-abh03a35:2_14": "Nanu mātā jīvitā voropitāti pañhepi asañcicca voropitaṁ sandhāya paṭiññā sakavādisseva.",
  "atk-abh03a35:2_15": "Evaṁ adhippāyaṁ pana aggahetvā hañcīti laddhipatiṭṭhāpanaṁ itarassa.",
  "atk-abh03a35:2_16": "Taṁ ayoniso patiṭṭhāpitattā appatiṭṭhitameva.",
  "atk-abh03a35:2_17": "Pitughātakādīsupi eseva nayo.",
  "atk-abh03a35:2_18": "Saṅghabhedake pana dhammasaññiṁ sandhāya saṅghabhedo ānantarikoti pucchā sakavādissa,",
  "atk-abh03a35:2_19": "‘‘saṅghaṁ samaggaṁ bhetvāna,",
  "atk-abh03a35:2_20": "kappaṁ nirayamhi paccatī’’ti vacanaṁ ayoniso gahetvā paṭiññā paravādissa.",
  "atk-abh03a35:2_21": "Puna sabbeti puṭṭho sakapakkhe dhammasaññiṁ sandhāya paṭikkhipati,",
  "atk-abh03a35:2_22": "parapakkhe dhammasaññiṁ sandhāya paṭijānāti.",
  "atk-abh03a35:2_23": "Dhammasaññīti pañhadvayepi eseva nayo.",
  "atk-abh03a35:2_24": "Nanu vuttaṁ bhagavatāti suttaṁ ekanteneva dhammavādissa ānantarikabhāvadassanatthaṁ vuttaṁ.",
  "atk-abh03a35:2_25": "Āpāyiko nerayikoti gāthāyapi adhammavādīyeva adhippeto.",
  "atk-abh03a35:2_26": "Itaro pana adhippāyaṁ aggahetvā laddhiṁ patiṭṭhapeti.",
  "atk-abh03a35:2_27": "Sā ayoniso patiṭṭhāpitattā appatiṭṭhitāyevāti.",
  "atk-abh03a35:3_0": "Asañciccakathāvaṇṇanā.",
  "atk-abh03a35:4_0": "2. Ñāṇakathāvaṇṇanā",
  "atk-abh03a35:5_0": "863-865.",
  "atk-abh03a35:5_1": "Idāni ñāṇakathā nāma hoti.",
  "atk-abh03a35:5_2": "Tattha duvidhaṁ ñāṇaṁ –",
  "atk-abh03a35:5_3": "lokiyañca lokuttarañca.",
  "atk-abh03a35:5_4": "Lokiyaṁ samāpattiñāṇampi hoti dānādivasena pavattaṁ kammassakatañāṇampi;",
  "atk-abh03a35:5_5": "lokuttaraṁ saccaparicchedakaṁ maggañāṇampi phalañāṇampi.",
  "atk-abh03a35:5_6": "Imaṁ pana vibhāgaṁ akatvā ‘‘saccaparicchedakameva ñāṇaṁ na itaraṁ,",
  "atk-abh03a35:5_7": "tasmā natthi puthujjanassa ñāṇa’’nti yesaṁ laddhi,",
  "atk-abh03a35:5_8": "seyyathāpi hetuvādānaṁ,",
  "atk-abh03a35:5_9": "te sandhāya pucchā sakavādissa,",
  "atk-abh03a35:5_10": "paṭiññā itarassa.",
  "atk-abh03a35:5_11": "Paññātiādi ñāṇavevacanadassanatthaṁ vuttaṁ.",
  "atk-abh03a35:5_12": "Tenetaṁ dīpeti –",
  "atk-abh03a35:5_13": "yadi tassa ñāṇaṁ natthi,",
  "atk-abh03a35:5_14": "paññādayopi natthi.",
  "atk-abh03a35:5_15": "Atha paññādayo atthi,",
  "atk-abh03a35:5_16": "ñāṇampi atthi. Kasmā?",
  "atk-abh03a35:5_17": "Paññādīnaṁ ñāṇato anaññattāti.",
  "atk-abh03a35:5_18": "Paṭhamaṁ jhānantiādi samāpattiñāṇassa dassanatthaṁ vuttaṁ.",
  "atk-abh03a35:5_19": "Dānaṁ dadeyyātiādi kammassakatañāṇassa.",
  "atk-abh03a35:5_20": "Dukkhaṁ parijānātīti lokuttaramaggañāṇameva dīpeti,",
  "atk-abh03a35:5_21": "na ca lokuttarameva ñāṇanti.",
  "atk-abh03a35:6_0": "Ñāṇakathāvaṇṇanā.",
  "atk-abh03a35:7_0": "3. Nirayapālakathāvaṇṇanā",
  "atk-abh03a35:8_0": "866.",
  "atk-abh03a35:8_1": "Idāni nirayapālakathā nāma hoti.",
  "atk-abh03a35:8_2": "Tattha ‘‘niraye nerayikakammāneva nirayapālarūpavasena vadhenti,",
  "atk-abh03a35:8_3": "natthi nirayapālā nāma sattā’’ti yesaṁ laddhi,",
  "atk-abh03a35:8_4": "seyyathāpi andhakānaṁ;",
  "atk-abh03a35:8_5": "te sandhāya pucchā sakavādissa,",
  "atk-abh03a35:8_6": "paṭiññā itarassa.",
  "atk-abh03a35:8_7": "Atha naṁ ‘‘yadi tattha nirayapālā na siyuṁ,",
  "atk-abh03a35:8_8": "kammakāraṇāpi na bhaveyyuṁ.",
  "atk-abh03a35:8_9": "Kāraṇikesu hi sati kāraṇā’’ti codetuṁ natthi nirayesūtiādimāha.",
  "atk-abh03a35:9_0": "867-868.Atthi manussesūti paccakkhena ñāpanatthaṁ.",
  "atk-abh03a35:9_1": "Yathā hi manussesu sati kāraṇikesu kāraṇā,",
  "atk-abh03a35:9_2": "evaṁ tatthāpīti ayamettha adhippāyo.",
  "atk-abh03a35:9_3": "Atthi nirayesūti pucchā paravādissa,",
  "atk-abh03a35:9_4": "paṭiññā itarassa.",
  "atk-abh03a35:9_5": "Na vessabhū nopi ca pettirājāti paravādinā sakasamayato suttaṁ ābhataṁ.",
  "atk-abh03a35:9_6": "Taṁ pana sāsanāvacarikanti sakavādinā anuññātaṁ.",
  "atk-abh03a35:9_7": "Tattha vessabhūti eko devo.",
  "atk-abh03a35:9_8": "Pettirājāti pettivisaye petamahiddhiko.",
  "atk-abh03a35:9_9": "Somādayo pākaṭā eva.",
  "atk-abh03a35:9_10": "Idaṁ vuttaṁ hoti –",
  "atk-abh03a35:9_11": "attano kammehi ito paṇunnaṁ paralokaṁ pattaṁ purisaṁ na ete vessabhūādayo hananti.",
  "atk-abh03a35:9_12": "Yehi pana so kammehi tattha paṇunno,",
  "atk-abh03a35:9_13": "tāni sakāni kammāniyeva naṁ tattha hanantīti kammassakataṁ dīpeti,",
  "atk-abh03a35:9_14": "na nirayapālānaṁ abhāvaṁ.",
  "atk-abh03a35:9_15": "Sakavādinā pana tamenaṁ,",
  "atk-abh03a35:9_16": "bhikkhaveti ābhatāni suttapadāni nītatthānevāti.",
  "atk-abh03a35:10_0": "Nirayapālakathāvaṇṇanā.",
  "atk-abh03a35:11_0": "4. Tiracchānakathāvaṇṇanā",
  "atk-abh03a35:12_0": "869-871.",
  "atk-abh03a35:12_1": "Idāni tiracchānakathā nāma hoti.",
  "atk-abh03a35:12_2": "Tattha devesu erāvaṇādayo devaputtā hatthivaṇṇaṁ assavaṇṇaṁ vikubbanti,",
  "atk-abh03a35:12_3": "natthi tattha tiracchānagatā.",
  "atk-abh03a35:12_4": "Yesaṁ pana tiracchānavaṇṇino devaputte disvā ‘‘atthi devesu tiracchānagatā’’ti laddhi,",
  "atk-abh03a35:12_5": "seyyathāpi andhakānaṁ ;",
  "atk-abh03a35:12_6": "te sandhāya pucchā sakavādissa,",
  "atk-abh03a35:12_7": "paṭiññā itarassa.",
  "atk-abh03a35:12_8": "Atha naṁ ‘‘yadi devayoniyaṁ tiracchānagatā siyuṁ,",
  "atk-abh03a35:12_9": "tiracchānayoniyampi devā siyu’’nti codetuṁ atthi tiracchānagatesūtiādimāha.",
  "atk-abh03a35:12_10": "Kīṭātiādi yesaṁ so abhāvaṁ icchati,",
  "atk-abh03a35:12_11": "te dassetuṁ vuttaṁ.",
  "atk-abh03a35:12_12": "Erāvaṇoti pañhe tassa atthitāya paṭiññā sakavādissa ,",
  "atk-abh03a35:12_13": "na tiracchānagatassa.",
  "atk-abh03a35:12_14": "Hatthibandhātiādi ‘‘yadi tattha hatthiādayo siyuṁ,",
  "atk-abh03a35:12_15": "hatthibandhādayopi siyu’’nti codanatthaṁ vuttaṁ.",
  "atk-abh03a35:12_16": "Tattha yāvasikāti yavassa dāyakā.",
  "atk-abh03a35:12_17": "Kāraṇikāti hatthācariyādayo,",
  "atk-abh03a35:12_18": "yehi te nānāvidhaṁ kāraṇaṁ kareyyuṁ.",
  "atk-abh03a35:12_19": "Bhattakārakāti hatthiādīnaṁ bhattarandhakā.",
  "atk-abh03a35:12_20": "Na hevanti tathā anicchanto paṭikkhipatīti.",
  "atk-abh03a35:13_0": "Tiracchānakathāvaṇṇanā.",
  "atk-abh03a35:14_0": "5. Maggakathāvaṇṇanā",
  "atk-abh03a35:15_0": "872-875.",
  "atk-abh03a35:15_1": "Idāni maggakathā nāma hoti.",
  "atk-abh03a35:15_2": "Tattha yesaṁ ‘‘pubbeva kho panassa kāyakammaṁ vacīkammaṁ ājīvo suparisuddho hotī’’ti (a. ni.",
  "atk-abh03a35:15_3": "3.431) idañceva suttaṁ sammāvācākammantājīvānañca cittavippayuttataṁ nissāya ‘‘nippariyāyena pañcaṅgikova maggo’’ti laddhi,",
  "atk-abh03a35:15_4": "seyyathāpi mahisāsakānaṁ,",
  "atk-abh03a35:15_5": "te sandhāya pañcaṅgikoti pucchā sakavādissa,",
  "atk-abh03a35:15_6": "paṭiññā itarassa.",
  "atk-abh03a35:15_7": "Sammāvācā maggaṅgaṁ,",
  "atk-abh03a35:15_8": "sā ca na maggotiādi parasamayavasena vuttaṁ.",
  "atk-abh03a35:15_9": "Parasamayasmiñhi sammāvācādayo maggaṅganti āgatā.",
  "atk-abh03a35:15_10": "Rūpattā pana maggo na hotīti vaṇṇitā.",
  "atk-abh03a35:15_11": "Sammādiṭṭhi maggaṅgantiādi maggaṅgassa amaggatā nāma natthīti dassanatthaṁ vuttaṁ.",
  "atk-abh03a35:15_12": "Pubbeva kho panassāti sutte parisuddhasīlassa maggabhāvanā nāma hoti,",
  "atk-abh03a35:15_13": "na itarassāti āgamaniyapaṭipadāya visuddhibhāvadassanatthaṁ ‘‘kāyakammaṁ vacīkammaṁ ājīvo suparisuddho hotī’’ti vuttaṁ,",
  "atk-abh03a35:15_14": "na imehi vinā pañcaṅgikabhāvadassanatthaṁ.",
  "atk-abh03a35:15_15": "Tenevāha ‘‘evamassāyaṁ ariyo aṭṭhaṅgiko maggo bhāvanāpāripūriṁ gacchatī’’ti.",
  "atk-abh03a35:15_16": "Sakavādinā ābhatasuttaṁ nītatthamevāti.",
  "atk-abh03a35:16_0": "Maggakathāvaṇṇanā.",
  "atk-abh03a35:17_0": "6. Ñāṇakathāvaṇṇanā",
  "atk-abh03a35:18_0": "876-877.",
  "atk-abh03a35:18_1": "Idāni ñāṇakathā nāma hoti.",
  "atk-abh03a35:18_2": "Tattha dhammacakkappavattane dvādasākārañāṇaṁ sandhāya ‘‘dvādasavatthukaṁ ñāṇaṁ lokuttara’’nti yesaṁ laddhi,",
  "atk-abh03a35:18_3": "seyyathāpi pubbaseliyānaṁ,",
  "atk-abh03a35:18_4": "te sandhāya pucchā sakavādissa,",
  "atk-abh03a35:18_5": "paṭiññā itarassa.",
  "atk-abh03a35:18_6": "Atha naṁ ‘‘sace taṁ dvādasavatthukaṁ,",
  "atk-abh03a35:18_7": "dvādasahi maggañāṇehi bhavitabba’’nti codetuṁ dvādasātiādimāha.",
  "atk-abh03a35:18_8": "Itaro maggassa ekattaṁ sandhāya paṭikkhipati,",
  "atk-abh03a35:18_9": "ekekasmiṁ sacce saccañāṇakiccañāṇakatañāṇānaṁ vasena ñāṇanānattaṁ sandhāya paṭijānāti.",
  "atk-abh03a35:18_10": "Dvādasa sotāpattimaggātiādīsupi eseva nayo.",
  "atk-abh03a35:18_11": "Nanu vuttaṁ bhagavatāti suttaṁ saddhiṁ pubbabhāgaparabhāgehi ñāṇanānattaṁ dīpeti,",
  "atk-abh03a35:18_12": "na ariyamaggassa dvādasa ñāṇataṁ.",
  "atk-abh03a35:18_13": "Tasmā asādhakanti.",
  "atk-abh03a35:19_0": "Ñāṇakathāvaṇṇanā.",
  "atk-abh03a35:20_0": "Vīsatimo vaggo.",
  "atk-abh03a35:21_0": "Catutthapaṇṇāsako samatto."
}