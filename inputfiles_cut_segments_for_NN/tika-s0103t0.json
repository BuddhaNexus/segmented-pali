{
  "tika-s0103t0:0_0": " Namo tassa bhagavato arahato sammāsambuddhassa",
  "tika-s0103t0:1_0": "Dīghanikāye",
  "tika-s0103t0:2_0": "Pāthikavaggaṭīkā",
  "tika-s0103t0:3_0": "1. Pāthikasuttavaṇṇanā",
  "tika-s0103t0:4_0": "Sunakkhattavatthuvaṇṇanā",
  "tika-s0103t0:5_0": "1.Apubbapadavaṇṇanāti atthasaṁvaṇṇanāvasena heṭṭhā aggahitatāya apubbassa abhinavassa padassa vaṇṇanā atthavibhāvanā.",
  "tika-s0103t0:5_1": "‘‘Hitvā punappunāgatamattha’’nti (dī. ni. aṭṭha.",
  "tika-s0103t0:5_2": "1.ganthārambhakathā) hi vuttaṁ.",
  "tika-s0103t0:5_3": "Mallesūti ettha yaṁ vattabbaṁ,",
  "tika-s0103t0:5_4": "taṁ heṭṭhā vuttanayameva.",
  "tika-s0103t0:5_5": "Chāyūdakasampanne vanasaṇḍe viharatīti anupiyasāmantā katassa vihārassa abhāvato.",
  "tika-s0103t0:5_6": "Yadi na tāva paviṭṭho,",
  "tika-s0103t0:5_7": "kasmā ‘‘pāvisī’’ti vuttanti āha ‘‘pavisissāmī’’tiādi,",
  "tika-s0103t0:5_8": "tena avassaṁ bhāvini bhūte viya upacārā hontīti dasseti.",
  "tika-s0103t0:5_9": "Idāni tamatthaṁ upamāya vibhāvento ‘‘yathā ki’’ntiādimāha.",
  "tika-s0103t0:5_10": "Etanti etaṁ ‘‘atippago kho’’tiādikaṁ cintanaṁ ahosi.",
  "tika-s0103t0:5_11": "Ativiyapago khoti ativiya pātova.",
  "tika-s0103t0:5_12": "Channakopīnatāya,",
  "tika-s0103t0:5_13": "paribbājakapabbajjupagamena ca channaparibbājakaṁ,",
  "tika-s0103t0:5_14": "na naggaparibbājakaṁ.",
  "tika-s0103t0:6_0": "2.",
  "tika-s0103t0:6_1": "Yasmā bhagavato uccākulappasutataṁ,",
  "tika-s0103t0:6_2": "mahābhinikkhamananikkhantataṁ,",
  "tika-s0103t0:6_3": "anaññasādhāraṇadukkaracaraṇaṁ,",
  "tika-s0103t0:6_4": "vivekavāsaṁ,",
  "tika-s0103t0:6_5": "lokasambhāvitataṁ,",
  "tika-s0103t0:6_6": "ovādānusāsanīhi lokassa bahupakārataṁ,",
  "tika-s0103t0:6_7": "parappavādamaddanaṁ,",
  "tika-s0103t0:6_8": "mahiddhikataṁ ,",
  "tika-s0103t0:6_9": "mahānubhāvatanti evamādikaṁ taṁtaṁattapaccakkhaguṇavisesaṁ nissāya yebhuyyena aññatitthiyāpi bhagavantaṁ disvā ādaragāravabahumānaṁ dassentiyeva,",
  "tika-s0103t0:6_10": "tasmā vuttaṁ ‘‘bhagavantaṁ disvā mānathaddhataṁ akatvā’’tiādi.",
  "tika-s0103t0:6_11": "Lokasamudācāravasenāti lokopacāravasena.",
  "tika-s0103t0:6_12": "Cirassanti cirakālena.",
  "tika-s0103t0:6_13": "Ādīni vadanti upacāravasena.",
  "tika-s0103t0:6_14": "Tassāti bhaggavagottassa paribbājakassa.",
  "tika-s0103t0:6_15": "Gihisahāyoti gihikālato paṭṭhāya sahāyo.",
  "tika-s0103t0:6_16": "Paccakkhātoti yenākārena paccakkhānā,",
  "tika-s0103t0:6_17": "taṁ dassetuṁ ‘‘paccakkhāmī’’tiādi vuttaṁ.",
  "tika-s0103t0:7_0": "3.Uddissāti satthukārabhāvena uddissāti ayamettha adhippāyoti taṁ dassento ‘‘bhagavā me’’tiādimāha.",
  "tika-s0103t0:7_1": "Yadā sunakkhattassa ‘‘bhagavantaṁ paccakkhāmī’’ti cittaṁ uppannaṁ,",
  "tika-s0103t0:7_2": "vācā bhinnā,",
  "tika-s0103t0:7_3": "tadā evassa bhagavatā saddhiṁ koci sambandho natthi asakyaputtiyabhāvato sāsanato paribāhirattā.",
  "tika-s0103t0:7_4": "Ayaṁ tāvettha sāsanayutti,",
  "tika-s0103t0:7_5": "sā panāyaṁ ṭhapetvā sāsanayuttikovide aññesaṁ na sammadeva visayoti bhagavā sabbasādhāraṇavasenassa attanā",
  "tika-s0103t0:7_6": "sambandhābhāvaṁ dassetuṁ ‘‘api nū’’ti ādiṁ vatvā sunakkhattaṁ ‘‘ko santo kaṁ paccācikkhasī’’ti āha.",
  "tika-s0103t0:7_7": "Yasmā mukhāgatoyaṁ sambandho,",
  "tika-s0103t0:7_8": "na pūjāgatādiko,",
  "tika-s0103t0:7_9": "yo ca yācakayācitabbatāvasena hoti,",
  "tika-s0103t0:7_10": "tadubhayañcettha natthīti dassento bhagavā sunakkhattaṁ ‘‘ko santo kaṁ paccācikkhasī’’ti avoca,",
  "tika-s0103t0:7_11": "tasmā tamatthaṁ dassetuṁ ‘‘yācako vā’’tiādi vuttaṁ.",
  "tika-s0103t0:7_12": "Yācitako vā yācakaṁ paccācikkheyyāti sambandho.",
  "tika-s0103t0:7_13": "Tvaṁ pana neva yācako ‘‘ahaṁ bhante bhagavantaṁ uddissa viharissāmī’’ti evaṁ mama santikaṁ anupagatattā.",
  "tika-s0103t0:7_14": "Na yācitako ‘‘ehi tvaṁ sunakkhatta mamaṁ uddissa viharāhī’’ti evaṁ mayā apatthitattā.",
  "tika-s0103t0:8_0": "Ko samānoti yācakayācitakesu ko nāma honto.",
  "tika-s0103t0:8_1": "Kanti yācakayācitakesu eva kaṁ nāma hontaṁ maṁ paccācikkhasi.",
  "tika-s0103t0:8_2": "Tucchapurisāti jhānamaggādiuttarimanussadhammesu kassacipi abhāvā rittapurisā.",
  "tika-s0103t0:8_3": "Nanu cāyaṁ sunakkhatto lokiyajjhānāni,",
  "tika-s0103t0:8_4": "ekaccābhiññañca uppādesīti?",
  "tika-s0103t0:8_5": "Kiñcāpi uppādesi,",
  "tika-s0103t0:8_6": "tato pana bhagavati āghātuppādanena saheva parihīno ahosi.",
  "tika-s0103t0:8_7": "Aparādho nāma suppaṭipattiyā virajjhanahetubhūto kilesuppādoti āha ‘‘yattako te aparādho,tattako doso’’ti.",
  "tika-s0103t0:8_8": "Yāvañcāti avadhiparicchedabhāvadassanaṁ ‘‘yāvañca tena bhagavatā’’tiādīsu (dī. ni.",
  "tika-s0103t0:8_9": "1.3) viya.",
  "tika-s0103t0:8_10": "Teti tayā.",
  "tika-s0103t0:8_11": "Idanti nipātamattaṁ.",
  "tika-s0103t0:8_12": "Aparaddhanti aparajjhitaṁ.",
  "tika-s0103t0:8_13": "Idaṁ vuttaṁ hoti –",
  "tika-s0103t0:8_14": "‘‘paccācikkhāmidānāhaṁ bhante bhagavanta’’ntiādīni vadantena tucchapurisa tayā yāvañcidaṁ aparaddhaṁ,",
  "tika-s0103t0:8_15": "na tassa aparādhassa pamāṇaṁ atthīti.",
  "tika-s0103t0:9_0": "4.Manussadhammāti bhāvanānuyogena vinā manussehi anuṭṭhātabbadhammā.",
  "tika-s0103t0:9_1": "So hi manussānaṁ cittādhiṭṭhānamattena ijjhanato tesaṁ sambhāvitadhammo viya ṭhito tathā vutto,",
  "tika-s0103t0:9_2": "manussaggahaṇañcettha tesu bahulaṁ pavattanato.",
  "tika-s0103t0:9_3": "Iddhibhūtaṁ pāṭihāriyaṁ,",
  "tika-s0103t0:9_4": "na ādesanānusāsanīpāṭihāriyanti adhippāyo.",
  "tika-s0103t0:9_5": "Kateti pavattite.",
  "tika-s0103t0:9_6": "Niyyātīti niggacchati,",
  "tika-s0103t0:9_7": "vaṭṭadukkhato niggamanavasena pavattatīti attho.",
  "tika-s0103t0:9_8": "Dhamme hi niggacchante taṁsamaṅgipuggalo ‘‘niggacchatī’’ti vuccati,",
  "tika-s0103t0:9_9": "aṭṭhakathāyaṁ pana ni-saddo upasaggamattaṁ,",
  "tika-s0103t0:9_10": "yāti icceva atthoti dassetuṁ gacchatīti attho vutto.",
  "tika-s0103t0:9_11": "Tatrāti padhānabhāvena vuttassa atthassa bhummavasena paṭiniddesoti tasmiṁ dhamme sammā dukkhakkhayāya",
  "tika-s0103t0:9_12": "niyyanteti ayamettha atthoti dassento āha ‘‘tasmiṁ…pe…",
  "tika-s0103t0:9_13": "saṁvattamāne’’ti.",
  "tika-s0103t0:10_0": "5.",
  "tika-s0103t0:10_1": "Agganti ñāyatīti aggaññaṁ.",
  "tika-s0103t0:10_2": "Lokapaññattinti lokassa paññāpanaṁ.",
  "tika-s0103t0:10_3": "Lokassa agganti lokuppattisamaye ‘‘idaṁ nāma lokassa agga’’nti evaṁ jānitabbaṁ bujjhitabbaṁ.",
  "tika-s0103t0:10_4": "Aggamariyādanti ādimariyādaṁ.",
  "tika-s0103t0:11_0": "6.Ettakaṁ vippalapitvāti ‘‘na dānāhaṁ bhante bhagavantaṁ uddissa viharissāmī’’ti,",
  "tika-s0103t0:11_1": "‘‘na hi pana me bhante bhagavā uttarimanussadhammā iddhipāṭihāriyaṁ karotī’’ti,",
  "tika-s0103t0:11_2": "‘‘na hi pana me bhante bhagavā aggaññaṁ paññapetī’’ti ca ettakaṁ vippalapitvā.",
  "tika-s0103t0:11_3": "Idaṁ kira so bhagavā satthukiccaṁ iddhipāṭihāriyaṁ,",
  "tika-s0103t0:11_4": "aggaññapaññāpanañca kātuṁ na sakkotīti pakāsento kathesi.",
  "tika-s0103t0:11_5": "Tenāha ‘‘sunakkhatto kirā’’tiādi.",
  "tika-s0103t0:11_6": "Uttaravacanavasena patiṭṭhābhāvato appatiṭṭho.",
  "tika-s0103t0:11_7": "Tato eva niravo nissaddo.",
  "tika-s0103t0:12_0": "Ādīnavadassanatthanti diṭṭhadhammikassa ādīnavassa dassanatthaṁ.",
  "tika-s0103t0:12_1": "Tenāha ‘‘sayameva garahaṁ pāpuṇissasī’’ti.",
  "tika-s0103t0:12_2": "Samparāyikā pana ādīnavā anekavidhā,",
  "tika-s0103t0:12_3": "te dassento sunakkhatto na saddaheyyāti diṭṭhadhammikasseva gahaṇaṁ .",
  "tika-s0103t0:12_4": "Anekakāraṇenāti ‘‘itipi so bhagavā araha’’ntiādinā (dī. ni. 1.157,",
  "tika-s0103t0:12_5": "255) anekavidhena vaṇṇakāraṇena.",
  "tika-s0103t0:12_6": "Evaṁ me avaṇṇo na bhavissatīti ajjhāsayena attano bālatāya vaṇṇārahānaṁ avaṇṇaṁ kathetvā.",
  "tika-s0103t0:12_7": "Evaṁ bhagavā makkhibhāve ādīnavaṁ dassetvā puna tassa kathane kāraṇaṁ vibhāvetuṁ ‘‘iti kho te’’tiādimāhāti taṁ dassetuṁ ‘‘tato’’tiādi vuttaṁ.",
  "tika-s0103t0:12_8": "Evañhi sunakkhattassa appakopi vacanokāso na bhavissatīti.",
  "tika-s0103t0:12_9": "Apakkamīti attanā yathāṭhitā vuṭṭhāya apasakki.",
  "tika-s0103t0:12_10": "Apakkanto sāsanato bhaṭṭho.",
  "tika-s0103t0:12_11": "Tenāha ‘‘cuto’’ti.",
  "tika-s0103t0:12_12": "Evamevāti apakkamanto ca na yathā tathā apakkami,",
  "tika-s0103t0:12_13": "yathā pana kāyassa bhedā apāye nibbatteyya,",
  "tika-s0103t0:12_14": "evameva apakkami.",
  "tika-s0103t0:13_0": "Korakhattiyavatthuvaṇṇanā",
  "tika-s0103t0:14_0": "7.Dvīhi padehīti dvīhi vākyehi āraddhaṁ byatirekavasena tadubhayatthaniddesavasena uparidesanāya pavattattā.",
  "tika-s0103t0:14_1": "Anusandhidassanavasenāti yathānusandhisaṅkhātaanusandhidassanavasena.",
  "tika-s0103t0:15_0": "Ekaṁ samayanti ca bhummatthe upayogavacananti āha ‘‘ekasmiṁ samaye’’ti ca.",
  "tika-s0103t0:15_1": "Thūlū nāma janapadoti janapadīnaṁ rājakumārānaṁ vasena tathāladdhanāmo.",
  "tika-s0103t0:15_2": "Kukkuravataṁ samādānavasena etasmiṁ atthīti kukkuravatikoti āha ‘‘samādinnakukkuravato’’ti.",
  "tika-s0103t0:15_3": "Aññampīti ‘‘catukkoṇḍikasseva vicaraṇaṁ,",
  "tika-s0103t0:15_4": "tathā katvāva khādanaṁ,",
  "tika-s0103t0:15_5": "bhuñjanaṁ,",
  "tika-s0103t0:15_6": "vāmapādaṁ uddharitvā muttassa vissajjana’’nti evamādikaṁ aññampi sunakhehi kātabbakiriyaṁ.",
  "tika-s0103t0:15_7": "Catūhi sarīrāvayavehi kuṇḍanaṁ gamanaṁ catukkoṇḍo,",
  "tika-s0103t0:15_8": "so etasmiṁ atthīti catukkoṇḍiko.",
  "tika-s0103t0:15_9": "So pana yasmā catūhi sarīrāvayavehi saṅghaṭṭitagamano hoti,",
  "tika-s0103t0:15_10": "tasmā vuttaṁ ‘‘catusaṅghaṭṭito’’ti.",
  "tika-s0103t0:15_11": "Tenevāha ‘‘dve jaṇṇūnī’’tiādi.",
  "tika-s0103t0:15_12": "Bhakkhasanti vā bhakkhitabbaṁ,",
  "tika-s0103t0:15_13": "asitabbañca.",
  "tika-s0103t0:15_14": "Tenevāha ‘‘yaṁ kiñci khādanīyaṁ bhojanīya’’nti.",
  "tika-s0103t0:15_15": "Kāmaṁ khādanañca nāma mukhena kātabbaṁ,",
  "tika-s0103t0:15_16": "hatthena pana tattha upanāmanaṁ nivāretuṁ avadhāraṇaṁ katanti āha ‘‘hatthena aparāmasitvā’’ti,",
  "tika-s0103t0:15_17": "aggahetvāti attho.",
  "tika-s0103t0:15_18": "Sundararūpoti sundarabhāvo.",
  "tika-s0103t0:15_19": "Vatāti patthanatthe nipāto ‘‘aho vatāhaṁ lābhī assa’’ntiādīsu viya.",
  "tika-s0103t0:15_20": "‘‘Samaṇena nāma evarūpena bhavitabbaṁ aho vatāhaṁ ediso bhaveyya’’nti evaṁ tassa patthanā ahosi.",
  "tika-s0103t0:15_21": "Tenāha ‘‘evaṁ kirā’’tiādi.",
  "tika-s0103t0:16_0": "Garahattheapi-kāro ‘‘api siñce palaṇḍaka’’ntiādīsu viya.",
  "tika-s0103t0:16_1": "Arahante ca buddhe,",
  "tika-s0103t0:16_2": "buddhasāvake ‘‘arahanto khīṇāsavā na hontī’’ti evaṁ tassa diṭṭhi uppannā.",
  "tika-s0103t0:16_3": "Yathāha mahāsīhanādasutte ‘‘natthi samaṇassa gotamassa uttarimanussadhammā alamariyañāṇadassanavisesā’’ti (ma. ni. 1.146).",
  "tika-s0103t0:16_4": "Sattamaṁdivasanti bhummatthe upayogavacanaṁ.",
  "tika-s0103t0:16_5": "Alasakenāti ajīraṇena āmarogena.",
  "tika-s0103t0:17_0": "Aṭṭhitacamattatāya purāṇapaṇṇasadiso.Bīraṇatthambakanti bīraṇagacchā.",
  "tika-s0103t0:18_0": "Mattā etassa atthīti mattaṁ,",
  "tika-s0103t0:18_1": "bhojanamattavantanti attho.",
  "tika-s0103t0:18_2": "Tenāha ‘‘pamāṇayutta’’nti.",
  "tika-s0103t0:18_3": "Mantā mantāti mantāya mantāya.",
  "tika-s0103t0:19_0": "8.Ekadvīhikāya gaṇanāya.",
  "tika-s0103t0:19_1": "Nirāhārova ahosi bhagavato vacanaṁ aññathā kātukāmo,",
  "tika-s0103t0:19_2": "tathābhūtopi sattame divase upaṭṭhākena upanītaṁ bhakkhasaṁ disvā ‘‘dhī’’ti upaṭṭhāpetuṁ asakkonto bhojanataṇhāya",
  "tika-s0103t0:19_3": "ākaḍḍhiyamānahadayo taṁ kucchipūraṁ bhuñjitvā bhagavatā vuttaniyāmeneva kālamakāsi.",
  "tika-s0103t0:19_4": "Tena vuttaṁ ‘‘athassā’’tiādi.",
  "tika-s0103t0:19_5": "Sacepi…pe…",
  "tika-s0103t0:19_6": "cinteyyāti yadi eso acelo ‘‘dhī’’ti paccupaṭṭhapetvā ‘‘ajjapi ahaṁ na bhuñjeyya’’nti cinteyya,",
  "tika-s0103t0:19_7": "tathācintane satipi devatāviggahena taṁ divasaṁ…pe… kareyya. Kasmā?",
  "tika-s0103t0:19_8": "Advejjhavacanā hi tathāgatā,",
  "tika-s0103t0:19_9": "na tesaṁ vacanaṁ vitathaṁ hoti.",
  "tika-s0103t0:20_0": "Gatagataṭṭhānaṁ aṅgaṇameva hotīti tehi taṁ kaḍḍhitvā gacchantehi gatagatappadeso uttarakasāmantā vivaṭaṅgaṇameva hutvā upaṭṭhāti.",
  "tika-s0103t0:20_1": "Teti titthiyā.",
  "tika-s0103t0:20_2": "Susānaṁyeva gantvāti ‘‘bīraṇatthambakaṁ atikkamissāmā’’ti gacchantāpi anekavāraṁ taṁ anusaṁyāyitvā punapi taṁyeva susānaṁ upagantvā.",
  "tika-s0103t0:21_0": "9.Idanti idaṁ matasarīraṁ.",
  "tika-s0103t0:21_1": "‘‘Tameva vā sarīraṁ kathāpesīti taṁ sarīraṁ adhiṭṭhahitvā ṭhitapetena kathāpesī’’ti keci.",
  "tika-s0103t0:21_2": "Korakhattiyaṁ vā asurayonito ānetvā kathāpetu aññaṁ vā petaṁ,",
  "tika-s0103t0:21_3": "ko ettha viseso.",
  "tika-s0103t0:21_4": "‘‘Acinteyyo hi buddhavisayo’’ti pana vacanato tadeva sarīraṁ sunakkhattena pahatamattaṁ buddhānubhāvena uṭṭhāya tamatthaṁ ñāpesīti daṭṭhabbaṁ.",
  "tika-s0103t0:21_5": "Purimoyeva pana attho aṭṭhakathāsu vinicchito.",
  "tika-s0103t0:21_6": "Tathā hi vakkhati ‘‘nibbattaṭṭhānato’’tiādi (dī. ni. aṭṭha. 3.10).",
  "tika-s0103t0:22_0": "10.Vipākanti phalaṁ, atthanibbattīti attho.",
  "tika-s0103t0:23_0": "Samānetabbānīti sammā ānetabbāni,",
  "tika-s0103t0:23_1": "sarūpato ānetvā dassetabbānīti attho.",
  "tika-s0103t0:23_2": "Pāṭihāriyānaṁ paṭhamāditā bhagavatā vuttānupubbiyā veditabbā.",
  "tika-s0103t0:23_3": "Keci panettha ‘‘paracittavibhāvanaṁ,",
  "tika-s0103t0:23_4": "āyuparicchedavibhāvanaṁ,",
  "tika-s0103t0:23_5": "byādhivibhāvanaṁ,",
  "tika-s0103t0:23_6": "gativibhāvanaṁ,",
  "tika-s0103t0:23_7": "sarīranikkhepavibhāvanaṁ,",
  "tika-s0103t0:23_8": "sunakkhattena saddhiṁ kathāvibhāvanañcāti cha pāṭihāriyānī’’ti vadanti,",
  "tika-s0103t0:23_9": "taṁ yadi sunakkhattassa cittavibhāvanaṁ sandhāya vuttaṁ,",
  "tika-s0103t0:23_10": "evaṁ sati ‘‘sattā’’ti vattabbaṁ tassa bhāviavaṇṇavibhāvanāya saddhiṁ.",
  "tika-s0103t0:23_11": "Atha acelassa maraṇacittavibhāvanaṁ,",
  "tika-s0103t0:23_12": "taṁ ‘‘sattamaṁ divasaṁ kālaṁ karissatī’’ti iminā saṅgahitanti visuṁ na vattabbaṁ,",
  "tika-s0103t0:23_13": "tasmā aṭṭhakathāyaṁ vuttanayeneva gahetabbaṁ.",
  "tika-s0103t0:24_0": "Acelakaḷāramaṭṭakavatthuvaṇṇanā",
  "tika-s0103t0:25_0": "11.Nikkhantadantamaṭṭakoti nikkhantadanto maṭṭako.",
  "tika-s0103t0:25_1": "So kira acelakabhāvato pubbe maṭṭakito hutvā vicari vivaradanto ca,",
  "tika-s0103t0:25_2": "tena naṁ ‘‘koramaṭṭako’’ti sañjānanti.",
  "tika-s0103t0:25_3": "Yaṁ kiñci tassa dento ‘‘sādhurūpo ayaṁ samaṇo’’ti sambhāvento aggaṁ seṭṭhaṁyeva denti.",
  "tika-s0103t0:25_4": "Tena vuttaṁ ‘‘lābhaggaṁ patto,",
  "tika-s0103t0:25_5": "aggalābhaṁ patto’’ti.",
  "tika-s0103t0:25_6": "Bahū acelakā taṁ parivāretvā vicaranti,",
  "tika-s0103t0:25_7": "gahaṭṭhā ca taṁ bahū aḍḍhā vibhavasampannā kālena kālaṁ upasaṅkamitvā payirupāsanti.",
  "tika-s0103t0:25_8": "Tena vuttaṁ ‘‘yasaggaṁ aggaparivāraṁ patto’’ti.",
  "tika-s0103t0:25_9": "Vatāniyeva pajjitabbato padāni.",
  "tika-s0103t0:25_10": "Aññamaññaṁ asaṅkarato vatakoṭṭhāsā vā.Samattānīti samaṁ attani gahitāni.",
  "tika-s0103t0:25_11": "Puratthimenāti ena-saddasambandhena ‘‘vesāli’’nti upayogavacanaṁ,",
  "tika-s0103t0:25_12": "avidūratthe ca ena-saddo pañcamyantoti āha ‘‘vesālito avidūre’’ti.",
  "tika-s0103t0:26_0": "12.",
  "tika-s0103t0:26_1": "Sāsane paricayavasena tilakkhaṇāhataṁ pañhaṁ pucchi.Na sampāyāsīti nāvabujjhi na sampādesi.",
  "tika-s0103t0:26_2": "Tenāha ‘‘sammā ñāṇagatiyā’’tiādi.",
  "tika-s0103t0:26_3": "Sampāyanaṁ vā sampādanaṁ.",
  "tika-s0103t0:26_4": "Pañhaṁ puṭṭhassa ca sampādanaṁ nāma sammadeva kathananti tadabhāvaṁ dassento ‘‘atha vā’’tiādimāha.",
  "tika-s0103t0:26_5": "Kopavasena tassa akkhīni kampanabhāvaṁ āpajjiṁsūti āha ‘‘kampanakkhīnipi parivattetvā’’ti.",
  "tika-s0103t0:26_6": "Kopanti kodhaṁ,",
  "tika-s0103t0:26_7": "so pana cittassa pakuppanavasena pavattatīti āha ‘‘kuppanākāra’’nti .",
  "tika-s0103t0:26_8": "Dosanti āghātaṁ,",
  "tika-s0103t0:26_9": "so pana ārammaṇe dussanavasena pavattīti āha ‘‘dussanākāra’’nti.",
  "tika-s0103t0:26_10": "Atuṭṭhākāranti tuṭṭhiyā pītiyā paṭipakkhabhūtappavattiākāraṁ.",
  "tika-s0103t0:26_11": "Kāyavacīvikārehi pākaṭamakāsi.",
  "tika-s0103t0:26_12": "Mā vata noti ettha māti paṭikkhepo,",
  "tika-s0103t0:26_13": "noti mayhanti atthoti āha ‘‘aho vata me na bhaveyyā’’ti.",
  "tika-s0103t0:26_14": "Maṁ vata noti ettha pana noti saṁsayeti āha ‘‘ahosi vata nu mamā’’ti.",
  "tika-s0103t0:27_0": "14.Paripubbo dahita-saddo vatthanivāsanaṁ vadatīti āha ‘‘paridahito nivatthavattho’’ti.",
  "tika-s0103t0:27_1": "Yasanimittakatāya lābhassa yasaparihāniyāva lābhaparihāni vuttā hotīti pāḷiyaṁ ‘‘yasā nihīno’’ti vuttaṁ.",
  "tika-s0103t0:28_0": "Acelapāthikaputtavatthuvaṇṇanā",
  "tika-s0103t0:29_0": "15.",
  "tika-s0103t0:29_1": "‘‘Ahaṁ sabbaṁ jānāmī’’ti evaṁ sabbaññutaññāṇaṁ vadati paṭijānātīti ñāṇavādo,",
  "tika-s0103t0:29_2": "tena mayā ñāṇavādena saddhiṁ.Atikkamma gacchatoti upaḍḍhabhāgena paricchinnaṁ padesaṁ atikkamitvā iddhipāṭihāriyaṁ kātuṁ gacchato.",
  "tika-s0103t0:29_3": "Kiṁ panāyaṁ acelo pāthikaputto attano pamāṇaṁ na jānātīti?",
  "tika-s0103t0:29_4": "No na jānāti.",
  "tika-s0103t0:29_5": "Yadi evaṁ,",
  "tika-s0103t0:29_6": "kasmā sukkhagajjitaṁ gajjīti?",
  "tika-s0103t0:29_7": "‘‘Evāhaṁ loke pāsaṁso bhavissāmī’’ti kohaññe katvā sukkhagajjitaṁ gajji.",
  "tika-s0103t0:29_8": "Tena vuttaṁ ‘‘nagaravāsino’’tiādi.",
  "tika-s0103t0:29_9": "Paṭṭhapetvāti yugaggāhaṁ ārabhitvā.",
  "tika-s0103t0:30_0": "16.Hīnajjhāsayattā…pe… udapādi.",
  "tika-s0103t0:30_1": "Vuttañhetaṁ ‘‘hīnādhimuttikā sattā hīnādhimuttike eva satte sevanti bhajanti payirupāsantī’’ti (saṁ. ni. 2.98).",
  "tika-s0103t0:31_0": "Yasmā tathāvuttā vācā tathārūpacittahetukā,",
  "tika-s0103t0:31_1": "tañca cittaṁ tathārūpadiṭṭhicittahetukaṁ,",
  "tika-s0103t0:31_2": "tasmā ‘‘taṁ vācaṁ appahāyā’’ti vatvā yathā tassā appahānaṁ hoti,",
  "tika-s0103t0:31_3": "taṁ dassento ‘‘taṁ cittaṁ appahāyā’’ti āha,",
  "tika-s0103t0:31_4": "tassa ca yathā appahānaṁ hoti,",
  "tika-s0103t0:31_5": "taṁ dassetuṁ ‘‘taṁ diṭṭhiṁ appaṭinissajjitvā’’ti avoca.",
  "tika-s0103t0:31_6": "Yasmā vā tathārūpā vācā mahāsāvajjā,",
  "tika-s0103t0:31_7": "cittaṁ tato mahāsāvajjataraṁ taṁsamuṭṭhāpakabhāvato,",
  "tika-s0103t0:31_8": "diṭṭhi pana tato mahāsāvajjatamā tadubhayassa mūlabhāvato,",
  "tika-s0103t0:31_9": "tasmā tesaṁ mahāsāvajjatāya imaṁ vibhāgaṁ dassetvā ayaṁ anukkamo ṭhapitoti veditabbo.",
  "tika-s0103t0:31_10": "Tesaṁ pana yathā pahānaṁ hoti,",
  "tika-s0103t0:31_11": "taṁ dassetuṁ ‘‘aha’’ntiādi vuttaṁ.",
  "tika-s0103t0:31_12": "‘‘Nāhaṁ buddho’’ti vadantoti sāṭheyyena vinā ujukameva ‘‘ahaṁ buddho na homī’’ti vadanto.",
  "tika-s0103t0:31_13": "Cittadiṭṭhippahānepi eseva nayo.",
  "tika-s0103t0:31_14": "Vipateyyāti ettha vi-saddo paṭhame vikappe upasaggamattaṁ,",
  "tika-s0103t0:31_15": "dutiye pana visaraṇatthoti āha ‘‘sattadhā vā pana phaleyyā’’ti.",
  "tika-s0103t0:32_0": "17.Ekaṁsenāti ekantena,",
  "tika-s0103t0:32_1": "ekantikaṁ pana vacanapariyāyavinimuttaṁ hotīti āha ‘‘nippariyāyenā’’ti.",
  "tika-s0103t0:32_2": "Odhāritāti avadhāritā niyametvā bhāsitā.",
  "tika-s0103t0:32_3": "Vigatarūpenāti apagatasabhāvena .",
  "tika-s0103t0:32_4": "Tenāha ‘‘vigacchitasabhāvenā’’ti,",
  "tika-s0103t0:32_5": "iddhānubhāvena apanītasakabhāvena.",
  "tika-s0103t0:32_6": "Tena vuttaṁ ‘‘attano’’tiādi.",
  "tika-s0103t0:33_0": "18.",
  "tika-s0103t0:33_1": "Dvayaṁ gacchatīti dvayagāminī.",
  "tika-s0103t0:33_2": "Kīdisaṁ dvayanti āha ‘‘sarūpenā’’tiādi.",
  "tika-s0103t0:33_3": "Ayañhi so gaṇḍassupariphoṭṭhabbādosaṁ.",
  "tika-s0103t0:34_0": "19.",
  "tika-s0103t0:34_1": "Ajitassa licchavisenāpatissa mahāniraye nibbattitvā tato āgantvā acelassa pāthikaputtassa santike parodanaṁ.",
  "tika-s0103t0:34_2": "Abhāvāti pubbe vuttappakārassa pāṭihāriyakaraṇassa abhāvā.",
  "tika-s0103t0:34_3": "Bhagavā pana sannipatitaparisāyaṁ pasādajananatthaṁ tadanurūpaṁ pāṭihāriyamakāsiyeva.",
  "tika-s0103t0:34_4": "Yathāha ‘‘tejodhātuṁ samāpajjitvā’’tiādi.",
  "tika-s0103t0:35_0": "Iddhipāṭihāriyakathāvaṇṇanā",
  "tika-s0103t0:36_0": "20.",
  "tika-s0103t0:36_1": "Nicayanaṁ dhanadhaññānaṁ sañcayanaṁ nicayo,",
  "tika-s0103t0:36_2": "tattha niyuttāti necayikā,",
  "tika-s0103t0:36_3": "gahapati eva necayikā gahapatinecayikā.",
  "tika-s0103t0:36_4": "Ettakāni jaṅghasahassānīti parimāṇābhāvato sahassehipi aparimāṇagaṇanā.",
  "tika-s0103t0:36_5": "Tenevāti imassa vasena sannipatitāya evaṁ mahatiyā parisāya bandhanamokkhaṁ kātuṁ labbhati,",
  "tika-s0103t0:36_6": "eteneva kāraṇena.",
  "tika-s0103t0:37_0": "21.Cittutrāsabhayanti cittassa utrāsanākārena pavattabhayaṁ,",
  "tika-s0103t0:37_1": "na ñāṇabhayaṁ,",
  "tika-s0103t0:37_2": "nāpi ‘‘bhāyati etasmā’’ti evaṁ vuttaṁ ārammaṇabhayaṁ.",
  "tika-s0103t0:37_3": "Chambhitattanti teneva cittutrāsabhayena sakalasarīrassa chambhitabhāvo.",
  "tika-s0103t0:37_4": "Lomahaṁsoti teneva bhayena,",
  "tika-s0103t0:37_5": "tena ca chambhitattena sakalasarīre lomānaṁ haṭṭhabhāvo,",
  "tika-s0103t0:37_6": "so pana tesaṁ bhittiyaṁ nāgadantānaṁ viya uddhaṁmukhatāti āha ‘‘lomānaṁ uddhaggabhāvo’’ti.",
  "tika-s0103t0:37_7": "Antantena āvijjhitvāti attano nisīdanatthaṁ nigūḷhaṭṭhānaṁ upaparikkhanto paribbājakārāmaṁ pariyantena anusaṁyāyitvā,",
  "tika-s0103t0:37_8": "kassacideva sunakkhattassa vā sunakkhattasadisassa vā sabbaññupaṭiññaṁ appahāya satthu sammukhībhāve sattadhā tassa muddhāphalanaṁ dhammatā.",
  "tika-s0103t0:37_9": "Tena vuttaṁ ‘‘mā nassatu bālo’’tiādi.",
  "tika-s0103t0:38_0": "22.Saṁsappatīti tattheva pāsāṇaphalake bāladārako viya uṭṭhātuṁ asakkonto avasīdanavasena ito cito ca saṁsappati.",
  "tika-s0103t0:38_1": "Tenāha ‘‘osīdatī’’ti.",
  "tika-s0103t0:38_2": "Tattheva sañcaratīti tasmiṁyeva pāsāṇe ānisadupaṭṭhino sañcalanaṁ nisajjavaseneva sañcarati,",
  "tika-s0103t0:38_3": "na uṭṭhāya padasā.",
  "tika-s0103t0:39_0": "23.Vinaṭṭharūpoti sambhāvanāya vināsena, lābhassa vināsena ca vinaṭṭhasabhāvo.",
  "tika-s0103t0:40_0": "Paṭhamabhāṇavāravaṇṇanā niṭṭhitā.",
  "tika-s0103t0:41_0": "25.Goyuttehīti balavantabalībaddayojitehi.",
  "tika-s0103t0:42_0": "26.Tassāti jāliyassa.",
  "tika-s0103t0:42_1": "Ayañhi maṇḍisena paribbājakena saddhiṁ bhagavantaṁ upasaṅkamitvā dhammaṁ suṇi,",
  "tika-s0103t0:42_2": "tato puretaraṁ bhagavato guṇānaṁ ajānanakāle ayaṁ pavatti.",
  "tika-s0103t0:42_3": "Tenevāha ‘‘tiṭṭhatu tāva pāṭihāriyaṁ…pe…",
  "tika-s0103t0:42_4": "parājayo bhavissatī’’ti.",
  "tika-s0103t0:43_0": "27.Tiṇasīhoti tiṇasadisaharitavaṇṇo sīho.",
  "tika-s0103t0:43_1": "Kāḷasīhoti kāḷavaṇṇo sīho.",
  "tika-s0103t0:43_2": "Paṇḍusīhoti paṇḍuvaṇṇo sīho.",
  "tika-s0103t0:43_3": "Kesarasīhoti kesaravanto setavaṇṇo,",
  "tika-s0103t0:43_4": "lohitavaṇṇo vā sīho.",
  "tika-s0103t0:43_5": "Migaraññoti ettha miga-saddo kiñcāpi pasadakuruṅgādīsu kesucideva catuppadesu niruḷho,",
  "tika-s0103t0:43_6": "idha pana sabbasādhāraṇavasenāti dassento ‘‘migaraññoti sabbacatuppadānaṁ rañño’’ti vuttaṁ.",
  "tika-s0103t0:43_7": "Āgantvā seti etthāti āsayo,",
  "tika-s0103t0:43_8": "nivāsanaṭṭhānaṁ.",
  "tika-s0103t0:43_9": "Sīhanādanti parissayānaṁ sahanato,",
  "tika-s0103t0:43_10": "paṭipakkhassa ca hananato ‘‘sīho’’ti laddhanāmassa migādhipassa ghosaṁ,",
  "tika-s0103t0:43_11": "so pana tena yasmā kutocipi abhītabhāvena pavattīyati,",
  "tika-s0103t0:43_12": "tasmā vuttaṁ ‘‘abhītanāda’’nti.",
  "tika-s0103t0:43_13": "Tattha tattha tāsu tāsu disāsu gantvā caritabbatāya bhakkhitabbatāya gocaro ghāsoti āha ‘‘gocarāyāti āhāratthāyā’’ti.",
  "tika-s0103t0:43_14": "Varaṁvaranti migasaṅghe migasamūhe mudumaṁsatāya varaṁ varaṁ mahiṁsavanavarāhādiṁ vadhitvāti yojanā.",
  "tika-s0103t0:43_15": "Tenāha ‘‘thūlaṁ thūla’’nti.",
  "tika-s0103t0:43_16": "Varavarabhāvena hi tassa varabhāvo icchito.",
  "tika-s0103t0:43_17": "Sūrabhāvaṁ sannissitaṁ sūrabhāvasannissitaṁ, tena.",
  "tika-s0103t0:43_18": "Sūrabhāvenāpi hi ‘‘kiṁ ime pāṇake dubbale hantvā’’ti appathāmesu pāṇesu kāruññaṁ upatiṭṭhati.",
  "tika-s0103t0:44_0": "28.Vighāsoti parassa bhakkhitasesatāya virūpo ghāso vighāso,",
  "tika-s0103t0:44_1": "ucchiṭṭhaṁ.",
  "tika-s0103t0:44_2": "Tenāha ‘‘bhakkhitātirittamaṁsa’’nti,",
  "tika-s0103t0:44_3": "tasmiṁ vighāse,",
  "tika-s0103t0:44_4": "vighāsanimittanti attho.",
  "tika-s0103t0:44_5": "Asmimānadosenāti asmimānadosahetu,",
  "tika-s0103t0:44_6": "ahaṁkāranimittanti attho.",
  "tika-s0103t0:44_7": "So panassa asmimāno yathā uppajji,",
  "tika-s0103t0:44_8": "taṁ dassetuṁ ‘‘tatrāya’’ntiādi vuttaṁ.",
  "tika-s0103t0:45_0": "‘‘Segālakaṁyevā’’tipi pāṭho,",
  "tika-s0103t0:45_1": "yathāvuttova attho.",
  "tika-s0103t0:45_2": "Bheraṇḍakaṁyevāti bheraṇḍasakuṇaravasadisaṁyeva,",
  "tika-s0103t0:45_3": "bheraṇḍo nāma eko pakkhī dvimukho,",
  "tika-s0103t0:45_4": "tassa kira saddo ativiya virūpo amanāpo.",
  "tika-s0103t0:45_5": "Tenāha ‘‘appiyaamanāpasaddamevā’’ti.",
  "tika-s0103t0:45_6": "Sammāpaṭipattiyā visesato suṭṭhu gatāti sugatā,",
  "tika-s0103t0:45_7": "sammāsambuddhā.",
  "tika-s0103t0:45_8": "Te apadāyanti sodhenti sattasantānaṁ etehīti sugatāpadānāni,",
  "tika-s0103t0:45_9": "tisso sikkhā.",
  "tika-s0103t0:45_10": "Yasmā tāhi te ‘‘sugatā’’ti lakkhīyanti,",
  "tika-s0103t0:45_11": "tā ca tesaṁ ovādabhūtā,",
  "tika-s0103t0:45_12": "tasmā ‘‘sugatalakkhaṇesū’’tiādi vuttaṁ.",
  "tika-s0103t0:45_13": "Yadi tā sugatassa lakkhaṇabhūtā,",
  "tika-s0103t0:45_14": "sāsanabhūtā ca,",
  "tika-s0103t0:45_15": "kathaṁ panesa pāthikaputto tattha tāsu sikkhāsu jīvati,",
  "tika-s0103t0:45_16": "ko tassa tāhi sambandhoti āha ‘‘etassa hī’’tiādi.",
  "tika-s0103t0:45_17": "Sambuddhānaṁ demāti dentīti buddhasaññāya dentīti adhippāyo.",
  "tika-s0103t0:45_18": "Tena esa…pe…",
  "tika-s0103t0:45_19": "jīvati nāma na sugatanvayaajjhupagamanato.",
  "tika-s0103t0:45_20": "‘‘Tathāgate’’tiādi ekatte puthuvacananti āha ‘‘tathāgata’’ntiādi.",
  "tika-s0103t0:45_21": "Bahuvacanaṁ eva garusmiṁ ekasmimpi bahuvacanappayogato ekavacanaṁ viya vuttaṁ vacanavipallāsena.",
  "tika-s0103t0:46_0": "29.Samekkhitvāti samaṁ katvā micchādassanena apekkhitvā,",
  "tika-s0103t0:46_1": "taṁ pana apekkhanaṁ tathā maññanamevāti āha ‘‘maññitvā’’ti.",
  "tika-s0103t0:46_2": "Pubbe vuttaṁ samekkhanampi maññanaṁ evāti vuttaṁ ‘‘amaññīti puna amaññitthā’’ti,",
  "tika-s0103t0:46_3": "tena aparāparaṁ tassa maññanappavattiṁ dasseti.",
  "tika-s0103t0:46_4": "Bheraṇḍakaravaṁ kosati vikkosatīti kotthu.",
  "tika-s0103t0:47_0": "30.",
  "tika-s0103t0:47_1": "Te te pāṇe byāpādento ghasatīti byagghoti iminā nibbacanena ‘‘byaggho’’ti migarājassapi siyā nāmanti",
  "tika-s0103t0:47_2": "āha ‘‘byagghoti maññatīti sīhohamasmīti maññatī’’ti.",
  "tika-s0103t0:47_3": "Yadipi yathāvuttanibbacanavasena sīhopi ‘‘byaggho’’ti vattabbataṁ arahati,",
  "tika-s0103t0:47_4": "byaggha-saddo pana migarāje eva niruḷhoti dassento ‘‘sīhena vā’’tiādimāha.",
  "tika-s0103t0:48_0": "31. Sīhena vicaritavane saṁvaḍḍhattā vuttaṁ ‘‘mahāvane suññavane vivaḍḍho’’ti.",
  "tika-s0103t0:49_0": "34.Kilesabandhanāti taṇhābandhanato. Taṇhābandhanañhi thiraṁ daḷhabandhanaṁ dummocanīyaṁ. Yathāha –",
  "tika-s0103t0:50_0": "‘‘Sārattarattā maṇikuṇḍalesu,",
  "tika-s0103t0:51_0": "Puttesu dāresu ca yā apekkhā;",
  "tika-s0103t0:52_0": "Etaṁ daḷhaṁ bandhanamāhu dhīrā,",
  "tika-s0103t0:53_0": "Ohārinaṁ sithilaṁ duppamuñca’’nti. (dha. pa. 346; jā. 1.2.102);",
  "tika-s0103t0:54_0": "Kilesabandhanāti vā dasavidhasaṁyojanato.",
  "tika-s0103t0:54_1": "Mahāviduggaṁ nāma cattāro oghā mahantaṁ jalaviduggaṁ viya anupacitakusalasambhārehi duggamaṭṭhena.",
  "tika-s0103t0:55_0": "Aggaññapaññattikathāvaṇṇanā",
  "tika-s0103t0:56_0": "36.Imassa padassa.",
  "tika-s0103t0:56_1": "Idaṁ nāma lokassa agganti jānitabbaṁ,",
  "tika-s0103t0:56_2": "taṁ aggaññaṁ,",
  "tika-s0103t0:56_3": "so pana lokassa uppattikkamo pavatti paveṇī cāti āha ‘‘lokuppatticariyavaṁsa’’nti.",
  "tika-s0103t0:56_4": "Sammāsambodhito uttaritaraṁ nāma kiñci natthi pajānitabbesu,",
  "tika-s0103t0:56_5": "taṁ pana koṭiṁ katvā dassento ‘‘yāva sabbaññutaññāṇā pajānāmī’’ti āha.",
  "tika-s0103t0:56_6": "‘‘Mama pajānanā’’ti assādento taṇhāvasena,",
  "tika-s0103t0:56_7": "‘‘ahaṁ pajānāmī’’ti abhinivisanto diṭṭhivasena,",
  "tika-s0103t0:56_8": "‘‘suṭṭhu pajānāmi sammā pajānāmī’’ti paggaṇhanto mānavasena na parāmasāmīti yojanā.",
  "tika-s0103t0:56_9": "‘‘Paccattaññevā’’ti padaṁ ‘‘nibbuti viditā’’ti padadvayenāpi yojetabbaṁ ‘‘paccattaṁyeva uppāditā nibbuti ca paccattaṁyeva viditā’’ti,",
  "tika-s0103t0:56_10": "sayambhuñāṇena nibbattitā nibbuti sayameva viditāti attho.",
  "tika-s0103t0:56_11": "Aṭṭhakathāyaṁ pana ‘‘paccatta’’nti padaṁ vividhavibhattikaṁ hutvā āvuttinayena āvattatīti dassetuṁ ‘‘attanāyeva attanī’’ti vuttaṁ.",
  "tika-s0103t0:56_12": "Aviditanibbānāti appaṭiladdhanibbānā micchāpaṭipannattā.",
  "tika-s0103t0:56_13": "Pajānanampi hi tadadhigamavaseneva veditabbaṁ.",
  "tika-s0103t0:56_14": "Eti iṭṭhabhāvena pavattatīti ayo, sukhaṁ.",
  "tika-s0103t0:56_15": "Tappaṭikkhepena anayo, dukkhaṁ.",
  "tika-s0103t0:56_16": "Tadeva hitasukhassa byasanato byasanaṁ.",
  "tika-s0103t0:57_0": "37.Taṁ dassentoti bhagavāpi ‘‘aññatitthiyo tattha sārasaññī’’ti taṁ dassento.",
  "tika-s0103t0:57_1": "Ādhipaccabhāvenāti ādhipaccasabhāvena.",
  "tika-s0103t0:57_2": "Yassa ācariyavādassa vasena puriso ‘‘ācariyo’’ti vuccati,",
  "tika-s0103t0:57_3": "so ācariyavādo ācariyabhāvoti āha ‘‘ācariyabhāvaṁ ācariyavāda’’nti.",
  "tika-s0103t0:57_4": "Etthāti ācariyavāde.",
  "tika-s0103t0:57_5": "Iti katvāti iminā kāraṇena.",
  "tika-s0103t0:57_6": "Soti ācariyavādo.",
  "tika-s0103t0:57_7": "‘‘Aggaññaṁ’’ tveva vutto aggaññavisayattā.",
  "tika-s0103t0:57_8": "Kena vihitanti kena pakārena vihitaṁ.",
  "tika-s0103t0:57_9": "Tenāha ‘‘kena vihitaṁ kinti vihita’’nti.",
  "tika-s0103t0:57_10": "Brahmajāleti brahmajālasaṁvaṇṇanāyaṁ (dī. ni. aṭṭha. 1.28).",
  "tika-s0103t0:57_11": "Tattha hi vitthārato vuttavidhiṁ idha atidisati,",
  "tika-s0103t0:57_12": "pāḷi pana tattha ceva idha ca ekasadisā vāti.",
  "tika-s0103t0:58_0": "41.",
  "tika-s0103t0:58_1": "Khiḍḍā padosikā mūlabhūtā ettha santīti khiḍḍāpadosikaṁ,",
  "tika-s0103t0:58_2": "ācariyakaṁ.",
  "tika-s0103t0:58_3": "Tenevāha ‘‘khiḍḍāpadosikamūlaka’’nti.",
  "tika-s0103t0:58_4": "Manopadosikanti etthāpi eseva nayo.",
  "tika-s0103t0:59_0": "47.",
  "tika-s0103t0:59_1": "Yena vacanena abbhācikkhanti,",
  "tika-s0103t0:59_2": "tassa avijjamānatā nāma atthavasenevāti āha ‘‘asaṁvijjamānaṭṭhenā’’ti. Tucchā,",
  "tika-s0103t0:59_3": "musāti ca karaṇatthe paccattavacananti āha ‘‘tucchena,",
  "tika-s0103t0:59_4": "musāvādenā’’ti.",
  "tika-s0103t0:59_5": "Vacanassa antosāraṁ nāma aviparīto atthoti tadabhāvenāha ‘‘antosāravirahitenā’’ti.",
  "tika-s0103t0:59_6": "Abhiācikkhantīti abhibhavitvā ghaṭṭentā kathenti,",
  "tika-s0103t0:59_7": "akkosantīti attho.",
  "tika-s0103t0:59_8": "Viparītasaññoti ayāthāvasañño.",
  "tika-s0103t0:59_9": "Subhaṁ vimokkhanti ‘‘subha’’nti vuttavimokkhaṁ.",
  "tika-s0103t0:59_10": "Vaṇṇakasiṇanti sunīlakasupītakādivaṇṇakasiṇaṁ.",
  "tika-s0103t0:59_11": "Sabbanti yaṁ subhaṁ,",
  "tika-s0103t0:59_12": "asubhañca vaṇṇakasiṇaṁ,",
  "tika-s0103t0:59_13": "tañca sabbaṁ.",
  "tika-s0103t0:59_14": "Na asubhanti asubhampi ‘‘asubha’’nti tasmiṁ samaye na sañjānāti,",
  "tika-s0103t0:59_15": "atha kho ‘‘subhaṁ’’ tveva sañjānātīti attho.",
  "tika-s0103t0:59_16": "Viparītā ayāthāvagāhitāya,",
  "tika-s0103t0:59_17": "ayāthāvavāditāya ca.",
  "tika-s0103t0:60_0": "48.",
  "tika-s0103t0:60_1": "Yasmā so paribbājako avissaṭṭhamicchāgāhitāya sammā appaṭipajjitukāmo sammāpaṭipannaṁ viya maṁ samaṇo gotamo,",
  "tika-s0103t0:60_2": "bhikkhavo ca sañjānantūti adhippāyena ‘‘tathā dhammaṁ desetu’’ntiādimāha,",
  "tika-s0103t0:60_3": "tasmā vuttaṁ ‘‘mayā etassa…pe…",
  "tika-s0103t0:60_4": "vaṭṭatī’’ti.",
  "tika-s0103t0:60_5": "Mammanti mammappadesaṁ pīḷājananaṭṭhānaṁ.",
  "tika-s0103t0:60_6": "Suṭṭhūti sakkaccaṁ.",
  "tika-s0103t0:60_7": "Yathā na vinassati,",
  "tika-s0103t0:60_8": "evaṁ anurakkha.",
  "tika-s0103t0:61_0": "Vāsanāyāti kilesakkhayāvahāya paṭipattiyā vāsanāya. Sesaṁ suviññeyyamevāti.",
  "tika-s0103t0:62_0": "Pāthikasuttavaṇṇanāya līnatthappakāsanā."
}