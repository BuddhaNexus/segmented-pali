{
  "anya-e1205n3:0_0": "4. Pakiṇṇakakathā",
  "anya-e1205n3:1_0": "Tatra ṭhatvā rañeño uppatti kathetabbā.",
  "anya-e1205n3:1_1": "(So pana) amhākaṁ satthuno bodhippattito puretarameva mahāmalaya raṭṭhe vanacarakaṁ paṭicca tassa bhariyāya kucchiyaṁ paṭisandhiṁ gaṇhi.",
  "anya-e1205n3:1_2": "Navaḍḍhamāsāvasāne mātukucchito nikkhamitvā kamena vaḍḍhanto viññubhāvaṁ pāpuṇi.",
  "anya-e1205n3:1_3": "Tassa pitā ekaṁ dārikaṁ ānetvā puttassa gehe akāsi.",
  "anya-e1205n3:1_4": "Aparabhāge tassa pitā kālamakāsi.",
  "anya-e1205n3:1_5": "Kumāro’carako’ti paññāyi.",
  "anya-e1205n3:1_6": "So tato paṭṭhāya paccekabuddhaṁ upaṭṭhahi.",
  "anya-e1205n3:1_7": "Carako attano nivāsavatthusmiṁ kadalipanasādīni ropetvā phalārāmaṁ akāsi.",
  "anya-e1205n3:1_8": "Tato aparabhāge tena ropitapanasarukkho mahantaṁ cāṭippamāṇaṁ panasaphalaṁ gaṇhi.",
  "anya-e1205n3:1_9": "Carako attano vatthuṁ gantvā sākhāya supakkaṁ panasaphalaṁ passitvā chinditvā gehaṁ āharitvā apassāyaṁ luñcitvā upadhāresi.",
  "anya-e1205n3:1_10": "Tato samantā catumadhuraṁ viya yūsaṁ otaritvā apassayaṁ apanīta āvāṭaṁ pūretvā aṭṭhāsi.",
  "anya-e1205n3:1_11": "Tato carako evaṁ cintesi.",
  "anya-e1205n3:1_12": "Imaṁ panasaphalaṁ amhākaṁ paccekabuddhena vinā aññesaṁ nānucchavikanti.",
  "anya-e1205n3:1_13": "Paṭisāmetvā ṭhapesi.",
  "anya-e1205n3:2_0": "Punadivase paccekabuddho lenato nikkhamitvā sarīrapaṭijagganaṁ katvā surattapallavasadisaṁ antaravāsakaṁ",
  "anya-e1205n3:2_1": "parimaṇḍalaṁ katvā nivāsetvā bahalapavaramahāpaṁsukūlacīvaraṁ pārupitvā nīlabhamaravaṇṇaṁ pattaṁ hatthena",
  "anya-e1205n3:2_2": "gahetvā ākāsena āgantvā tassa kuṭidvāre pākaṭo ahosi.",
  "anya-e1205n3:2_3": "Carako kuṭito nikkhamitvā taṁ vanditvā hatthato pattaṁ gahetvā gehaṁ pavesetvā pīṭhe nisīdāpetvā attanā",
  "anya-e1205n3:2_4": "ṭhapitaṭṭhānato panasaphalaṁ gahetvā yūsaṁ patte pūretvā paṭiggahāpesi.",
  "anya-e1205n3:2_5": "Paccekabuddho taṁ paribhuñjitvā ākāsato attano vasanaṭṭhānameva gato.",
  "anya-e1205n3:2_6": "Athekadivasaṁ carako paradesā gacchanto bhariyaṁ pakkosāpetvā;’ amma,",
  "anya-e1205n3:2_7": "ayyassa appamatto hutvā dānaṁ dehī’ti sabbūpakaraṇaṁ niyyādetvā paradesaṁ gato.",
  "anya-e1205n3:2_8": "Punadivase paccekabuddho lenato nikkhamitvā cīvaraṁ pārupitvā pattamādāya ākāsato āgantvā kuṭidvāre otaritvā aṭṭhāsi.",
  "anya-e1205n3:2_9": "Tasmiṁ khaṇe carakassa bhariyā kuṭito nikkhamitvā paccekabuddhassa hatthato pattaṁ gahetvā gehe nisīdāpetvā bhattaṁ adāsi.",
  "anya-e1205n3:3_0": "Tena bhattakicce pariniṭṭhite sā taruṇapaccekabuddhaṁ passitvā kilesapaṭisaṁyuttaṁ cittaṁ uppādetvā paccekabuddhassa attano ajjhāsayaṁ kathesi.",
  "anya-e1205n3:3_1": "Paccekabuddho tassā kathaṁ sutvā jigucchamāno uppatitvā ākāsato attano vasanaṭṭhānameva gato.",
  "anya-e1205n3:3_2": "Sā paccekabuddhassa gatakāle attano sarīraṁ telena makkhetvā bhaṇḍanakā viya nitthunamānā mañce nipajji.",
  "anya-e1205n3:3_3": "Carako paradesato āgantvā bhariyaṁ nipajjamānaṁ evamāha?’Bhadde,",
  "anya-e1205n3:3_4": "kiṁ ayyassa bhikkhaṁ adāsī’ti.",
  "anya-e1205n3:3_5": "Sā nitthunamānā āha?",
  "anya-e1205n3:3_6": "Mā puccha tava ayyassa kammanti.",
  "anya-e1205n3:3_7": "Kathehi bhadde,",
  "anya-e1205n3:3_8": "kiṁ tena kammaṁ katanti.",
  "anya-e1205n3:3_9": "So attanā saddhiṁ kilesavasne okāsaṁ kārāpetuṁ vāyamitvā mayā ayuttanti vutte mama kese gahetvā hatthapādehi",
  "anya-e1205n3:3_10": "ākoṭetvā sarīraṁ nakhena ottharitvā sīse paharitvā gato’ti vutte carako taṁ sutvā asahanto (eso mayā)",
  "anya-e1205n3:3_11": "evarūpassa assamaṇakammassa posito’ti vatvā tassā sokaṁ vinodetvā dhanuṁ ādāya tikkhasaraṁ gahetvā etaṁ",
  "anya-e1205n3:3_12": "māretvā āgamissāmī’ti vatvā vasanaṭṭhānaṁ agamāsi.",
  "anya-e1205n3:4_0": "Tasmiṁ samaye paccekabuddho nahānatthāya gato.",
  "anya-e1205n3:4_1": "Gantvā ca pana kāyabandhanaṁ ākāse cīvaravaṁsaṁ viya katvā nivāsanapāpuraṇaṁ tasmiṁ ṭhapetvā jalasāṭakaṁ",
  "anya-e1205n3:4_2": "nivāsetvā udakamatthakā ākāse nisīditvā nahāyituṁ ārabhi.",
  "anya-e1205n3:4_3": "Carako paccekabuddhassa garugāravakāraṇaṁ passanto gumbantare nilīno aṭṭhāsi.",
  "anya-e1205n3:4_4": "Ṭhatvā ca pana evarūpaṁ acchariyaṁ disvā cintesi?",
  "anya-e1205n3:4_5": "Ayañca evarūpaṁ na karoti,",
  "anya-e1205n3:4_6": "addhā esā musāvādā’ti.",
  "anya-e1205n3:4_7": "Ahaṁ etissā vacanaṁ gahetvā evarūpassa samaṇassa akāraṇe aparādhaṁ kataṁ.",
  "anya-e1205n3:4_8": "Eso tādisaṁ na karotī’ti cintetvā paccekabuddhassa nahatvā ṭhītakāle gantvā pādesu nipatitvā?’Mayhaṁ khamatha ayyā’ti āha.",
  "anya-e1205n3:4_9": "Pacceka buddho?",
  "anya-e1205n3:4_10": "Kiṁ kathesi upāsakā’ti.",
  "anya-e1205n3:4_11": "So attano mātugāmassa kathitaṁ ācikkhi.",
  "anya-e1205n3:4_12": "Evañhi sati upāsaka tumhākaṁ āgatakammaṁ niṭṭhapetvā gantuṁ vaṭṭatī’ti āha.",
  "anya-e1205n3:4_13": "Mā evaṁ kathetha sāmi,",
  "anya-e1205n3:4_14": "ahaṁ aññāṇabhāvena tassā vacanaṁ gahetvā tumhākaṁ akāraṇe dubbhituṁ āgatomhi’ti sabbaṁ attanā cintitaṁ ācikkhi.",
  "anya-e1205n3:5_0": "Paccekabuddho?",
  "anya-e1205n3:5_1": "Āma upāsaka,",
  "anya-e1205n3:5_2": "sā attanā saddhiṁ asaddhammapaṭisaṁyuttakathaṁ kathesī’ti āha.",
  "anya-e1205n3:5_3": "So tassā kujjhitvā ahaṁ etaṁ nissāya imassa aparajjhāmi.",
  "anya-e1205n3:5_4": "Gantvā taṁ māressāmī’ti paccekabuddhaṁ pañcapatiṭṭhitena vanditvā nikkhami.",
  "anya-e1205n3:5_5": "Paccekabuddho taṁ nivattetvā mātugāmaṁ mā mārehī’ti anekavidhāni kāraṇāni kathetvā pañcasīle patiṭṭhapetvā tassa dhammaṁ desento imaṁ gāthamāha?",
  "anya-e1205n3:6_0": "Yo appaduṭṭhassa narassa dussati,",
  "anya-e1205n3:7_0": "Suddhassa posassa anaṅgaṇassa;",
  "anya-e1205n3:8_0": "Tameva bālaṁ pacceti pāpaṁ,",
  "anya-e1205n3:9_0": "Sukhumo rajo paṭivātaṁva khitto’ti;",
  "anya-e1205n3:10_0": "Carako tassa dhammadesanaṁ sutvā pasantacitto hutvā pañcapatiṭṭhitena vanditvā gehaṁ gantvā tāya saddhiṁ",
  "anya-e1205n3:10_1": "samaggavāsaṁ vasitvā tato paṭṭhāya yāvajīvaṁ paccekabuddhassa cīvarapiṇḍapātasenāsanagilānapaccayabhesajjaparikkhārādayo",
  "anya-e1205n3:10_2": "parikkhāre ca datvā paṭijaggi.",
  "anya-e1205n3:10_3": "So tasmiṁyeva lene vasanto aparabhāge anupādisesāya nibbānadhātuyā parinibbāyi.",
  "anya-e1205n3:11_0": "Sayambhuñāṇena vigayha dhammaṁ,",
  "anya-e1205n3:12_0": "Dukkhaṁ anantaṁ sakalaṁ pahāya;",
  "anya-e1205n3:13_0": "Samādhijhānābhirato yasassi,",
  "anya-e1205n3:14_0": "Gato vināsaṁ pavaro yasassi.",
  "anya-e1205n3:15_0": "Atha pacchā carako kālaṁ katvā sagge nibbatti.",
  "anya-e1205n3:15_1": "Tattha ciraṁ dibbasampattiṁ anubhavitvā devalokato cavitvā imasmiṁ dīpe malaya raṭṭhe amaruppala lenassa",
  "anya-e1205n3:15_2": "āsannaṭṭhāne upacarakassa putto hutvā nibbatti.",
  "anya-e1205n3:15_3": "So navamāsaḍḍhapariyosāne mātukucchito nikkhami.",
  "anya-e1205n3:15_4": "Tassa nāmagahaṇadivase ñātakā amaruppala kumāroti nāmaṁ akaṁsu.",
  "anya-e1205n3:15_5": "So pana aparabhāge vaḍḍhento dārakehi saddhiṁ kīḷanto pattapuṭena vālukabhattaṁ pacitvā,",
  "anya-e1205n3:15_6": "dārakā ime samaṇāti vatvā paṭipāṭiyā nisīdāpetvā dānaṁ dassāmī’ti vatvā kīḷādānaṁ deti.",
  "anya-e1205n3:15_7": "Ekadivasaṁ amaruppala kumāro vālukathupaṁ katvā attano nivāsanavatthadussaṁ gahetvā khuddakadaṇḍake bandhitvā paṭākaṁ katvā pūjanatthāya ṭhapesi.",
  "anya-e1205n3:15_8": "Amaruppala lenavāsī maliya devattheraṁ nissāya dānādīni puññāni katvā tato cuto imasmiṁyeva dīpe mahāgāme",
  "anya-e1205n3:15_9": "goṭhābhayamahārājassa aggamahesiyā kucchimhi paṭisandhiṁ gaṇhi.",
  "anya-e1205n3:15_10": "So navamāsaḍḍhapariyosāne mātukucchito nikkhami.",
  "anya-e1205n3:15_11": "Tassa nāmagahaṇa divase’kākavaṇṇatisso’ti nāmaṁ akaṁsu.",
  "anya-e1205n3:15_12": "So anupubbena vaḍḍhitvā pitu accayena chattaṁ ussāpetvā kākavaṇṇatissamahārājā ahosi.",
  "anya-e1205n3:15_13": "Tassa chatte ussāpiteyeva sakalaraṭṭhaṁ subhikkhaṁ ahosi.",
  "anya-e1205n3:15_14": "Pañca vā dvādasa vā divase anatikkamitvā devo sammā vassati.",
  "anya-e1205n3:15_15": "Vessantarabodhisattassa dānagge yācakānaṁ hatthe bhikkhābhājanaṁ viya tasmiṁ kāle vāpīpokkharaṇī-nadī-kandara-sobbha-jātasarādayo",
  "anya-e1205n3:15_16": "vassodakena pūritā ahesuṁ.",
  "anya-e1205n3:15_17": "Pañcavidhapadumasañchannā anekadijasamākiṇṇā nānārukkhehi virocitā ahesuṁ.",
  "anya-e1205n3:15_18": "Nānā sassāni sampajjiṁsu,",
  "anya-e1205n3:15_19": "uttarakuru ālakamandā rājadhānisadisaṁva hiraññasuvaṇṇādi ratanaṭṭhānaṁ.",
  "anya-e1205n3:16_0": "So rājā saddhāya sampanno mahābhikkhusaṅghassa cattāro paccaye anūnaṁ katvā dāpesi.",
  "anya-e1205n3:16_1": "Saṭṭhimattānaṁ tipiṭakadharānaṁ candanadoṇiyā satapākatelassa pūrāpetvā yāvapiṭṭhipādaṁ tāva osīdāpetvā",
  "anya-e1205n3:16_2": "nisinnānaṁ laṭṭhima dhudantakaṭṭhaṁ catumadhuraṁ pakkhipitvā dāpesi.",
  "anya-e1205n3:16_3": "Ucchukaṇḍa-sakkharā-nālikera-phalamūlakhandhakhādanañca nānāvidhamaccharasehi sugandhasālitaṇḍulena sādhitayāgubhattañca pātova adāsi.",
  "anya-e1205n3:16_4": "Antarābhatte aṭṭhārasavidha-antarakhajjakañca ucchukadalipanasaphalādayo ca nānāvidhottaribhaṅgena saddhiṁ",
  "anya-e1205n3:16_5": "sugandhasālitaṇḍulabhattaṁ nānaggarasaṁ dāpetvā pacchābhattaṁ aṭṭhavidhakappīyapānake ca dāpesi.",
  "anya-e1205n3:16_6": "Aññe samaṇaparikkhāre ca dāpesi.",
  "anya-e1205n3:16_7": "Iminā niyāmeneva bhikkhusaṅghassa tipiṭakadharabhikkhūnañca nirantaraṁ mahā dānaṁ datvā vasati.",
  "anya-e1205n3:17_0": "Athāparena samayena kalyāṇiyaṁ sivo nāma mahārājā attano bhāgineyyassa abhayakumārassa kākavaṇṇatissa",
  "anya-e1205n3:17_1": "rañño bhaginiyā somadeviyā nāma rājaputtiyā āvāhamaṅgalaṁ katvā ānetvā pādaparicārikaṁ dāpesi.",
  "anya-e1205n3:17_2": "Datvā ca pana abhaya kumāraṁ girinagaramhi nisīdāpesī.",
  "anya-e1205n3:17_3": "So girinagare rajjaṁ kārāpetvā giriabhayo nāma rājā hutvā mahantaṁ sampattiṁ anubhavamāno vihāsi.",
  "anya-e1205n3:17_4": "Tato aparabhāge kākavaṇṇatissa mahārājā mahāgāme viharanto aññatarassa bhikkhussa gatte maṅkunā daṭṭhaṭṭhāne",
  "anya-e1205n3:17_5": "gaṇḍaṁ uṭṭhitaṁ disvā kimetaṁ ayyā’ti pucchi.",
  "anya-e1205n3:17_6": "Maṅkunā daṭṭhaṭṭhānaṁ mahārājāti.",
  "anya-e1205n3:17_7": "Taṁ sutvā saṁvegappatto,",
  "anya-e1205n3:17_8": "bhante maṅkunā kismiṁ na bhavanti’ti pucchi.",
  "anya-e1205n3:17_9": "Paṭṭasāṭake na bhavanti’ti.",
  "anya-e1205n3:17_10": "Ime pana bhaddantā paṭṭasāṭake kuto labhantī’ti cintetvā gato.",
  "anya-e1205n3:17_11": "Taṁ divasameva pānīyamāḷake nisinno tipiṭakatissatthero nāma rañño buddhasīhanādasuttaṁ nāma kathesi.",
  "anya-e1205n3:17_12": "So there pasanno;",
  "anya-e1205n3:17_13": "uttarāsaṅge dīyamāne’ekasāṭako bhavissāmi’ tasmā imameva dātuṁ na sakkā,",
  "anya-e1205n3:17_14": "kathaṁ karissāmī’ti cintento therena saddhiṁ kathayamāno tattha māḷakeyeva aṭṭhāsi.",
  "anya-e1205n3:17_15": "Tasmiṁ khaṇe eko kāko ambasākhantare nisīditvā",
  "anya-e1205n3:18_0": "Saddaṁ karonto evamācikkhi.",
  "anya-e1205n3:18_1": "Ayya kākavaṇṇatissamahārāja,",
  "anya-e1205n3:18_2": "tumhākaṁ kaṅkhā nāma natthī,",
  "anya-e1205n3:18_3": "pasādakkhaṇe dhammakathikassa uttarāsaṅgaṁ dehī’ti āha.",
  "anya-e1205n3:19_0": "(Kāko so kākavaṇṇassa vadeti vacanakkhamo,",
  "anya-e1205n3:20_0": "Pasādajāto therassa tuvaṁ saddhammadesane;",
  "anya-e1205n3:21_0": "Dadāhi uttarāsaṅgaṁ mahātherassa bhūmipā’ti.)",
  "anya-e1205n3:22_0": "Mahārāja,",
  "anya-e1205n3:22_1": "ahaṁ tumhākaṁ pañcasāsanaṁ gahetvā āgato.",
  "anya-e1205n3:22_2": "Vihāradevi puttaṁ vijāyi.",
  "anya-e1205n3:22_3": "Idamekaṁ sāsanaṁ.",
  "anya-e1205n3:22_4": "Ekā kareṇukā suvīrahatthipotakaṁ titthasare vijāyī.",
  "anya-e1205n3:22_5": "Idaṁ dutiyaṁ sāsanaṁ.",
  "anya-e1205n3:22_6": "Goṭhasamuddamajjhena sattamattā nāvā paṭṭane paccuṭṭhitā,",
  "anya-e1205n3:22_7": "idaṁ tatiyaṁ sāsanaṁ uttara vaḍḍhamānapabbatapāde dvikarīsappamāṇe khette taruṇatālakkhandhappamāṇā suvaṇṇakkhandhā uggacchiṁsu,",
  "anya-e1205n3:22_8": "idaṁ catutthaṁ sāsanaṁ.",
  "anya-e1205n3:22_9": "Giripabbatapāde koṭa raṭṭhaka vihāre koṭaraṭṭhako nāma thero maggopasamaṁ vatvā giripabbatamatthake sattatālappamāṇaṁ",
  "anya-e1205n3:22_10": "uggantvā ākāse nisinno parinibbāyi,",
  "anya-e1205n3:22_11": "idaṁ pañcamaṁ sāsanaṁ.",
  "anya-e1205n3:23_0": "(Putto hatthī ca nāvā ca catutthaṁ hemakhandhakaṁ;",
  "anya-e1205n3:24_0": "Therassa parinibbānaṁ pañcamaṁ sāsanaṁ idaṁ.",
  "anya-e1205n3:25_0": "Imaṁ gahetvāna ahaṁ āgato tava santikaṁ;",
  "anya-e1205n3:26_0": "Sāsanaṁ īdisaṁ sutvā puññakamme rato bhava.",
  "anya-e1205n3:27_0": "Vatthaṁ sahasā dāpehi kato sabbasamāgamo;",
  "anya-e1205n3:28_0": "Idaṁ niccaṁ jānanto kiṁ laggo uttarāsaṅge’ti.)",
  "anya-e1205n3:29_0": "Rājā kākassa vacanaṁ sutvā hasi. Thero?",
  "anya-e1205n3:29_1": "Kasmā mahārāja hasī’ti pucchi. Bhante,",
  "anya-e1205n3:29_2": "etasmiṁ ambasākhantare nisīditvā saddaṁ karontassa kākassa kathaṁ sutvā hasinti sabbaṁ ārocesi.",
  "anya-e1205n3:29_3": "Thero’pi raññā purimattabhāve katakammaṁ passitvā hasi.",
  "anya-e1205n3:29_4": "Rājā kasmā ayyo hasī’ti pucchi. Mahārāja,",
  "anya-e1205n3:29_5": "tumhākaṁ anantare attabhāve malayaraṭṭhe amaruppala nāma kāle katakammaṁ passitvā hasitti.",
  "anya-e1205n3:29_6": "Tena puṭṭho katakusalakammaṁ sabbaṁ vitthārena tassa ācikkhi.",
  "anya-e1205n3:29_7": "Rājā somanassappatto attano uttarāsaṅgaṁ datvā theraṁ vanditvā gehaṁ gato.",
  "anya-e1205n3:29_8": "Koṭaraṭṭhakavihāraṁ gantvā therassa sarīrajjhāpanaṁ kārāpetvā dhātuṁ ādāya cetiyaṁ kārāpetvā mahantaṁ pūjaṁ katvā mahāgāmaṁ gato.",
  "anya-e1205n3:29_9": "Suvaṇṇaṁ āharāpetvā rājaṅgaṇe ṭhapāpesi.",
  "anya-e1205n3:29_10": "Goṭhasamuddakucchiyaṁ patta nāvāto vatthāni āharāpetvā bhikkhusaṅghassa cīvaratthāya dāpetvā mahādānaṁ",
  "anya-e1205n3:29_11": "pavattetvā mahāgāmasamīpe vihāraṁ kārāpetvā viharanto attano puttaṁ duṭṭhagāmaṇiṁ pakkosāpetvā; tāta,",
  "anya-e1205n3:29_12": "tvaṁ gantvā girimhi nagare nisīdā’ti vatvā amaccañcassa pituṭṭhāne ṭhapetvā girinagaraṁ pāhesi.",
  "anya-e1205n3:29_13": "Taṁ disvā giriabhaya kumāro kumārena saddhiṁ āgatabaḷassa vatthāhārādīni dāpetvā mahantaṁ sammānaṁ akāsi.",
  "anya-e1205n3:29_14": "Rājakumāro giripabbatapāde vihāsi.",
  "anya-e1205n3:30_0": "Tato aparabhāge jātiṁ nissāya khattiyānaṁ vivādo ahosi.",
  "anya-e1205n3:30_1": "So abhayarājā kiṁ mevivādenā’ti attano bhariyāya somadeviyā saddhiṁ balavāhanaṁ gahetvā anukkamena gacchanto",
  "anya-e1205n3:30_2": "serunagare rajjaṁ kārentaṁ attasahāyaṁ sivarājaṁ sandhāya tassa santikaṁ āgañji.",
  "anya-e1205n3:30_3": "So’pi sivarājā giriabhayaraññā saddhiṁ āgatabaḷassa mahantaṁ sakkāraṁ kāretvā ahatavatthatilataṇḍulādīni āharāpetvā dāpesi.",
  "anya-e1205n3:30_4": "Katipāhaccaye; samma,",
  "anya-e1205n3:30_5": "kasmā āgatosi’ti pucchi.",
  "anya-e1205n3:30_6": "So āgatakāraṇaṁ sabbamassa ācikkhi.",
  "anya-e1205n3:30_7": "Bhaddakaṁ samma,",
  "anya-e1205n3:30_8": "te kataṁ āgantabbameva āgato.",
  "anya-e1205n3:30_9": "Ahaṁ te kattabbaṁ jānissāmi.",
  "anya-e1205n3:30_10": "Tvaṁ mā cintayī’ti vatvā tassa vasanatthāya nagarabhūmiṁ gavesanto sarakoṭiyaṁ atiramaṇīyabhūmiṁ passitvā",
  "anya-e1205n3:30_11": "tasmiṁ bhūmibhāge so nagaraṁ māpetvā deviyā ekasadisanāmaṁ karissāmī’ti somanagaranti nāmaṁ akāsi.",
  "anya-e1205n3:30_12": "Taṁ nagaraṁ susamiddhaṁ sampannadhanadhaññādīhi upakaraṇehi dvāraṭṭālakagopuraparikhāpokkhara-ṇiyādīhi",
  "anya-e1205n3:30_13": "sahitaṁ hatthiassarathapattiādīhi samākulaṁ saṅkhapaṇavabherisaddādīhi samākiṇṇaṁ nagaraṁ ahosi.",
  "anya-e1205n3:30_14": "So abhayo ciraṁ somanagare mahantaṁ issariyaṁ anubhavanto vihāsi.",
  "anya-e1205n3:31_0": "Athāparasmiṁ kāle somadevī raññā saddhiṁ kathesi;",
  "anya-e1205n3:31_1": "ayya amhākaṁ paṭisaraṇaṁ cetiyañca vihārañca kāretuṁ vaṭṭatī’ti.",
  "anya-e1205n3:31_2": "Bhaddakaṁ te kathitanti somanassappatto hutvā vihārabhūmiṁ gavesanto nagarato nātidure nāccāsanne mahantaṁ sālavanaṁ atthi.",
  "anya-e1205n3:31_3": "Taṁ passituṁ gato.",
  "anya-e1205n3:31_4": "Tadā tasmiṁ sālavane mahāariṭṭhattherassa vaṁse mahāmahindatthero nāma eko thero atthi.",
  "anya-e1205n3:31_5": "So saṭṭhimatte bhikkhū gahetvā viharati.",
  "anya-e1205n3:31_6": "Taṁ disvā iriyāpathe pasanno theraṁ evamāha;",
  "anya-e1205n3:31_7": "‘ayya tumhākaṁ imasmiṁ sālavane vihāraṁ karissāmi’ti.",
  "anya-e1205n3:31_8": "Thero tassa vacanaṁ sutvā tuṇhīhāvena adhivāsesi.",
  "anya-e1205n3:31_9": "Rājā somanassappatto theraṁ vanditvā nagarameva gantvā somadeviṁ āmantetvā;",
  "anya-e1205n3:31_10": "bhaddesomadevi,",
  "anya-e1205n3:31_11": "amhākaṁ manoratho matthakaṁ patto.",
  "anya-e1205n3:31_12": "Vihārakaraṇatthāya manāpo bhūmibhāgo laddho.",
  "anya-e1205n3:31_13": "Tattha ca mahindo nāma thero samaṇānaṁ saṭṭhimattaṁ gahetvā viharati.",
  "anya-e1205n3:31_14": "Taṁ vanditvā viharaṇatthāya paṭiññaṁ gahetvā āgato.",
  "anya-e1205n3:31_15": "Tattha vihāraṁ karissāmī’ti āha.",
  "anya-e1205n3:31_16": "Sā taṁ sutvā somanassappattā sādhū’ti sampaṭicchi.",
  "anya-e1205n3:31_17": "Punadivase deviyā saddhiṁ therassa santikaṁ gantvā vanditvā ekamantaṁ nisīdi.",
  "anya-e1205n3:31_18": "Thero tesaṁ mahāsamayasuttaṁ kathesi.",
  "anya-e1205n3:31_19": "Te ubho’pi dhammaṁ sutvā somanassajātā ahesuṁ.",
  "anya-e1205n3:31_20": "Atha rājā ayya dhātuṁ kuto labhissāmā’ti theraṁ pucchi.",
  "anya-e1205n3:31_21": "Mā cintayi mahārāja,",
  "anya-e1205n3:31_22": "dhātuṁ amhe jānissāmā’ti ācikkhi.",
  "anya-e1205n3:32_0": "So tato paṭṭhāya vihārabhumiṁ sodhāpetvā khāṇukaṇṭakādayo nīharitvā bheritalamiva ramaṇīyaṁ samaṁ kārāpetvā",
  "anya-e1205n3:32_1": "iṭṭhakavaḍḍhakiṁ pakkosāpetvā iṭṭhacitaṁ kārāpetvā cetiyakammaṁ paṭṭhapesi.",
  "anya-e1205n3:32_2": "Vaḍḍhakī cetiyaṁ cinanto katipāhena pupphādhānattayaṁ niṭṭhapetvā dhātugabbhe sabbaṁ kattabbaṁ kammaṁ niṭṭhapetvā rañño paṭivedesi. Rājā,",
  "anya-e1205n3:32_3": "āgantvā therassa ārocesi.",
  "anya-e1205n3:32_4": "Niṭṭhāpito ayya dhātu gabbho’ti.",
  "anya-e1205n3:32_5": "Thero rañño vacanaṁ sutvā attanā pariharitaṁ tathāgatassa dakkhiṇadāṭhādhātuṁ tassa adāsi.",
  "anya-e1205n3:32_6": "Rājā dhātuṁ gahetvā sunakkhattena sumuhuttena mahatā parivārena dhātugabbhe nidahitvā atimanoramaṁ udakabubbuḷakelāsakuṭapaṭibhāgaṁ cetiyaṁ kārāpesi.",
  "anya-e1205n3:33_0": "Saddhādiguṇasampanno lokasāsanarakkhako;",
  "anya-e1205n3:34_0": "Sacetiyaṁ mahārājā kārāpesi vihārakaṁ.",
  "anya-e1205n3:35_0": "Tato therassa santike saṭṭhimattānaṁ bhikkhunaṁ atthāya saṭṭhimattāni pariveṇāni kārāpetvā dvāraṭṭālakapākārehi",
  "anya-e1205n3:35_1": "sobhitaṁ vihāraṁ niṭṭhapetvā attano deviyā ekanāmaṁ katvā mahindattherassa dakkhiṇodakaṁ datvā gandhamālādhūpadhajehi",
  "anya-e1205n3:35_2": "pūjaṁ karonto divasassa tikkhattuṁ dhātupaṭṭhānaṁ gantvā dānādīni puññāni kurumāno giriabhayarājā mahantaṁ",
  "anya-e1205n3:35_3": "sampattiṁ anubhavamāno somanagaraṁ paṭivasati.",
  "anya-e1205n3:36_0": "(Nagare somanāmamhi ramaṇīye manorame;",
  "anya-e1205n3:37_0": "Deviyā saha modanto rajjaṁ kāresi nāyako.)",
  "anya-e1205n3:38_0": "Tato vihāradeviyā bhātā cullapiṇḍapātiyatissatthero nāma ekadivasaṁ kākavaṇṇatissamahārañño āyusaṅkhāramolokento",
  "anya-e1205n3:38_1": "na cirappavattanabhāvaṁ ñatvā punadivase rañño santikaṁ gantvā tena saddhiṁ kathesi.",
  "anya-e1205n3:38_2": "Mahārāja tumhākaṁ nalāṭadhātuyā satthārā byākaraṇaṁ dinnaṁ;’mahāvālukagaṅgāya dakkhiṇabhāge seru nāma",
  "anya-e1205n3:38_3": "dahassa ante varāha nāma soṇḍiyā matthake anāgate kākavaṇṇatisso nāma mahārājā mayhaṁ nalāṭadhātuṁ patiṭṭhapessatī’ti",
  "anya-e1205n3:38_4": "vatvā taṁ sandhāya bhagavā samāpattiṁ samāpajjitvā gato.",
  "anya-e1205n3:38_5": "Tassa vacanaṁ manasikarohī’ti āha.",
  "anya-e1205n3:38_6": "Tassa kathaṁ sutvā amhākaṁ kusalasampattiṁ avināsetvā ayyassa vacanamuddissa cetiyaṁ kārāpanatthāya gantabbanti",
  "anya-e1205n3:38_7": "mantvā bhaddakaṁ ayyā’ti therassa vacanaṁ sampaṭicchitvā attano puttaṁ duṭṭhagāmaṇiṁ girinagarato pakkosāpetvā",
  "anya-e1205n3:38_8": "mahāgāme nisīdāpetvā nagare bheriṁ carāpesi;",
  "anya-e1205n3:38_9": "ahaṁ mahāvālukāya gaṅgāya samīpe seru nāma dahassa ante varāha nāma soṇḍiyā matthake cetiyaṁ kārāpanatthāya gamissāmi,",
  "anya-e1205n3:38_10": "sabbaseniyo ca mahā jano ca mayā saddhiṁ āgacchantu’ti vatvā rājā culapiṇḍapātiyatissattherassa tissamahāvihāre",
  "anya-e1205n3:38_11": "sāgalattherassa ca santikaṁ gantvā bhante tumhākaṁ parivāre pañcasatamatte bhikkhu gahetvā dhātuṁ upaṭṭhahantā",
  "anya-e1205n3:38_12": "mayā saddhiṁyeva āgacchathā’ti vatvā bhaddamāse bhaddadivase sunakkhatte sumuhutte bandhāvāraṁ sajjetvā",
  "anya-e1205n3:38_13": "dhātugharato dhātukaraṇḍakaṁ nīharitvā susajjitarathe ṭhapetvā upari setacchattañca katvā purato purato",
  "anya-e1205n3:38_14": "ratanamaṇaḍape kārāpetvā puretaramakāsi.",
  "anya-e1205n3:39_0": "Tato rājā puttaṁ duṭṭhagāmaṇiṁ pakkosāpetvā anusāsitvā puttaṁ saddhātissakumārañca vihāradeviñca gahetvā sīghaṁ nikkhami.",
  "anya-e1205n3:39_1": "Cūḷapiṇḍapātiyatissatthero ca attano parivāre pañcasatabhikkhū gahetvā dhātuṁ upaṭṭhahanto pacchato āgañchi.",
  "anya-e1205n3:39_2": "Sabbaseniyo ca rājā ca bhikkhusaṅghassa mahādānaṁ datvā bhikkhu saṅghena saddhiṁ gantvā dīghavāpiṁ pāpuṇiṁsu.",
  "anya-e1205n3:39_3": "Tasmiṁ saddhātissakumāraṁ nisīdāpetvā anukkamena āgantvā sumanamālāpiṭṭhiyaṁ khandhavāraṁ bandhitvā nisīdi.",
  "anya-e1205n3:39_4": "Kasmā pana taṁ ṭhānaṁ evaṁ nāmakaṁ jātanti.",
  "anya-e1205n3:39_5": "Sumananāgarājā sattadivasāni nāgasampattiṁ abhiramamāno (nalāṭadhātuṁ vissari.) Sattāhaccayena nalāṭadhātuṁ",
  "anya-e1205n3:39_6": "anussaritvā pacchā āvajjamāno rañño dhātuṁ gahetvā āgatabhāvaṁ ñatvā mahantaṁ somanassaṁ patto mahantajjhāsayo",
  "anya-e1205n3:39_7": "attano parivāre chakoṭimatte nāge gahetvā dhātupaṭipathaṁ gantvā dhātupatiṭṭhitaṭṭhāneva pathaviyaṁ nābhippamāṇato",
  "anya-e1205n3:39_8": "sumanamālāvassaṁ vassesi.",
  "anya-e1205n3:39_9": "Tasmā taṁ ṭhānaṁ sumanamālāpiṭṭhiti jātaṁ.",
  "anya-e1205n3:39_10": "Punadivase rājā dhātuṁ gahetvā varāha nāma soṇḍiṁ pāpuṇi.",
  "anya-e1205n3:39_11": "Sampattāya dhātuyā tasmiṁ ṭhāne sumananāgarājā rathacakke yāva nābhiṁ tāva osīdāpetvā aparivattanaṁ akāsi.",
  "anya-e1205n3:39_12": "Taṁ disvā rājā saṁvegappatto theraṁ pucchi.",
  "anya-e1205n3:39_13": "Mā bhāyi mahārāja,",
  "anya-e1205n3:39_14": "dhātu patiṭṭhānaṭṭhānaṁ āgato.",
  "anya-e1205n3:39_15": "Imasmiṁ ṭhāne patiṭṭhahissatī’ti āha.",
  "anya-e1205n3:40_0": "Taṁ sutvā rājā dhātupatiṭṭhāna bhūmibhāgaṁ bhavissatī’ti cintetvā tattheva senaṁnivesetvā idaṁ ṭhānaṁ",
  "anya-e1205n3:40_1": "samantato sakaṇṭakaṁ vanaṁ nīharāpetvā bhūmibhāgaṁ atiramaṇīyaṁ bheritalamiva samaṁ kārāpetvā seniyapāmokkhaṁ",
  "anya-e1205n3:40_2": "āmantetvā tumhe dhātuṁ ṭhapanatthāya paṭhamaṁ dhātugharaṁ kārāpetvā dhātu gabbhaṁ patiṭṭhāpetvā nivedesi.",
  "anya-e1205n3:40_3": "Rājā anto dhātughare tasmiṁ dhātugabbhe dhātukaraṇḍakaṁ patiṭṭhapetvā bahi ārakkhaṁ saṁvidhāya tattha",
  "anya-e1205n3:40_4": "mahantaṁ pūjāvidhānaṁ kārāpetvā dhātugharaṁ catujātiyagandhena vilimpāpesi.",
  "anya-e1205n3:40_5": "Tadupādāya taṁ gehaṁ gandhamūlaṁ nāma jātaṁ.",
  "anya-e1205n3:40_6": "Tasmiṁ ṭhāne bahū sannipatiṁsu.",
  "anya-e1205n3:40_7": "Tattha mahindo nāma thero āgantuka bhikkhūnaṁ vattapaṭivattaṁ akāsi.",
  "anya-e1205n3:40_8": "Punadivase rājā vihāraṁ gantvā sukhena vasittha ayyā’ti pucchitvā sabbe bhikkhu nimantetvā rājagehe nisīdāpetvā",
  "anya-e1205n3:40_9": "yāgubhattaṁ sakkaccaṁ datvā pacchā bhattaṁ anumodanaṁ sutvā nisinnakāle thero ovadanto mahārāja,",
  "anya-e1205n3:40_10": "pamādena vasituṁ na vaṭṭati jīvitaṁ nāma na ciraṭṭhitikaṁ,",
  "anya-e1205n3:40_11": "dhātupatiṭṭhāpanaṁ papañcaṁ akatvā kārehī’ti vatvā gāthamāha?",
  "anya-e1205n3:41_0": "Yasmā hi jīvitaṁ nāma appaṁ bubbulakupamaṁ;",
  "anya-e1205n3:42_0": "Tasmā hi paṇḍito poso kareyya kusalaṁ sadā’ti.",
  "anya-e1205n3:43_0": "Iminā nayena dhammaṁ kathetvā cūḷapiṇḍapātiyatissa tthero ca sāgalatthero ca mahindatthero cā’ti tayo",
  "anya-e1205n3:43_1": "therā attano attano parivāre bhikkhū gahetvā dhātu pariharaṇatthāya āgacchiṁsu.",
  "anya-e1205n3:44_0": "Vipulayaso parahitāvahanto,",
  "anya-e1205n3:45_0": "Sujanahito dhitimā avītasaddho;",
  "anya-e1205n3:46_0": "Suparivuto mahatiyā hi parisā,",
  "anya-e1205n3:47_0": "Rājaseṭṭho pavarathūpamārabhī’ti.",
  "anya-e1205n3:48_0": "Iti ariyajanappasādanatthāya kate dhātuvaṁse",
  "anya-e1205n3:49_0": "Pakiṇṇako nāma",
  "anya-e1205n3:50_0": "Catuttho paricchedo."
}