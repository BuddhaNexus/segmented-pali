{
  "tika-abh08t44:0_0": "20. Vīsatimo paricchedo",
  "tika-abh08t44:1_0": "Maggāmaggañāṇadassanavisuddhiniddesavaṇṇanā",
  "tika-abh08t44:2_0": "1263.",
  "tika-abh08t44:2_1": "Idāni kaṅkhāvitaraṇavisuddhiyā anantaraṁ uddiṭṭhāya maggāmaggañāṇadassanavisuddhiyā niddesakkamo anuppatto,",
  "tika-abh08t44:2_2": "sā pana yasmā obhāsādiupakkilesasambhave sati hoti,",
  "tika-abh08t44:2_3": "obhāsādayo ca udayabbayañāṇe sambhavanti,",
  "tika-abh08t44:2_4": "udayabbayañāṇañca tilakkhaṇavipassanāya sati uppajjati,",
  "tika-abh08t44:2_5": "tassa ca kalāpasammasanaṁ ādi.",
  "tika-abh08t44:2_6": "Tañhi atītādibhedabhinnānaṁ dhammānaṁ saṅkhipitvā vavatthānavasena pavattanato ādikammikassa sukarasammasanaṁ,",
  "tika-abh08t44:2_7": "tasmā paṭhamaṁ tattheva abhiyogaṁ karontena kamato taṁ sampādetabbanti dassetuṁ “kalāpasammasanenevā”tiādi āraddhaṁ.",
  "tika-abh08t44:2_8": "Atha vā dvinnaṁ visuddhīnamantare kalāpasammasanaṁ hoti,",
  "tika-abh08t44:2_9": "tañca kho dvīsu ekāya visuddhiyā saṅgahetabbaṁ,",
  "tika-abh08t44:2_10": "maggāmaggañāṇassa ca ādibhūtattā tatthevassa saṅgaho yuttoti ettheva naṁ saṅgahitukāmatāya vuttaṁ “kalāpasammasanenevā”tiādi.",
  "tika-abh08t44:2_11": "Keci pana kalāpasammasanaṁ nāma ekavisuddhiyampi na antogadhanti taṁ anāmasitvāva vipassanācāraṁ vaṇṇenti.",
  "tika-abh08t44:2_12": "Kalāpasammasanenevāti atītādibhedabhinnānaṁ dhammānaṁ saṅkhipitvā vavatthānavasena kalāpato,",
  "tika-abh08t44:2_13": "kalāpānaṁ vā sammasanena maggāmaggañāṇadassanavipassanāya yogo karaṇīyo.",
  "tika-abh08t44:2_14": "Atha vā bhummatthe karaṇaniddesavasena kalāpasammasane yogo karaṇīyoti attho.",
  "tika-abh08t44:2_15": "“Kalāpasammasaneneva yogo karaṇīyo”ti vatvāpi taṁ pana visuddhimaggato gahetabbanti ganthavitthāraparihāratthaṁ idha na dassitanti.",
  "tika-abh08t44:3_0": "1264.Paccuppannassa dhammassāti santatipaccuppannassa,",
  "tika-abh08t44:3_1": "khaṇapaccuppannassa vā.",
  "tika-abh08t44:3_2": "Ādito pana khaṇapaccuppannassa udayavayaṁ duppariggahaṁ,",
  "tika-abh08t44:3_3": "tasmā santatipaccuppannavasena paṭhamaṁ udayabbayānupassanaṁ kātabbaṁ.",
  "tika-abh08t44:3_4": "Nibbattīti dvinnaṁ paccuppannānaṁ vasena paṭhamābhinibbatti ca khaṇanibbatti ca.",
  "tika-abh08t44:3_5": "Vipariṇāmoti vināso.",
  "tika-abh08t44:4_0": "1265.Anupassanāpi ñāṇanti yā udayassa ca vayassa ca anupassanā,",
  "tika-abh08t44:4_1": "sā ñāṇanti varañāṇena sammāsambuddhena desitaṁ.",
  "tika-abh08t44:4_2": "Tatrāyaṁ pāḷi –",
  "tika-abh08t44:5_0": "“Kathaṁ paccuppannānaṁ dhammānaṁ vipariṇāmānupassane paññā udayabbayānupassane ñāṇaṁ?",
  "tika-abh08t44:5_1": "Jātaṁ rūpaṁ paccuppannaṁ,",
  "tika-abh08t44:5_2": "tassa nibbattilakkhaṇaṁ udayo.",
  "tika-abh08t44:5_3": "Vipariṇāmalakkhaṇaṁ vayo.",
  "tika-abh08t44:5_4": "Anupassanā ñāṇaṁ.",
  "tika-abh08t44:5_5": "Jātā vedanā…pe… saññā… saṅkhārā… viññāṇaṁ…",
  "tika-abh08t44:5_6": "jātaṁ cakkhuṁ…pe…",
  "tika-abh08t44:5_7": "jāto bhavo paccuppanno,",
  "tika-abh08t44:5_8": "tassa nibbattilakkhaṇaṁ udayo.",
  "tika-abh08t44:5_9": "Vipariṇāmalakkhaṇaṁ vayo.",
  "tika-abh08t44:5_10": "Anupassanā ñāṇa”nti.",
  "tika-abh08t44:6_0": "Ettha pana udayadassanaṁ yāvadeva khayadassananti vayadassanassa padhānataṁ dassetuṁ “vipariṇāmānupassane",
  "tika-abh08t44:6_1": "paññā”ti vatvā taṁ pana vayadassanaṁ udayadassanapubbakanti vuttaṁ “udayabbayānupassane ñāṇa”nti.",
  "tika-abh08t44:7_0": "1266-8.Pubbeuppattitoti jananato pubbe anuppannassāti vuttaṁ hoti.",
  "tika-abh08t44:7_1": "Nicayo rāsi vā natthi,",
  "tika-abh08t44:7_2": "yato āgaccheyya uppajjamānaṁ aladdhattabhāvassa sabbena sabbaṁ avijjamānattā.",
  "tika-abh08t44:7_3": "Tenāha “tathā uppajjato”tiādi.",
  "tika-abh08t44:7_4": "Yathā anāgate addhāne ime dhammā sabbena sabbaṁ natthi,",
  "tika-abh08t44:7_5": "evaṁ atītepi addhānanti dassento “tathā nirujjhamānassā”tiādiṁ vatvā avijjamānānaṁyeva rūpārūpadhammānaṁ hetupaccayasamavāye uppādo,",
  "tika-abh08t44:7_6": "uppajjitvā ca sabbaso abhāvūpagamoti imamatthaṁ samudāyagataṁ tadekadesabhūtāya upamāya vibhāvetuṁ imasmiṁ ṭhāne aṭṭhakathāya vīṇūpamā āgatā.",
  "tika-abh08t44:7_7": "Sā idhāpi āharitvā vattabbāti adhippāyena “ettha vīṇūpamā”tiādimāha.",
  "tika-abh08t44:7_8": "Etassatthassāti avijjamānānaṁyeva uppādo,",
  "tika-abh08t44:7_9": "uppannānañca parato abhāvoti imassa atthassa pakāsane.",
  "tika-abh08t44:7_10": "Vīṇūpamāti vīṇāvasena āgatā upamā.",
  "tika-abh08t44:7_11": "Sā panevaṁ daṭṭhabbā –",
  "tika-abh08t44:7_12": "yathā vīṇāya vādiyamānāya uppannassa saddassa neva uppattito pubbe sannicayo atthi,",
  "tika-abh08t44:7_13": "na uppajjamāno sannicayato āgato.",
  "tika-abh08t44:7_14": "Na nirujjhamānassa disāvidisāgamanaṁ atthi,",
  "tika-abh08t44:7_15": "na niruddho katthaci sannicito tiṭṭhati,",
  "tika-abh08t44:7_16": "atha kho vīṇañca vīṇavādanañca purisassa ca tajjaṁ vāyāmaṁ paṭicca ahutvā sambhoti,",
  "tika-abh08t44:7_17": "hutvā paṭiveti,",
  "tika-abh08t44:7_18": "evaṁ sabbepi rūpārūpadhammā ahutvā sambhonti,",
  "tika-abh08t44:7_19": "hutvā paṭiventīti.",
  "tika-abh08t44:8_0": "1269-70.",
  "tika-abh08t44:8_1": "Evaṁ saṅkhepato udayabbayamanasikāravidhiṁ dassetvā puna yāni etasseva udayabbayañāṇassa vibhaṅge “avijjāsamudayā",
  "tika-abh08t44:8_2": "rūpasamudayo”ti paccayasamudayaṭṭhena rūpakkhandhassa udayaṁ passati,",
  "tika-abh08t44:8_3": "“taṇhāsamudayā…pe…",
  "tika-abh08t44:8_4": "kammasamudayā…pe…",
  "tika-abh08t44:8_5": "āhārasamudayā rūpasamudayo”ti paccayasamudayaṭṭhena rūpakkhandhassa udayaṁ passati,",
  "tika-abh08t44:8_6": "nibbattilakkhaṇaṁ passantopi rūpakkhandhassa udayaṁ passati,",
  "tika-abh08t44:8_7": "rūpakkhandhassa udayaṁ passanto imāni pañca lakkhaṇāni passati.",
  "tika-abh08t44:8_8": "“Avijjānirodhā rūpanirodho”ti paccayanirodhaṭṭhena rūpakkhandhassa vayaṁ passati,",
  "tika-abh08t44:8_9": "“taṇhānirodhā…pe…",
  "tika-abh08t44:8_10": "kammanirodhā…pe…",
  "tika-abh08t44:8_11": "āhāranirodhā rūpanirodho”ti paccayanirodhaṭṭhena rūpakkhandhassa vayaṁ passati,",
  "tika-abh08t44:8_12": "vipariṇāmalakkhaṇaṁ passantopi rūpakkhandhassa vayaṁ passati,",
  "tika-abh08t44:8_13": "rūpakkhandhassa vayaṁ passanto imāni pañca lakkhaṇāni passati.",
  "tika-abh08t44:8_14": "Tathā “avijjāsamudayā vedanāsamudayo”ti paccayasamudayaṭṭhena vedanākkhandhassa udayaṁ passati,",
  "tika-abh08t44:8_15": "“taṇhāsamudayā…pe…",
  "tika-abh08t44:8_16": "kammasamudayā…pe…",
  "tika-abh08t44:8_17": "phassasamudayā vedanāsamudayo”ti paccayasamudayaṭṭhena vedanākkhandhassa udayaṁ passati,",
  "tika-abh08t44:8_18": "nibbattilakkhaṇaṁ passanto vedanākkhandhassa udayaṁ passati,",
  "tika-abh08t44:8_19": "vedanākkhandhassa udayaṁ passanto imāni pañca lakkhaṇāni passati.",
  "tika-abh08t44:8_20": "“Avijjānirodhā…pe…",
  "tika-abh08t44:8_21": "taṇhānirodhā…pe…",
  "tika-abh08t44:8_22": "kammanirodhā…pe…",
  "tika-abh08t44:8_23": "phassanirodhā vedanānirodho”ti paccayanirodhaṭṭhena vedanākkhandhassa vayaṁ passati,",
  "tika-abh08t44:8_24": "vipariṇāmalakkhaṇaṁ passantopi vedanākkhandhassa vayaṁ passati,",
  "tika-abh08t44:8_25": "vedanākkhandhassa vayaṁ passanto imāni pañca lakkhaṇāni passati,",
  "tika-abh08t44:8_26": "vedanākkhandhassa viya saññāsaṅkhāraviññāṇakkhandhānaṁ.",
  "tika-abh08t44:8_27": "Ayaṁ pana viseso –",
  "tika-abh08t44:8_28": "viññāṇakkhandhassa phassaṭṭhāne “nāmarūpasamudayā nāmarūpanirodhā”ti.",
  "tika-abh08t44:9_0": "Evaṁ ekekassa khandhassa udayabbayadassane dasa dasa katvā samapaññāsa lakkhaṇāni vuttāni,",
  "tika-abh08t44:9_1": "tesaṁ vasenapi “evampi rūpasamudayo,",
  "tika-abh08t44:9_2": "evampi rūpavayo,",
  "tika-abh08t44:9_3": "evampi rūpaṁ udeti,",
  "tika-abh08t44:9_4": "evampi rūpaṁ vetī”ti paccayato ceva khaṇato ca vitthārena ca manasikāravidhiṁ dassetuṁ “tasseva ñāṇassā”tiādi āraddhaṁ.",
  "tika-abh08t44:9_5": "Tattha avijjāsamudayāti avijjāya uppādā,",
  "tika-abh08t44:9_6": "atthibhāvāti attho.",
  "tika-abh08t44:9_7": "Nirodhaviruddho hi uppādo atthibhāvo hoti,",
  "tika-abh08t44:9_8": "tasmā purimabhavasiddhāya avijjāya sati imasmiṁ bhave rūpasamudayo rūpassa uppādo hotīti attho.",
  "tika-abh08t44:9_9": "Ādi-saddasaṅgahitesu “taṇhāsamudayā rūpasamudayo,",
  "tika-abh08t44:9_10": "kammasamudayā rūpasamudayo,",
  "tika-abh08t44:9_11": "āhārasamudayā rūpasamudayo”ti ca,",
  "tika-abh08t44:9_12": "tathā vayadassane “avijjānirodhā rūpanirodho,",
  "tika-abh08t44:9_13": "taṇhānirodhā…",
  "tika-abh08t44:9_14": "kammanirodhā…",
  "tika-abh08t44:9_15": "āhāranirodhā rūpanirodho”ti ca ādīsu avijjādīhi tīhi atītakālikāni tesaṁ sahakārīkāraṇabhūtāni upādānādīnipi gahitānevāti veditabbaṁ.",
  "tika-abh08t44:10_0": "Pavattipaccayesu kabaḷīkārāhārassa balavatāya so eva gahito “āhārasamudayā”ti.",
  "tika-abh08t44:10_1": "Tasmiṁ pana gahite pavattipaccayatāsāmaññena utucittānipi gahitāneva hontīti catusamuṭṭhānikarūpassa",
  "tika-abh08t44:10_2": "paccayato udayadassanaṁ vibhāvitamevāti daṭṭhabbaṁ.",
  "tika-abh08t44:10_3": "Avijjātaṇhūpanissayasahiteneva kammunā rūpakāyassa nibbatti,",
  "tika-abh08t44:10_4": "asati ca avijjūpanissayāya bhavanikantiyā jātiyā asambhavoyevāti.",
  "tika-abh08t44:10_5": "Yathā rūpassa avijjātaṇhūpanissayatā,",
  "tika-abh08t44:10_6": "evaṁ vedanādīnampi daṭṭhabbā.",
  "tika-abh08t44:10_7": "Āhāro pana uppannassa rūpassa posako kabaḷīkārāhārassa adhippetattā,",
  "tika-abh08t44:10_8": "kāmaṁ yathādhiṭṭhānattā vā desanāya.",
  "tika-abh08t44:10_9": "Ukkaṭṭhaniddesena vā āhāraggahaṇaṁ.",
  "tika-abh08t44:10_10": "Avijjānirodhāti aggamaggañāṇena avijjāya anuppādanirodhato anāgatassa rūpassa anuppādanirodho hoti paccayābhāve abhāvato.",
  "tika-abh08t44:10_11": "“Taṇhānirodhā kammanirodho”ti etthāpi eseva nayo.",
  "tika-abh08t44:10_12": "Āhāranirodhāti pavattipaccayassa kabaḷīkārāhārassa abhāve.",
  "tika-abh08t44:10_13": "Rūpanirodhoti taṁsamuṭṭhānarūpassa abhāvo hotīti.",
  "tika-abh08t44:10_14": "Sesaṁ heṭṭhā vuttanayānusārena veditabbaṁ.",
  "tika-abh08t44:10_15": "Ayaṁ pana viseso –",
  "tika-abh08t44:10_16": "“phuṭṭho vedeti,",
  "tika-abh08t44:10_17": "phuṭṭho sañjānāti,",
  "tika-abh08t44:10_18": "phuṭṭho cetetīti,",
  "tika-abh08t44:10_19": "phassapaccayā vedanā,",
  "tika-abh08t44:10_20": "cakkhusamphassajā vedanā,",
  "tika-abh08t44:10_21": "saññā cetanā”ti vacanato phasso vedanāsaññāsaṅkhārakkhandhānaṁ pavattipaccayo,",
  "tika-abh08t44:10_22": "tannirodhā ca tesaṁ nirodho,",
  "tika-abh08t44:10_23": "mahāpadānamahānidānasuttesu,",
  "tika-abh08t44:10_24": "abhidhamme ca aññamaññapaccayavāre “nāmarūpapaccayā viññāṇa”nti vacanato nāmarūpaṁ viññāṇassa pavattipaccayo,",
  "tika-abh08t44:10_25": "tannirodhā ca tassa nirodhoti vuttaṁ “phassasamudayā vedanāsamudayo”tiādi.",
  "tika-abh08t44:11_0": "1271.Dasa dasāti rūpakkhandhassa udayadassane avijjā taṇhā kammaṁ āhāroti imesaṁ paccayānaṁ atthitāsaṅkhatalakkhaṇāni",
  "tika-abh08t44:11_1": "ceva rūpassa nibbattilakkhaṇañcāti imāni pañca lakkhaṇāni,",
  "tika-abh08t44:11_2": "vayadassane avijjādīnaṁ catunnaṁ paccayānaṁ anuppādanirodho,",
  "tika-abh08t44:11_3": "rūpassa khaṇanirodho cāti imāni pañca lakkhaṇānīti rūpakkhandhassa dasa lakkhaṇāni,",
  "tika-abh08t44:11_4": "tathā vedanākkhandhādīnaṁ catunnaṁ cattālīsa lakkhaṇānīti evaṁ samapaññāsa lakkhaṇāni honti.",
  "tika-abh08t44:11_5": "Tenāha “paññāsa lakkhaṇānī”ti.",
  "tika-abh08t44:11_6": "Lakkhaṇaṭṭho pana tesaṁ catunnaṁ paccayānaṁ atthitā,",
  "tika-abh08t44:11_7": "anuppādanirodho cāti aṭṭha lakkhīyati etehi rūpādīnaṁ udayo ca vayo cāti lakkhaṇāni.",
  "tika-abh08t44:11_8": "Catunnañhi paccayānaṁ atthitāhi rūpādiudayo lakkhīyati,",
  "tika-abh08t44:11_9": "anuppādanirodhaaccantanirodhehi vayo,",
  "tika-abh08t44:11_10": "nibbattivipariṇāmāni pana saṅkhatalakkhaṇānevāti.",
  "tika-abh08t44:11_11": "Dhamme samanupassatīti rūpādike dhamme udayabbayavante samanupassati.",
  "tika-abh08t44:11_12": "Ettha ca keci tāva āhu “arūpakkhandhānaṁ udayabbayadassanaṁ addhāsantativasena,",
  "tika-abh08t44:11_13": "na khaṇavasenā”ti,",
  "tika-abh08t44:11_14": "tesaṁ matena khaṇato udayabbayadassanameva na siyā.",
  "tika-abh08t44:11_15": "Apare panāhu “paccayato udayabbayadassanena atītādivibhāgaṁ anāmasitvā sabbasādhāraṇato avijjādipaccayā vedanāya sambhavaṁ labbhamānataṁ passati,",
  "tika-abh08t44:11_16": "na uppādaṁ.",
  "tika-abh08t44:11_17": "Avijjādiabhāve ca tassā asambhavaṁ alabbhamānataṁ passati,",
  "tika-abh08t44:11_18": "na bhaṅgakkhaṇato.",
  "tika-abh08t44:11_19": "Udayabbayassa dassane paccuppannānaṁ uppādaṁ,",
  "tika-abh08t44:11_20": "bhaṅgañca passatī”ti,",
  "tika-abh08t44:11_21": "taṁ ayuttaṁ.",
  "tika-abh08t44:11_22": "Santativasena hi rūpārūpadhamme udayabbayato manasi karontassa anukkamena bhāvanāya balappattakāle ñāṇassa",
  "tika-abh08t44:11_23": "tikkhavisadabhāvappattiyā khaṇato udayabbayā upaṭṭhahantīti.",
  "tika-abh08t44:12_0": "1272-5.",
  "tika-abh08t44:12_1": "Ayañhi paṭhamaṁ paccayato udayabbayaṁ manasi karonto pacchā avijjādike paccayadhamme vissajjetvā udayabbayavante",
  "tika-abh08t44:12_2": "khandhe gahetvā tesaṁ paccayato udayabbayadassanamukhena khaṇatopi udayabbayaṁ manasi karoti.",
  "tika-abh08t44:12_3": "Tassa yadā ñāṇaṁ tikkhaṁ visadaṁ hutvā pavattati,",
  "tika-abh08t44:12_4": "tadā rūpārūpadhammā khaṇe khaṇe uppajjantā,",
  "tika-abh08t44:12_5": "bhijjantā ca hutvā upaṭṭhahanti.",
  "tika-abh08t44:12_6": "Tena vuttaṁ “evaṁ rūpudayo hotī”tiādi.",
  "tika-abh08t44:12_7": "Tattha evaṁ rūpudayoti evaṁ vuttanayena avijjāsamudayā…pe…",
  "tika-abh08t44:12_8": "taṇhāsamudayā…pe… kamma…pe…",
  "tika-abh08t44:12_9": "āhārasamudayāpi rūpassa sambhavo.",
  "tika-abh08t44:12_10": "Evamassa vayoti evaṁ vuttanayeneva avijjānirodhā…pe…",
  "tika-abh08t44:12_11": "taṇhānirodhā…pe… kamma…pe…",
  "tika-abh08t44:12_12": "āhāranirodhā rūpassa vayo anuppādoti ayaṁ paccayato vitthārena manasikāro.",
  "tika-abh08t44:12_13": "Udeti evaṁ rūpampīti evaṁ samudayato kammasamuṭṭhānarūpampi āhārautucittasamuṭṭhānarūpampi udeti uppajjati nibbattati.",
  "tika-abh08t44:12_14": "Evaṁ rūpaṁ tu vetīti kammasamuṭṭhānarūpampi āhārautucittasamuṭṭhānarūpampi evaṁ veti nirujjhatīti ayaṁ khaṇato vitthārena manasikāro.",
  "tika-abh08t44:12_15": "Tena vuttaṁ “evaṁ paccayatopettha khaṇato udayabbaya”nti.",
  "tika-abh08t44:12_16": "Sabbadhammā pākaṭā hontīti iti ime dhammā ahutvā sambhonti,",
  "tika-abh08t44:12_17": "hutvā paṭiventi.",
  "tika-abh08t44:12_18": "Yathā paccuppanne,",
  "tika-abh08t44:12_19": "evaṁ atītānāgatepīti nayavasena atītādidhammānaṁ dvedhā udayabbayaṁ passato saccapaṭiccasamuppādanayalakkhaṇabhedā pākaṭā honti.",
  "tika-abh08t44:12_20": "Tassevaṁ pākaṭībhūtasabbadhammasabhāvassa “evaṁ kira nāmime dhammā anuppannapubbā uppajjanti,",
  "tika-abh08t44:12_21": "uppannā nirujjhantī”ti niccanavāva hutvā saṅkhārā upaṭṭhahanti.",
  "tika-abh08t44:12_22": "Na kevalañca niccanavāva,",
  "tika-abh08t44:12_23": "udake daṇḍakena katalekhā viya,",
  "tika-abh08t44:12_24": "āragge ṭhapitasāsapo viya,",
  "tika-abh08t44:12_25": "vijjusañcāro viya ca parittakālaṭṭhāyino upaṭṭhahanti.",
  "tika-abh08t44:12_26": "Tenāha “udake daṇḍarājīvā”tiādi.",
  "tika-abh08t44:12_27": "Udake daṇḍarājiādayova kiñcāpi uttaruttari atiparittaṭṭhāyibhāvanidassanatthaṁ dassitā,",
  "tika-abh08t44:12_28": "tathāpi dandhanirodhā eva nidassitā,",
  "tika-abh08t44:12_29": "tatopi lahutaranirodhattā saṅkhārānaṁ.",
  "tika-abh08t44:12_30": "Tathā hi gamanassādānaṁ devaputtānaṁ heṭṭhupariyena parimukhaṁ dhāvantānaṁ sirasi,",
  "tika-abh08t44:12_31": "pāde ca baddhakhuradhārāsannipātatopi sīghataro rūpanirodho vutto,",
  "tika-abh08t44:12_32": "pageva arūpadhammānaṁ.",
  "tika-abh08t44:12_33": "Na kevalaṁ parittatarakālaṭṭhāyinova upaṭṭhahanti,",
  "tika-abh08t44:12_34": "atha kho asārāpi khāyantīti āha “kadalī”tiādi.",
  "tika-abh08t44:12_35": "Tattha maṇḍalākārena āvijjhiyamānaṁ alātameva alātacakkaṁ.",
  "tika-abh08t44:12_36": "Mantosadhappabhāvitā indajālādikā māyā.",
  "tika-abh08t44:13_0": "1276-7.Ettāvatāti yvāyaṁ kalāpasammasananiyojanato paṭṭhāya yāva udayabbayapaṭivedhāya bhāvanā vidhi āraddho,",
  "tika-abh08t44:13_1": "ettāvatā bhāvanāvidhānena kalāpasammasanampi udayabbayañāṇuppādasseva parikammanti.",
  "tika-abh08t44:13_2": "Udayabbayadassanaṁ ñāṇanti sambandho.",
  "tika-abh08t44:13_3": "Lakkhaṇāni ca…pe…",
  "tika-abh08t44:13_4": "ṭhitanti vayadhammameva uppajjati,",
  "tika-abh08t44:13_5": "uppannañca vayaṁ upetīti iminā ākārena samapaññāsa lakkhaṇāni paṭivijjhitvā ṭhitaṁ.",
  "tika-abh08t44:13_6": "Adhunā uppannaṁ na tāva balappattanti āha “taruṇa”nti.",
  "tika-abh08t44:13_7": "Kalāpasammasanādivasena pavattasammasanaṁ nippariyāyena vipassanāsamaññaṁ labhati.",
  "tika-abh08t44:13_8": "Udayabbayānupassanādivasena pavattameva labhatīti āha “yassa cā”tiādi.",
  "tika-abh08t44:14_0": "1278-80.",
  "tika-abh08t44:14_1": "Athassa imāya taruṇavipassanāya vipassantassa dasa vipassanupakkilesā uppajjantīti dassento āha “vipassanāyā”tiādi.",
  "tika-abh08t44:14_2": "Etāyāti udayabbayānupassanāsaṅkhātāya taruṇavipassanāya,",
  "tika-abh08t44:14_3": "na bhaṅgānupassanādisaṅkhātāya taruṇavipassanāya,",
  "tika-abh08t44:14_4": "nāpi nibbidānupassanādisaṅkhātāya balavavipassanāyāti attho.",
  "tika-abh08t44:14_5": "Na hi tadā vipassanupakkilesā uppajjantīti.",
  "tika-abh08t44:14_6": "Vipassakassāti ca vipassakassevāti eva-kāro luttaniddiṭṭho.",
  "tika-abh08t44:14_7": "Teneva vakkhati “sampattapaṭivedhassā”tiādi.",
  "tika-abh08t44:14_8": "Diṭṭhiggāhādivatthubhāvena vipassanaṁ upakkilesantīti upakkilesā.",
  "tika-abh08t44:14_9": "Sampatto catusaccaphalapaṭivedho yena so sampattapaṭivedho,",
  "tika-abh08t44:14_10": "so ca sotāpannādīnaṁ aññataro hotīti āha “sotāpannādino”ti.",
  "tika-abh08t44:14_11": "Apicāti ayaṁ vakkhamānasamuccayattho.",
  "tika-abh08t44:14_12": "Idañca ukkaṭṭhaniddesavasena vuttaṁ balavavipassanāpattassāpi anuppajjanato.",
  "tika-abh08t44:14_13": "Sampattapaṭivedhassāti vā balavipassanāpattaṁ sandhāya vuttaṁ.",
  "tika-abh08t44:14_14": "Sopi hi paṭivedhappattiyā āsannārahadese ṭhitattā sampattapaṭivedho nāma hoti.",
  "tika-abh08t44:14_15": "Evañca sati apicāti vuttasamuccayattho hoti.",
  "tika-abh08t44:14_16": "Atha vā api-saddo vuttasamuccayattho.",
  "tika-abh08t44:14_17": "Ca-saddo avuttasamuccayattho.",
  "tika-abh08t44:14_18": "Tena nikkhittakammaṭṭhānaṁ saṅgaṇhāti.",
  "tika-abh08t44:14_19": "Vipassanaṁ ārabhitvā antarā vosānaṁ āpannassāpi vipassanupakkilesā na uppajjanti.",
  "tika-abh08t44:14_20": "Vippaṭipannassāti sīlavipattiādivasena yathā tathā vippaṭipannakassa,",
  "tika-abh08t44:14_21": "garahitabbapaṭipannassāti attho.",
  "tika-abh08t44:14_22": "Atha vā vippaṭipannassāti vipassanābhāvanāsaṅkhātāya sammāpaṭipattiyā abhāvena virahitapaṭipattikassa.",
  "tika-abh08t44:15_0": "1281.",
  "tika-abh08t44:15_1": "Vipassanāpaṭipattiyeva hi sasambhārā pubbabhāge sammāpaṭipatti,",
  "tika-abh08t44:15_2": "tadaññā vippaṭipatti,",
  "tika-abh08t44:15_3": "tenevassa visuddhipakkhe “sammāva paṭipannassā”ti vuttaṁ.",
  "tika-abh08t44:15_4": "Sā ca nikkhittadhurassāpi hotīti imasmiṁ pakkhe nikkhittakammaṭṭhānopi imināva saṅgahito hotīti.",
  "tika-abh08t44:15_5": "Sammāva paṭipannassāti heṭṭhā vuttavidhānena sammā eva paṭipannassa,",
  "tika-abh08t44:15_6": "na vippaṭipannassa vā nikkhittadhurassa vā.",
  "tika-abh08t44:15_7": "Yuttayogassāti yuttena yogena,",
  "tika-abh08t44:15_8": "ñāṇena vā bhāvanamanuyuñjanasīlassa.",
  "tika-abh08t44:15_9": "Sā pana yuttayogitā samathavasenāpi hotīti tannivattanatthamāha “sadā vipassakassevā”ti.",
  "tika-abh08t44:15_10": "Uppajjantīti etthāpi eva-kāro sambandhitabbo,",
  "tika-abh08t44:15_11": "tena na nuppajjantīti attho.",
  "tika-abh08t44:15_12": "Aññathā maggāmaggañāṇasseva asambhavato.",
  "tika-abh08t44:15_13": "Kirāti anussutiyaṁ.",
  "tika-abh08t44:15_14": "Sā panesā anussuti pāḷivaseneva āgatāti daṭṭhabbaṁ. Yathāha –",
  "tika-abh08t44:16_0": "“Kathaṁ dhammuddhaccaviggahitaṁ mānasaṁ hoti?",
  "tika-abh08t44:16_1": "Aniccato manasikaroto obhāso uppajjati,",
  "tika-abh08t44:16_2": "obhāso dhammoti obhāsaṁ āvajjeti,",
  "tika-abh08t44:16_3": "tato vikkhepo uddhaccaṁ,",
  "tika-abh08t44:16_4": "tena uddhaccena viggahitamānaso aniccato upaṭṭhānaṁ yathābhūtaṁ nappajānāti.",
  "tika-abh08t44:16_5": "Dukkhato…pe…",
  "tika-abh08t44:16_6": "anattato upaṭṭhānaṁ yathābhūtaṁ nappajānāti.",
  "tika-abh08t44:16_7": "Tathā aniccato manasikaroto ñāṇaṁ uppajjati…pe…",
  "tika-abh08t44:16_8": "pīti passaddhi sukhaṁ adhimokkho paggaho upaṭṭhānaṁ upekkhā nikanti uppajjati,",
  "tika-abh08t44:16_9": "nikanti dhammoti nikantiṁ āvajjeti,",
  "tika-abh08t44:16_10": "tato vikkhepo uddhaccaṁ,",
  "tika-abh08t44:16_11": "tena uddhaccena viggahitamānaso aniccato upaṭṭhānaṁ yathābhūtaṁ nappajānāti.",
  "tika-abh08t44:16_12": "Dukkhato…pe…",
  "tika-abh08t44:16_13": "anattato upaṭṭhānaṁ yathābhūtaṁ nappajānātī”ti.",
  "tika-abh08t44:17_0": "1282.",
  "tika-abh08t44:17_1": "Idāni tesaṁ obhāsādīnaṁ sarūpavibhāvanatthaṁ tesu uppannesu vipassanāya upakkilissanākārañca dassetuṁ “vipassanāyā”tiādi vuttaṁ.",
  "tika-abh08t44:17_2": "Vipassanāya obhāsoti vipassanācittasamuṭṭhitaṁ,",
  "tika-abh08t44:17_3": "sasantatipatitautusamuṭṭhānañca bhāsuraṁ rūpaṁ.",
  "tika-abh08t44:17_4": "Tattha vipassanācittasamuṭṭhānaṁ yogino sarīraṭṭhameva pabhassaraṁ hutvā tiṭṭhati,",
  "tika-abh08t44:17_5": "itaraṁ sarīraṁ muñcitvā ñāṇānubhāvānurūpaṁ samantato pharati,",
  "tika-abh08t44:17_6": "taṁ tasseva paññāyati,",
  "tika-abh08t44:17_7": "tena phuṭṭhokāse rūpagatampi passati.",
  "tika-abh08t44:17_8": "Passanto ca cakkhuviññāṇena passati,",
  "tika-abh08t44:17_9": "udāhu manoviññāṇenāti vīmaṁsitabbametanti vadanti.",
  "tika-abh08t44:17_10": "Ācariyadhammapālattherena pana “dibbacakkhulābhino viya taṁ manoviññāṇaviññeyyamevāti yuttaṁ viya dissatī”ti vuttaṁ.",
  "tika-abh08t44:18_0": "1283-4.Maggappatto phalappatto,",
  "tika-abh08t44:18_1": "ahamasmīti gaṇhatīti “na vata me ito pubbe evarūpo obhāso uppannapubbo,",
  "tika-abh08t44:18_2": "addhā ariyamaggaṁ pattosmi,",
  "tika-abh08t44:18_3": "phalaṁ sacchākāsi”nti amaggaṁyeva “maggo”ti gaṇhāti.",
  "tika-abh08t44:18_4": "Tassevaṁ pana gaṇhatoti tassa amaggaṁyeva “maggo”ti gaṇhantassa.",
  "tika-abh08t44:18_5": "Vipassanāvīthīti paṭipāṭiyā pavattamānā vipassanāva ukkantā nāma hoti,",
  "tika-abh08t44:18_6": "yogino “maggaṁ pattosmī”ti adhimānena vissaṭṭhattā.",
  "tika-abh08t44:18_7": "Vipassanāvīthintipi pāṭho,",
  "tika-abh08t44:18_8": "tassevaṁ gaṇhato vipassanā tatoyeva vīthiṁ ukkantā nāma hotīti attho.",
  "tika-abh08t44:18_9": "Obhāsameva so bhikkhu,",
  "tika-abh08t44:18_10": "assādento nisīdatīti so bhikkhu attanā āraddhaṁ vipassanaṁ vissajjetvā obhāsameva lobhavasena vā diṭṭhivasena vā assādento nisīdati.",
  "tika-abh08t44:18_11": "So kho panāyaṁ obhāso kassaci bhikkhuno pallaṅkaṭṭhānamattameva obhāsento uppajjati,",
  "tika-abh08t44:18_12": "kassaci antogabbhaṁ,",
  "tika-abh08t44:18_13": "kassaci bahigabbhaṁ,",
  "tika-abh08t44:18_14": "kassaci sakalavihāraṁ gāvutaṁ aḍḍhayojanaṁ yojanaṁ dviyojanaṁ tiyojanaṁ,",
  "tika-abh08t44:18_15": "kassaci pathavītalato paṭṭhāya yāva akaniṭṭhabrahmalokā ekālokaṁ kurumāno,",
  "tika-abh08t44:18_16": "yathā samuddamhi yojanamatte macchakacchapā paññāyanti,",
  "tika-abh08t44:18_17": "evaṁ uppajjanti.",
  "tika-abh08t44:18_18": "Bhagavato pana dasasahassilokadhātuṁ obhāsento udapādi.",
  "tika-abh08t44:19_0": "1285.Vipassanāpītīti vipassanācittasampayuttā pīti.",
  "tika-abh08t44:19_1": "Khuddikādikā heṭṭhā vaṇṇitāyeva,",
  "tika-abh08t44:19_2": "ayañca pañcavidhā pīti udayabbayānupassanāya vīthipaṭipannāya anukkamena uppajjati.",
  "tika-abh08t44:19_3": "Matthakappattena pana udayabbayañāṇena saddhiṁ pharaṇāpītiyeva hoti.",
  "tika-abh08t44:19_4": "Upacārappanakkhaṇato aññadāpi hi pharaṇāpīti hotiyevāti.",
  "tika-abh08t44:19_5": "Tena vuttaṁ aṭṭhakathāyaṁ “sakalasarīraṁ pūrayamānā uppajjatī”ti.",
  "tika-abh08t44:20_0": "1286-7.Yogino…pe…",
  "tika-abh08t44:20_1": "honti hīti yassāyaṁ passaddhi uppannā,",
  "tika-abh08t44:20_2": "tassa yogino rattiṭṭhāne vā divāṭṭhāne vā nisinnassa kāyacittāni passaddhāneva honti,",
  "tika-abh08t44:20_3": "neva daratho hotīti attho.",
  "tika-abh08t44:20_4": "Passaddhiādīni cha yugaḷāni aññamaññayogīnīti passaddhiyā uppannāya itarāpi uppannāyeva hontīti kiccadassanamukhena",
  "tika-abh08t44:20_5": "tā sabbāpi dassento “lahūni cā”tiādimāha.",
  "tika-abh08t44:20_6": "Ettha ca kāya-ggahaṇena rūpakāyassāpi gahaṇaṁ veditabbaṁ,",
  "tika-abh08t44:20_7": "na vedanādikkhandhattayasseva.",
  "tika-abh08t44:20_8": "Kāyapassaddhiādayo hi rūpakāyassāpi darathādinimmaddakāti.",
  "tika-abh08t44:20_9": "Kammaññāneva hontīti na kevalaṁ kammaññāneva suvisadāni ujukāniyeva honti,",
  "tika-abh08t44:20_10": "avinābhāvitāya pana tadubhayaṁ visuṁ na vuttaṁ.",
  "tika-abh08t44:20_11": "Kāyacittānaṁ passaddhādibhāvo ca tesaṁ apassaddhādihetubhūtānaṁ uddhaccādithinamiddhādidiṭṭhimānādisesanīvaraṇādiassaddhiyādimāyāsāṭheyyādisaṁkilesadhammānaṁ",
  "tika-abh08t44:20_12": "viddhaṁsanavaseneva tadā vipassanācittuppādassa pavattanato.",
  "tika-abh08t44:21_0": "1288-90.",
  "tika-abh08t44:21_1": "Manussānaṁ ayanti mānusī,",
  "tika-abh08t44:21_2": "manussayogyakāmasukharati.",
  "tika-abh08t44:21_3": "Tādisehi manussavisesehi anubhavitabbatānativattanato dibbaratipi saṅgahitā,",
  "tika-abh08t44:21_4": "mānusīsadisatāya,",
  "tika-abh08t44:21_5": "kāmasukhabhāvena dibbā rati vā mānusī,",
  "tika-abh08t44:21_6": "tassā atikkantatāya na mānusīti amānusī,",
  "tika-abh08t44:21_7": "taṁ amānusiṁ.",
  "tika-abh08t44:21_8": "Suññāgāranti yaṁ kiñci vivittaṁ senāsanaṁ,",
  "tika-abh08t44:21_9": "vipassanaṁ eva vā,",
  "tika-abh08t44:21_10": "sāpi hi niccabhāvādisuññatāya,",
  "tika-abh08t44:21_11": "yogino sukhasannissayatāya ca “suññāgāra”nti vattabbataṁ labhati.",
  "tika-abh08t44:21_12": "Cittassa anupasamakarānaṁ kilesānaṁ vigamena santacittassa saṁsāre bhayassa ikkhanena bhikkhuno sammā",
  "tika-abh08t44:21_13": "ñāyena rūpārūpadhammānaṁ udayabbayānupassanādivasena te vipassato sammasato sammāraddhavipassanānaṁ manussānaṁ",
  "tika-abh08t44:21_14": "visayatāya amānusī vipassanāpītisukhasaññitā rati hotīti ayamettha gāthāya saṅkhepattho.",
  "tika-abh08t44:21_15": "Dutiyagāthā pana udayabbayañāṇameva sandhāya vuttā.",
  "tika-abh08t44:21_16": "Tattha yato yatoti rūpato,",
  "tika-abh08t44:21_17": "arūpato vā.",
  "tika-abh08t44:22_0": "1291.Ñāṇādayoti ñāṇasaddhādayo satta.",
  "tika-abh08t44:22_1": "Vuttanayenāti “ñāṇanti vipassanāñāṇaṁ,",
  "tika-abh08t44:22_2": "saddhāti vipassanācittasampayuttā saddhā”tiādinā vuttanayānusārena vipassanāvaseneva ñeyyā.",
  "tika-abh08t44:22_3": "Tattha ñāṇaṁ rūpārūpadhamme udayabbayānupassanāvasena tulayantassa tīrentassa vissaṭṭhaindavajiramiva",
  "tika-abh08t44:22_4": "avigatavegaṁ tikhiṇaṁ sūraṁ ativisadaṁ uppajjati.",
  "tika-abh08t44:22_5": "Tathā hi tena yogī “maggaṁ pattosmī”ti maññati.",
  "tika-abh08t44:22_6": "Saddhāti kilesakālusiyāpagamena cittacetasikānaṁ atisayapasādabhūtā balavatī saddhā,",
  "tika-abh08t44:22_7": "na pana kammaphalaṁ,",
  "tika-abh08t44:22_8": "ratanattayaṁ vā saddahanavasena pavattā.",
  "tika-abh08t44:22_9": "Satipi sūpaṭṭhitā acalā pabbatarājasadisā uppajjati.",
  "tika-abh08t44:22_10": "Imissā ca uppannāya so yaṁ yaṁ ṭhānaṁ paccavekkhati,",
  "tika-abh08t44:22_11": "taṁ taṁ ṭhānamassa anupavisitvā okkhanditvā pakkhanditvā paribhaṇḍabhūtassa yathākammūpagañāṇassa upaṭṭhahante",
  "tika-abh08t44:22_12": "paralokavisayattā vaṇṇāyatanavisayamatītanti dibbacakkhuno paraloko viya satiyā upaṭṭhāti.",
  "tika-abh08t44:22_13": "Sukhaṁ pana sakalasarīraṁ abhisandamānaṁ atipaṇītaṁ uppajjati.",
  "tika-abh08t44:22_14": "Tasmiñhi uppanne taṁsamuṭṭhitehi atipaṇītehi rūpehi sabbo kāyo pariphuṭo,",
  "tika-abh08t44:22_15": "paribrūhito ca hoti.",
  "tika-abh08t44:22_16": "Upekkhā pana vipassanupekkhā ceva āvajjanupekkhā ca.",
  "tika-abh08t44:22_17": "Tattha vicinitavicayattā saṅkhārānaṁ vicinane majjhattabhāvena ṭhitā vipassanupekkhā.",
  "tika-abh08t44:22_18": "Sā pana atthato tathāpavattā tatramajjhattupekkhāva.",
  "tika-abh08t44:22_19": "Manodvārāvajjanacittasampayuttā vedanā āvajjane ajjhupekkhanavasena pavattiyā āvajjanupekkhāti vuccati.",
  "tika-abh08t44:22_20": "Duvidhā panesā tadā uppajjati.",
  "tika-abh08t44:22_21": "Tathā hi tasmiṁ samaye sabbasaṅkhārānaṁ udayabbaye majjhattabhūtā vipassanupekkhā balavatī uppajjati,",
  "tika-abh08t44:22_22": "manodvāre āvajjanupekkhāpi.",
  "tika-abh08t44:22_23": "Sā hissa taṁ taṁ ṭhānaṁ āvajjantassa vissaṭṭhaindavajiramiva,",
  "tika-abh08t44:22_24": "pattapuṭe pakkhandatattanārāco viya ca sūrā tikhiṇā hutvā pavattati.",
  "tika-abh08t44:22_25": "Vīriyampi asithilamanaccāraddhaṁ sampayuttadhamme kilesapakkhato kosajjapakkhato paggaṇhantaṁ supaggahitamuppajjati,",
  "tika-abh08t44:22_26": "nikanti ca obhāsādipaṭimaṇḍitāya vipassanāya ālayaṁ kurumānā bhāvanāya sātisayappavattiyā sukhumā santākārā uppajjati.",
  "tika-abh08t44:22_27": "Yā kilesoti pariggahitumpi na yuttā.",
  "tika-abh08t44:22_28": "Yathā ca obhāse,",
  "tika-abh08t44:22_29": "evaṁ etesupi aññasmiṁ uppanne yogāvacaro “na vata me ito pubbe evarūpā pīti uppannapubbā,",
  "tika-abh08t44:22_30": "evarūpā passaddhi ñāṇaṁ saddhā sati sukhaṁ upekkhā vīriyaṁ nikanti uppannapubbā,",
  "tika-abh08t44:22_31": "addhā maggaphalappattosmī”ti gaṇhāti,",
  "tika-abh08t44:22_32": "tassevaṁ gaṇhato vipassanā vīthiukkantā nāma hoti.",
  "tika-abh08t44:22_33": "So teyeva assādento nisīdati.",
  "tika-abh08t44:22_34": "Ime ca pana vipassanupakkilesā yebhuyyena samathavipassanālābhino uppajjanti.",
  "tika-abh08t44:22_35": "So samāpattivikkhambhitānaṁ kilesānaṁ asamudācārato “arahā aha”nti cittaṁ uppādetīti.",
  "tika-abh08t44:23_0": "1292-3.Upaklesassa vatthutoti nippariyāyato diṭṭhimānataṇhā idha upakkilesā tesaṁ vatthuto uppattiṭṭhānatāya,",
  "tika-abh08t44:23_1": "na sabhāvato akusalattā.",
  "tika-abh08t44:23_2": "Yathā pana obhāsādayo,",
  "tika-abh08t44:23_3": "evaṁ nikantipi diṭṭhiggāhādīnaṁ ṭhānaṁ hotīti vatthubhāvopissā yujjateva.",
  "tika-abh08t44:23_4": "Taṁtamāvajjamānassa,",
  "tika-abh08t44:23_5": "bhāvanā parihāyatīti taṁ taṁ obhāsādikaṁ āvajjamānassa diṭṭhimānataṇhāvasena “mama obhāso”tiādiggāhaṁ",
  "tika-abh08t44:23_6": "pavattentassa bhāvanā vīthiṁ okkamitvā parivaṭṭati.",
  "tika-abh08t44:23_7": "Appaṁ sutametassāti appassuto.",
  "tika-abh08t44:24_0": "1294-7.",
  "tika-abh08t44:24_1": "Bahussuto pana obhāsādīsu uppannesu “ayaṁ kho me obhāso uppanno,",
  "tika-abh08t44:24_2": "so kho panāyaṁ anicco saṅkhato paṭiccasamuppanno khayadhammo vayadhammo virāgadhammo nirodhadhammo”ti vā,",
  "tika-abh08t44:24_3": "sace obhāso attā bhaveyya,",
  "tika-abh08t44:24_4": "attāti gahetuṁ vaṭṭeyya,",
  "tika-abh08t44:24_5": "anattā ca panāyaṁ attāti gahito,",
  "tika-abh08t44:24_6": "tasmā “so avasavattanaṭṭhena anattā,",
  "tika-abh08t44:24_7": "hutvā abhāvaṭṭhena anicco,",
  "tika-abh08t44:24_8": "udayabbayapaṭipīḷanaṭṭhena dukkho”tiādinā samanupassati,",
  "tika-abh08t44:24_9": "so evaṁ samanupassanto upakkilesajaṭaṁ vijaṭetvā obhāsādayo dhammā na maggo,",
  "tika-abh08t44:24_10": "upakkilesavinimuttaṁ pana vīthipaṭipannaṁ vipassanāñāṇaṁ maggoti maggañca amaggañca vavatthapeti.",
  "tika-abh08t44:24_11": "Tena vuttaṁ “sabbobhāsādayo”tiādi.",
  "tika-abh08t44:24_12": "Maggāmaggesu ñāṇanti maggāmaggañāṇaṁ,",
  "tika-abh08t44:24_13": "maggāmaggañāṇadassanavisuddhīti vuttaṁ hoti.",
  "tika-abh08t44:24_14": "Maggāmaggañāṇadassanavisuddhipattiyā ca tena yoginā tiṇṇaṁ saccānañca vavatthānaṁ kataṁ hoti. Kathaṁ?",
  "tika-abh08t44:24_15": "Diṭṭhivisuddhiyā tāva nāmarūpavavatthāpanena dukkhasaccavavatthānaṁ kataṁ hoti,",
  "tika-abh08t44:24_16": "kaṅkhāvitaraṇavisuddhiyā paccayapariggahena samudayasaccassa vavatthānaṁ.",
  "tika-abh08t44:24_17": "Abhidhammanayasmiñhi sabbakilesā,",
  "tika-abh08t44:24_18": "kammañca samudayasaccaṁ,",
  "tika-abh08t44:24_19": "imissaṁ maggāmaggañāṇadassanavisuddhiyaṁ sammā maggassa avadhāraṇena maggasaccaṁ.",
  "tika-abh08t44:24_20": "Tadupāyabhūtassa hi maggassa avadhāraṇena taṁ avadhāritamevāti evaṁ lokiyeneva tāva ñāṇena tiṇṇaṁ saccānaṁ vavatthānaṁ kataṁ hoti.",
  "tika-abh08t44:25_0": "Iti abhidhammatthavikāsiniyā nāma",
  "tika-abh08t44:26_0": "Abhidhammāvatārasaṁvaṇṇanāya",
  "tika-abh08t44:27_0": "Maggāmaggañāṇadassanavisuddhiniddesavaṇṇanā niṭṭhitā."
}