{
  "mil3.1.11:0.1_0": "Milindapañha",
  "mil3.1.11:0.2_0": "Mahāvagga",
  "mil3.1.11:0.3_0": "11. Sampakkhandanalakkhaṇasaddhāpañha",
  "mil3.1.11:1.1_0": "“Kathaṁ, bhante, sampakkhandanalakkhaṇā saddhā”ti?",
  "mil3.1.11:1.2_0": "“Yathā, mahārāja,",
  "mil3.1.11:1.2_1": "yogāvacaro aññesaṁ cittaṁ vimuttaṁ passitvā sotāpattiphale vā sakadāgāmiphale vā anāgāmiphale vā arahatte vā sampakkhandati yogaṁ karoti appattassa pattiyā anadhigatassa adhigamāya asacchikatassa sacchikiriyāya.",
  "mil3.1.11:1.3_0": "Evaṁ kho, mahārāja,",
  "mil3.1.11:1.3_1": "sampakkhandanalakkhaṇā saddhā”ti.",
  "mil3.1.11:2.1_0": "“Opammaṁ karohī”ti.",
  "mil3.1.11:2.2_0": "“Yathā, mahārāja,",
  "mil3.1.11:2.2_1": "uparipabbate mahāmegho abhippavasseyya,",
  "mil3.1.11:2.2_2": "taṁ udakaṁ yathāninnaṁ pavattamānaṁ pabbatakandarapadarasākhā paripūretvā nadiṁ paripūreyya,",
  "mil3.1.11:2.2_3": "sā ubhato kūlāni saṁvissandantī gaccheyya,",
  "mil3.1.11:2.2_4": "atha mahājanakāyo āgantvā tassā nadiyā uttānataṁ vā gambhīrataṁ vā ajānanto bhīto vitthato tīre tiṭṭheyya,",
  "mil3.1.11:2.2_5": "athaññataro puriso āgantvā attano thāmañca balañca sampassanto gāḷhaṁ kacchaṁ bandhitvā pakkhanditvā tareyya,",
  "mil3.1.11:2.2_6": "taṁ tiṇṇaṁ passitvā mahājanakāyopi tareyya;",
  "mil3.1.11:2.3_0": "evameva kho, mahārāja,",
  "mil3.1.11:2.3_1": "yogāvacaro aññesaṁ cittaṁ vimuttaṁ passitvā sotāpattiphale vā sakadāgāmiphale vā anāgāmiphale vā arahatte vā sampakkhandati yogaṁ karoti appattassa pattiyā anadhigatassa adhigamāya asacchikatassa sacchikiriyāya.",
  "mil3.1.11:2.4_0": "Evaṁ kho, mahārāja,",
  "mil3.1.11:2.4_1": "sampakkhandanalakkhaṇā saddhāti.",
  "mil3.1.11:2.5_0": "Bhāsitampetaṁ, mahārāja, bhagavatā saṁyuttanikāyavare—",
  "mil3.1.11:3.1_0": "‘Saddhāya taratī oghaṁ,",
  "mil3.1.11:3.2_0": "appamādena aṇṇavaṁ;",
  "mil3.1.11:3.3_0": "Vīriyena dukkhamacceti,",
  "mil3.1.11:3.4_0": "paññāya parisujjhatī’”ti.",
  "mil3.1.11:4.1_0": "“Kallosi, bhante nāgasenā”ti.",
  "mil3.1.11:5.1_0": "Sampakkhandanalakkhaṇasaddhāpañho ekādasamo."
}