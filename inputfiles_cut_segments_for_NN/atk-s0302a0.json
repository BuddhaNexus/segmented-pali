{
  "atk-s0302a0:0_0": " Namo tassa bhagavato arahato sammāsambuddhassa",
  "atk-s0302a0:1_0": "Saṁyuttanikāye",
  "atk-s0302a0:2_0": "Nidānavagga-aṭṭhakathā",
  "atk-s0302a0:3_0": "1. Nidānasaṁyuttaṁ",
  "atk-s0302a0:4_0": "1. Buddhavaggo",
  "atk-s0302a0:5_0": "1. Paṭiccasamuppādasuttavaṇṇanā",
  "atk-s0302a0:6_0": "1.Evaṁme sutanti –",
  "atk-s0302a0:6_1": "nidānavagge paṭhamaṁ paṭiccasamuppādasuttaṁ.",
  "atk-s0302a0:6_2": "Tatrāyaṁ anupubbapadavaṇṇanā –",
  "atk-s0302a0:6_3": "tatra kho bhagavā bhikkhū āmantesīti,",
  "atk-s0302a0:6_4": "ettha tatrāti desakālaparidīpanaṁ.",
  "atk-s0302a0:6_5": "Tañhi ‘‘yaṁ samayaṁ viharati,",
  "atk-s0302a0:6_6": "tatra samaye,",
  "atk-s0302a0:6_7": "yasmiñca jetavane viharati,",
  "atk-s0302a0:6_8": "tatra jetavane’’ti dīpeti.",
  "atk-s0302a0:6_9": "Bhāsitabbayutte vā desakāle dīpeti.",
  "atk-s0302a0:6_10": "Na hi bhagavā ayutte dese kāle ca dhammaṁ bhāsati.",
  "atk-s0302a0:6_11": "‘‘Akālo kho tāva bāhiyā’’tiādi (udā.",
  "atk-s0302a0:6_12": "10) cettha sādhakaṁ.",
  "atk-s0302a0:6_13": "Khoti padapūraṇamatte,",
  "atk-s0302a0:6_14": "avadhāraṇe ādikālatthe vā nipāto.",
  "atk-s0302a0:6_15": "Bhagavāti lokagarudīpanaṁ.",
  "atk-s0302a0:6_16": "Bhikkhūti kathāsavanayuttapuggalavacanaṁ.",
  "atk-s0302a0:6_17": "Apicettha ‘‘bhikkhakoti bhikkhu,",
  "atk-s0302a0:6_18": "bhikkhācariyaṁ ajjhūpagatoti bhikkhū’’tiādinā (pārā. 45; vibha.",
  "atk-s0302a0:6_19": "510) nayena vacanattho veditabbo.",
  "atk-s0302a0:6_20": "Āmantesīti ālapi, abhāsi,",
  "atk-s0302a0:6_21": "sambodhesi,",
  "atk-s0302a0:6_22": "ayamettha attho.",
  "atk-s0302a0:6_23": "Aññatra pana ñāpanepi hoti. Yathāha –",
  "atk-s0302a0:6_24": "‘‘āmantayāmi vo,",
  "atk-s0302a0:6_25": "bhikkhave,",
  "atk-s0302a0:6_26": "paṭivedayāmi vo,",
  "atk-s0302a0:6_27": "bhikkhave’’ti.",
  "atk-s0302a0:6_28": "Pakkosanepi. Yathāha –",
  "atk-s0302a0:6_29": "‘‘ehi tvaṁ, bhikkhu,",
  "atk-s0302a0:6_30": "mama vacanena sāriputtaṁ āmantehī’’ti (a. ni. 9.11).",
  "atk-s0302a0:6_31": "Bhikkhavoti āmantanākāradīpanaṁ.",
  "atk-s0302a0:6_32": "Tañca bhikkhanasīlatādiguṇayogasiddhattā vuttaṁ.",
  "atk-s0302a0:6_33": "Bhikkhanasīlatāguṇayuttopi hi bhikkhu,",
  "atk-s0302a0:6_34": "bhikkhanadhammatāguṇayuttopi bhikkhane sādhukāritāguṇayuttopīti saddavidū maññanti.",
  "atk-s0302a0:6_35": "Tena ca tesaṁ bhikkhanasīlatādiguṇayogasiddhena vacanena hīnādhikajanasevitavuttiṁ pakāsento uddhatadīnabhāvaniggahaṁ karoti.",
  "atk-s0302a0:6_36": "‘‘Bhikkhavo’’ti iminā ca karuṇāvipphārasommahadayanayananipātapubbaṅgamena vacanena te attano abhimukhe",
  "atk-s0302a0:6_37": "karonto teneva kathetukamyatādīpakena nesaṁ vacanena sotukamyataṁ janeti,",
  "atk-s0302a0:6_38": "teneva ca sambodhanatthena sādhukaṁ manasikārepi niyojeti.",
  "atk-s0302a0:6_39": "Sādhukaṁ manasikārāyattā hi sāsanasampatti.",
  "atk-s0302a0:7_0": "Aparesupi devamanussesu vijjamānesu kasmā bhikkhūyeva āmantesīti ce?",
  "atk-s0302a0:7_1": "Jeṭṭhaseṭṭhāsannasadāsannihitabhāvato.",
  "atk-s0302a0:7_2": "Sabbaparisasādhāraṇā hi bhagavato dhammadesanā,",
  "atk-s0302a0:7_3": "parisāya jeṭṭhā bhikkhū paṭhamaṁ uppannattā,",
  "atk-s0302a0:7_4": "seṭṭhā anagāriyabhāvaṁ ādiṁ katvā satthucariyānuvidhāyakattā sakalasāsanapaṭiggāhakattā ca,",
  "atk-s0302a0:7_5": "āsannā tattha nisinnesu satthusantikattā,",
  "atk-s0302a0:7_6": "sadāsannihitā satthusantikāvacarattāti.",
  "atk-s0302a0:7_7": "Apica te dhammadesanāya bhājanaṁ yathānusiṭṭhaṁ paṭipattisabbhāvato.",
  "atk-s0302a0:7_8": "Visesato ca ekacce bhikkhūyeva sandhāya ayaṁ desanāpīti evaṁ āmantesi.",
  "atk-s0302a0:8_0": "Kimatthaṁ pana bhagavā dhammaṁ desento paṭhamaṁ bhikkhū āmantesi,",
  "atk-s0302a0:8_1": "na dhammameva desesīti?",
  "atk-s0302a0:8_2": "Satijananatthaṁ.",
  "atk-s0302a0:8_3": "Bhikkhū aññaṁ cintentāpi vikkhittacittāpi dhammaṁ paccavekkhantāpi kammaṭṭhānaṁ manasikarontāpi nisinnā honti.",
  "atk-s0302a0:8_4": "Te anāmantetvā dhamme desiyamāne ‘‘ayaṁ desanā kiṁnidānā kiṁpaccayā katamāya aṭṭhuppattiyā desitā’’ti sallakkhetuṁ asakkontā duggahitaṁ vā gaṇheyyuṁ,",
  "atk-s0302a0:8_5": "na vā gaṇheyyuṁ,",
  "atk-s0302a0:8_6": "tena nesaṁ satijananatthaṁ bhagavā paṭhamaṁ āmantetvā pacchā dhammaṁ deseti.",
  "atk-s0302a0:9_0": "Bhadanteti gāravavacanametaṁ,",
  "atk-s0302a0:9_1": "satthuno paṭivacanadānaṁ vā.",
  "atk-s0302a0:9_2": "Apicettha ‘‘bhikkhavo’’ti vadamāno bhagavā bhikkhū ālapati.",
  "atk-s0302a0:9_3": "‘‘Bhadante’’ti vadamānā te bhagavantaṁ paccālapanti.",
  "atk-s0302a0:9_4": "Tathā hi ‘‘bhikkhavo’’ti bhagavā ābhāsati,",
  "atk-s0302a0:9_5": "‘‘bhadante’’ti paccābhāsanti.",
  "atk-s0302a0:9_6": "‘‘Bhikkhavo’’ti paṭivacanaṁ dāpeti,",
  "atk-s0302a0:9_7": "‘‘bhadante’’ti paṭivacanaṁ denti.",
  "atk-s0302a0:9_8": "Te bhikkhūti ye bhagavā āmantesi, te.",
  "atk-s0302a0:9_9": "Bhagavato paccassosunti bhagavato āmantanaṁ patiassosuṁ,",
  "atk-s0302a0:9_10": "abhimukhā hutvā suṇiṁsu sampaṭicchiṁsu paṭiggahesunti attho.",
  "atk-s0302a0:9_11": "Bhagavā etadavocāti,",
  "atk-s0302a0:9_12": "bhagavā etaṁ idāni vattabbaṁ sakalasuttaṁ avoca.",
  "atk-s0302a0:9_13": "Ettāvatā yaṁ āyasmatā ānandena atthabyañjanasampannassa buddhānaṁ desanāñāṇagambhīrabhāvasaṁsūcakassa",
  "atk-s0302a0:9_14": "imassa suttassa sukhāvagāhaṇatthaṁ kāladesadesakaparisāpadesappaṭimaṇḍitaṁ nidānaṁ bhāsitaṁ,",
  "atk-s0302a0:9_15": "tassa atthavaṇṇanā samattā.",
  "atk-s0302a0:10_0": "Idāni paṭiccasamuppādaṁ votiādinā nayena bhagavatā nikkhittassa suttassa saṁvaṇṇanāya okāso anuppatto.",
  "atk-s0302a0:10_1": "Sā panesā suttavaṇṇanā yasmā suttanikkhepaṁ vicāretvā vuccamānā pākaṭā hoti,",
  "atk-s0302a0:10_2": "tasmā suttanikkhepaṁ tāva vicāressāma.",
  "atk-s0302a0:10_3": "Cattāro hi suttanikkhepā –",
  "atk-s0302a0:10_4": "attajjhāsayo,",
  "atk-s0302a0:10_5": "parajjhāsayo,",
  "atk-s0302a0:10_6": "pucchāvasiko,",
  "atk-s0302a0:10_7": "aṭṭhuppattikoti.",
  "atk-s0302a0:10_8": "Tattha yāni suttāni bhagavā parehi anajjhiṭṭho kevalaṁ attano ajjhāsayeneva katheti,",
  "atk-s0302a0:10_9": "seyyathidaṁ –",
  "atk-s0302a0:10_10": "dasabalasuttantahārako candopama-vīṇopama-sammappadhāna-iddhipāda-indriyabala-bojjhaṅgamaggaṅga-suttantahārakoti evamādīni,",
  "atk-s0302a0:10_11": "tesaṁ attajjhāsayo nikkhepo.",
  "atk-s0302a0:11_0": "Yāni pana ‘‘paripakkā kho rāhulassa vimuttiparipācanīyā dhammā.",
  "atk-s0302a0:11_1": "Yaṁnūnāhaṁ rāhulaṁ uttariṁ āsavānaṁ khaye vineyya’’nti (saṁ. ni. 4.121; ma. ni.",
  "atk-s0302a0:11_2": "3.416) evaṁ paresaṁ ajjhāsayaṁ khantiṁ nijjhānakkhamaṁ manaṁ abhinīhāraṁ bujjhanabhāvañca apekkhitvā parajjhāsayavasena kathitāni,",
  "atk-s0302a0:11_3": "seyyathidaṁ –",
  "atk-s0302a0:11_4": "cūḷarāhulovādasuttaṁ,",
  "atk-s0302a0:11_5": "mahārāhulovādasuttaṁ,",
  "atk-s0302a0:11_6": "dhammacakkappavattanaṁ,",
  "atk-s0302a0:11_7": "anattalakkhaṇasuttaṁ,",
  "atk-s0302a0:11_8": "āsīvisopamasuttaṁ,",
  "atk-s0302a0:11_9": "dhātuvibhaṅgasuttanti,",
  "atk-s0302a0:11_10": "evamādīni,",
  "atk-s0302a0:11_11": "tesaṁ parajjhāsayo nikkhepo.",
  "atk-s0302a0:12_0": "Bhagavantaṁ pana upasaṅkamitvā catasso parisā cattāro vaṇṇā nāgā supaṇṇā gandhabbā asurā yakkhā mahārājāno",
  "atk-s0302a0:12_1": "tāvatiṁsādayo devā mahābrahmāti evamādayo ‘‘bojjhaṅgā bojjhaṅgāti, bhante,",
  "atk-s0302a0:12_2": "vuccanti – (saṁ. ni.",
  "atk-s0302a0:12_3": "5.202) nīvaraṇā nīvaraṇāti, bhante,",
  "atk-s0302a0:12_4": "vuccanti –",
  "atk-s0302a0:12_5": "ime nu kho, bhante,",
  "atk-s0302a0:12_6": "pañcupādānakkhandhā,",
  "atk-s0302a0:12_7": "kiṁsūdha vittaṁ purisassa seṭṭha’’ntiādinā (saṁ. ni. 1.246; su. ni.",
  "atk-s0302a0:12_8": "183) nayena pañhaṁ pucchanti.",
  "atk-s0302a0:12_9": "Evaṁ puṭṭhena bhagavatā yāni kathitāni bojjhaṅgasaṁyuttādīni,",
  "atk-s0302a0:12_10": "yāni vā panaññānipi devatāsaṁyutta,",
  "atk-s0302a0:12_11": "mārasaṁyutta,",
  "atk-s0302a0:12_12": "brahmasaṁyutta,",
  "atk-s0302a0:12_13": "sakkapañha,",
  "atk-s0302a0:12_14": "cūḷavedalla,",
  "atk-s0302a0:12_15": "mahāvedalla,",
  "atk-s0302a0:12_16": "sāmaññaphalaāḷavaka, sūciloma,",
  "atk-s0302a0:12_17": "kharalomasuttādīni,",
  "atk-s0302a0:12_18": "tesaṁ pucchāvasiko nikkhepo.",
  "atk-s0302a0:13_0": "Yāni pana tāni uppannaṁ kāraṇaṁ paṭicca kathitāni,",
  "atk-s0302a0:13_1": "seyyathidaṁ –",
  "atk-s0302a0:13_2": "dhammadāyādaṁ.",
  "atk-s0302a0:13_3": "Cūḷasīhanādasuttaṁ puttamaṁsūpamaṁ dārukkhandhūpamaṁ aggikkhandhūpamaṁ pheṇapiṇḍūpamaṁ pāricchattakūpamanti evamādīni,",
  "atk-s0302a0:13_4": "tesaṁ aṭṭhuppattiko nikkhepo.",
  "atk-s0302a0:14_0": "Evametesu catūsu nikkhepesu imassa paṭiccasamuppādasuttassa parajjhāsayo nikkhepo.",
  "atk-s0302a0:14_1": "Parapuggalajjhāsayavasena hidaṁ bhagavatā nikkhittaṁ.",
  "atk-s0302a0:14_2": "Katamesaṁ puggalānaṁ ajjhāsayavasenāti?",
  "atk-s0302a0:14_3": "Ugghaṭitaññūnaṁ.",
  "atk-s0302a0:14_4": "Cattāro hi puggalā ugghaṭitaññū vipañcitaññū neyyo padaparamoti.",
  "atk-s0302a0:14_5": "Tattha yassa puggalassa saha udāhaṭavelāya dhammābhisamayo hoti,",
  "atk-s0302a0:14_6": "ayaṁ vuccati puggalo ugghaṭitaññū.",
  "atk-s0302a0:14_7": "Yassa puggalassa saṁkhittena bhāsitassa vitthārena atthe vibhajiyamāne dhammābhisamayo hoti,",
  "atk-s0302a0:14_8": "ayaṁ vuccati puggalo vipañcitaññū.",
  "atk-s0302a0:14_9": "Yassa puggalassa uddesato paripucchato yoniso manasikaroto,",
  "atk-s0302a0:14_10": "kalyāṇamitte sevato, bhajato,",
  "atk-s0302a0:14_11": "payirupāsato,",
  "atk-s0302a0:14_12": "anupubbena dhammābhisamayo hoti,",
  "atk-s0302a0:14_13": "ayaṁ vuccati puggalo neyyo.",
  "atk-s0302a0:14_14": "Yassa puggalassa bahumpi suṇato,",
  "atk-s0302a0:14_15": "bahumpi dhārayato,",
  "atk-s0302a0:14_16": "bahumpi vācayato na tāya jātiyā dhammābhisamayo hoti,",
  "atk-s0302a0:14_17": "ayaṁ vuccati puggalo padaparamo.",
  "atk-s0302a0:14_18": "Iti imesu catūsu puggalesu ugghaṭitaññūpuggalānaṁ ajjhāsayavasena idaṁ suttaṁ nikkhittaṁ.",
  "atk-s0302a0:15_0": "Tadā kira pañcasatā janapadavāsikā bhikkhū sabbeva ekacarā dvicarā ticarā catucarā pañcacarā sabhāgavuttino",
  "atk-s0302a0:15_1": "dhutaṅgadharā āraddhavīriyā yuttayogā vipassakā saṇhaṁ sukhumaṁ suññataṁ paccayākāradesanaṁ patthayamānā",
  "atk-s0302a0:15_2": "sāyanhasamaye bhagavantaṁ upasaṅkamitvā, vanditvā,",
  "atk-s0302a0:15_3": "rattakambalasāṇiyā parikkhipamānā viya desanaṁ paccāsīsamānā parivāretvā nisīdiṁsu.",
  "atk-s0302a0:15_4": "Tesaṁ ajjhāsayavasena bhagavā idaṁ suttaṁ ārabhi.",
  "atk-s0302a0:15_5": "Yathā hi cheko cittakāro aparikammakatabhittiṁ labhitvā,",
  "atk-s0302a0:15_6": "na āditova rūpaṁ samuṭṭhāpesi,",
  "atk-s0302a0:15_7": "mahāmattikalepādīhi pana bhittiparikammaṁ tāva katvā ,",
  "atk-s0302a0:15_8": "kataparikammāya bhittiyā rūpaṁ samuṭṭhāpeti,",
  "atk-s0302a0:15_9": "kataparikammaṁ pana bhittiṁ labhitvā,",
  "atk-s0302a0:15_10": "bhittiparikammabyāpāraṁ akatvā,",
  "atk-s0302a0:15_11": "raṅgajātāni yojetvā,",
  "atk-s0302a0:15_12": "vaṭṭikaṁ vā tūlikaṁ vā ādāya rūpameva samuṭṭhāpeti,",
  "atk-s0302a0:15_13": "evameva bhagavā akatābhinivesaṁ ādikammikakulaputtaṁ labhitvā nāssa āditova arahattapadaṭṭhānaṁ saṇhaṁ",
  "atk-s0302a0:15_14": "sukhumaṁ suññataṁ vipassanālakkhaṇaṁ ācikkhati,",
  "atk-s0302a0:15_15": "sīlasamādhikammassakatādiṭṭhisampadāya pana yojento pubbabhāgapaṭipadaṁ tāva ācikkhati.",
  "atk-s0302a0:15_16": "Yaṁ sandhāya vuttaṁ –",
  "atk-s0302a0:16_0": "‘‘Tasmātiha tvaṁ, bhikkhu,",
  "atk-s0302a0:16_1": "ādimeva visodhehi kusalesu dhammesu.",
  "atk-s0302a0:16_2": "Ko cādi kusalānaṁ dhammānaṁ?",
  "atk-s0302a0:16_3": "Sīlañca suvisuddhaṁ diṭṭhi ca ujukā.",
  "atk-s0302a0:16_4": "Yato kho te, bhikkhu,",
  "atk-s0302a0:16_5": "sīlañca suvisuddhaṁ bhavissati diṭṭhi ca ujukā.",
  "atk-s0302a0:16_6": "Tato tvaṁ, bhikkhu,",
  "atk-s0302a0:16_7": "sīlaṁ nissāya sīle patiṭṭhāya cattāro satipaṭṭhāne tividhena bhāveyyāsi.",
  "atk-s0302a0:16_8": "Katame cattāro?",
  "atk-s0302a0:16_9": "Idha tvaṁ, bhikkhu,",
  "atk-s0302a0:16_10": "ajjhattaṁ vā kāye kāyānupassī viharāhi ātāpī sampajāno satimā vineyya loke abhijjhādomanassaṁ.",
  "atk-s0302a0:16_11": "Bahiddhā vā kāye…pe…",
  "atk-s0302a0:16_12": "ajjhattabahiddhā vā kāye…pe…",
  "atk-s0302a0:16_13": "dhammesu dhammānupassī viharāhi ātāpī sampajāno satimā vineyya loke abhijjhādomanassaṁ.",
  "atk-s0302a0:16_14": "Yato kho tvaṁ, bhikkhu,",
  "atk-s0302a0:16_15": "sīlaṁ nissāya sīle patiṭṭhāya ime cattāro satipaṭṭhāne evaṁ tividhena bhāvessasi,",
  "atk-s0302a0:16_16": "tato tuyhaṁ, bhikkhu,",
  "atk-s0302a0:16_17": "yā ratti vā divaso vā āgamissati,",
  "atk-s0302a0:16_18": "vuddhiyeva pāṭikaṅkhā kusalesu dhammesu,",
  "atk-s0302a0:16_19": "no parihānī’’ti (saṁ. ni. 5.369).",
  "atk-s0302a0:17_0": "Evaṁ ādikammikakulaputtassa sīlakathāya parikammaṁ kathetvā,",
  "atk-s0302a0:17_1": "arahattapadaṭṭhānaṁ saṇhaṁ sukhumaṁ suññataṁ vipassanālakkhaṇaṁ ācikkhati.",
  "atk-s0302a0:18_0": "Parisuddhasīlaṁ pana āraddhavīriyaṁ yuttayogaṁ vipassakaṁ labhitvā,",
  "atk-s0302a0:18_1": "nāssa pubbabhāgapaṭipadaṁ ācikkhati,",
  "atk-s0302a0:18_2": "ujukameva pana arahattapadaṭṭhānaṁ saṇhaṁ sukhumaṁ suññataṁ vipassanālakkhaṇaṁ ācikkhati.",
  "atk-s0302a0:18_3": "Ime pañcasatā bhikkhū pubbabhāgapaṭipadaṁ parisodhetvā ṭhitā sudhantasuvaṇṇasadisā suparimajjitamaṇikkhandhasannibhā,",
  "atk-s0302a0:18_4": "eko lokuttaramaggova nesaṁ anāgato.",
  "atk-s0302a0:18_5": "Iti tassāgamanatthāya satthā tesaṁ ajjhāsayaṁ apekkhamāno idaṁ suttaṁ ārabhi.",
  "atk-s0302a0:19_0": "Tattha paṭiccasamuppādanti paccayākāraṁ.",
  "atk-s0302a0:19_1": "Paccayākāro hi aññamaññaṁ paṭicca sahite dhamme uppādeti.",
  "atk-s0302a0:19_2": "Tasmā paṭiccasamuppādoti vuccati.",
  "atk-s0302a0:19_3": "Ayamettha saṅkhepo,",
  "atk-s0302a0:19_4": "vitthāro pana visuddhimaggato gahetabbo.",
  "atk-s0302a0:20_0": "Voti ayaṁ vo-saddo paccatta-upayogakaraṇa-sampadāna-sāmivacana-padapūraṇesu dissati.",
  "atk-s0302a0:20_1": "‘‘Kacci pana vo anuruddhā samaggā sammodamānā’’tiādīsu (ma. ni. 1.326; mahāva.",
  "atk-s0302a0:20_2": "466) hi paccatte dissati.",
  "atk-s0302a0:20_3": "‘‘Gacchatha,",
  "atk-s0302a0:20_4": "bhikkhave,",
  "atk-s0302a0:20_5": "paṇāmemi vo’’tiādīsu (ma. ni.",
  "atk-s0302a0:20_6": "2.157) upayoge.",
  "atk-s0302a0:20_7": "‘‘Na vo mama santike vatthabba’’ntiādīsu (ma. ni.",
  "atk-s0302a0:20_8": "2.157) karaṇe.",
  "atk-s0302a0:20_9": "‘‘Vanapatthapariyāyaṁ vo,",
  "atk-s0302a0:20_10": "bhikkhave,",
  "atk-s0302a0:20_11": "desessāmī’’tiādīsu (ma. ni.",
  "atk-s0302a0:20_12": "1.190) sampadāne.",
  "atk-s0302a0:20_13": "‘‘Sabbesaṁ vo,",
  "atk-s0302a0:20_14": "sāriputta,",
  "atk-s0302a0:20_15": "subhāsita’’ntiādīsu (ma. ni.",
  "atk-s0302a0:20_16": "1.345) sāmivacane.",
  "atk-s0302a0:20_17": "‘‘Ye hi vo ariyā parisuddhakāyakammantā’’tiādīsu (ma. ni.",
  "atk-s0302a0:20_18": "1.35) padapūraṇamatte.",
  "atk-s0302a0:20_19": "Idha panāyaṁ sampadāne daṭṭhabbo.",
  "atk-s0302a0:20_20": "Bhikkhaveti patissavena abhimukhībhūtānaṁ puna ālapanaṁ.",
  "atk-s0302a0:20_21": "Desessāmīti desanāpaṭijānanaṁ.",
  "atk-s0302a0:20_22": "Taṁ suṇāthāti taṁ paṭiccasamuppādaṁ taṁ desanaṁ mayā vuccamānaṁ suṇātha.",
  "atk-s0302a0:21_0": "Sādhukaṁ manasi karothāti ettha pana sādhukaṁ sādhūti ekatthametaṁ.",
  "atk-s0302a0:21_1": "Ayañca sādhusaddo āyācana-sampaṭicchana-sampahaṁsana-sundara-daḷhīkammādīsu dissati.",
  "atk-s0302a0:21_2": "‘‘Sādhu me, bhante,",
  "atk-s0302a0:21_3": "bhagavā saṁkhittena dhammaṁ desetū’’tiādīsu (a. ni. 4.257; saṁ. ni. 4.65;",
  "atk-s0302a0:21_4": "5.381) hi āyācane dissati. ‘‘Sādhu,",
  "atk-s0302a0:21_5": "bhanteti kho so bhikkhu bhagavato bhāsitaṁ abhinanditvā anumoditvā’’tiādīsu (ma. ni.",
  "atk-s0302a0:21_6": "3.86) sampaṭicchane.",
  "atk-s0302a0:21_7": "‘‘Sādhu sādhu,",
  "atk-s0302a0:21_8": "sāriputtā’’tiādīsu (dī. ni.",
  "atk-s0302a0:21_9": "3.349) sampahaṁsane.",
  "atk-s0302a0:22_0": "‘‘Sādhu dhammarucī rājā, sādhu paññāṇavā naro;",
  "atk-s0302a0:23_0": "Sādhu mittānamaddubbho, pāpassa akaraṇaṁ sukha’’nti. –",
  "atk-s0302a0:24_0": "Ādīsu (jā.",
  "atk-s0302a0:24_1": "2.18.101) sundare.",
  "atk-s0302a0:24_2": "‘‘Tena hi, brāhmaṇa,",
  "atk-s0302a0:24_3": "sādhukaṁ suṇāhī’’tiādīsu (a. ni.",
  "atk-s0302a0:24_4": "5.192) sādhukasaddoyeva daḷhīkamme āṇattiyantipi vuccati.",
  "atk-s0302a0:24_5": "Idha panāyaṁ ettheva daḷhīkamme āṇattiyā ca attho veditabbo,",
  "atk-s0302a0:24_6": "sundaratthepi vaṭṭati.",
  "atk-s0302a0:24_7": "Daḷhīkaraṇatthena hi ‘‘daḷhaṁ imaṁ dhammaṁ suṇātha,",
  "atk-s0302a0:24_8": "suggahitaṁ gaṇhantā’’,",
  "atk-s0302a0:24_9": "āṇattiatthena ‘‘mama āṇattiyā suṇātha’’ sundaratthena ‘‘sundaramimaṁ bhaddakaṁ dhammaṁ suṇāthā’’ti etaṁ dīpitaṁ hoti.",
  "atk-s0302a0:24_10": "Manasi karothāti āvajjetha.",
  "atk-s0302a0:24_11": "Samannāharathāti attho.",
  "atk-s0302a0:24_12": "Avikkhittacittā hutvā nisāmetha,",
  "atk-s0302a0:24_13": "citte karothāti adhippāyo.",
  "atk-s0302a0:25_0": "Idānettha taṁ suṇāthāti sotindriyavikkhepanivāraṇametaṁ.",
  "atk-s0302a0:25_1": "Sādhukaṁ manasi karothāti manasikāre daḷhīkammaniyojanena manindriyavikkhepanivāraṇaṁ.",
  "atk-s0302a0:25_2": "Purimañcettha byañjanavipallāsagāhanivāraṇaṁ,",
  "atk-s0302a0:25_3": "pacchimaṁ atthavipallāsagāhanivāraṇaṁ.",
  "atk-s0302a0:25_4": "Purimena ca dhammassavane niyojeti,",
  "atk-s0302a0:25_5": "pacchimena sutānaṁ dhammānaṁ dhāraṇūpaparikkhāsu.",
  "atk-s0302a0:25_6": "Purimena ca ‘‘sabyañjano ayaṁ dhammo,",
  "atk-s0302a0:25_7": "tasmā savanīyo’’ti dīpeti,",
  "atk-s0302a0:25_8": "pacchimena ‘‘sāttho,",
  "atk-s0302a0:25_9": "tasmā manasi kātabbo’’ti.",
  "atk-s0302a0:25_10": "Sādhukapadaṁ vā ubhayapadehi yojetvā,",
  "atk-s0302a0:25_11": "‘‘yasmā ayaṁ dhammo dhammagambhīro ca desanāgambhīro ca,",
  "atk-s0302a0:25_12": "tasmā suṇātha sādhukaṁ.",
  "atk-s0302a0:25_13": "Yasmā atthagambhīro ca paṭivedhagambhīro ca,",
  "atk-s0302a0:25_14": "tasmā sādhukaṁ manasi karothā’’ti evaṁ yojanā veditabbā.",
  "atk-s0302a0:25_15": "Bhāsissāmīti desessāmi.",
  "atk-s0302a0:25_16": "‘‘Taṁ suṇāthā’’ti ettha paṭiññātaṁ desanaṁ saṁkhittatova na desessāmi,",
  "atk-s0302a0:25_17": "apica kho vitthāratopi naṁ bhāsissāmīti vuttaṁ hoti.",
  "atk-s0302a0:25_18": "Saṅkhepavitthāravācakāni hi etāni padāni.",
  "atk-s0302a0:25_19": "Yathāha vaṅgīsatthero –",
  "atk-s0302a0:26_0": "‘‘Saṁkhittenapi deseti, vitthārenapi bhāsati;",
  "atk-s0302a0:27_0": "Sāḷikāyiva nigghoso, paṭibhānaṁ udīrayī’’ti. (saṁ. ni. 1.214; theragā. 1241);",
  "atk-s0302a0:28_0": "Evaṁ vutte ussāhajātā hutvā evaṁ,",
  "atk-s0302a0:28_1": "bhanteti kho te bhikkhū bhagavato paccassosuṁ satthu vacanaṁ sampaṭicchiṁsu,",
  "atk-s0302a0:28_2": "paṭiggahesunti vuttaṁ hoti.",
  "atk-s0302a0:29_0": "Atha nesaṁ bhagavā etadavoca –",
  "atk-s0302a0:29_1": "etaṁ idāni vattabbaṁ ‘‘katamo ca,",
  "atk-s0302a0:29_2": "bhikkhave,",
  "atk-s0302a0:29_3": "paṭiccasamuppādo’’tiādiṁ sakalaṁ suttaṁ avoca.",
  "atk-s0302a0:29_4": "Tattha katamo ca,",
  "atk-s0302a0:29_5": "bhikkhave,",
  "atk-s0302a0:29_6": "paṭiccasamuppādoti kathetukamyatāpucchā.",
  "atk-s0302a0:29_7": "Pañcavidhā hi pucchā adiṭṭhajotanāpucchā diṭṭhasaṁsandanāpucchā vimaticchedanāpucchā anumatipucchā kathetukamyatāpucchāti,",
  "atk-s0302a0:29_8": "tāsaṁ idaṁ nānattaṁ –",
  "atk-s0302a0:30_0": "Katamā adiṭṭhajotanā pucchā (mahāni. 150; cūḷani.",
  "atk-s0302a0:30_1": "puṇṇakamāṇavapucchāniddesa 12)?",
  "atk-s0302a0:30_2": "Pakatiyā lakkhaṇaṁ aññātaṁ hoti adiṭṭhaṁ atulitaṁ atīritaṁ avibhūtaṁ avibhāvitaṁ.",
  "atk-s0302a0:30_3": "Tassa ñāṇāya dassanāya tulanāya tīraṇāya vibhūtāya vibhāvanatthāya pañhaṁ pucchati.",
  "atk-s0302a0:30_4": "Ayaṁ adiṭṭhajotanāpucchā.",
  "atk-s0302a0:31_0": "Katamā diṭṭhasaṁsandanāpucchā?",
  "atk-s0302a0:31_1": "Pakatiyā lakkhaṇaṁ ñātaṁ hoti diṭṭhaṁ tulitaṁ tīritaṁ vibhūtaṁ vibhāvitaṁ.",
  "atk-s0302a0:31_2": "So aññehi paṇḍitehi saddhiṁ saṁsandanatthāya pañhaṁ pucchati.",
  "atk-s0302a0:31_3": "Ayaṁ diṭṭhasaṁsandanāpucchā.",
  "atk-s0302a0:32_0": "Katamā vimaticchedanāpucchā?",
  "atk-s0302a0:32_1": "Pakatiyā saṁsayapakkhando hoti vimatipakkhando dveḷhakajāto –",
  "atk-s0302a0:32_2": "‘‘evaṁ nu kho,",
  "atk-s0302a0:32_3": "na nu kho,",
  "atk-s0302a0:32_4": "kathaṁ nu kho’’ti,",
  "atk-s0302a0:32_5": "so vimaticchedanatthāya pañhaṁ pucchati,",
  "atk-s0302a0:32_6": "ayaṁ vimaticchedanāpucchā.",
  "atk-s0302a0:33_0": "Katamā anumatipucchā?",
  "atk-s0302a0:33_1": "Bhagavā bhikkhūnaṁ anumatiyā pañhaṁ pucchati –",
  "atk-s0302a0:33_2": "‘‘taṁ kiṁ maññatha,",
  "atk-s0302a0:33_3": "bhikkhave,",
  "atk-s0302a0:33_4": "rūpaṁ niccaṁ vā aniccaṁ vā’’ti, aniccaṁ, bhante.",
  "atk-s0302a0:33_5": "Yaṁ panāniccaṁ dukkhaṁ vā taṁ sukhaṁ vāti, dukkhaṁ, bhante.",
  "atk-s0302a0:33_6": "Yaṁ panāniccaṁ dukkhaṁ vipariṇāmadhammaṁ,",
  "atk-s0302a0:33_7": "kallaṁ nu taṁ samanupassituṁ –",
  "atk-s0302a0:33_8": "‘‘etaṁ mama esohamasmi eso me attā’’ti,",
  "atk-s0302a0:33_9": "no hetaṁ bhanteti (saṁ. ni. 3.79).",
  "atk-s0302a0:33_10": "Ayaṁ anumatipucchā.",
  "atk-s0302a0:34_0": "Katamā kathetukamyatāpucchā?",
  "atk-s0302a0:34_1": "Bhagavā bhikkhūnaṁ kathetukamyatāya pañhaṁ pucchati –",
  "atk-s0302a0:34_2": "‘‘cattārome,",
  "atk-s0302a0:34_3": "bhikkhave,",
  "atk-s0302a0:34_4": "satipaṭṭhānā.",
  "atk-s0302a0:34_5": "Katame cattāro’’ti?",
  "atk-s0302a0:34_6": "Ayaṁ kathetukamyatāpucchāti.",
  "atk-s0302a0:35_0": "Tattha buddhānaṁ purimā tisso pucchā natthi. Kasmā?",
  "atk-s0302a0:35_1": "Buddhānañhi tīsu addhāsu kiñci saṅkhataṁ addhāvimuttaṁ vā asaṅkhataṁ adiṭṭhaṁ ajotitaṁ atulitaṁ atīritaṁ avibhūtaṁ avibhāvitaṁ nāma natthi.",
  "atk-s0302a0:35_2": "Tena nesaṁ adiṭṭhajotanāpucchā natthi.",
  "atk-s0302a0:35_3": "Yaṁ pana bhagavatā attano ñāṇena paṭividdhaṁ,",
  "atk-s0302a0:35_4": "tassa aññena samaṇena vā brāhmaṇena vā devena vā mārena vā brahmunā vā saddhiṁ saṁsandanakiccaṁ natthi.",
  "atk-s0302a0:35_5": "Tenassa diṭṭhasaṁsandanāpucchā natthi.",
  "atk-s0302a0:35_6": "Yasmā panesa akathaṁkathī tiṇṇavicikiccho sabbadhammesu vihatasaṁsayo.",
  "atk-s0302a0:35_7": "Tenassa vimaticchedanāpucchā natthi.",
  "atk-s0302a0:35_8": "Itarā pana dve pucchā bhagavato atthi.",
  "atk-s0302a0:35_9": "Tāsu ayaṁ kathetukamyatā pucchāti veditabbā.",
  "atk-s0302a0:36_0": "Idāni tāva pucchāya puṭṭhaṁ paccayākāraṁ vibhajanto avijjāpaccayā,",
  "atk-s0302a0:36_1": "bhikkhave,",
  "atk-s0302a0:36_2": "saṅkhārātiādimāha.",
  "atk-s0302a0:36_3": "Ettha ca yathā nāma ‘‘pitaraṁ kathessāmī’’ti āraddho ‘‘tissassa pitā soṇassa pitā’’ti paṭhamataraṁ puttampi katheti,",
  "atk-s0302a0:36_4": "evameva bhagavā paccayaṁ kathetuṁ āraddho ‘‘avijjāpaccayā saṅkhārā’’tiādinā nayena saṅkhārādīnaṁ paccaye",
  "atk-s0302a0:36_5": "avijjādidhamme kathento paccayuppannampi kathesi.",
  "atk-s0302a0:36_6": "Āhāravaggassa pana pariyosāne ‘‘paṭiccasamuppādañca vo,",
  "atk-s0302a0:36_7": "bhikkhave,",
  "atk-s0302a0:36_8": "desessāmi paṭiccasamuppanne ca dhamme’’ti (saṁ. ni.",
  "atk-s0302a0:36_9": "2.20) ubhayaṁ ārabhitvā ubhayampi kathesi.",
  "atk-s0302a0:36_10": "Idāni avijjāpaccayā saṅkhārātiādīsu pana avijjā ca sā paccayo cāti avijjāpaccayo.",
  "atk-s0302a0:36_11": "Tasmā avijjāpaccayā saṅkhārā sambhavantīti iminā nayena attho veditabbo.",
  "atk-s0302a0:36_12": "Ayamettha saṅkhepo,",
  "atk-s0302a0:36_13": "vitthārena pana sabbākārasampannā anulomapaṭiccasamuppādakathā visuddhimagge kathitā,",
  "atk-s0302a0:36_14": "tasmā sā tattha kathitavaseneva gahetabbā.",
  "atk-s0302a0:37_0": "Paṭilomakathāyaṁ pana avijjāya tvevāti avijjāya tu eva.",
  "atk-s0302a0:37_1": "Asesavirāganirodhāti virāgasaṅkhātena maggena asesanirodhā.",
  "atk-s0302a0:37_2": "Saṅkhāranirodhoti saṅkhārānaṁ anuppādanirodho hoti.",
  "atk-s0302a0:37_3": "Evaṁnirodhānaṁ pana saṅkhārānaṁ nirodhā viññāṇādīnañca nirodhā nāmarūpādīni niruddhāniyeva hontīti dassetuṁ",
  "atk-s0302a0:37_4": "saṅkhāranirodhā viññāṇanirodhotiādīni vatvā,",
  "atk-s0302a0:37_5": "evametassa kevalassa dukkhakkhandhassa nirodho hotīti āha.",
  "atk-s0302a0:37_6": "Tattha kevalassāti sakalassa,",
  "atk-s0302a0:37_7": "suddhassa vā,",
  "atk-s0302a0:37_8": "sattavirahitassāti attho.",
  "atk-s0302a0:37_9": "Dukkhakkhandhassāti dukkharāsissa.",
  "atk-s0302a0:37_10": "Nirodho hotīti anuppādo hoti.",
  "atk-s0302a0:37_11": "Iti bhagavā anulomato dvādasahi padehi vaṭṭakathaṁ kathetvā tameva vaṭṭaṁ vinivaṭṭetvā paṭilomato dvādasahi",
  "atk-s0302a0:37_12": "padehi vivaṭṭaṁ kathento arahattena desanāya kūṭaṁ gaṇhi.",
  "atk-s0302a0:37_13": "Desanāpariyosāne te pañcasatā āraddhavipassakā ugghaṭitaññūpuggalā sūriyarasmisamphuṭṭhāni paripākagatāni",
  "atk-s0302a0:37_14": "padumāni viya saccāni bujjhitvā arahattaphale patiṭṭhahiṁsu.",
  "atk-s0302a0:38_0": "Idamavoca bhagavāti idaṁ vaṭṭavivaṭṭavasena sakalasuttaṁ bhagavā avoca.",
  "atk-s0302a0:38_1": "Attamanā te bhikkhūti tuṭṭhacittā te pañcasatā khīṇāsavā bhikkhū.",
  "atk-s0302a0:38_2": "Bhagavato bhāsitaṁ abhinandunti karavīkarutamañjunā kaṇṇasukhena paṇḍitajanahadayānaṁ amatābhisekasadisena",
  "atk-s0302a0:38_3": "brahmassarena bhāsato bhagavato vacanaṁ abhinandiṁsu,",
  "atk-s0302a0:38_4": "anumodiṁsu ceva sampaṭicchiṁsu cāti attho.",
  "atk-s0302a0:38_5": "Tenetaṁ vuccati –",
  "atk-s0302a0:39_0": "‘‘Subhāsitaṁ sulapitaṁ, sādhu sādhūti tādino;",
  "atk-s0302a0:40_0": "Anumodamānā sirasā, sampaṭicchiṁsu bhikkhavo’’ti.",
  "atk-s0302a0:41_0": "Paṭhamapaṭiccasamuppādasuttavaṇṇanā niṭṭhitā.",
  "atk-s0302a0:42_0": "2. Vibhaṅgasuttavaṇṇanā",
  "atk-s0302a0:43_0": "2.",
  "atk-s0302a0:43_1": "Dutiyepi vuttanayeneva suttanikkhepo veditabbo.",
  "atk-s0302a0:43_2": "Ayaṁ pana viseso –",
  "atk-s0302a0:43_3": "paṭhamaṁ ugghaṭitaññūpuggalānaṁ vasena saṅkhepato dassitaṁ,",
  "atk-s0302a0:43_4": "idaṁ vipañcitaññūnaṁ vasena vitthāratoti.",
  "atk-s0302a0:43_5": "Imasmiñca pana sutte catasso vallihārakapurisūpamā vattabbā,",
  "atk-s0302a0:43_6": "tā visuddhimagge vuttā eva.",
  "atk-s0302a0:43_7": "Yathā hi vallihārako puriso valliyā aggaṁ disvā tadanusārena mūlaṁ pariyesanto taṁ disvā valliṁ mūle chetvā ādāya kamme upaneyya,",
  "atk-s0302a0:43_8": "evaṁ bhagavā vitthāradesanaṁ desento paṭiccasamuppādassa aggabhūtā jarāmaraṇā paṭṭhāya yāva mūlabhūtaṁ avijjāpadaṁ,",
  "atk-s0302a0:43_9": "tāva desanaṁ āharitvā puna vaṭṭavivaṭṭaṁ desento niṭṭhapesi.",
  "atk-s0302a0:44_0": "Tatrāyaṁ jarāmaraṇādīnaṁ vitthāradesanāya atthanicchayo –",
  "atk-s0302a0:44_1": "jarāmaraṇaniddese tāva tesaṁ tesanti ayaṁ saṅkhepato anekesaṁ sattānaṁ sādhāraṇaniddesoti viññātabbo.",
  "atk-s0302a0:44_2": "Yā devadattassa jarā,",
  "atk-s0302a0:44_3": "yā somadattassāti evañhi divasampi kathentassa neva sattā pariyādānaṁ gacchanti.",
  "atk-s0302a0:44_4": "Imehi pana dvīhi padehi na koci satto apariyādinno hoti.",
  "atk-s0302a0:44_5": "Tasmā vuttaṁ,",
  "atk-s0302a0:44_6": "‘‘ayaṁ saṅkhepato anekesaṁ sattānaṁ sādhāraṇaniddeso’’ti.",
  "atk-s0302a0:44_7": "Tamhi tamhīti ayaṁ gatijātivasena anekesaṁ sattanikāyānaṁ sādhāraṇaniddeso.",
  "atk-s0302a0:44_8": "Sattanikāyeti sādhāraṇaniddesena niddiṭṭhassa sarūpanidassanaṁ.",
  "atk-s0302a0:44_9": "Jarā jīraṇatātiādīsu pana jarāti sabhāvaniddeso.",
  "atk-s0302a0:44_10": "Jīraṇatāti ākāraniddeso.",
  "atk-s0302a0:44_11": "Khaṇḍiccantiādayo tayo kālātikkame kiccaniddesā,",
  "atk-s0302a0:44_12": "pacchimā dve pakatiniddesā.",
  "atk-s0302a0:44_13": "Ayañhi jarāti iminā padena sabhāvato dīpitā,",
  "atk-s0302a0:44_14": "tenassāyaṁ sabhāvaniddeso .",
  "atk-s0302a0:44_15": "Jīraṇatāti iminā ākārato,",
  "atk-s0302a0:44_16": "tenassāyaṁ ākāraniddeso.",
  "atk-s0302a0:44_17": "Khaṇḍiccanti iminā kālātikkame dantanakhānaṁ khaṇḍitabhāvakaraṇakiccato.",
  "atk-s0302a0:44_18": "Pāliccanti iminā kesalomānaṁ palitabhāvakaraṇakiccato.",
  "atk-s0302a0:44_19": "Valittacatāti iminā maṁsaṁ milāpetvā tacavalibhāvakaraṇakiccato dīpitā.",
  "atk-s0302a0:44_20": "Tenassā ime khaṇḍiccantiādayo tayo kālātikkame kiccaniddesā.",
  "atk-s0302a0:44_21": "Tehi imesaṁ vikārānaṁ dassanavasena pākaṭībhūtā pākaṭajarā dassitā.",
  "atk-s0302a0:44_22": "Yatheva hi udakassa vā vātassa vā aggino vā tiṇarukkhādīnaṁ saṁbhaggapalibhaggatāya vā jhāmatāya vā gatamaggo pākaṭo hoti,",
  "atk-s0302a0:44_23": "na ca so gatamaggo tāneva udakādīni,",
  "atk-s0302a0:44_24": "evameva jarāya dantādīsu khaṇḍiccādivasena gatamaggo pākaṭo,",
  "atk-s0302a0:44_25": "cakkhuṁ ummīletvāpi gayhati na ca khaṇḍiccādīneva jarā.",
  "atk-s0302a0:44_26": "Na hi jarā cakkhuviññeyyā hoti.",
  "atk-s0302a0:45_0": "Āyuno saṁhāni indriyānaṁ paripākoti imehi pana padehi kālātikkameyeva abhibyattāya āyukkhaya-cakkhādiindriya-paripākasaññitāya pakatiyā dīpitā.",
  "atk-s0302a0:45_1": "Tenassime pacchimā dve pakatiniddesāti veditabbā.",
  "atk-s0302a0:45_2": "Tattha yasmā jaraṁ pattassa āyu hāyati,",
  "atk-s0302a0:45_3": "tasmā jarā ‘‘āyuno saṁhānī’’ti phalūpacārena vuttā.",
  "atk-s0302a0:45_4": "Yasmā ca daharakāle suppasannāni sukhumampi attano visayaṁ sukheneva gaṇhanasamatthāni cakkhādīni indriyāni",
  "atk-s0302a0:45_5": "jaraṁ pattassa paripakkāni āluḷitāni avisadāni,",
  "atk-s0302a0:45_6": "oḷārikampi attano visayaṁ gahetuṁ asamatthāni honti,",
  "atk-s0302a0:45_7": "tasmā ‘‘indriyānaṁ paripāko’’ti phalūpacāreneva vuttā.",
  "atk-s0302a0:46_0": "Sā panāyaṁ evaṁ niddiṭṭhā sabbāpi jarā pākaṭā paṭicchannāti duvidhā hoti.",
  "atk-s0302a0:46_1": "Tattha dantādīsu khaṇḍādibhāvadassanato rūpadhammesu jarā pākaṭajarā nāma,",
  "atk-s0302a0:46_2": "arūpadhammesu pana jarā tādisassa vikārassa adassanato paṭicchannajarā nāma.",
  "atk-s0302a0:46_3": "Tattha yvāyaṁ khaṇḍādibhāvo dissati,",
  "atk-s0302a0:46_4": "so tādisānaṁ dantādīnaṁ suviññeyyattā vaṇṇoyeva,",
  "atk-s0302a0:46_5": "taṁ cakkhunā disvā manodvārena cintetvā ‘‘ime dantā jarāya pahaṭā’’ti jaraṁ jānāti udakaṭṭhāne baddhāni",
  "atk-s0302a0:46_6": "gosīsādīni oloketvā heṭṭhā udakassa atthibhāvaṁ jānanaṁ viya.",
  "atk-s0302a0:46_7": "Puna avīci savīcīti evampi duvidhā hoti.",
  "atk-s0302a0:46_8": "Tattha maṇi-kanaka-rajata-pavāḷacandasūriyādīnaṁ viya mandadasakādīsu pāṇīnaṁ viya ca pupphaphalapallavādīsu",
  "atk-s0302a0:46_9": "ca apāṇīnaṁ viya antarantarā vaṇṇavisesādīnaṁ duviññeyyattā jarā avīcijarā nāma,",
  "atk-s0302a0:46_10": "nirantarajarāti attho.",
  "atk-s0302a0:46_11": "Tato aññesu pana yathāvuttesu antarantarā vaṇṇavisesādīnaṁ suviññeyyattā jarā savīcijarā nāmāti veditabbā.",
  "atk-s0302a0:47_0": "Ito paraṁ tesaṁ tesantiādi vuttanayeneva veditabbaṁ.",
  "atk-s0302a0:47_1": "Cuti cavanatātiādīsu pana cutīti cavanakavasena vuccati,",
  "atk-s0302a0:47_2": "ekacatupañcakkhandhasāmaññavacanametaṁ.",
  "atk-s0302a0:47_3": "Cavanatāti bhāvavacanena lakkhaṇanidassanaṁ .",
  "atk-s0302a0:47_4": "Bhedoti cutikkhandhānaṁ bhaṅguppattiparidīpanaṁ.",
  "atk-s0302a0:47_5": "Antaradhānanti ghaṭasseva bhinnassa bhinnānaṁ cutikkhandhānaṁ yena kenaci pariyāyena ṭhānābhāvaparidīpanaṁ.",
  "atk-s0302a0:47_6": "Maccu maraṇanti maccusaṅkhātaṁ maraṇaṁ,",
  "atk-s0302a0:47_7": "tena samucchedamaraṇādīni nisedheti.",
  "atk-s0302a0:47_8": "Kālo nāma antako,",
  "atk-s0302a0:47_9": "tassa kiriyā kālakiriyā.",
  "atk-s0302a0:47_10": "Evaṁ tena lokasammutiyā maraṇaṁ dīpeti.",
  "atk-s0302a0:48_0": "Idāni paramatthena dīpetuṁ khandhānaṁ bhedotiādimāha.",
  "atk-s0302a0:48_1": "Paramatthena hi khandhāyeva bhijjanti,",
  "atk-s0302a0:48_2": "na satto nāma koci marati.",
  "atk-s0302a0:48_3": "Khandhesu pana bhijjamānesu satto marati,",
  "atk-s0302a0:48_4": "bhinnesu matoti vohāro hoti.",
  "atk-s0302a0:48_5": "Ettha ca catupañcavokāravasena khandhānaṁ bhedo,",
  "atk-s0302a0:48_6": "ekavokāravasena kaḷevarassa nikkhepo.",
  "atk-s0302a0:48_7": "Catuvokāravasena ca khandhānaṁ bhedo,",
  "atk-s0302a0:48_8": "sesadvayavasena kaḷevarassa nikkhepo veditabbo. Kasmā?",
  "atk-s0302a0:48_9": "Bhavadvayepi rūpakāyasaṅkhātassa kaḷevarassa sabbhāvato.",
  "atk-s0302a0:48_10": "Atha vā yasmā cātumahārājikādīsu khandhā bhijjanteva,",
  "atk-s0302a0:48_11": "na kiñci nikkhipati,",
  "atk-s0302a0:48_12": "tasmā tesaṁ vasena khandhānaṁ bhedo,",
  "atk-s0302a0:48_13": "manussādīsu kaḷevarassa nikkhepo.",
  "atk-s0302a0:48_14": "Ettha ca kaḷevarassa nikkhepakāraṇato maraṇaṁ ‘‘kaḷevarassa nikkhepo’’ti vuttanti evamattho daṭṭhabbo.",
  "atk-s0302a0:48_15": "Iti ayañca jarā idañca maraṇaṁ,",
  "atk-s0302a0:48_16": "idaṁ vuccati,",
  "atk-s0302a0:48_17": "bhikkhaveti idaṁ ubhayampi ekato katvā jarāmaraṇanti kathīyati.",
  "atk-s0302a0:49_0": "Jātiniddese jāti sañjātītiādīsu jāyanaṭṭhena jāti,",
  "atk-s0302a0:49_1": "sā aparipuṇṇāyatanavasena yuttā.",
  "atk-s0302a0:49_2": "Sañjāyanaṭṭhena sañjāti,",
  "atk-s0302a0:49_3": "sā paripuṇṇāyatanavasena yuttā.",
  "atk-s0302a0:49_4": "Okkamanaṭṭhena okkanti,",
  "atk-s0302a0:49_5": "sā aṇḍajajalābujavasena yuttā.",
  "atk-s0302a0:49_6": "Te hi aṇḍakosañca vatthikosañca okkamantā pavisantā viya paṭisandhiṁ gaṇhanti.",
  "atk-s0302a0:49_7": "Abhinibbattanaṭṭhena abhinibbatti,",
  "atk-s0302a0:49_8": "sā saṁsedajaopapātikavasena yuttā.",
  "atk-s0302a0:49_9": "Te hi pākaṭāyeva hutvā nibbattanti.",
  "atk-s0302a0:49_10": "Ayaṁ tāva vohāradesanā.",
  "atk-s0302a0:50_0": "Idāni paramatthadesanā hoti.",
  "atk-s0302a0:50_1": "Khandhāyeva hi paramatthato pātubhavanti, na satto.",
  "atk-s0302a0:50_2": "Tattha ca khandhānanti ekavokārabhave ekassa,",
  "atk-s0302a0:50_3": "catuvokārabhave catunnaṁ,",
  "atk-s0302a0:50_4": "pañcavokārabhave pañcannampi gahaṇaṁ veditabbaṁ.",
  "atk-s0302a0:50_5": "Pātubhāvoti uppatti.",
  "atk-s0302a0:50_6": "Āyatanānanti ettha tatra tatra uppajjamānāyatanavasena saṅgaho veditabbo.",
  "atk-s0302a0:50_7": "Paṭilābhoti santatiyaṁ pātubhāvoyeva.",
  "atk-s0302a0:50_8": "Pātubhavantāneva hi tāni paṭiladdhāni nāma honti.",
  "atk-s0302a0:50_9": "Ayaṁ vuccati,",
  "atk-s0302a0:50_10": "bhikkhave,",
  "atk-s0302a0:50_11": "jātīti iminā padena vohārato paramatthato ca desitāya jātiyā nigamanaṁ karotīti.",
  "atk-s0302a0:51_0": "Bhavaniddese kāmabhavoti kammabhavo ca upapattibhavo ca.",
  "atk-s0302a0:51_1": "Tattha kammabhavo nāma kāmabhavūpagakammameva.",
  "atk-s0302a0:51_2": "Tañhi tattha upapattibhavassa kāraṇattā ‘‘sukho buddhānaṁ uppādo (dha. pa.",
  "atk-s0302a0:51_3": "194) dukkho pāpassa uccayo’’tiādīni (dha. pa.",
  "atk-s0302a0:51_4": "117) viya phalavohārena bhavoti vuttaṁ.",
  "atk-s0302a0:51_5": "Upapattibhavo nāma tena kammena nibbattaṁ upādiṇṇakkhandhapañcakaṁ.",
  "atk-s0302a0:51_6": "Tañhi tattha bhavatīti katvā bhavoti vuttaṁ.",
  "atk-s0302a0:51_7": "Sabbathāpi idaṁ kammañca upapattiñca ubhayampetamidha ‘‘kāmabhavo’’ti vuttaṁ.",
  "atk-s0302a0:51_8": "Esa nayo rūpārūpabhavesūti.",
  "atk-s0302a0:52_0": "Upādānaniddese kāmupādānantiādīsu vatthukāmaṁ upādiyanti etena,",
  "atk-s0302a0:52_1": "sayaṁ vā taṁ upādiyatīti kāmupādānaṁ,",
  "atk-s0302a0:52_2": "kāmo ca so upādānañcāti kāmupādānaṁ.",
  "atk-s0302a0:52_3": "Upādānanti daḷhaggahaṇaṁ vuccati.",
  "atk-s0302a0:52_4": "Daḷhattho hi ettha upasaddo upāyāsaupakaṭṭhādīsu viya.",
  "atk-s0302a0:52_5": "Pañcakāmaguṇikarāgassetaṁ adhivacanaṁ.",
  "atk-s0302a0:52_6": "Ayamettha saṅkhepo.",
  "atk-s0302a0:52_7": "Vitthārato panetaṁ,",
  "atk-s0302a0:52_8": "‘‘tattha katamaṁ kāmupādānaṁ?",
  "atk-s0302a0:52_9": "Yo kāmesu kāmacchando’’ti (dha. sa. 1220; vibha.",
  "atk-s0302a0:52_10": "938) vuttanayeneva veditabbaṁ.",
  "atk-s0302a0:53_0": "Tathā diṭṭhi ca sā upādānañcāti diṭṭhupādānaṁ.",
  "atk-s0302a0:53_1": "Atha vā diṭṭhiṁ upādiyati,",
  "atk-s0302a0:53_2": "upādiyanti vā etena diṭṭhinti diṭṭhupādānaṁ.",
  "atk-s0302a0:53_3": "Upādiyati hi purimadiṭṭhiṁ uttaradiṭṭhi,",
  "atk-s0302a0:53_4": "upādiyanti ca tāya diṭṭhiṁ. Yathāha –",
  "atk-s0302a0:53_5": "‘‘sassato attā ca loko ca idameva saccaṁ moghamañña’’ntiādi (ma. ni. 3.27).",
  "atk-s0302a0:53_6": "Sīlabbatupādānaattavādupādānavajjassa sabbadiṭṭhigatassetaṁ adhivacanaṁ.",
  "atk-s0302a0:53_7": "Ayamettha saṅkhepo,",
  "atk-s0302a0:53_8": "vitthārato panetaṁ,",
  "atk-s0302a0:53_9": "‘‘tattha katamaṁ diṭṭhupādānaṁ?",
  "atk-s0302a0:53_10": "Natthi dinna’’nti (dha. sa.",
  "atk-s0302a0:53_11": "1221) vuttanayeneva veditabbaṁ.",
  "atk-s0302a0:54_0": "Tathā sīlabbatamupādiyanti etena,",
  "atk-s0302a0:54_1": "sayaṁ vā taṁ upādiyati,",
  "atk-s0302a0:54_2": "sīlabbatañca taṁ upādānañcāti vā sīlabbatupādānaṁ.",
  "atk-s0302a0:54_3": "Gosīlagovatādīni hi ‘‘evaṁ suddhī’’ti (dha. sa. 1222; vibha.",
  "atk-s0302a0:54_4": "938) abhinivesato sayameva upādānānīti.",
  "atk-s0302a0:54_5": "Ayamettha saṅkhepo,",
  "atk-s0302a0:54_6": "vitthārato panetaṁ,",
  "atk-s0302a0:54_7": "‘‘tattha katamaṁ sīlabbatupādānaṁ?",
  "atk-s0302a0:54_8": "Ito bahiddhā samaṇabrāhmaṇānaṁ sīlena suddhī’’ti vuttanayeneva veditabbaṁ.",
  "atk-s0302a0:55_0": "Idāni vadanti etenāti vādo,",
  "atk-s0302a0:55_1": "upādiyanti etenāti upādānaṁ,",
  "atk-s0302a0:55_2": "kiṁ vadanti upādiyanti vā? Attānaṁ.",
  "atk-s0302a0:55_3": "Attano vādupādānaṁ attavādupādānaṁ.",
  "atk-s0302a0:55_4": "Attavādamattameva vā attāti upādiyanti etenāti attavādupādānaṁ.",
  "atk-s0302a0:55_5": "Vīsativatthukāya sakkāyadiṭṭhiyā etaṁ adhivacanaṁ.",
  "atk-s0302a0:55_6": "Ayamettha saṅkhepo,",
  "atk-s0302a0:55_7": "vitthārato panetaṁ,",
  "atk-s0302a0:55_8": "‘‘tattha katamaṁ attavādupādānaṁ?",
  "atk-s0302a0:55_9": "Idha assutavā puthujjano ariyānaṁ adassāvī’’ti vuttanayeneva veditabbaṁ.",
  "atk-s0302a0:56_0": "Taṇhāniddese rūpataṇhā…pe…",
  "atk-s0302a0:56_1": "dhammataṇhāti etaṁ cakkhudvārādīsu javanavīthiyā pavattāya taṇhāya ‘‘seṭṭhiputto brāhmaṇaputto’’ti evamādīsu",
  "atk-s0302a0:56_2": "pitito nāmaṁ viya pitisadisārammaṇato nāmaṁ.",
  "atk-s0302a0:56_3": "Ettha ca rūpārammaṇā taṇhā,",
  "atk-s0302a0:56_4": "rūpe taṇhāti rūpataṇhā.",
  "atk-s0302a0:56_5": "Sā kāmarāgabhāvena rūpaṁ assādentī pavattamānā kāmataṇhā,",
  "atk-s0302a0:56_6": "sassatadiṭṭhisahagatarāgabhāvena ‘‘rūpaṁ niccaṁ dhuvaṁ sassata’’nti evaṁ assādentī pavattamānā bhavataṇhā,",
  "atk-s0302a0:56_7": "ucchedadiṭṭhisahagatarāgabhāvena ‘‘rūpaṁ ucchijjati vinassati pecca na bhavatī’’ti evaṁ assādentī pavattamānā",
  "atk-s0302a0:56_8": "vibhavataṇhāti rūpataṇhā evaṁ tividhā hoti.",
  "atk-s0302a0:56_9": "Yathā ca rūpataṇhā,",
  "atk-s0302a0:56_10": "tathā saddataṇhādayopīti evaṁ tāni aṭṭhārasa taṇhāvicaritāni honti.",
  "atk-s0302a0:56_11": "Tāni ajjhattarūpādīsu aṭṭhārasa,",
  "atk-s0302a0:56_12": "bahiddhārūpādīsu aṭṭhārasāti chattiṁsa.",
  "atk-s0302a0:56_13": "Iti atītāni chattiṁsa,",
  "atk-s0302a0:56_14": "anāgatāni chattiṁsa,",
  "atk-s0302a0:56_15": "paccuppannāni chattiṁsāti evaṁ aṭṭhasataṁ taṇhāvicaritāni honti.",
  "atk-s0302a0:56_16": "‘‘Ajjhattikassa upādāya asmīti hoti,",
  "atk-s0302a0:56_17": "itthasmīti hotī’’ti (vibha.",
  "atk-s0302a0:56_18": "973) vā evamādīni ajjhattikarūpādinissitāni aṭṭhārasa,",
  "atk-s0302a0:56_19": "‘‘bāhirassa upādāya iminā asmīti hoti,",
  "atk-s0302a0:56_20": "iminā itthasmīti hotī’’ti (vibha.",
  "atk-s0302a0:56_21": "975) vā evamādīni bāhirarūpādinissitāni aṭṭhārasāti chattiṁsa,",
  "atk-s0302a0:56_22": "iti atītāni chattiṁsa,",
  "atk-s0302a0:56_23": "anāgatāni chattiṁsa,",
  "atk-s0302a0:56_24": "paccuppannāni chattiṁsāti evampi aṭṭhasataṁ taṇhāvicaritāni honti.",
  "atk-s0302a0:56_25": "Puna saṅgahe kariyamāne rūpādīsu ārammaṇesu chaḷeva taṇhākāyā tissoyeva kāmataṇhādayo hontīti. Evaṁ –",
  "atk-s0302a0:57_0": "‘‘Niddesatthena niddesa, vitthārā vitthārassa ca;",
  "atk-s0302a0:58_0": "Puna saṅgahato taṇhā, viññātabbā vibhāvinā’’ti.",
  "atk-s0302a0:59_0": "Vedanāniddese vedanākāyāti vedanāsamūhā.",
  "atk-s0302a0:59_1": "Cakkhusamphassajā vedanā…pe…",
  "atk-s0302a0:59_2": "manosamphassajāvedanāti etaṁ ‘‘cakkhusamphassajāvedanā atthi kusalā,",
  "atk-s0302a0:59_3": "atthi akusalā,",
  "atk-s0302a0:59_4": "atthi abyākatā’’ti evaṁ vibhaṅge (vibha.",
  "atk-s0302a0:59_5": "34) āgatattā cakkhudvārādīsu pavattānaṁ kusalākusalābyākatavedanānaṁ ‘‘sāriputto mantāṇiputto’’ti evamādīsu",
  "atk-s0302a0:59_6": "mātito nāmaṁ viya mātisadisato vatthuto nāmaṁ.",
  "atk-s0302a0:59_7": "Vacanattho panettha –",
  "atk-s0302a0:59_8": "cakkhusamphassahetu jātā vedanā cakkhusamphassajā vedanāti.",
  "atk-s0302a0:59_9": "Eseva nayo sabbattha.",
  "atk-s0302a0:59_10": "Ayaṁ tāvettha sabbasaṅgāhikā kathā.",
  "atk-s0302a0:59_11": "Vipākavasena pana cakkhudvāre dve cakkhuviññāṇāni,",
  "atk-s0302a0:59_12": "dve manodhātuyo,",
  "atk-s0302a0:59_13": "tisso manoviññāṇadhātuyoti etāhi sampayuttavasena vedanā veditabbā.",
  "atk-s0302a0:59_14": "Eseva nayo sotadvārādīsu.",
  "atk-s0302a0:59_15": "Manodvāre manoviññāṇadhātusampayuttāva.",
  "atk-s0302a0:60_0": "Phassaniddese cakkhusamphassoti cakkhumhi samphasso.",
  "atk-s0302a0:60_1": "Esa nayo sabbattha.",
  "atk-s0302a0:60_2": "Cakkhusamphasso…pe…",
  "atk-s0302a0:60_3": "kāyasamphassoti ettāvatā ca kusalākusalavipākā pañcavatthukā dasa phassā vuttā honti.",
  "atk-s0302a0:60_4": "Manosamphassoti iminā sesabāvīsatilokiyavipākamanasampayuttā phassā.",
  "atk-s0302a0:61_0": "Saḷāyatananiddese cakkhāyatanantiādīsu yaṁ vattabbaṁ,",
  "atk-s0302a0:61_1": "taṁ visuddhimagge khandhaniddese ceva āyatananiddese ca vuttameva.",
  "atk-s0302a0:62_0": "Nāmarūpaniddese namanalakkhaṇaṁ nāmaṁ.",
  "atk-s0302a0:62_1": "Ruppanalakkhaṇaṁ rūpaṁ.",
  "atk-s0302a0:62_2": "Vibhajane panassa vedanāti vedanākkhandho,",
  "atk-s0302a0:62_3": "saññāti saññākkhandho,",
  "atk-s0302a0:62_4": "cetanā phasso manasikāroti saṅkhārakkhandho veditabbo.",
  "atk-s0302a0:62_5": "Kāmañca aññepi saṅkhārakkhandhasaṅgahitā dhammā santi,",
  "atk-s0302a0:62_6": "ime pana tayo sabbadubbalesupi cittesu santi,",
  "atk-s0302a0:62_7": "tasmā etesaṁyeva vasenettha saṅkhārakkhandho dassito.",
  "atk-s0302a0:62_8": "Cattāro ca mahābhūtāti ettha cattāroti gaṇanaparicchedo.",
  "atk-s0302a0:62_9": "Mahābhūtāti pathavīāpatejavāyānametaṁ adhivacanaṁ.",
  "atk-s0302a0:62_10": "Yena pana kāraṇena tāni mahābhūtānīti vuccanti,",
  "atk-s0302a0:62_11": "yo cettha añño vinicchayanayo,",
  "atk-s0302a0:62_12": "so sabbo visuddhimagge rūpakkhandhaniddese vutto.",
  "atk-s0302a0:62_13": "Catunnañca mahābhūtānaṁ upādāyāti ettha pana catunnanti upayogatthe sāmivacanaṁ,",
  "atk-s0302a0:62_14": "cattāri mahābhūtānīti vuttaṁ hoti.",
  "atk-s0302a0:62_15": "Upādāyāti upādiyitvā,",
  "atk-s0302a0:62_16": "gahetvāti attho.",
  "atk-s0302a0:62_17": "Nissāyātipi eke.",
  "atk-s0302a0:62_18": "‘‘Vattamāna’’nti ayañcettha pāṭhaseso.",
  "atk-s0302a0:62_19": "Samūhatthe vā etaṁ sāmivacanaṁ,",
  "atk-s0302a0:62_20": "catunnaṁ mahābhūtānaṁ samūhaṁ upādāya vattamānaṁ rūpanti ettha attho veditabbo.",
  "atk-s0302a0:62_21": "Evaṁ sabbathāpi yāni ca cattāri pathavīādīni mahābhūtāni,",
  "atk-s0302a0:62_22": "yañca catunnaṁ mahābhūtānaṁ upādāya vattamānaṁ cakkhāyatanādibhedena abhidhammapāḷiyameva vuttaṁ tevīsatividhaṁ rūpaṁ,",
  "atk-s0302a0:62_23": "taṁ sabbampi rūpanti veditabbaṁ.",
  "atk-s0302a0:63_0": "Viññāṇaniddese cakkhuviññāṇanti cakkhumhi viññāṇaṁ,",
  "atk-s0302a0:63_1": "cakkhuto vā jātaṁ viññāṇanti cakkhuviññāṇaṁ.",
  "atk-s0302a0:63_2": "Evaṁ sotaghānajivhākāyaviññāṇāni.",
  "atk-s0302a0:63_3": "Itaraṁ pana manoyeva viññāṇanti manoviññāṇaṁ.",
  "atk-s0302a0:63_4": "Dvipañcaviññāṇavajjitatebhūmakavipākacittassetaṁ adhivacanaṁ.",
  "atk-s0302a0:64_0": "Saṅkhāraniddese abhisaṅkharaṇalakkhaṇo saṅkhāro.",
  "atk-s0302a0:64_1": "Vibhajane panassa kāyasaṅkhāroti kāyato pavattasaṅkhāro.",
  "atk-s0302a0:64_2": "Kāyadvāre copanavasena pavattānaṁ kāmāvacarakusalato aṭṭhannaṁ,",
  "atk-s0302a0:64_3": "akusalato dvādasannanti vīsatiyā kāyasañcetanānametaṁ adhivacanaṁ.",
  "atk-s0302a0:64_4": "Vacīsaṅkhāroti vacanato pavattasaṅkhāro,",
  "atk-s0302a0:64_5": "vacīdvāre vacanabhedavasena pavattānaṁ vīsatiyā eva vacīsañcetanānametaṁ adhivacanaṁ.",
  "atk-s0302a0:64_6": "Cittasaṅkhāroti cittato pavattasaṅkhāro,",
  "atk-s0302a0:64_7": "kāyavacīdvāre copanaṁ akatvā raho nisīditvā cintentassa pavattānaṁ lokiyakusalākusalavasena ekūnatiṁsamanosañcetanānametaṁ adhivacanaṁ.",
  "atk-s0302a0:65_0": "Avijjāniddese dukkhe aññāṇanti dukkhasacce aññāṇaṁ,",
  "atk-s0302a0:65_1": "mohassetaṁ adhivacanaṁ.",
  "atk-s0302a0:65_2": "Esa nayo dukkhasamudaye aññāṇantiādīsu.",
  "atk-s0302a0:65_3": "Tattha catūhi kāraṇehi dukkhe aññāṇaṁ veditabbaṁ antogadhato vatthuto ārammaṇato paṭicchādanato ca.",
  "atk-s0302a0:65_4": "Tathā hi taṁ dukkhasaccapariyāpannattā dukkhe antogadhaṁ,",
  "atk-s0302a0:65_5": "dukkhasaccañcassa nissayapaccayabhāvena vatthu,",
  "atk-s0302a0:65_6": "ārammaṇapaccayabhāvena ārammaṇaṁ,",
  "atk-s0302a0:65_7": "dukkhasaccaṁ etaṁ paṭicchādeti tassa yāthāvalakkhaṇapaṭivedhanivāraṇena ñāṇappavattiyā cettha appadānena.",
  "atk-s0302a0:66_0": "Dukkhasamudaye aññāṇaṁ tīhi kāraṇehi veditabbaṁ vatthuto ārammaṇato paṭicchādanato ca.",
  "atk-s0302a0:66_1": "Nirodhe paṭipadāya ca aññāṇaṁ ekeneva kāraṇena veditabbaṁ paṭicchādanato.",
  "atk-s0302a0:66_2": "Nirodhapaṭipadānañhi paṭicchādakameva aññāṇaṁ tesaṁ yāthāvalakkhaṇapaṭivedhanivāraṇena tesu ca ñāṇappavattiyā appadānena.",
  "atk-s0302a0:66_3": "Na pana taṁ tattha antogadhaṁ tasmiṁ saccadvaye apariyāpannattā,",
  "atk-s0302a0:66_4": "na tassa taṁ saccadvayaṁ vatthu asahajātattā,",
  "atk-s0302a0:66_5": "nārammaṇaṁ,",
  "atk-s0302a0:66_6": "tadārabbha appavattanato.",
  "atk-s0302a0:66_7": "Pacchimañhi saccadvayaṁ gambhīrattā duddasaṁ,",
  "atk-s0302a0:66_8": "na tattha andhabhūtaṁ aññāṇaṁ pavattati.",
  "atk-s0302a0:66_9": "Purimaṁ pana vacanīyattena sabhāvalakkhaṇassa duddasattā gambhīraṁ,",
  "atk-s0302a0:66_10": "tattha vipallāsagāhavasena pavattati.",
  "atk-s0302a0:67_0": "Apica ‘‘dukkhe’’ti ettāvatā saṅgahato vatthuto ārammaṇato kiccato ca avijjā dīpitā.",
  "atk-s0302a0:67_1": "‘‘Dukkhasamudaye’’ti ettāvatā vatthuto ārammaṇato kiccato ca.",
  "atk-s0302a0:67_2": "‘‘Dukkhanirodhe dukkhanirodhagāminiyā paṭipadāyā’’ti ettāvatā kiccato.",
  "atk-s0302a0:67_3": "Avisesato pana ‘‘aññāṇa’’nti etena sabhāvato niddiṭṭhāti ñātabbā.",
  "atk-s0302a0:68_0": "Iti kho,",
  "atk-s0302a0:68_1": "bhikkhaveti evaṁ kho,",
  "atk-s0302a0:68_2": "bhikkhave.",
  "atk-s0302a0:68_3": "Nirodho hotīti anuppādo hoti.",
  "atk-s0302a0:68_4": "Apicettha sabbeheva tehi nirodhapadehi nibbānaṁ desitaṁ.",
  "atk-s0302a0:68_5": "Nibbānañhi āgamma te te dhammā nirujjhanti,",
  "atk-s0302a0:68_6": "tasmā taṁ tesaṁ tesaṁ nirodhoti vuccati.",
  "atk-s0302a0:68_7": "Iti bhagavā imasmiṁ sutte dvādasahi padehi vaṭṭavivaṭṭaṁ desento arahattanikūṭeneva desanaṁ niṭṭhapesi.",
  "atk-s0302a0:68_8": "Desanāpariyosāne vuttanayeneva pañcasatā bhikkhū arahatte patiṭṭhahiṁsūti.",
  "atk-s0302a0:69_0": "Vibhaṅgasuttaṁ dutiyaṁ.",
  "atk-s0302a0:70_0": "3. Paṭipadāsuttavaṇṇanā",
  "atk-s0302a0:71_0": "3.",
  "atk-s0302a0:71_1": "Tatiye micchāpaṭipadanti ayaṁ tāva aniyyānikapaṭipadā.",
  "atk-s0302a0:71_2": "Nanu ca avijjāpaccayā puññābhisaṅkhāropi atthi āneñjābhisaṅkhāropi,",
  "atk-s0302a0:71_3": "so kathaṁ micchāpaṭipadā hotīti.",
  "atk-s0302a0:71_4": "Vaṭṭasīsattā.",
  "atk-s0302a0:71_5": "Yañhi kiñci bhavattayasaṅkhātaṁ vaṭṭaṁ patthetvā pavattitaṁ,",
  "atk-s0302a0:71_6": "antamaso pañcābhiññā aṭṭha vā pana samāpattiyo,",
  "atk-s0302a0:71_7": "sabbaṁ taṁ vaṭṭapakkhiyaṁ vaṭṭasīsanti vaṭṭasīsattā micchāpaṭipadāva hoti.",
  "atk-s0302a0:71_8": "Yaṁ pana kiñci vivaṭṭaṁ nibbānaṁ patthetvā pavattitaṁ,",
  "atk-s0302a0:71_9": "antamaso uḷuṅkayāgumattadānampi paṇṇamuṭṭhidānamattampi,",
  "atk-s0302a0:71_10": "sabbaṁ taṁ vivaṭṭapakkhiyaṁ vivaṭṭanissitaṁ,",
  "atk-s0302a0:71_11": "vivaṭṭapakkhikattā sammāpaṭipadāva hoti.",
  "atk-s0302a0:71_12": "Appamattakampi hi paṇṇamuṭṭhimattadānakusalaṁ vā hotu mahantaṁ velāmadānādikusalaṁ vā,",
  "atk-s0302a0:71_13": "sace vaṭṭasampattiṁ patthetvā vaṭṭanissitavasena micchā ṭhapitaṁ hoti,",
  "atk-s0302a0:71_14": "vaṭṭameva āharituṁ sakkoti,",
  "atk-s0302a0:71_15": "no vivaṭṭaṁ.",
  "atk-s0302a0:71_16": "‘‘Idaṁ me dānaṁ āsavakkhayāvahaṁ hotū’’ti evaṁ pana vivaṭṭaṁ patthentena vivaṭṭavasena sammā ṭhapitaṁ",
  "atk-s0302a0:71_17": "arahattampi paccekabodhiñāṇampi sabbaññutaññāṇampi dātuṁ sakkotiyeva,",
  "atk-s0302a0:71_18": "na arahattaṁ appatvā pariyosānaṁ gacchati.",
  "atk-s0302a0:71_19": "Iti anulomavasena micchāpaṭipadā,",
  "atk-s0302a0:71_20": "paṭilomavasena sammāpaṭipadā desitāti veditabbā.",
  "atk-s0302a0:71_21": "Nanu cettha paṭipadā pucchitā,",
  "atk-s0302a0:71_22": "nibbānaṁ bhājitaṁ,",
  "atk-s0302a0:71_23": "niyyātanepi paṭipadāva niyyātitā.",
  "atk-s0302a0:71_24": "Na ca nibbānassa paṭipadāti nāmaṁ,",
  "atk-s0302a0:71_25": "savipassanānaṁ pana catunnaṁ maggānametaṁ nāmaṁ,",
  "atk-s0302a0:71_26": "tasmā pucchāniyyātanehi padabhājanaṁ na sametīti.",
  "atk-s0302a0:71_27": "No na sameti, kasmā?",
  "atk-s0302a0:71_28": "Phalena paṭipadāya dassitattā.",
  "atk-s0302a0:71_29": "Phalena hettha paṭipadā dassitā.",
  "atk-s0302a0:71_30": "‘‘Avijjāya tveva asesavirāganirodhā saṅkhāranirodho’’ti etaṁ nirodhasaṅkhātaṁ nibbānaṁ yassā paṭipadāya phalaṁ,",
  "atk-s0302a0:71_31": "ayaṁ vuccati,",
  "atk-s0302a0:71_32": "bhikkhave,",
  "atk-s0302a0:71_33": "sammāpaṭipadāti ayamettha attho.",
  "atk-s0302a0:71_34": "Imasmiñca atthe asesavirāganirodhāti ettha virāgo nirodhasseva vevacanaṁ,",
  "atk-s0302a0:71_35": "asesavirāgā asesanirodhāti ayañhettha adhippāyo.",
  "atk-s0302a0:71_36": "Yena vā virāgasaṅkhātena maggena asesanirodho hoti,",
  "atk-s0302a0:71_37": "taṁ dassetuṁ etaṁ padabhājanaṁ vuttaṁ.",
  "atk-s0302a0:71_38": "Evañhi sati sānubhāvā paṭipadā vibhattā hoti.",
  "atk-s0302a0:71_39": "Iti imasmimpi sutte vaṭṭavivaṭṭameva kathitanti. Tatiyaṁ.",
  "atk-s0302a0:72_0": "4. Vipassīsuttavaṇṇanā",
  "atk-s0302a0:73_0": "4.",
  "atk-s0302a0:73_1": "Catutthe vipassissāti tassa kira bodhisattassa yathā lokiyamanussānaṁ kiñcideva passantānaṁ parittakammābhinibbattassa",
  "atk-s0302a0:73_2": "kammajapasādassa dubbalattā akkhīni vipphandanti ,",
  "atk-s0302a0:73_3": "na evaṁ vipphandiṁsu.",
  "atk-s0302a0:73_4": "Balavakammanibbattassa pana kammajapasādassa balavattā avipphandantehi animisehi eva akkhīhi passi seyyathāpi devā tāvatiṁsā.",
  "atk-s0302a0:73_5": "Tena vuttaṁ –",
  "atk-s0302a0:73_6": "‘‘animisanto kumāro pekkhatīti kho,",
  "atk-s0302a0:73_7": "bhikkhave,",
  "atk-s0302a0:73_8": "vipassissa kumārassa ‘vipassī vipassī’tveva samaññā udapādī’’ti (dī. ni. 2.40).",
  "atk-s0302a0:73_9": "Ayañhettha adhippāyo –",
  "atk-s0302a0:73_10": "antarantarā nimisajanitandhakāravirahena visuddhaṁ passati,",
  "atk-s0302a0:73_11": "vivaṭehi vā akkhīhi passatīti vipassī.",
  "atk-s0302a0:73_12": "Ettha ca kiñcāpi pacchimabhavikānaṁ sabbabodhisattānaṁ balavakammanibbattassa kammajapasādassa balavattā akkhīni na vipphandanti,",
  "atk-s0302a0:73_13": "so pana bodhisatto eteneva nāmaṁ labhi.",
  "atk-s0302a0:74_0": "Apica viceyya viceyya passatīti vipassī,",
  "atk-s0302a0:74_1": "vicinitvā vicinitvā passatīti attho.",
  "atk-s0302a0:74_2": "Ekadivasaṁ kira vinicchayaṭṭhāne nisīditvā atthe anusāsantassa rañño alaṅkatapaṭiyattaṁ mahāpurisaṁ āharitvā aṅke ṭhapayiṁsu.",
  "atk-s0302a0:74_3": "Tassa taṁ aṅke katvā palāḷayamānasseva amaccā sāmikaṁ assāmikaṁ akaṁsu.",
  "atk-s0302a0:74_4": "Bodhisatto anattamanasaddaṁ nicchāresi.",
  "atk-s0302a0:74_5": "Rājā ‘‘kimetaṁ upadhārethā’’ti āha.",
  "atk-s0302a0:74_6": "Upadhārayamānā aññaṁ adisvā ‘‘aṭṭassa dubbinicchitattā evaṁ kataṁ bhavissatī’’ti puna sāmikameva sāmikaṁ katvā ‘‘ñatvā nu kho kumāro evaṁ karotī’’ti?",
  "atk-s0302a0:74_7": "Vīmaṁsantā puna sāmikaṁ assāmikamakaṁsu.",
  "atk-s0302a0:74_8": "Puna bodhisatto tatheva saddaṁ nicchāresi.",
  "atk-s0302a0:74_9": "Atha rājā ‘‘jānāti mahāpuriso’’ti tato paṭṭhāya appamatto ahosi.",
  "atk-s0302a0:74_10": "Tena vuttaṁ ‘‘viceyya viceyya kumāro atthe panāyati ñāyenāti kho,",
  "atk-s0302a0:74_11": "bhikkhave,",
  "atk-s0302a0:74_12": "vipassissa kumārassa bhiyyosomattāya ‘vipassī vipassī’tveva samaññā udapādī’’ti (dī. ni. 2.41).",
  "atk-s0302a0:75_0": "Bhagavatoti bhāgyasampannassa.",
  "atk-s0302a0:75_1": "Arahatoti rāgādiarīnaṁ hatattā,",
  "atk-s0302a0:75_2": "saṁsāracakkassa vā arānaṁ hatattā,",
  "atk-s0302a0:75_3": "paccayānaṁ vā arahattā arahāti evaṁ guṇato uppannanāmadheyyassa.",
  "atk-s0302a0:75_4": "Sammāsambuddhassāti sammā nayena hetunā sāmaṁ paccattapurisakārena cattāri saccāni buddhassa.",
  "atk-s0302a0:75_5": "Pubbeva sambodhāti sambodho vuccati catūsu maggesu ñāṇaṁ,",
  "atk-s0302a0:75_6": "tato pubbeva.",
  "atk-s0302a0:75_7": "Bodhisattasseva satoti ettha bodhīti ñāṇaṁ,",
  "atk-s0302a0:75_8": "bodhimā satto bodhisatto,",
  "atk-s0302a0:75_9": "ñāṇavā paññavā paṇḍitoti attho.",
  "atk-s0302a0:75_10": "Purimabuddhānañhi pādamūle abhinīhārato paṭṭhāya paṇḍitova so satto,",
  "atk-s0302a0:75_11": "na andhabāloti bodhisatto.",
  "atk-s0302a0:75_12": "Yathā vā udakato uggantvā ṭhitaṁ paripākagataṁ padumaṁ sūriyarasmisamphassena avassaṁ bujjhissatīti bujjhanakapadumanti vuccati,",
  "atk-s0302a0:75_13": "evaṁ buddhānaṁ santike byākaraṇassa laddhattā avassaṁ anantarāyena pāramiyo pūretvā bujjhissatīti bujjhanakasattotipi bodhisatto.",
  "atk-s0302a0:75_14": "Yā ca esā catumaggañāṇasaṅkhātā bodhi,",
  "atk-s0302a0:75_15": "taṁ patthayamāno pavattatīti bodhiyaṁ satto āsattotipi bodhisatto.",
  "atk-s0302a0:75_16": "Evaṁ guṇato uppannanāmavasena bodhisattasseva sato.",
  "atk-s0302a0:75_17": "Kicchanti dukkhaṁ.",
  "atk-s0302a0:75_18": "Āpannoti anuppatto.",
  "atk-s0302a0:75_19": "Idaṁ vuttaṁ hoti –",
  "atk-s0302a0:75_20": "aho ayaṁ sattaloko dukkhaṁ anuppattoti.",
  "atk-s0302a0:75_21": "Cavati ca upapajjati cāti idaṁ aparāparaṁ cutipaṭisandhivasena vuttaṁ.",
  "atk-s0302a0:75_22": "Nissaraṇanti nibbānaṁ.",
  "atk-s0302a0:75_23": "Tañhi jarāmaraṇadukkhato nissaṭattā tassa nissaraṇanti vuccati.",
  "atk-s0302a0:75_24": "Kudāssu nāmāti katarasmiṁ nu kho kāle.",
  "atk-s0302a0:76_0": "Yoniso manasikārāti upāyamanasikārena pathamanasikārena.",
  "atk-s0302a0:76_1": "Ahu paññāya abhisamayoti paññāya saddhiṁ jarāmaraṇakāraṇassa abhisamayo samavāyo samāyogo ahosi,",
  "atk-s0302a0:76_2": "‘‘jātipaccayā jarāmaraṇa’’nti idaṁ tena diṭṭhanti attho.",
  "atk-s0302a0:76_3": "Atha vā yoniso manasikārā ahu paññāyāti yoniso manasikārena ca paññāya ca abhisamayo ahu.",
  "atk-s0302a0:76_4": "‘‘Jātiyā kho sati jarāmaraṇa’’nti,",
  "atk-s0302a0:76_5": "evaṁ jarāmaraṇakāraṇassa paṭivedho ahosīti attho.",
  "atk-s0302a0:76_6": "Esa nayo sabbattha.",
  "atk-s0302a0:77_0": "Iti hidanti evamidaṁ.",
  "atk-s0302a0:77_1": "Samudayo samudayoti ekādasasu ṭhānesu saṅkhārādīnaṁ samudayaṁ sampiṇḍetvā niddisati.",
  "atk-s0302a0:77_2": "Pubbe ananussutesūti ‘‘avijjāpaccayā saṅkhārānaṁ samudayo hotī’’ti.",
  "atk-s0302a0:77_3": "Evaṁ ito pubbe ananussutesu dhammesu,",
  "atk-s0302a0:77_4": "catūsu vā ariyasaccadhammesu.",
  "atk-s0302a0:77_5": "Cakkhuntiādīni ñāṇavevacanāneva.",
  "atk-s0302a0:77_6": "Ñāṇameva hettha dassanaṭṭhena cakkhu,",
  "atk-s0302a0:77_7": "ñātaṭṭhena ñāṇaṁ,",
  "atk-s0302a0:77_8": "pajānanaṭṭhena paññā,",
  "atk-s0302a0:77_9": "paṭivedhanaṭṭhena vijjā,",
  "atk-s0302a0:77_10": "obhāsanaṭṭhena ālokoti vuttaṁ .",
  "atk-s0302a0:77_11": "Taṁ panetaṁ catūsu saccesu lokiyalokuttaramissakaṁ niddiṭṭhanti veditabbaṁ.",
  "atk-s0302a0:77_12": "Nirodhavārepi imināva nayena attho veditabbo.",
  "atk-s0302a0:77_13": "Catutthaṁ.",
  "atk-s0302a0:78_0": "5-10. Sikhīsuttādivaṇṇanā",
  "atk-s0302a0:79_0": "5-10.",
  "atk-s0302a0:79_1": "Pañcamādīsu sikhissa,",
  "atk-s0302a0:79_2": "bhikkhavetiādīnaṁ padānaṁ ‘‘sikhissapi,",
  "atk-s0302a0:79_3": "bhikkhave’’ti na evaṁ yojetvā attho veditabbo. Kasmā?",
  "atk-s0302a0:79_4": "Ekāsane adesitattā.",
  "atk-s0302a0:79_5": "Nānāṭhānesu hi etāni desitāni,",
  "atk-s0302a0:79_6": "attho pana sabbattha sadisoyeva.",
  "atk-s0302a0:79_7": "Sabbabodhisattānañhi bodhipallaṅke nisinnānaṁ na añño samaṇo vā brāhmaṇo vā devo vā māro vā brahmā vā ācikkhati –",
  "atk-s0302a0:79_8": "‘‘atīte bodhisattā paccayākāraṁ sammasitvā buddhā jātā’’ti.",
  "atk-s0302a0:79_9": "Yathā pana paṭhamakappikakāle deve vuṭṭhe udakassa gatamaggeneva aparāparaṁ vuṭṭhiudakaṁ gacchati,",
  "atk-s0302a0:79_10": "evaṁ tehi tehi purimabuddhehi gatamaggeneva pacchimā pacchimā gacchanti.",
  "atk-s0302a0:79_11": "Sabbabodhisattā hi ānāpānacatutthajjhānato vuṭṭhāya paccayākāre ñāṇaṁ otāretvā taṁ anulomapaṭilomaṁ sammasitvā",
  "atk-s0302a0:79_12": "buddhā hontīti paṭipāṭiyā sattasu suttesu buddhavipassanā nāma kathitāti.",
  "atk-s0302a0:80_0": "Buddhavaggo paṭhamo.",
  "atk-s0302a0:81_0": "2. Āhāravaggo",
  "atk-s0302a0:82_0": "1. Āhārasuttavaṇṇanā",
  "atk-s0302a0:83_0": "11.",
  "atk-s0302a0:83_1": "Āhāravaggassa paṭhame āhārāti paccayā.",
  "atk-s0302a0:83_2": "Paccayā hi āharanti attano phalaṁ,",
  "atk-s0302a0:83_3": "tasmā āhārāti vuccanti.",
  "atk-s0302a0:83_4": "Bhūtānaṁ vā sattānantiādīsu bhūtāti jātā nibbattā.",
  "atk-s0302a0:83_5": "Sambhavesinoti ye sambhavaṁ jātiṁ nibbattiṁ esanti gavesanti.",
  "atk-s0302a0:83_6": "Tattha catūsu yonīsu aṇḍajajalābujā sattā yāva aṇḍakosaṁ vatthikosañca na bhindanti,",
  "atk-s0302a0:83_7": "tāva sambhavesino nāma,",
  "atk-s0302a0:83_8": "aṇḍakosaṁ vatthikosañca bhinditvā bahi nikkhantā bhūtā nāma.",
  "atk-s0302a0:83_9": "Saṁsedajā opapātikā ca paṭhamacittakkhaṇe sambhavesino nāma,",
  "atk-s0302a0:83_10": "dutiyacittakkhaṇato pabhuti bhūtā nāma.",
  "atk-s0302a0:83_11": "Yena vā iriyāpathena jāyanti,",
  "atk-s0302a0:83_12": "yāva tato aññaṁ na pāpuṇanti,",
  "atk-s0302a0:83_13": "tāva sambhavesino nāma,",
  "atk-s0302a0:83_14": "tato paraṁ bhūtā nāma.",
  "atk-s0302a0:83_15": "Atha vā bhūtāti jātā abhinibbattā,",
  "atk-s0302a0:83_16": "ye bhūtā abhinibbattāyeva,",
  "atk-s0302a0:83_17": "na puna bhavissantīti saṅkhaṁ gacchanti,",
  "atk-s0302a0:83_18": "tesaṁ khīṇāsavānaṁ etaṁ adhivacanaṁ.",
  "atk-s0302a0:83_19": "Sambhavamesantīti sambhavesino.",
  "atk-s0302a0:83_20": "Appahīnabhavasaṁyojanattā āyatimpi sambhavaṁ esantānaṁ sekkhaputhujjanānametaṁ adhivacanaṁ.",
  "atk-s0302a0:83_21": "Evaṁ sabbathāpi imehi dvīhi padehi sabbasatte pariyādiyati.",
  "atk-s0302a0:83_22": "Vāsaddo cettha sampiṇḍanattho,",
  "atk-s0302a0:83_23": "tasmā bhūtānañca sambhavesīnañcāti ayamattho veditabbo.",
  "atk-s0302a0:84_0": "Ṭhitiyāti ṭhitatthaṁ.",
  "atk-s0302a0:84_1": "Anuggahāyāti anuggahatthaṁ.",
  "atk-s0302a0:84_2": "Vacanabhedoyeva cesa,",
  "atk-s0302a0:84_3": "attho pana dvinnampi padānaṁ ekoyeva.",
  "atk-s0302a0:84_4": "Atha vā ṭhitiyāti tassa tassa sattassa uppannadhammānaṁ anuppabandhavasena avicchedāya.",
  "atk-s0302a0:84_5": "Anuggahāyāti anuppannānaṁ uppādāya.",
  "atk-s0302a0:84_6": "Ubhopi cetāni ‘‘bhūtānaṁ vā ṭhitiyā ceva anuggahāya ca,",
  "atk-s0302a0:84_7": "sambhavesīnaṁ vā ṭhitiyā ceva anuggahāya cā’’ti evaṁ ubhayattha daṭṭhabbānīti.",
  "atk-s0302a0:85_0": "Kabaḷīkāro āhāroti kabaḷaṁ katvā ajjhoharitabbako āhāro,",
  "atk-s0302a0:85_1": "odanakummāsādivatthukāya ojāyetaṁ adhivacanaṁ.",
  "atk-s0302a0:85_2": "Oḷāriko vā sukhumo vāti vatthuoḷārikatāya oḷāriko,",
  "atk-s0302a0:85_3": "sukhumatāya sukhumo.",
  "atk-s0302a0:85_4": "Sabhāvena pana sukhumarūpapariyāpannattā kabaḷīkāro āhāro sukhumova hoti.",
  "atk-s0302a0:85_5": "Sāpi cassa vatthuto oḷārikatā sukhumatā ca upādāyupādāya veditabbā.",
  "atk-s0302a0:85_6": "Kumbhīlānañhi āhāraṁ upādāya morānaṁ āhāro sukhumo.",
  "atk-s0302a0:85_7": "Kumbhīlā kira pāsāṇe gilanti,",
  "atk-s0302a0:85_8": "te ca nesaṁ kucchippattā vilīyanti.",
  "atk-s0302a0:85_9": "Morā sappavicchikādipāṇe khādanti.",
  "atk-s0302a0:85_10": "Morānaṁ pana āhāraṁ upādāya taracchānaṁ āhāro sukhumo.",
  "atk-s0302a0:85_11": "Te kira tivassachaḍḍitāni visāṇāni ceva aṭṭhīni ca khādanti,",
  "atk-s0302a0:85_12": "tāni ca nesaṁ kheḷena temitamattāneva kandamūlaṁ viya mudukāni honti.",
  "atk-s0302a0:85_13": "Taracchānaṁ āhāraṁ upādāya hatthīnaṁ āhāro sukhumo.",
  "atk-s0302a0:85_14": "Te hi nānārukkhasākhādayo khādanti.",
  "atk-s0302a0:85_15": "Hatthīnaṁ āhārato gavayagokaṇṇamigādīnaṁ āhāro sukhumo.",
  "atk-s0302a0:85_16": "Te kira nissārāni nānārukkhapaṇṇādīni khādanti.",
  "atk-s0302a0:85_17": "Tesampi āhārato gunnaṁ āhāro sukhumo.",
  "atk-s0302a0:85_18": "Te allasukkhatiṇāni khādanti.",
  "atk-s0302a0:85_19": "Tesaṁ āhārato sasānaṁ āhāro sukhumo.",
  "atk-s0302a0:85_20": "Sasānaṁ āhārato sakuṇānaṁ āhāro sukhumo.",
  "atk-s0302a0:85_21": "Sakuṇānaṁ āhārato paccantavāsīnaṁ āhāro sukhumo.",
  "atk-s0302a0:85_22": "Paccantavāsīnaṁ āhārato gāmabhojakānaṁ āhāro sukhumo.",
  "atk-s0302a0:85_23": "Gāmabhojakānaṁ āhārato rājarājamahāmattānaṁ āhāro sukhumo.",
  "atk-s0302a0:85_24": "Tesampi āhārato cakkavattino āhāro sukhumo.",
  "atk-s0302a0:85_25": "Cakkavattino āhārato bhummānaṁ devānaṁ āhāro sukhumo.",
  "atk-s0302a0:85_26": "Bhummānaṁ devānaṁ āhārato cātumahārājikānaṁ.",
  "atk-s0302a0:85_27": "Evaṁ yāva paranimmitavasavattīnaṁ āhārā vitthāretabbā.",
  "atk-s0302a0:85_28": "Tesaṁ panāhāro sukhumotveva niṭṭhaṁ patto.",
  "atk-s0302a0:86_0": "Ettha ca oḷārike vatthusmiṁ ojā parittā hoti dubbalā,",
  "atk-s0302a0:86_1": "sukhume balavatī.",
  "atk-s0302a0:86_2": "Tathā hi ekapattapūrampi yāguṁ pīto muhutteneva jighacchito hoti yaṁkiñcideva khāditukāmo,",
  "atk-s0302a0:86_3": "sappiṁ pana pasatamattaṁ pivitvā divasaṁ abhottukāmo hoti.",
  "atk-s0302a0:86_4": "Tattha vatthu kammajatejasaṅkhātaṁ parissayaṁ vinodeti,",
  "atk-s0302a0:86_5": "na pana sakkoti pāletuṁ.",
  "atk-s0302a0:86_6": "Ojā pana pāleti,",
  "atk-s0302a0:86_7": "na sakkoti parissayaṁ vinodetuṁ.",
  "atk-s0302a0:86_8": "Dve pana ekato hutvā parissayañceva vinodenti pālenti cāti.",
  "atk-s0302a0:87_0": "Phasso dutiyoti cakkhusamphassādi chabbidhopi phasso etesu catūsu āhāresu dutiyo āhāroti veditabbo.",
  "atk-s0302a0:87_1": "Desanānayo eva cesa,",
  "atk-s0302a0:87_2": "tasmā iminā nāma kāraṇena dutiyo tatiyo cāti idamettha na gavesitabbaṁ.",
  "atk-s0302a0:87_3": "Manosañcetanāti cetanāva vuccati.",
  "atk-s0302a0:87_4": "Viññāṇanti cittaṁ.",
  "atk-s0302a0:87_5": "Iti bhagavā imasmiṁ ṭhāne upādiṇṇakaanupādiṇṇakavasena ekarāsiṁ katvā cattāro āhāre dassesi.",
  "atk-s0302a0:87_6": "Kabaḷīkārāhāro hi upādiṇṇakopi atthi anupādiṇṇakopi,",
  "atk-s0302a0:87_7": "tathā phassādayo.",
  "atk-s0302a0:87_8": "Tattha sappādīhi gilitānaṁ maṇḍūkādīnaṁ vasena upādiṇṇakakabaḷīkārāhāro daṭṭhabbo.",
  "atk-s0302a0:87_9": "Maṇḍūkādayo hi sappādīhi gilitā antokucchigatāpi kiñci kālaṁ jīvantiyeva.",
  "atk-s0302a0:87_10": "Te yāva upādiṇṇakapakkhe tiṭṭhanti,",
  "atk-s0302a0:87_11": "tāva āhāratthaṁ na sādhenti .",
  "atk-s0302a0:87_12": "Bhijjitvā pana anupādiṇṇakapakkhe ṭhitā sādhenti.",
  "atk-s0302a0:87_13": "Tadāpi upādiṇṇakāhāroti vuccantīti.",
  "atk-s0302a0:87_14": "Idaṁ pana ācariyānaṁ na ruccatīti aṭṭhakathāyameva paṭikkhipitvā idaṁ vuttaṁ –",
  "atk-s0302a0:87_15": "imesaṁ sattānaṁ khādantānampi akhādantānampi bhuñjantānampi abhuñjantānampi paṭisandhicitteneva sahajātā kammajā ojā nāma atthi,",
  "atk-s0302a0:87_16": "sā yāvapi sattamā divasā pāleti,",
  "atk-s0302a0:87_17": "ayameva upādiṇṇakakabaḷīkārāhāroti veditabbo.",
  "atk-s0302a0:87_18": "Tebhūmakavipākavasena pana upādiṇṇakaphassādayo veditabbā,",
  "atk-s0302a0:87_19": "tebhūmakakusalākusalakiriyavasena anupādiṇṇakā.",
  "atk-s0302a0:87_20": "Lokuttarā pana ruḷhīvasena kathitāti.",
  "atk-s0302a0:88_0": "Etthāha –",
  "atk-s0302a0:88_1": "‘‘yadi paccayaṭṭho āhāraṭṭho,",
  "atk-s0302a0:88_2": "atha kasmā aññesupi sattānaṁ paccayesu vijjamānesu imeyeva cattāro vuttā’’ti? Vuccate –",
  "atk-s0302a0:88_3": "ajjhattikasantatiyā visesapaccayattā.",
  "atk-s0302a0:88_4": "Visesapaccayo hi kabaḷīkārāhārabhakkhānaṁ sattānaṁ rūpakāyassa kabaḷīkāro āhāro,",
  "atk-s0302a0:88_5": "nāmakāye vedanāya phasso,",
  "atk-s0302a0:88_6": "viññāṇassa manosañcetanā,",
  "atk-s0302a0:88_7": "nāmarūpassa viññāṇaṁ. Yathāha –",
  "atk-s0302a0:88_8": "‘‘seyyathāpi,",
  "atk-s0302a0:88_9": "bhikkhave,",
  "atk-s0302a0:88_10": "ayaṁ kāyo āhāraṭṭhitiko āhāraṁ paṭicca tiṭṭhati,",
  "atk-s0302a0:88_11": "anāhāro no tiṭṭhati (saṁ. ni. 5.183),",
  "atk-s0302a0:88_12": "tathā phassapaccayā vedanā,",
  "atk-s0302a0:88_13": "saṅkhārapaccayā viññāṇaṁ,",
  "atk-s0302a0:88_14": "viññāṇapaccayā nāmarūpa’’nti (saṁ. ni. 2.1; vibha. 225).",
  "atk-s0302a0:89_0": "Ko panettha āhāro kiṁ āharatīti?",
  "atk-s0302a0:89_1": "Kabaḷīkārāhāro ojaṭṭhamakarūpāni āharati phassāhāro tisso vedanā,",
  "atk-s0302a0:89_2": "manosañcetanāhāro tayo bhave,",
  "atk-s0302a0:89_3": "viññāṇāhāro paṭisandhināmarūpanti.",
  "atk-s0302a0:90_0": "Kathaṁ?",
  "atk-s0302a0:90_1": "Kabaḷīkārāhāro tāva mukhe ṭhapitamatteyeva aṭṭha rūpāni samuṭṭhāpeti,",
  "atk-s0302a0:90_2": "dantavicuṇṇitaṁ pana ajjhohariyamānaṁ ekekaṁ sitthaṁ aṭṭhaṭṭharūpāni samuṭṭhāpetiyeva.",
  "atk-s0302a0:90_3": "Evaṁ kabaḷīkārāhāro ojaṭṭhamakarūpāni āharati.",
  "atk-s0302a0:90_4": "Phassāhāro pana sukhavedanīyo phasso uppajjamānoyeva sukhaṁ vedanaṁ āharati,",
  "atk-s0302a0:90_5": "dukkhavedanīyo dukkhaṁ,",
  "atk-s0302a0:90_6": "adukkhamasukhavedanīyo adukkhamasukhanti evaṁ sabbathāpi phassāhāro tisso vedanā āharati.",
  "atk-s0302a0:91_0": "Manosañcetanāhāro kāmabhavūpagaṁ kammaṁ kāmabhavaṁ āharati,",
  "atk-s0302a0:91_1": "rūpārūpabhavūpagāni taṁ taṁ bhavaṁ.",
  "atk-s0302a0:91_2": "Evaṁ sabbathāpi manosañcetanāhāro tayo bhave āharati.",
  "atk-s0302a0:91_3": "Viññāṇāhāro pana ye ca paṭisandhikkhaṇe taṁsampayuttakā tayo khandhā,",
  "atk-s0302a0:91_4": "yāni ca tisantativasena tiṁsa rūpāni uppajjanti,",
  "atk-s0302a0:91_5": "sahajātādipaccayanayena tāni āharatīti vuccati.",
  "atk-s0302a0:91_6": "Evaṁ viññāṇāhāro paṭisandhināmarūpaṁ āharatīti.",
  "atk-s0302a0:91_7": "Ettha ca ‘‘manosañcetanā tayo bhave āharatī’’ti sāsavakusalākusalacetanāva vuttā.",
  "atk-s0302a0:91_8": "‘‘Viññāṇaṁ paṭisandhināmarūpaṁ āharatī’’ti paṭisandhiviññāṇameva vuttaṁ.",
  "atk-s0302a0:91_9": "Avisesena pana taṁsampayuttataṁsamuṭṭhānadhammānaṁ āharaṇatopete ‘‘āhārā’’ti veditabbā.",
  "atk-s0302a0:92_0": "Etesu catūsu āhāresu kabaḷīkārāhāro upatthambhento āhārakiccaṁ sādheti,",
  "atk-s0302a0:92_1": "phasso phusantoyeva manosañcetanā āyūhamānāva,",
  "atk-s0302a0:92_2": "viññāṇaṁ vijānantameva. Kathaṁ?",
  "atk-s0302a0:92_3": "Kabaḷīkārāhāro hi upatthambhentoyeva kāyaṭṭhapanena sattānaṁ ṭhitiyā hoti.",
  "atk-s0302a0:92_4": "Kammajanitopi hi ayaṁ kāyo kabaḷīkārāhārena upatthaddho dasapi vassāni vassasatampi yāva āyuparimāṇā tiṭṭhati.",
  "atk-s0302a0:92_5": "Yathā kiṁ ?",
  "atk-s0302a0:92_6": "Yathā mātuyā janitopi dārako dhātiyā thaññādīni pāyetvā posiyamāno ciraṁ tiṭṭhati,",
  "atk-s0302a0:92_7": "yathā ca upatthambhena upatthambhitaṁ gehaṁ.",
  "atk-s0302a0:92_8": "Vuttampi cetaṁ –",
  "atk-s0302a0:93_0": "‘‘Yathā, mahārāja,",
  "atk-s0302a0:93_1": "gehe papatante aññena dārunā upatthambhitaṁ santaṁ eva taṁ gehaṁ na patati.",
  "atk-s0302a0:93_2": "Evameva kho, mahārāja,",
  "atk-s0302a0:93_3": "ayaṁ kāyo āhāraṭṭhitiko āhāraṁ paṭicca tiṭṭhatī’’ti.",
  "atk-s0302a0:94_0": "Evaṁ kabaḷīkāro āhāro upatthambhento āhārakiccaṁ sādheti.",
  "atk-s0302a0:95_0": "Evaṁ sādhentopi ca kabaḷīkāro āhāro dvinnaṁ rūpasantatīnaṁ paccayo hoti āhārasamuṭṭhānassa ca upādiṇṇakassa ca.",
  "atk-s0302a0:95_1": "Kammajānaṁ anupālako hutvā paccayo hoti,",
  "atk-s0302a0:95_2": "āhārasamuṭṭhānānaṁ janako hutvāti.",
  "atk-s0302a0:95_3": "Phasso pana sukhādivatthubhūtaṁ ārammaṇaṁ phusantoyeva sukhādivedanāpavattanena sattānaṁ ṭhitiyā hoti.",
  "atk-s0302a0:95_4": "Manosañcetanā kusalākusalakammavasena āyūhamānāyeva bhavamūlanipphādanato sattānaṁ ṭhitiyā hoti.",
  "atk-s0302a0:95_5": "Viññāṇaṁ vijānantameva nāmarūpappavattanena sattānaṁ ṭhitiyā hotīti.",
  "atk-s0302a0:96_0": "Evaṁ upatthambhanādivasena āhārakiccaṁ sādhayamānesu panetesu cattāri bhayāni daṭṭhabbāni.",
  "atk-s0302a0:96_1": "Seyyathidaṁ –",
  "atk-s0302a0:96_2": "kabaḷīkārāhāre nikantiyeva bhayaṁ,",
  "atk-s0302a0:96_3": "phasse upagamanameva,",
  "atk-s0302a0:96_4": "manosañcetanāya āyūhanameva,",
  "atk-s0302a0:96_5": "viññāṇe abhinipātoyeva bhayanti.",
  "atk-s0302a0:96_6": "Kiṁ kāraṇā?",
  "atk-s0302a0:96_7": "Kabaḷīkārāhāre hi nikantiṁ katvā sītādīnaṁ purakkhatā sattā āhāratthāya muddāgaṇanādikammāni karontā anappakaṁ dukkhaṁ nigacchanti.",
  "atk-s0302a0:96_8": "Ekacce ca imasmiṁ sāsane pabbajitvāpi vejjakammādikāya anesanāya āhāraṁ pariyesantā diṭṭheva dhamme gārayhā honti,",
  "atk-s0302a0:96_9": "samparāyepi,",
  "atk-s0302a0:96_10": "‘‘tassa saṅghāṭipi ādittā sampajjalitā’’tiādinā lakkhaṇasaṁyutte (saṁ. ni.",
  "atk-s0302a0:96_11": "2.218) vuttanayena samaṇapetā honti.",
  "atk-s0302a0:96_12": "Iminā tāva kāraṇena kabaḷīkāre āhāre nikanti eva bhayanti veditabbā.",
  "atk-s0302a0:97_0": "Phassaṁ upagacchantāpi phassassādino paresaṁ rakkhitagopitesu dārādīsu bhaṇḍesu aparajjhanti,",
  "atk-s0302a0:97_1": "te saha bhaṇḍena bhaṇḍasāmikā gahetvā khaṇḍākhaṇḍikaṁ vā chinditvā saṅkārakūṭe chaḍḍenti ,",
  "atk-s0302a0:97_2": "rañño vā niyyādenti.",
  "atk-s0302a0:97_3": "Tato te rājā vividhā kammakāraṇā kārāpeti.",
  "atk-s0302a0:97_4": "Kāyassa ca bhedā duggati tesaṁ pāṭikaṅkhā hoti.",
  "atk-s0302a0:97_5": "Iti phassassādamūlakaṁ diṭṭhadhammikampi samparāyikampi bhayaṁ sabbamāgatameva hoti.",
  "atk-s0302a0:97_6": "Iminā kāraṇena phassāhāre upagamanameva bhayanti veditabbaṁ.",
  "atk-s0302a0:98_0": "Kusalākusalakammāyūhane pana tammūlakaṁ tīsu bhavesu bhayaṁ sabbaṁ āgatameva hoti.",
  "atk-s0302a0:98_1": "Iminā kāraṇena manosañcetanāhāre āyūhanameva bhayanti veditabbaṁ.",
  "atk-s0302a0:99_0": "Paṭisandhiviññāṇañca yasmiṁ yasmiṁ ṭhāne abhinipatati,",
  "atk-s0302a0:99_1": "tasmiṁ tasmiṁ ṭhāne paṭisandhināmarūpaṁ gahetvāva nibbattati.",
  "atk-s0302a0:99_2": "Tasmiñca nibbatte sabbabhayāni nibbattāniyeva honti tammūlakattāti iminā kāraṇena viññāṇāhāre abhinipātoyeva bhayanti veditabboti.",
  "atk-s0302a0:100_0": "Kiṁnidānātiādīsu nidānādīni sabbāneva kāraṇavevacanāni.",
  "atk-s0302a0:100_1": "Kāraṇañhi yasmā phalaṁ nideti,",
  "atk-s0302a0:100_2": "‘‘handa naṁ gaṇhathā’’ti appeti viya,",
  "atk-s0302a0:100_3": "tasmā nidānanti vuccati.",
  "atk-s0302a0:100_4": "Yasmā taṁ tato samudeti jāyati pabhavati,",
  "atk-s0302a0:100_5": "tasmā samudayo jāti pabhavoti vuccati.",
  "atk-s0302a0:100_6": "Ayaṁ panettha padattho –",
  "atk-s0302a0:100_7": "kiṁnidānaṁ etesanti kiṁnidānā.",
  "atk-s0302a0:100_8": "Ko samudayo etesanti kiṁsamudayā.",
  "atk-s0302a0:100_9": "Kā jāti etesanti kiṁjātikā.",
  "atk-s0302a0:100_10": "Ko pabhavo etesanti kiṁpabhavā.",
  "atk-s0302a0:100_11": "Yasmā pana tesaṁ taṇhā yathāvuttena atthena nidānañceva samudayo ca jāti ca pabhavo ca,",
  "atk-s0302a0:100_12": "tasmā ‘‘taṇhānidānā’’tiādimāha.",
  "atk-s0302a0:100_13": "Evaṁ sabbapadesu attho veditabbo.",
  "atk-s0302a0:101_0": "Ettha ca ime cattāro āhārā taṇhānidānāti paṭisandhiṁ ādiṁ katvā attabhāvasaṅkhātānaṁ āhārānaṁ purimataṇhānaṁ vasena nidānaṁ veditabbaṁ. Kathaṁ?",
  "atk-s0302a0:101_1": "Paṭisandhikkhaṇe tāva paripuṇṇāyatanānaṁ sattānaṁ sattasantativasena,",
  "atk-s0302a0:101_2": "sesānaṁ tato ūnaūnasantativasena uppannarūpabbhantaraṁ jātā ojā atthi,",
  "atk-s0302a0:101_3": "ayaṁ taṇhānidāno upādiṇṇakakabaḷīkārāhāro.",
  "atk-s0302a0:101_4": "Paṭisandhicittasampayuttā pana phassacetanā sayañca cittaṁ viññāṇanti ime taṇhānidānā upādiṇṇaka-phassamanosañcetanā-viññāṇāhārāti",
  "atk-s0302a0:101_5": "evaṁ tāva purimataṇhānidānā paṭisandhikā āhārā.",
  "atk-s0302a0:101_6": "Yathā ca paṭisandhikā,",
  "atk-s0302a0:101_7": "evaṁ tato paraṁ paṭhamabhavaṅgacittakkhaṇādinibbattāpi veditabbā.",
  "atk-s0302a0:102_0": "Yasmā pana bhagavā na kevalaṁ āhārānameva nidānaṁ jānāti,",
  "atk-s0302a0:102_1": "āhāranidānabhūtāya taṇhāyapi,",
  "atk-s0302a0:102_2": "taṇhāya nidānānaṁ vedanādīnampi nidānaṁ jānātiyeva,",
  "atk-s0302a0:102_3": "tasmā taṇhā cāyaṁ,",
  "atk-s0302a0:102_4": "bhikkhave,",
  "atk-s0302a0:102_5": "kiṁnidānātiādinā nayena vaṭṭaṁ dassetvā vivaṭṭaṁ dassesi.",
  "atk-s0302a0:102_6": "Imasmiñca pana ṭhāne bhagavā atītābhimukhaṁ desanaṁ katvā atītena vaṭṭaṁ dasseti. Kathaṁ?",
  "atk-s0302a0:102_7": "Āhāravasena hi ayaṁ attabhāvo gahito.",
  "atk-s0302a0:103_0": "Taṇhāti imassattabhāvassa janakaṁ kammaṁ,",
  "atk-s0302a0:103_1": "vedanāphassasaḷāyatananāmarūpaviññāṇāni yasmiṁ attabhāve ṭhatvā kammaṁ āyūhitaṁ,",
  "atk-s0302a0:103_2": "taṁ dassetuṁ vuttāni,",
  "atk-s0302a0:103_3": "avijjāsaṅkhārā tassattabhāvassa janakaṁ kammaṁ.",
  "atk-s0302a0:103_4": "Iti dvīsu ṭhānesu attabhāvo,",
  "atk-s0302a0:103_5": "dvīsu tassa janakaṁ kammanti saṅkhepena kammañceva kammavipākañcāti,",
  "atk-s0302a0:103_6": "dvepi dhamme dassentena atītābhimukhaṁ desanaṁ katvā atītena vaṭṭaṁ dassitaṁ.",
  "atk-s0302a0:104_0": "Tatrāyaṁ desanā anāgatassa adassitattā aparipuṇṇāti na daṭṭhabbā.",
  "atk-s0302a0:104_1": "Nayato pana paripuṇṇātveva daṭṭhabbā.",
  "atk-s0302a0:104_2": "Yathā hi cakkhumā puriso udakapiṭṭhe nipannaṁ suṁsumāraṁ disvā tassa parabhāgaṁ olokento gīvaṁ passeyya,",
  "atk-s0302a0:104_3": "orato piṭṭhiṁ,",
  "atk-s0302a0:104_4": "pariyosāne naṅguṭṭhamūlaṁ,",
  "atk-s0302a0:104_5": "heṭṭhā kucchiṁ olokento pana udakagataṁ agganaṅguṭṭhañceva cattāro ca hatthapāde na passeyya,",
  "atk-s0302a0:104_6": "so na ettāvatā ‘‘aparipuṇṇo suṁsumāro’’ti gaṇhāti,",
  "atk-s0302a0:104_7": "nayato pana paripuṇṇotveva gaṇhāti,",
  "atk-s0302a0:104_8": "evaṁsampadamidaṁ veditabbaṁ.",
  "atk-s0302a0:105_0": "Udakapiṭṭhe nipannasuṁsumāro viya hi tebhūmakavaṭṭaṁ.",
  "atk-s0302a0:105_1": "Tīre ṭhito cakkhumā puriso viya yogāvacaro.",
  "atk-s0302a0:105_2": "Tena purisena udakapiṭṭhe suṁsumārassa diṭṭhakālo viya yoginā āhāravasena imassattabhāvassa diṭṭhakālo.",
  "atk-s0302a0:105_3": "Parato gīvāya diṭṭhakālo viya imassattabhāvassa janikāya taṇhāya diṭṭhakālo.",
  "atk-s0302a0:105_4": "Piṭṭhiyā diṭṭhakālo viya yasmiṁ attabhāve taṇhāsaṅkhātaṁ kammaṁ kataṁ,",
  "atk-s0302a0:105_5": "vedanādivasena tassa diṭṭhakālo.",
  "atk-s0302a0:105_6": "Naṅguṭṭhamūlassa diṭṭhakālo viya tassattabhāvassa janakānaṁ avijjāsaṅkhārānaṁ diṭṭhakālo.",
  "atk-s0302a0:105_7": "Heṭṭhā kucchiṁ olokentassa pana agganaṅguṭṭhañceva cattāro ca hatthapāde adisvāpi ‘‘aparipuṇṇo suṁsumāro’’ti",
  "atk-s0302a0:105_8": "agahetvā nayato paripuṇṇotveva gahaṇaṁ viya yattha yattha paccayavaṭṭaṁ pāḷiyaṁ na āgataṁ,",
  "atk-s0302a0:105_9": "tattha tattha ‘‘desanā aparipuṇṇā’’ti agahetvā nayato paripuṇṇātveva gahaṇaṁ veditabbaṁ.",
  "atk-s0302a0:105_10": "Tattha ca āhārataṇhānaṁ antare eko sandhi,",
  "atk-s0302a0:105_11": "taṇhāvedanānaṁ antare eko,",
  "atk-s0302a0:105_12": "viññāṇasaṅkhārānaṁ antare ekoti evaṁ tisandhicatusaṅkhepameva vaṭṭaṁ dassitanti. Paṭhamaṁ.",
  "atk-s0302a0:106_0": "2. Moḷiyaphaggunasuttavaṇṇanā",
  "atk-s0302a0:107_0": "12.",
  "atk-s0302a0:107_1": "Dutiye sambhavesīnaṁ vā anuggahāyāti imasmiṁyeva ṭhāne bhagavā desanaṁ niṭṭhāpesi. Kasmā?",
  "atk-s0302a0:107_2": "Diṭṭhigatikassa nisinnattā.",
  "atk-s0302a0:107_3": "Tassañhi parisati moḷiyaphagguno nāma bhikkhu diṭṭhigatiko nisinno.",
  "atk-s0302a0:107_4": "Atha satthā cintesi –",
  "atk-s0302a0:107_5": "‘‘ayaṁ uṭṭhahitvā maṁ pañhaṁ pucchissati,",
  "atk-s0302a0:107_6": "athassāhaṁ vissajjessāmī’’ti pucchāya okāsadānatthaṁ desanaṁ niṭṭhāpesi.",
  "atk-s0302a0:107_7": "Moḷiyaphaggunoti moḷīti cūḷā vuccati. Yathāha –",
  "atk-s0302a0:108_0": "‘‘Chetvāna moḷiṁ varagandhavāsitaṁ",
  "atk-s0302a0:109_0": "Vehāyasaṁ ukkhipi sakyapuṅgavo;",
  "atk-s0302a0:110_0": "Ratanacaṅkoṭavarena vāsavo,",
  "atk-s0302a0:111_0": "Sahassanetto sirasā paṭiggahī’’ti.",
  "atk-s0302a0:112_0": "Sā tassa gihikāle mahantā ahosi.",
  "atk-s0302a0:112_1": "Tenassa ‘‘moḷiyaphagguno’’ti saṅkhā udapādi.",
  "atk-s0302a0:112_2": "Pabbajitampi naṁ teneva nāmena sañjānanti.",
  "atk-s0302a0:112_3": "Etadavocāti desanānusandhiṁ ghaṭento etaṁ ‘‘ko nu kho, bhante,",
  "atk-s0302a0:112_4": "viññāṇāhāraṁ āhāretī’’ti vacanaṁ avoca.",
  "atk-s0302a0:112_5": "Tassattho – bhante,",
  "atk-s0302a0:112_6": "ko nāma so,",
  "atk-s0302a0:112_7": "yo etaṁ viññāṇāhāraṁ khādati vā bhuñjati vāti?",
  "atk-s0302a0:113_0": "Kasmā panāyaṁ itare tayo āhāre apucchitvā imameva pucchatīti?",
  "atk-s0302a0:113_1": "Jānāmīti laddhiyā.",
  "atk-s0302a0:113_2": "So hi mahante piṇḍe katvāva kabaḷīkārāhāraṁ bhuñjante passati,",
  "atk-s0302a0:113_3": "tenassa taṁ jānāmīti laddhi.",
  "atk-s0302a0:113_4": "Tittiravaṭṭakamorakukkuṭādayo pana mātusamphassena yāpente disvā ‘‘ete phassāhārena yāpentī’’ti tassa laddhi.",
  "atk-s0302a0:113_5": "Kacchapā pana attano utusamaye mahāsamuddato nikkhamitvā samuddatīre vālikantare aṇḍāni ṭhapetvā vālikāya paṭicchādetvā mahāsamuddameva otaranti.",
  "atk-s0302a0:113_6": "Tāni mātuanussaraṇavasena na pūtīni honti.",
  "atk-s0302a0:113_7": "Tāni manosañcetanāhārena yāpentīti tassa laddhi.",
  "atk-s0302a0:113_8": "Kiñcāpi therassa ayaṁ laddhi,",
  "atk-s0302a0:113_9": "na pana etāya laddhiyā imaṁ pañhaṁ pucchati .",
  "atk-s0302a0:113_10": "Diṭṭhigatiko hi ummattakasadiso.",
  "atk-s0302a0:113_11": "Yathā ummattako pacchiṁ gahetvā antaravīthiṁ otiṇṇo gomayampi pāsāṇampi gūthampi khajjakhaṇḍampi taṁ",
  "atk-s0302a0:113_12": "taṁ manāpampi amanāpampi gahetvā pacchiyaṁ pakkhipati.",
  "atk-s0302a0:113_13": "Evameva diṭṭhigatiko yuttampi ayuttampi pucchati.",
  "atk-s0302a0:113_14": "So ‘‘kasmā imaṁ pucchasī’’ti na niggahetabbo,",
  "atk-s0302a0:113_15": "pucchitapucchitaṭṭhāne pana gahaṇameva nisedhetabbaṁ.",
  "atk-s0302a0:113_16": "Teneva naṁ bhagavā ‘‘kasmā evaṁ pucchasī’’ti avatvā gahitagāhameva tassa mocetuṁ no kallo pañhotiādimāha.",
  "atk-s0302a0:114_0": "Tattha no kalloti ayutto.",
  "atk-s0302a0:114_1": "Āhāretīti ahaṁ na vadāmīti ahaṁ koci satto vā puggalo vā āhāretīti na vadāmi.",
  "atk-s0302a0:114_2": "Āhāretīti cāhaṁ vadeyyanti yadi ahaṁ āhāretīti vadeyyaṁ.",
  "atk-s0302a0:114_3": "Tatrassa kallo pañhoti tasmiṁ mayā evaṁ vutte ayaṁ pañho yutto bhaveyya.",
  "atk-s0302a0:114_4": "Kissa nu kho, bhante,",
  "atk-s0302a0:114_5": "viññāṇāhāroti, bhante,",
  "atk-s0302a0:114_6": "ayaṁ viññāṇāhāro katamassa dhammassa paccayoti attho.",
  "atk-s0302a0:114_7": "Tatra kallaṁ veyyākaraṇanti tasmiṁ evaṁ pucchite pañhe imaṁ veyyākaraṇaṁ yuttaṁ ‘‘viññāṇāhāro āyatiṁ punabbhavābhinibbattiyā paccayo’’ti.",
  "atk-s0302a0:114_8": "Ettha ca viññāṇāhāroti paṭisandhicittaṁ.",
  "atk-s0302a0:114_9": "Āyatiṁ punabbhavābhinibbattīti teneva viññāṇena sahuppannanāmarūpaṁ.",
  "atk-s0302a0:114_10": "Tasmiṁ bhūte sati saḷāyatananti tasmiṁ punabbhavābhinibbattisaṅkhāte nāmarūpe jāte sati saḷāyatanaṁ hotīti attho.",
  "atk-s0302a0:115_0": "Saḷāyatanapaccayāphassoti idhāpi bhagavā uttari pañhassa okāsaṁ dento desanaṁ niṭṭhāpesi.",
  "atk-s0302a0:115_1": "Diṭṭhigatiko hi navapucchaṁ uppādetuṁ na sakkoti,",
  "atk-s0302a0:115_2": "niddiṭṭhaṁ niddiṭṭhaṁyeva pana gaṇhitvā pucchati,",
  "atk-s0302a0:115_3": "tenassa bhagavā okāsaṁ adāsi.",
  "atk-s0302a0:115_4": "Attho panassa sabbapadesu vuttanayeneva gahetabbo.",
  "atk-s0302a0:115_5": "‘‘Ko nu kho, bhante,",
  "atk-s0302a0:115_6": "bhavatī’’ti kasmā na pucchati?",
  "atk-s0302a0:115_7": "Diṭṭhigatikassa hi satto nāma bhūto nibbattoyevāti laddhi,",
  "atk-s0302a0:115_8": "tasmā attano laddhiviruddhaṁ idanti na pucchati.",
  "atk-s0302a0:115_9": "Apica idappaccayā idaṁ idappaccayā idanti bahūsu ṭhānesu kathitattā saññattiṁ upagato,",
  "atk-s0302a0:115_10": "tenāpi na pucchati.",
  "atk-s0302a0:115_11": "Satthāpi ‘‘imassa bahuṁ pucchantassāpi titti natthi,",
  "atk-s0302a0:115_12": "tucchapucchameva pucchatī’’ti ito paṭṭhāya desanaṁ ekābaddhaṁ katvā desesi.",
  "atk-s0302a0:115_13": "Channaṁ tvevāti yato paṭṭhāya desanāruḷhaṁ,",
  "atk-s0302a0:115_14": "tameva gahetvā desanaṁ vivaṭṭento evamāha.",
  "atk-s0302a0:115_15": "Imasmiṁ pana sutte viññāṇanāmarūpānaṁ antare eko sandhi,",
  "atk-s0302a0:115_16": "vedanātaṇhānaṁ antare eko,",
  "atk-s0302a0:115_17": "bhavajātīnaṁ antare ekoti. Dutiyaṁ.",
  "atk-s0302a0:116_0": "3. Samaṇabrāhmaṇasuttavaṇṇanā",
  "atk-s0302a0:117_0": "13.",
  "atk-s0302a0:117_1": "Tatiye samaṇā vā brāhmaṇā vāti saccāni paṭivijjhituṁ asamatthā bāhirakasamaṇabrāhmaṇā.",
  "atk-s0302a0:117_2": "Jarāmaraṇaṁ nappajānantītiādīsu jarāmaraṇaṁ na jānanti dukkhasaccavasena ,",
  "atk-s0302a0:117_3": "jarāmaraṇasamudayaṁ na jānanti saha taṇhāya jāti jarāmaraṇassa samudayoti samudayasaccavasena,",
  "atk-s0302a0:117_4": "jarāmaraṇanirodhaṁ na jānanti nirodhasaccavasena,",
  "atk-s0302a0:117_5": "paṭipadaṁ na jānanti maggasaccavasena.",
  "atk-s0302a0:117_6": "Jātiṁ na jānanti dukkhasaccavasena,",
  "atk-s0302a0:117_7": "jātisamudayaṁ na jānanti saha taṇhāya bhavo jātisamudayoti samudayasaccavasena.",
  "atk-s0302a0:117_8": "Evaṁ saha taṇhāya samudayaṁ yojetvā sabbapadesu catusaccavasena attho veditabbo.",
  "atk-s0302a0:117_9": "Sāmaññatthaṁ vā brahmaññatthaṁ vāti ettha ariyamaggo sāmaññañceva brahmaññañca.",
  "atk-s0302a0:117_10": "Ubhayatthāpi pana attho nāma ariyaphalaṁ veditabbaṁ.",
  "atk-s0302a0:117_11": "Iti bhagavā imasmiṁ sutte ekādasasu ṭhānesu cattāri saccāni kathesīti. Tatiyaṁ.",
  "atk-s0302a0:118_0": "4. Dutiyasamaṇabrāhmaṇasuttavaṇṇanā",
  "atk-s0302a0:119_0": "14.",
  "atk-s0302a0:119_1": "Catutthe ime dhamme katame dhammeti ettakaṁ papañcaṁ katvā kathitaṁ,",
  "atk-s0302a0:119_2": "desanaṁ paṭivijjhituṁ samatthānaṁ puggalānaṁ ajjhāsayena ime dhamme nappajānantītiādi vuttaṁ.",
  "atk-s0302a0:119_3": "Sesaṁ purimasadisameva.",
  "atk-s0302a0:119_4": "Catutthaṁ.",
  "atk-s0302a0:120_0": "5. Kaccānagottasuttavaṇṇanā",
  "atk-s0302a0:121_0": "15.",
  "atk-s0302a0:121_1": "Pañcame sammādiṭṭhi sammādiṭṭhīti yaṁ paṇḍitā devamanussā tesu tesu ṭhānesu sammādassanaṁ vadanti,",
  "atk-s0302a0:121_2": "sabbampi taṁ dvīhi padehi saṅkhipitvā pucchati.",
  "atk-s0302a0:121_3": "Dvayanissitoti dve koṭṭhāse nissito.",
  "atk-s0302a0:121_4": "Yebhuyyenāti iminā ṭhapetvā ariyapuggale sesamahājanaṁ dasseti.",
  "atk-s0302a0:121_5": "Atthitanti sassataṁ.",
  "atk-s0302a0:121_6": "Natthitanti ucchedaṁ.",
  "atk-s0302a0:121_7": "Lokasamudayanti loko nāma saṅkhāraloko,",
  "atk-s0302a0:121_8": "tassa nibbatti.",
  "atk-s0302a0:121_9": "Sammappaññāya passatoti sammāpaññā nāma savipassanā maggapaññā,",
  "atk-s0302a0:121_10": "tāya passantassāti attho.",
  "atk-s0302a0:121_11": "Yā loke natthitāti saṅkhāraloke nibbattesu dhammesu paññāyantesveva yā natthīti ucchedadiṭṭhi uppajjeyya,",
  "atk-s0302a0:121_12": "sā na hotīti attho.",
  "atk-s0302a0:121_13": "Lokanirodhanti saṅkhārānaṁ bhaṅgaṁ.",
  "atk-s0302a0:121_14": "Yāloke atthitāti saṅkhāraloke bhijjamānesu dhammesu paññāyantesveva yā atthīti sassatadiṭṭhi uppajjeyya ,",
  "atk-s0302a0:121_15": "sā na hotīti attho.",
  "atk-s0302a0:122_0": "Apica lokasamudayanti anulomapaccayākāraṁ.",
  "atk-s0302a0:122_1": "Lokanirodhanti paṭilomapaccayākāraṁ.",
  "atk-s0302a0:122_2": "Lokanissaye passantassāpi hi paccayānaṁ anucchedena paccayuppannassa anucchedaṁ passato yā natthīti ucchedadiṭṭhi uppajjeyya,",
  "atk-s0302a0:122_3": "sā na hoti.",
  "atk-s0302a0:122_4": "Paccayanirodhaṁ passantassāpi paccayanirodhena paccayuppannanirodhaṁ passato yā atthīti sassatadiṭṭhi uppajjeyya,",
  "atk-s0302a0:122_5": "sā na hotīti ayampettha attho.",
  "atk-s0302a0:123_0": "Upayupādānābhinivesavinibandhoti upayehi ca upādānehi ca abhinivesehi ca vinibandho.",
  "atk-s0302a0:123_1": "Tattha upayāti dve upayā taṇhupayo ca diṭṭhupayo ca.",
  "atk-s0302a0:123_2": "Upādānādīsupi eseva nayo.",
  "atk-s0302a0:123_3": "Taṇhādiṭṭhiyo hi yasmā ahaṁ mamantiādīhi ākārehi tebhūmakadhamme upenti upagacchanti,",
  "atk-s0302a0:123_4": "tasmā upayāti vuccanti.",
  "atk-s0302a0:123_5": "Yasmā pana te dhamme upādiyanti ceva abhinivisanti ca,",
  "atk-s0302a0:123_6": "tasmā upādānāti ca abhinivesāti ca vuccanti.",
  "atk-s0302a0:123_7": "Tāhi cāyaṁ loko vinibandho.",
  "atk-s0302a0:123_8": "Tenāha ‘‘upayupādānābhinivesavinibandho’’ti.",
  "atk-s0302a0:124_0": "Tañcāyanti tañca upayupādānaṁ ayaṁ ariyasāvako.",
  "atk-s0302a0:124_1": "Cetaso adhiṭṭhānanti cittassa patiṭṭhānabhūtaṁ.",
  "atk-s0302a0:124_2": "Abhinivesānusayanti abhinivesabhūtañca anusayabhūtañca.",
  "atk-s0302a0:124_3": "Taṇhādiṭṭhīsu hi akusalacittaṁ patiṭṭhāti,",
  "atk-s0302a0:124_4": "tā ca tasmiṁ abhinivisanti ceva anusenti ca,",
  "atk-s0302a0:124_5": "tasmā tadubhayaṁ cetaso adhiṭṭhānaṁ abhinivesānusayanti ca āha.",
  "atk-s0302a0:124_6": "Na upetīti na upagacchati.",
  "atk-s0302a0:124_7": "Na upādiyatīti na gaṇhāti.",
  "atk-s0302a0:124_8": "Nādhiṭṭhātīti na adhiṭṭhāti, kinti?",
  "atk-s0302a0:124_9": "Attā meti.",
  "atk-s0302a0:124_10": "Dukkhamevāti pañcupādānakkhandhamattameva.",
  "atk-s0302a0:124_11": "Na kaṅkhatīti ‘‘dukkhameva uppajjati,",
  "atk-s0302a0:124_12": "dukkhaṁ nirujjhati,",
  "atk-s0302a0:124_13": "na añño ettha satto nāma atthī’’ti kaṅkhaṁ na karoti.",
  "atk-s0302a0:124_14": "Na vicikicchatīti na vicikicchaṁ uppādeti.",
  "atk-s0302a0:125_0": "Aparappaccayāti na parappaccayena,",
  "atk-s0302a0:125_1": "aññassa apattiyāyetvā attapaccakkhañāṇamevassa ettha hotīti.",
  "atk-s0302a0:125_2": "Ettāvatākho, kaccāna,",
  "atk-s0302a0:125_3": "sammādiṭṭhi hotīti evaṁ sattasaññāya pahīnattā ettakena sammādassanaṁ nāma hotīti missakasammādiṭṭhiṁ āha.",
  "atk-s0302a0:125_4": "Ayameko antoti esa eko nikūṭanto lāmakanto paṭhamakaṁ sassataṁ.",
  "atk-s0302a0:125_5": "Ayaṁ dutiyoti esa dutiyo sabbaṁ natthīti uppajjanakadiṭṭhisaṅkhāto nikūṭanto lāmakanto dutiyako ucchedoti attho.",
  "atk-s0302a0:125_6": "Sesamettha uttānamevāti. Pañcamaṁ.",
  "atk-s0302a0:126_0": "6. Dhammakathikasuttavaṇṇanā",
  "atk-s0302a0:127_0": "16.",
  "atk-s0302a0:127_1": "Chaṭṭhe nibbidāyāti nibbindanatthāya.",
  "atk-s0302a0:127_2": "Virāgāyāti virajjanatthāya.",
  "atk-s0302a0:127_3": "Nirodhāyāti nirujjhanatthāya.",
  "atk-s0302a0:127_4": "Paṭipanno hotīti ettha sīlato paṭṭhāya yāva arahattamaggā paṭipannoti veditabbo.",
  "atk-s0302a0:127_5": "Dhammānudhammappaṭipannoti lokuttarassa nibbānadhammassa anudhammabhūtaṁ paṭipadaṁ paṭipanno.",
  "atk-s0302a0:127_6": "Anudhammabhūtanti anurūpasabhāvabhūtaṁ.",
  "atk-s0302a0:127_7": "Nibbidā virāgā nirodhāti nibbidāya ceva virāgena ca nirodhena ca.",
  "atk-s0302a0:127_8": "Anupādā vimuttoti catūhi upādānehi kiñci dhammaṁ anupādiyitvā vimutto.",
  "atk-s0302a0:127_9": "Diṭṭhadhammanibbānappattoti diṭṭheva dhamme nibbānappatto.",
  "atk-s0302a0:127_10": "Alaṁ vacanāyāti,",
  "atk-s0302a0:127_11": "evaṁ vattabbataṁ arahati,",
  "atk-s0302a0:127_12": "yutto anucchavikoti attho .",
  "atk-s0302a0:127_13": "Evamettha ekena nayena dhammakathikassa pucchā kathitā,",
  "atk-s0302a0:127_14": "dvīhi taṁ visesetvā sekkhāsekkhabhūmiyo niddiṭṭhāti. Chaṭṭhaṁ.",
  "atk-s0302a0:128_0": "7. Acelakassapasuttavaṇṇanā",
  "atk-s0302a0:129_0": "17.",
  "atk-s0302a0:129_1": "Sattame acelo kassapoti liṅgena acelo niccelo,",
  "atk-s0302a0:129_2": "nāmena kassapo.",
  "atk-s0302a0:129_3": "Dūratovāti mahatā bhikkhusaṅghena parivutaṁ āgacchantaṁ dūrato eva addasa.",
  "atk-s0302a0:129_4": "Kiñcideva desanti kiñcideva kāraṇaṁ.",
  "atk-s0302a0:129_5": "Okāsanti pañhabyākaraṇassa khaṇaṁ kālaṁ.",
  "atk-s0302a0:129_6": "Antaragharanti ‘‘na pallatthikāya antaraghare nisīdissāmī’’ti ettha antonivesanaṁ antaragharaṁ.",
  "atk-s0302a0:129_7": "‘‘Okkhittacakkhu antaraghare gamissāmī’’ti ettha indakhīlato paṭṭhāya antogāmo.",
  "atk-s0302a0:129_8": "Idhāpi ayameva adhippeto.",
  "atk-s0302a0:129_9": "Yadākaṅkhasīti yaṁ icchasi.",
  "atk-s0302a0:130_0": "Kasmā pana bhagavā kathetukāmo yāvatatiyaṁ paṭikkhipīti?",
  "atk-s0302a0:130_1": "Gāravajananatthaṁ.",
  "atk-s0302a0:130_2": "Diṭṭhigatikā hi khippaṁ kathiyamāne gāravaṁ na karonti,",
  "atk-s0302a0:130_3": "‘‘samaṇaṁ gotamaṁ upasaṅkamitumpi pucchitumpi sukaraṁ,",
  "atk-s0302a0:130_4": "pucchitamatteyeva kathetī’’ti vacanampi na saddahanti.",
  "atk-s0302a0:130_5": "Dve tayo vāre paṭikkhitte pana gāravaṁ karonti,",
  "atk-s0302a0:130_6": "‘‘samaṇaṁ gotamaṁ upasaṅkamitumpi pañhaṁ pucchitumpi dukkara’’nti yāvatatiyaṁ yācite kathiyamānaṁ sussūsanti saddahanti.",
  "atk-s0302a0:130_7": "Iti bhagavā ‘‘ayaṁ sussūsissati saddahissatī’’ti yāvatatiyaṁ yācāpetvā kathesi.",
  "atk-s0302a0:130_8": "Apica yathā bhisakko telaṁ vā phāṇitaṁ vā pacanto mudupākakharapākānaṁ pākakālaṁ āgamayamāno pākakālaṁ anatikkamitvāva otāreti.",
  "atk-s0302a0:130_9": "Evaṁ bhagavā sattānaṁ ñāṇaparipākaṁ āgamayamāno ‘‘ettakena kālena imassa ñāṇaṁ paripākaṁ gamissatī’’ti ñatvāva yāvatatiyaṁ yācāpesi.",
  "atk-s0302a0:131_0": "Mā hevaṁ,",
  "atk-s0302a0:131_1": "kassapāti, kassapa,",
  "atk-s0302a0:131_2": "mā evaṁ bhaṇi.",
  "atk-s0302a0:131_3": "Sayaṁkataṁ dukkhanti hi vattuṁ na vaṭṭati,",
  "atk-s0302a0:131_4": "attā nāma koci dukkhassa kārako natthīti dīpeti.",
  "atk-s0302a0:131_5": "Paratopi eseva nayo.",
  "atk-s0302a0:131_6": "Adhiccasamuppannanti akāraṇena yadicchāya uppannaṁ.",
  "atk-s0302a0:131_7": "Iti puṭṭho samānoti kasmā evamāha?",
  "atk-s0302a0:131_8": "Evaṁ kirassa ahosi –",
  "atk-s0302a0:131_9": "‘‘ayaṁ ‘sayaṁkataṁ dukkha’ntiādinā puṭṭho ‘mā heva’nti vadati,",
  "atk-s0302a0:131_10": "‘natthī’ti puṭṭho ‘atthī’ti vadati.",
  "atk-s0302a0:131_11": "‘Bhavaṁ gotamo dukkhaṁ na jānāti na passatī’ti puṭṭho ‘jānāmi khvāha’nti vadati.",
  "atk-s0302a0:131_12": "Kiñci nu kho mayā virajjhitvā pucchito’’ti mūlato paṭṭhāya attano pucchameva sodhento evamāha.",
  "atk-s0302a0:131_13": "Ācikkhatu ca me, bhante,",
  "atk-s0302a0:131_14": "bhagavāti idha satthari sañjātagāravo ‘‘bhava’’nti avatvā ‘‘bhagavā’’ti vadati.",
  "atk-s0302a0:132_0": "So karotītiādi,",
  "atk-s0302a0:132_1": "‘‘sayaṁkataṁ dukkha’’nti laddhiyā paṭisedhanatthaṁ vuttaṁ.",
  "atk-s0302a0:132_2": "Ettha ca satoti idaṁ bhummatthe sāmivacanaṁ,",
  "atk-s0302a0:132_3": "tasmā evamattho daṭṭhabbo –",
  "atk-s0302a0:132_4": "so karoti so paṭisaṁvedayatīti kho, kassapa,",
  "atk-s0302a0:132_5": "ādimhiyeva evaṁ sati pacchā sayaṁkataṁ dukkhanti ayaṁ laddhi hoti.",
  "atk-s0302a0:132_6": "Ettha ca dukkhanti vaṭṭadukkhaṁ adhippetaṁ.",
  "atk-s0302a0:132_7": "Iti vadanti etassa purimena ādisaddena anantarena ca sassatasaddena sambandho hoti.",
  "atk-s0302a0:132_8": "‘‘Dīpeti gaṇhātī’’ti ayaṁ panettha pāṭhaseso.",
  "atk-s0302a0:132_9": "Idañhi vuttaṁ hoti –",
  "atk-s0302a0:132_10": "iti evaṁ vadanto āditova sassataṁ dīpeti,",
  "atk-s0302a0:132_11": "sassataṁ gaṇhāti. Kasmā?",
  "atk-s0302a0:132_12": "Tassa hi taṁ dassanaṁ etaṁ pareti,",
  "atk-s0302a0:132_13": "kārakañca vedakañca ekameva gaṇhantaṁ etaṁ sassataṁ upagacchatīti attho.",
  "atk-s0302a0:133_0": "Añño karotītiādi pana ‘‘paraṁkataṁ dukkha’’nti laddhiyā paṭisedhanatthaṁ vuttaṁ.",
  "atk-s0302a0:133_1": "‘‘Ādito sato’’ti idaṁ pana idhāpi āharitabbaṁ.",
  "atk-s0302a0:133_2": "Ayañhettha attho –",
  "atk-s0302a0:133_3": "añño karoti añño paṭisaṁvediyatīti kho pana, kassapa,",
  "atk-s0302a0:133_4": "ādimhiyeva evaṁ sati,",
  "atk-s0302a0:133_5": "pacchā ‘‘kārako idheva ucchijjati,",
  "atk-s0302a0:133_6": "tena kataṁ añño paṭisaṁvediyatī’’ti evaṁ uppannāya ucchedadiṭṭhiyā saddhiṁ sampayuttāya vedanāya abhitunnassa",
  "atk-s0302a0:133_7": "viddhassa sato ‘‘paraṁkataṁ dukkha’’nti ayaṁ laddhi hotīti.",
  "atk-s0302a0:133_8": "Iti vadantiādi vuttanayeneva yojetabbaṁ.",
  "atk-s0302a0:133_9": "Tatrāyaṁ yojanā –",
  "atk-s0302a0:133_10": "evañca vadanto āditova ucchedaṁ dīpeti,",
  "atk-s0302a0:133_11": "ucchedaṁ gaṇhāti. Kasmā?",
  "atk-s0302a0:133_12": "Tassa hi taṁ dassanaṁ etaṁ pareti,",
  "atk-s0302a0:133_13": "etaṁ ucchedaṁ upagacchatīti attho.",
  "atk-s0302a0:134_0": "Ete teti ye sassatucchedasaṅkhāte ubho ante (anupagamma tathāgato dhammaṁ deseti, ete te, kassapa,",
  "atk-s0302a0:134_1": "ubho ante) anupagamma pahāya anallīyitvā majjhena tathāgato dhammaṁ deseti,",
  "atk-s0302a0:134_2": "majjhimāya paṭipadāya ṭhito desetīti attho.",
  "atk-s0302a0:134_3": "Kataraṁ dhammanti ce?",
  "atk-s0302a0:134_4": "Yadidaṁ avijjāpaccayā saṅkhārāti.",
  "atk-s0302a0:134_5": "Ettha hi kāraṇato phalaṁ,",
  "atk-s0302a0:134_6": "kāraṇanirodhena cassa nirodho dīpito,",
  "atk-s0302a0:134_7": "na koci kārako vā vedako vā niddiṭṭho.",
  "atk-s0302a0:134_8": "Ettāvatā sesapañhā paṭisedhitā honti.",
  "atk-s0302a0:134_9": "Ubho ante anupagammāti iminā hi tatiyapañho paṭikkhitto.",
  "atk-s0302a0:134_10": "Avijjāpaccayā saṅkhārāti iminā adhiccasamuppannatā ceva ajānanañca paṭikkhittanti veditabbaṁ.",
  "atk-s0302a0:135_0": "Labheyyanti idaṁ so bhagavato santike bhikkhubhāvaṁ patthayamāno āha.",
  "atk-s0302a0:135_1": "Atha bhagavā yonena khandhake titthiyaparivāso (mahāva.",
  "atk-s0302a0:135_2": "86) paññatto,",
  "atk-s0302a0:135_3": "yaṁ aññatitthiyapubbo sāmaṇerabhūmiyaṁ ṭhito ‘‘ahaṁ, bhante,",
  "atk-s0302a0:135_4": "itthannāmo aññatitthiyapubbo imasmiṁ dhammavinaye ākaṅkhāmi upasampadaṁ. Svāhaṁ, bhante,",
  "atk-s0302a0:135_5": "saṅghaṁ cattāro māse parivāsaṁ yācāmī’’tiādinā nayena samādiyitvā parivasati,",
  "atk-s0302a0:135_6": "taṁ sandhāya yo kho, kassapa,",
  "atk-s0302a0:135_7": "aññatitthiyapubbotiādimāha.",
  "atk-s0302a0:135_8": "Tattha pabbajjanti vacanasiliṭṭhatāvasena vuttaṁ.",
  "atk-s0302a0:135_9": "Aparivasitvāyeva hi pabbajjaṁ labhati.",
  "atk-s0302a0:135_10": "Upasampadatthikena pana nātikālena gāmappavesanādīni aṭṭha vattāni pūrentena parivasitabbaṁ.",
  "atk-s0302a0:135_11": "Āraddhacittāti aṭṭhavattapūraṇena tuṭṭhacittā.",
  "atk-s0302a0:135_12": "Ayamettha saṅkhepo,",
  "atk-s0302a0:135_13": "vitthārato panesa titthiyaparivāso samantapāsādikāya vinayaṭṭhakathāya pabbajjakkhandhakavaṇṇanāyaṁ (mahāva. aṭṭha.",
  "atk-s0302a0:135_14": "86) vuttanayeneva veditabbo.",
  "atk-s0302a0:136_0": "Apica mayāti ayamettha pāṭho,",
  "atk-s0302a0:136_1": "aññattha pana ‘‘apica metthā’’ti.",
  "atk-s0302a0:136_2": "Puggalavemattatā viditāti puggalanānattaṁ viditaṁ.",
  "atk-s0302a0:136_3": "‘‘Ayaṁ puggalo parivāsāraho,",
  "atk-s0302a0:136_4": "ayaṁ na parivāsāraho’’ti idaṁ mayhaṁ pākaṭanti dasseti.",
  "atk-s0302a0:136_5": "Tato kassapo cintesi –",
  "atk-s0302a0:136_6": "‘‘aho acchariyaṁ buddhasāsanaṁ,",
  "atk-s0302a0:136_7": "yattha evaṁ ghaṁsitvā koṭṭetvā yuttameva gaṇhanti,",
  "atk-s0302a0:136_8": "ayuttaṁ chaḍḍentī’’ti.",
  "atk-s0302a0:136_9": "Tato suṭṭhutaraṁ pabbajjāya sañjātussāho sace,",
  "atk-s0302a0:136_10": "bhantetiādimāha.",
  "atk-s0302a0:136_11": "Atha bhagavā tassa tibbacchandataṁ viditvā ‘‘na kassapo parivāsaṁ arahatī’’ti aññataraṁ bhikkhuṁ āmantesi – ‘‘gaccha, bhikkhu,",
  "atk-s0302a0:136_12": "kassapaṁ nahāpetvā pabbājetvā ānehī’’ti.",
  "atk-s0302a0:136_13": "So tathā katvā taṁ pabbājetvā bhagavato santikaṁ agamāsi.",
  "atk-s0302a0:136_14": "Bhagavā gaṇe nisīditvā upasampādesi.",
  "atk-s0302a0:136_15": "Tena vuttaṁ alattha kho acelo kassapo bhagavato santike pabbajjaṁ,",
  "atk-s0302a0:136_16": "alattha upasampadanti.",
  "atk-s0302a0:136_17": "Acirūpasampannotiādi sesaṁ brāhmaṇasaṁyutte (saṁ. ni.",
  "atk-s0302a0:136_18": "1.187) vuttamevāti. Sattamaṁ.",
  "atk-s0302a0:137_0": "8. Timbarukasuttavaṇṇanā",
  "atk-s0302a0:138_0": "18.",
  "atk-s0302a0:138_1": "Aṭṭhame sā vedanātiādi ‘‘sayaṁkataṁ sukhadukkha’’nti laddhiyā nisedhanatthaṁ vuttaṁ.",
  "atk-s0302a0:138_2": "Etthāpi satoti bhummattheyeva sāmivacanaṁ.",
  "atk-s0302a0:138_3": "Tatrāyaṁ atthadīpanā –",
  "atk-s0302a0:138_4": "‘‘sā vedanā,",
  "atk-s0302a0:138_5": "so vediyatī’’ti kho,",
  "atk-s0302a0:138_6": "timbaruka,",
  "atk-s0302a0:138_7": "ādimhiyeva evaṁ sati ‘‘sayaṁkataṁ sukhadukkha’’nti ayaṁ laddhi hoti.",
  "atk-s0302a0:138_8": "Evañhi sati vedanāya eva vedanā katā hoti.",
  "atk-s0302a0:138_9": "Evañca vadanto imissā vedanāya pubbepi atthitaṁ anujānāti,",
  "atk-s0302a0:138_10": "sassataṁ dīpeti sassataṁ gaṇhāti. Kasmā?",
  "atk-s0302a0:138_11": "Tassa hi taṁ dassanaṁ etaṁ pareti,",
  "atk-s0302a0:138_12": "etaṁ sassataṁ upagacchatīti attho.",
  "atk-s0302a0:138_13": "Purimañhi atthaṁ sandhāyevetaṁ bhagavatā vuttaṁ bhavissati,",
  "atk-s0302a0:138_14": "tasmā aṭṭhakathāyaṁ taṁ yojetvāvassa attho dīpito.",
  "atk-s0302a0:138_15": "Evampāhaṁ na vadāmīti ahaṁ ‘‘sā vedanā,",
  "atk-s0302a0:138_16": "so vediyatī’’ti evampi na vadāmi.",
  "atk-s0302a0:138_17": "‘‘Sayaṁkataṁ sukhadukkha’’nti evampi na vadāmīti attho.",
  "atk-s0302a0:139_0": "Aññā vedanātiādi ‘‘paraṁkataṁ sukhadukkha’’nti laddhiyā paṭisedhanatthaṁ vuttaṁ.",
  "atk-s0302a0:139_1": "Idhāpi ayaṁ atthayojanā –‘‘aññā vedanā añño vediyatī’’ti kho,",
  "atk-s0302a0:139_2": "timbaruka,",
  "atk-s0302a0:139_3": "ādimhiyeva evaṁ sati pacchā yā purimapakkhe kārakavedanā,",
  "atk-s0302a0:139_4": "sā ucchinnā.",
  "atk-s0302a0:139_5": "Tāya pana kataṁ añño vediyatīti evaṁ uppannāya ucchedadiṭṭhiyā saddhiṁ sampayuttāya vedanāya abhitunnassa",
  "atk-s0302a0:139_6": "sato ‘‘paraṁkataṁ sukhadukkha’’nti ayaṁ laddhi hoti.",
  "atk-s0302a0:139_7": "Evañca vadanto kārako ucchinno,",
  "atk-s0302a0:139_8": "aññena paṭisandhi gahitāti ucchedaṁ dīpeti,",
  "atk-s0302a0:139_9": "ucchedaṁ gaṇhāti. Kasmā?",
  "atk-s0302a0:139_10": "Tassa hi taṁ dassanaṁ etaṁ pareti,",
  "atk-s0302a0:139_11": "etaṁ ucchedaṁ upagacchatīti attho.",
  "atk-s0302a0:139_12": "Idhāpi hi imāni padāni aṭṭhakathāyaṁ āharitvā yojitāneva.",
  "atk-s0302a0:139_13": "Imasmiṁ sutte vedanāsukhadukkhaṁ kathitaṁ.",
  "atk-s0302a0:139_14": "Tañca kho vipākasukhadukkhameva vaṭṭatīti vuttaṁ. Aṭṭhamaṁ.",
  "atk-s0302a0:140_0": "9. Bālapaṇḍitasuttavaṇṇanā",
  "atk-s0302a0:141_0": "19.",
  "atk-s0302a0:141_1": "Navame avijjānīvaraṇassāti avijjāya nivāritassa.",
  "atk-s0302a0:141_2": "Evamayaṁ kāyo samudāgatoti evaṁ avijjāya nivāritattā taṇhāya ca sampayuttattāyeva ayaṁ kāyo nibbatto.",
  "atk-s0302a0:141_3": "Ayañceva kāyoti ayañcassa attano saviññāṇako kāyo.",
  "atk-s0302a0:141_4": "Bahiddhā ca nāmarūpanti bahiddhā ca paresaṁ saviññāṇako kāyo.",
  "atk-s0302a0:141_5": "Attano ca parassa ca pañcahi khandhehi chahi āyatanehi cāpi ayaṁ attho dīpetabbova.",
  "atk-s0302a0:141_6": "Itthetaṁ dvayanti evametaṁ dvayaṁ.",
  "atk-s0302a0:141_7": "Dvayaṁ paṭicca phassoti aññattha cakkhurūpādīni dvayāni paṭicca cakkhusamphassādayo vuttā,",
  "atk-s0302a0:141_8": "idha pana ajjhattikabāhirāni āyatanāni.",
  "atk-s0302a0:141_9": "Mahādvayaṁ nāma kiretaṁ.",
  "atk-s0302a0:141_10": "Saḷevāyatanānīti saḷeva phassāyatanāni phassakāraṇāni.",
  "atk-s0302a0:141_11": "Yehi phuṭṭhoti yehi kāraṇabhūtehi āyatanehi uppannena phassena phuṭṭho.",
  "atk-s0302a0:141_12": "Aññatarenāti ettha paripuṇṇavasena aññataratā veditabbā.",
  "atk-s0302a0:141_13": "Tatrāti tasmiṁ bālapaṇḍitānaṁ kāyanibbattanādimhi.",
  "atk-s0302a0:141_14": "Ko adhippayāsoti ko adhikapayogo.",
  "atk-s0302a0:142_0": "Bhagavaṁmūlakāti bhagavā mūlaṁ etesanti bhagavaṁmūlakā.",
  "atk-s0302a0:142_1": "Idaṁ vuttaṁ hoti – ime, bhante,",
  "atk-s0302a0:142_2": "amhākaṁ dhammā pubbe kassapasammāsambuddhena uppāditā,",
  "atk-s0302a0:142_3": "tasmiṁ parinibbute ekaṁ buddhantaraṁ añño samaṇo vā brāhmaṇo vā ime dhamme uppādetuṁ samattho nāma nāhosi,",
  "atk-s0302a0:142_4": "bhagavatā pana no ime dhammā uppāditā.",
  "atk-s0302a0:142_5": "Bhagavantañhi nissāya mayaṁ ime dhamme ājānāma paṭivijjhāmāti evaṁ bhagavaṁmūlakā no, bhante, dhammāti.",
  "atk-s0302a0:142_6": "Bhagavaṁnettikāti bhagavā hi dhammānaṁ netā vinetā anunetā,",
  "atk-s0302a0:142_7": "yathāsabhāvato pāṭiyekkaṁ pāṭiyekkaṁ nāmaṁ gahetvā dassetāti dhammā bhagavaṁnettikā nāma honti.",
  "atk-s0302a0:142_8": "Bhagavaṁpaṭisaraṇāti catubhūmakadhammā sabbaññutaññāṇassa āpāthaṁ āgacchamānā bhagavati paṭisaranti nāmāti bhagavaṁpaṭisaraṇā.",
  "atk-s0302a0:142_9": "Paṭisarantīti samosaranti.",
  "atk-s0302a0:142_10": "Apica mahābodhimaṇḍe nisinnassa bhagavato paṭivedhavasena phasso āgacchati ‘‘ahaṁ bhagavā kinnāmo’’ti?",
  "atk-s0302a0:142_11": "Tvaṁ phusanaṭṭhena phasso nāma. Vedanā, saññā, saṅkhārā,",
  "atk-s0302a0:142_12": "viññāṇaṁ āgacchati ‘‘ahaṁ bhagavā kinnāma’’nti,",
  "atk-s0302a0:142_13": "tvaṁ vijānanaṭṭhena viññāṇaṁ nāmāti evaṁ catubhūmakadhammānaṁ yathāsabhāvato pāṭiyekkaṁ pāṭiyekkaṁ nāmaṁ",
  "atk-s0302a0:142_14": "gaṇhanto bhagavā dhamme paṭisaratīti bhagavaṁpaṭisaraṇā.",
  "atk-s0302a0:142_15": "Bhagavantaṁyeva paṭibhātūti bhagavatova etassa bhāsitassa attho upaṭṭhātu,",
  "atk-s0302a0:142_16": "tumheyeva no kathetvā dethāti attho.",
  "atk-s0302a0:143_0": "Sāceva avijjāti ettha kiñcāpi sā avijjā ca taṇhā ca kammaṁ javāpetvā paṭisandhiṁ ākaḍḍhitvā niruddhā,",
  "atk-s0302a0:143_1": "yathā pana ajjāpi yaṁ hiyyo bhesajjaṁ pītaṁ,",
  "atk-s0302a0:143_2": "tadeva bhojanaṁ bhuñjāti sarikkhakattena tadevāti vuccati,",
  "atk-s0302a0:143_3": "evamidhāpi sā ceva avijjā sā ca taṇhāti idampi sarikkhakattena vuttaṁ.",
  "atk-s0302a0:143_4": "Brahmacariyanti maggabrahmacariyaṁ.",
  "atk-s0302a0:143_5": "Dukkhakkhayāyāti vaṭṭadukkhassa khayatthāya.",
  "atk-s0302a0:143_6": "Kāyūpago hotīti aññaṁ paṭisandhikāyaṁ upagantā hoti.",
  "atk-s0302a0:143_7": "Yadidaṁ brahmacariyavāsoti yo ayaṁ maggabrahmacariyavāso,",
  "atk-s0302a0:143_8": "ayaṁ bālato paṇḍitassa visesoti dasseti.",
  "atk-s0302a0:143_9": "Iti imasmiṁ sutte sabbopi sapaṭisandhiko puthujjano ‘‘bālo’’ti,",
  "atk-s0302a0:143_10": "appaṭisandhiko khīṇāsavo ‘‘paṇḍito’’ti vutto.",
  "atk-s0302a0:143_11": "Sotāpannasakadāgāmianāgāmino pana ‘‘paṇḍitā’’ti vā ‘‘bālā’’ti vā na vattabbā,",
  "atk-s0302a0:143_12": "bhajamānā pana paṇḍitapakkhaṁ bhajanti. Navamaṁ.",
  "atk-s0302a0:144_0": "10. Paccayasuttavaṇṇanā",
  "atk-s0302a0:145_0": "20.",
  "atk-s0302a0:145_1": "Dasame paṭiccasamuppādañca vo bhikkhave,",
  "atk-s0302a0:145_2": "desessāmi paṭiccasamuppanne ca dhammeti satthā imasmiṁ sutte paccaye ca paccayanibbatte ca sabhāvadhamme desessāmīti ubhayaṁ ārabhi.",
  "atk-s0302a0:145_3": "Uppādā vā tathāgatānanti tathāgatānaṁ uppādepi,",
  "atk-s0302a0:145_4": "buddhesu uppannesu anuppannesupi jātipaccayā jarāmaraṇaṁ,",
  "atk-s0302a0:145_5": "jātiyeva jarāmaraṇassa paccayo.",
  "atk-s0302a0:145_6": "Ṭhitāva sā dhātūti ṭhitova so paccayasabhāvo,",
  "atk-s0302a0:145_7": "na kadāci jāti jarāmaraṇassa paccayo na hoti.",
  "atk-s0302a0:145_8": "Dhammaṭṭhitatā dhammaniyāmatāti imehipi dvīhi paccayameva katheti.",
  "atk-s0302a0:145_9": "Paccayena hi paccayuppannā dhammā tiṭṭhanti,",
  "atk-s0302a0:145_10": "tasmā paccayova ‘‘dhammaṭṭhitatā’’ti vuccati.",
  "atk-s0302a0:145_11": "Paccayo dhamme niyameti,",
  "atk-s0302a0:145_12": "tasmā ‘‘dhammaniyāmatā’’ti vuccati.",
  "atk-s0302a0:145_13": "Idappaccayatāti imesaṁ jarāmaraṇādīnaṁ paccayā idappaccayā,",
  "atk-s0302a0:145_14": "idappaccayāva idappaccayatā.",
  "atk-s0302a0:145_15": "Tanti taṁ paccayaṁ.",
  "atk-s0302a0:145_16": "Abhisambujjhatīti ñāṇena abhisambujjhati.",
  "atk-s0302a0:145_17": "Abhisametīti ñāṇena abhisamāgacchati.",
  "atk-s0302a0:145_18": "Ācikkhatīti katheti.",
  "atk-s0302a0:145_19": "Desetīti dasseti.",
  "atk-s0302a0:145_20": "Paññāpetīti jānāpeti.",
  "atk-s0302a0:145_21": "Paṭṭhapetīti ñāṇamukhe ṭhapeti.",
  "atk-s0302a0:145_22": "Vivaratīti vivaritvā dasseti.",
  "atk-s0302a0:145_23": "Vibhajatīti vibhāgato dasseti.",
  "atk-s0302a0:145_24": "Uttānīkarotīti pākaṭaṁ karoti.",
  "atk-s0302a0:145_25": "Passathāti cāhāti passatha iti ca vadati. Kinti?",
  "atk-s0302a0:145_26": "Jātipaccayā,",
  "atk-s0302a0:145_27": "bhikkhave,",
  "atk-s0302a0:145_28": "jarāmaraṇantiādi.",
  "atk-s0302a0:146_0": "Itikho,",
  "atk-s0302a0:146_1": "bhikkhaveti evaṁ kho,",
  "atk-s0302a0:146_2": "bhikkhave.",
  "atk-s0302a0:146_3": "Yā tatrāti yā tesu ‘‘jātipaccayā jarāmaraṇa’’ntiādīsu.",
  "atk-s0302a0:146_4": "Tathatātiādīni paccayākārasseva vevacanāni.",
  "atk-s0302a0:146_5": "So tehi tehi paccayehi anūnādhikeheva tassa tassa dhammassa sambhavato tathatāti,",
  "atk-s0302a0:146_6": "sāmaggiṁ upagatesu paccayesu muhuttampi tato nibbattānaṁ dhammānaṁ asambhavābhāvato avitathatāti,",
  "atk-s0302a0:146_7": "aññadhammapaccayehi aññadhammānuppattito anaññathatāti,",
  "atk-s0302a0:146_8": "jarāmaraṇādīnaṁ paccayato vā paccayasamūhato vā idappaccayatāti vutto.",
  "atk-s0302a0:146_9": "Tatrāyaṁ vacanattho –",
  "atk-s0302a0:146_10": "imesaṁ paccayā idappaccayā,",
  "atk-s0302a0:146_11": "idappaccayā eva idappaccayatā,",
  "atk-s0302a0:146_12": "idappaccayānaṁ vā samūho idappaccayatā.",
  "atk-s0302a0:146_13": "Lakkhaṇaṁ panettha saddasatthato veditabbaṁ.",
  "atk-s0302a0:147_0": "Aniccanti hutvā abhāvaṭṭhena aniccaṁ.",
  "atk-s0302a0:147_1": "Ettha ca aniccanti na jarāmaraṇaṁ aniccaṁ,",
  "atk-s0302a0:147_2": "aniccasabhāvānaṁ pana khandhānaṁ jarāmaraṇattā aniccaṁ nāma jātaṁ.",
  "atk-s0302a0:147_3": "Saṅkhatādīsupi eseva nayo.",
  "atk-s0302a0:147_4": "Ettha ca saṅkhatanti paccayehi samāgantvā kataṁ.",
  "atk-s0302a0:147_5": "Paṭiccasamuppannanti paccaye nissāya uppannaṁ.",
  "atk-s0302a0:147_6": "Khayadhammanti khayasabhāvaṁ.",
  "atk-s0302a0:147_7": "Vayadhammanti vigacchanakasabhāvaṁ.",
  "atk-s0302a0:147_8": "Virāgadhammanti virajjanakasabhāvaṁ.",
  "atk-s0302a0:147_9": "Nirodhadhammanti nirujjhanakasabhāvaṁ.",
  "atk-s0302a0:147_10": "Jātiyāpi vuttanayeneva aniccatā veditabbā.",
  "atk-s0302a0:147_11": "Janakapaccayānaṁ vā kiccānubhāvakkhaṇe diṭṭhattā ekena pariyāyenettha aniccātiādīni yujjantiyeva.",
  "atk-s0302a0:147_12": "Bhavādayo aniccādisabhāvāyeva.",
  "atk-s0302a0:148_0": "Sammappaññāyāti savipassanāya maggapaññāya.",
  "atk-s0302a0:148_1": "Pubbantanti purimaṁ atītanti attho.",
  "atk-s0302a0:148_2": "Ahosiṁ nu khotiādīsu ‘‘ahosiṁ nu kho nanu kho’’ti sassatākārañca adhiccasamuppattiākārañca nissāya atīte",
  "atk-s0302a0:148_3": "attano vijjamānatañca avijjamānatañca kaṅkhati.",
  "atk-s0302a0:148_4": "Kiṁ kāraṇanti na vattabbaṁ,",
  "atk-s0302a0:148_5": "ummattako viya bālaputhujjano yathā vā tathā vā pavattati.",
  "atk-s0302a0:148_6": "Kiṁ nu kho ahosinti jātiliṅgupapattiyo nissāya ‘‘khattiyo nu kho ahosiṁ,",
  "atk-s0302a0:148_7": "brāhmaṇavessasuddagahaṭṭhapabbajitadevamanussānaṁ aññataro’’ti kaṅkhati.",
  "atk-s0302a0:148_8": "Kathaṁ nu khoti saṇṭhānākāraṁ nissāya ‘‘dīgho nu kho ahosiṁ rassaodātakaṇhapamāṇikaappamāṇikādīnaṁ aññataro’’ti kaṅkhati.",
  "atk-s0302a0:148_9": "Keci pana ‘‘issaranimmānādīni nissāya ‘kena nu kho kāraṇena ahosi’nti hetuto kaṅkhatī’’ti vadanti.",
  "atk-s0302a0:148_10": "Kiṁ hutvā kiṁ ahosinti jātiādīni nissāya ‘‘khattiyo hutvā nu kho brāhmaṇo ahosiṁ…pe…",
  "atk-s0302a0:148_11": "devo hutvā manusso’’ti attano paramparaṁ kaṅkhati.",
  "atk-s0302a0:148_12": "Sabbattheva pana addhānanti kālādhivacanametaṁ.",
  "atk-s0302a0:148_13": "Aparantanti anāgataṁ antaṁ.",
  "atk-s0302a0:148_14": "Bhavissāmi nu kho nanu khoti sassatākārañca ucchedākārañca nissāya anāgate attano vijjamānatañca avijjamānatañca kaṅkhati.",
  "atk-s0302a0:148_15": "Sesamettha vuttanayameva.",
  "atk-s0302a0:149_0": "Etarahivā paccuppannaṁ addhānanti idāni vā paṭisandhimādiṁ katvā cutipariyantaṁ sabbampi vattamānakālaṁ gahetvā.",
  "atk-s0302a0:149_1": "Ajjhattaṁ kathaṁkathī bhavissatīti attano khandhesu vicikicchī bhavissati.",
  "atk-s0302a0:149_2": "Ahaṁ nu khosmīti attano atthibhāvaṁ kaṅkhati.",
  "atk-s0302a0:149_3": "Yuttaṁ panetanti?",
  "atk-s0302a0:149_4": "Yuttaṁ ayuttanti kā ettha cintā.",
  "atk-s0302a0:149_5": "Apicettha idaṁ vatthumpi udāharanti –",
  "atk-s0302a0:149_6": "cūḷamātāya kira putto muṇḍo,",
  "atk-s0302a0:149_7": "mahāmātāya putto amuṇḍo,",
  "atk-s0302a0:149_8": "taṁ puttaṁ muṇḍesuṁ,",
  "atk-s0302a0:149_9": "so uṭṭhāya ‘‘ahaṁ nu kho cūḷamātāya putto’’ti cintesi.",
  "atk-s0302a0:149_10": "Evaṁ ahaṁ nu khosmīti kaṅkhā hoti.",
  "atk-s0302a0:149_11": "No nu khosmīti attano natthibhāvaṁ kaṅkhati.",
  "atk-s0302a0:149_12": "Tatrāpi idaṁ vatthu –",
  "atk-s0302a0:149_13": "eko kira macche gaṇhanto udake ciraṭṭhānena sītibhūtaṁ attano ūruṁ macchoti cintetvā pahari.",
  "atk-s0302a0:149_14": "Aparo susānapasse khettaṁ rakkhanto bhīto saṅkuṭito sayi,",
  "atk-s0302a0:149_15": "so paṭibujjhitvā attano jaṇṇukāni dve yakkhāti cintetvā pahari.",
  "atk-s0302a0:149_16": "Evaṁ no nu khosmīti kaṅkhati.",
  "atk-s0302a0:150_0": "Kiṁ nu khosmīti khattiyova samāno attano khattiyabhāvaṁ kaṅkhati.",
  "atk-s0302a0:150_1": "Eseva nayo sesesupi.",
  "atk-s0302a0:150_2": "Devo pana samāno devabhāvaṁ ajānanto nāma natthi,",
  "atk-s0302a0:150_3": "sopi pana ‘‘ahaṁ rūpī nu kho arūpī nu kho’’tiādinā nayena kaṅkhati.",
  "atk-s0302a0:150_4": "Khattiyādayo kasmā na jānantīti ce?",
  "atk-s0302a0:150_5": "Apaccakkhā tesaṁ tattha tattha kule uppatti.",
  "atk-s0302a0:150_6": "Gahaṭṭhāpi ca potthalikādayo pabbajitasaññino,",
  "atk-s0302a0:150_7": "pabbajitāpi ‘‘kuppaṁ nu kho me kamma’’ntiādinā nayena gahaṭṭhasaññino.",
  "atk-s0302a0:150_8": "Manussāpi ca rājāno viya attani devasaññino honti.",
  "atk-s0302a0:150_9": "Kathaṁ nu khosmīti vuttanayameva.",
  "atk-s0302a0:150_10": "Kevalañhettha abbhantare jīvo nāma atthīti gahetvā tassa saṇṭhānākāraṁ nissāya ‘‘dīgho nu khosmi rassacaturassachaḷaṁsaaṭṭhaṁsasoḷasaṁsādīnaṁ",
  "atk-s0302a0:150_11": "aññatarappakāro’’ti kaṅkhanto kathaṁ nu khosmīti?",
  "atk-s0302a0:150_12": "Kaṅkhatīti veditabbo.",
  "atk-s0302a0:150_13": "Sarīrasaṇṭhānaṁ pana paccuppannaṁ ajānanto nāma natthi.",
  "atk-s0302a0:150_14": "Kuto āgato so kuhiṁ gāmī bhavissatīti attabhāvassa āgatigatiṭṭhānaṁ kaṅkhanto evaṁ kaṅkhati.",
  "atk-s0302a0:150_15": "Ariyasāvakassāti idha sotāpanno adhippeto,",
  "atk-s0302a0:150_16": "itarepi pana tayo avāritāyevāti. Dasamaṁ.",
  "atk-s0302a0:151_0": "Āhāravaggo dutiyo.",
  "atk-s0302a0:152_0": "3. Dasabalavaggo",
  "atk-s0302a0:153_0": "1. Dasabalasuttavaṇṇanā",
  "atk-s0302a0:154_0": "21. Dasabalavaggassa paṭhamaṁ dutiyasseva saṅkhepo.",
  "atk-s0302a0:155_0": "2. Dutiyadasabalasuttavaṇṇanā",
  "atk-s0302a0:156_0": "22.",
  "atk-s0302a0:156_1": "Dutiyaṁ bhagavatā attano ajjhāsayassa vasena vuttaṁ.",
  "atk-s0302a0:156_2": "Tattha dasabalasamannāgatoti dasahi balehi samannāgato.",
  "atk-s0302a0:156_3": "Balañca nāmetaṁ duvidhaṁ kāyabalañca ñāṇabalañca.",
  "atk-s0302a0:156_4": "Tesu tathāgatassa kāyabalaṁ hatthikulānusārena veditabbaṁ.",
  "atk-s0302a0:156_5": "Vuttañhetaṁ porāṇehi –",
  "atk-s0302a0:157_0": "‘‘Kāḷāvakañca gaṅgeyyaṁ, paṇḍaraṁ tambapiṅgalaṁ;",
  "atk-s0302a0:158_0": "Gandhamaṅgalahemañca, uposathachaddantime dasā’’ti.(ma. ni. aṭṭha. 1.148; vibha. aṭṭha. 760); –",
  "atk-s0302a0:159_0": "Imāni dasa hatthikulāni.",
  "atk-s0302a0:159_1": "Tattha kāḷāvakanti pakatihatthikulaṁ daṭṭhabbaṁ.",
  "atk-s0302a0:159_2": "Yaṁ dasannaṁ purisānaṁ kāyabalaṁ,",
  "atk-s0302a0:159_3": "taṁ ekassa kāḷāvakassa hatthino.",
  "atk-s0302a0:159_4": "Yaṁ dasannaṁ kāḷāvakānaṁ balaṁ,",
  "atk-s0302a0:159_5": "taṁ ekassa gaṅgeyyassa.",
  "atk-s0302a0:159_6": "Yaṁ dasannaṁ gaṅgeyyānaṁ,",
  "atk-s0302a0:159_7": "taṁ ekassa paṇḍarassa.",
  "atk-s0302a0:159_8": "Yaṁ dasannaṁ paṇḍarānaṁ,",
  "atk-s0302a0:159_9": "taṁ ekassa tambassa.",
  "atk-s0302a0:159_10": "Yaṁ dasannaṁ tambānaṁ,",
  "atk-s0302a0:159_11": "taṁ ekassa piṅgalassa.",
  "atk-s0302a0:159_12": "Yaṁ dasannaṁ piṅgalānaṁ,",
  "atk-s0302a0:159_13": "taṁ ekassa gandhahatthino.",
  "atk-s0302a0:159_14": "Yaṁ dasannaṁ gandhahatthīnaṁ,",
  "atk-s0302a0:159_15": "taṁ ekassa maṅgalassa.",
  "atk-s0302a0:159_16": "Yaṁ dasannaṁ maṅgalānaṁ,",
  "atk-s0302a0:159_17": "taṁ ekassa hemavatassa.",
  "atk-s0302a0:159_18": "Yaṁ dasannaṁ hemavatānaṁ,",
  "atk-s0302a0:159_19": "taṁ ekassa uposathassa.",
  "atk-s0302a0:159_20": "Yaṁ dasannaṁ uposathānaṁ,",
  "atk-s0302a0:159_21": "taṁ ekassa chaddantassa.",
  "atk-s0302a0:159_22": "Yaṁ dasannaṁ chaddantānaṁ,",
  "atk-s0302a0:159_23": "taṁ ekassa tathāgatassa.",
  "atk-s0302a0:159_24": "Nārāyanasaṅghātabalantipi idameva vuccati.",
  "atk-s0302a0:159_25": "Tadetaṁ pakatihatthigaṇanāya hatthīnaṁ koṭisahassānaṁ,",
  "atk-s0302a0:159_26": "purisagaṇanāya dasannaṁ purisakoṭisahassānaṁ balaṁ hoti.",
  "atk-s0302a0:159_27": "Idaṁ tāva tathāgatassa kāyabalaṁ.",
  "atk-s0302a0:159_28": "‘‘Dasabalasamannāgato’’ti ettha pana etaṁ saṅgahaṁ na gacchati.",
  "atk-s0302a0:159_29": "Etañhi bāhirakaṁ lāmakaṁ tiracchānagatānaṁ sīhādīnampi hoti.",
  "atk-s0302a0:159_30": "Etañhi nissāya dukkhapariññā vā samudayappahānaṁ vā maggabhāvanā vā phalasacchikiriyā vā natthi.",
  "atk-s0302a0:159_31": "Aññaṁ pana dasasu ṭhānesu akampanatthena upatthambhanatthena ca dasavidhaṁ ñāṇabalaṁ nāma atthi.",
  "atk-s0302a0:159_32": "Taṁ sandhāya vuttaṁ ‘‘dasabalasamannāgato’’ti.",
  "atk-s0302a0:160_0": "Katamaṁ pana tanti?",
  "atk-s0302a0:160_1": "Ṭhānāṭṭhānādīnaṁ yathābhūtaṁ jānanaṁ.",
  "atk-s0302a0:160_2": "Seyyathidaṁ –",
  "atk-s0302a0:160_3": "ṭhānañca ṭhānato aṭṭhānañca aṭṭhānato jānanaṁ ekaṁ,",
  "atk-s0302a0:160_4": "atītānāgatapaccuppannānaṁ kammasamādānānaṁ ṭhānaso hetuso yathābhūtaṁ vipākajānanaṁ ekaṁ,",
  "atk-s0302a0:160_5": "sabbatthagāminipaṭipadājānanaṁ ekaṁ,",
  "atk-s0302a0:160_6": "anekadhātunānādhātulokajānanaṁ ekaṁ,",
  "atk-s0302a0:160_7": "parasattānaṁ parapuggalānaṁ nānādhimuttikatājānanaṁ ekaṁ,",
  "atk-s0302a0:160_8": "tesaṁyeva indriyaparopariyattajānanaṁ ekaṁ,",
  "atk-s0302a0:160_9": "jhānavimokkhasamādhisamāpattīnaṁ saṁkilesavodānavuṭṭhānajānanaṁ ekaṁ,",
  "atk-s0302a0:160_10": "pubbenivāsajānanaṁ ekaṁ,",
  "atk-s0302a0:160_11": "sattānaṁ cutūpapātajānanaṁ ekaṁ,",
  "atk-s0302a0:160_12": "āsavakkhayajānanaṁ ekanti.",
  "atk-s0302a0:160_13": "Abhidhamme pana –",
  "atk-s0302a0:161_0": "‘‘Idha tathāgato ṭhānañca ṭhānato aṭṭhānañca aṭṭhānato yathābhūtaṁ pajānāti.",
  "atk-s0302a0:161_1": "Yampi tathāgato ṭhānañca ṭhānato aṭṭhānañca aṭṭhānato yathābhūtaṁ pajānāti.",
  "atk-s0302a0:161_2": "Idampi tathāgatassa tathāgatabalaṁ hoti,",
  "atk-s0302a0:161_3": "yaṁ balaṁ āgamma tathāgato āsabhaṁ ṭhānaṁ paṭijānāti ,",
  "atk-s0302a0:161_4": "parisāsu sīhanādaṁ nadati,",
  "atk-s0302a0:161_5": "brahmacakkaṁ pavattetī’’ti.",
  "atk-s0302a0:162_0": "Ādinā (vibha.",
  "atk-s0302a0:162_1": "760) nayena vitthārato āgatāneva.",
  "atk-s0302a0:162_2": "Atthavaṇṇanāpi nesaṁ vibhaṅgaṭṭhakathāyañceva (vibha. aṭṭha.",
  "atk-s0302a0:162_3": "760) papañcasūdaniyā ca majjhimaṭṭhakathāya (ma. ni. aṭṭha.",
  "atk-s0302a0:162_4": "1.148) sabbākārato vuttā.",
  "atk-s0302a0:162_5": "Sā tattha vuttanayeneva gahetabbā.",
  "atk-s0302a0:163_0": "Catūhi ca vesārajjehīti ettha sārajjapaṭipakkhaṁ vesārajjaṁ,",
  "atk-s0302a0:163_1": "catūsu ṭhānesu vesārajjabhāvaṁ paccavekkhantassa uppannasomanassamayañāṇassetaṁ nāmaṁ.",
  "atk-s0302a0:163_2": "Katamesu catūsu?",
  "atk-s0302a0:163_3": "‘‘Sammāsambuddhassa te paṭijānato ime dhammā anabhisambuddhā’’tiādīsu codanāvatthūsu.",
  "atk-s0302a0:163_4": "Tatrāyaṁ pāḷi –",
  "atk-s0302a0:164_0": "‘‘Cattārimāni,",
  "atk-s0302a0:164_1": "bhikkhave,",
  "atk-s0302a0:164_2": "tathāgatassa vesārajjāni…pe….",
  "atk-s0302a0:164_3": "Katamāni cattāri?",
  "atk-s0302a0:164_4": "‘Sammāsambuddhassa te paṭijānato ime dhammā anabhisambuddhā’ti tatra vata maṁ samaṇo vā brāhmaṇo vā devo",
  "atk-s0302a0:164_5": "vā māro vā brahmā vā koci vā lokasmiṁ saha dhammena paṭicodessatīti nimittametaṁ,",
  "atk-s0302a0:164_6": "bhikkhave,",
  "atk-s0302a0:164_7": "na samanupassāmi. Etamahaṁ,",
  "atk-s0302a0:164_8": "bhikkhave,",
  "atk-s0302a0:164_9": "nimittaṁ asamanupassanto khemappatto abhayappatto vesārajjappatto viharāmi.",
  "atk-s0302a0:164_10": "‘Khīṇāsavassa te paṭijānato ime āsavā aparikkhīṇā’ti tatra vata maṁ…pe…",
  "atk-s0302a0:164_11": "‘ye kho pana te antarāyikā dhammā vuttā,",
  "atk-s0302a0:164_12": "te paṭisevato nālaṁ antarāyāyā’ti tatra vata maṁ…pe…",
  "atk-s0302a0:164_13": "‘yassa kho pana te atthāya dhammo desito,",
  "atk-s0302a0:164_14": "so na niyyāti takkarassa sammā dukkhakkhayāyā’ti tatra vata maṁ samaṇo vā brāhmaṇo vā…pe…",
  "atk-s0302a0:164_15": "vesārajjappatto viharāmī’’ti (a. ni. 4.8).",
  "atk-s0302a0:165_0": "Āsabhaṁ ṭhānanti seṭṭhaṭṭhānaṁ uttamaṭṭhānaṁ.",
  "atk-s0302a0:165_1": "Āsabhā vā pubbabuddhā,",
  "atk-s0302a0:165_2": "tesaṁ ṭhānanti attho.",
  "atk-s0302a0:165_3": "Apica gavasatajeṭṭhako usabho,",
  "atk-s0302a0:165_4": "gavasahassajeṭṭhako vasabho,",
  "atk-s0302a0:165_5": "vajasatajeṭṭhako vā usabho,",
  "atk-s0302a0:165_6": "vajasahassajeṭṭhako vasabho,",
  "atk-s0302a0:165_7": "sabbagavaseṭṭho sabbaparissayasaho seto pāsādiko mahābhāravaho asanisatasaddehipi asampakampiyo nisabho,",
  "atk-s0302a0:165_8": "so idha usabhoti adhippeto.",
  "atk-s0302a0:165_9": "Idampi hi tassa pariyāyavacanaṁ.",
  "atk-s0302a0:165_10": "Usabhassa idanti āsabhaṁ.",
  "atk-s0302a0:165_11": "Ṭhānanti catūhi pādehi pathaviṁ uppīḷetvā avaṭṭhānaṁ (ma. ni. 1.150).",
  "atk-s0302a0:165_12": "Idaṁ pana āsabhaṁ viyāti āsabhaṁ.",
  "atk-s0302a0:165_13": "Yatheva hi nisabhasaṅkhāto usabho usabhabalena samannāgato catūhi pādehi pathaviṁ uppīḷetvā acalaṭṭhānena tiṭṭhati,",
  "atk-s0302a0:165_14": "evaṁ tathāgatopi dasahi tathāgatabalehi samannāgato catūhi vesārajjapādehi aṭṭhaparisapathaviṁ uppīḷetvā",
  "atk-s0302a0:165_15": "sadevake loke kenaci paccatthikena paccāmittena akampiyo acalaṭṭhānena tiṭṭhati.",
  "atk-s0302a0:165_16": "Evaṁ tiṭṭhamāno ca taṁ āsabhaṁ ṭhānaṁ paṭijānāti upagacchati na paccakkhāti,",
  "atk-s0302a0:165_17": "attani āropeti.",
  "atk-s0302a0:165_18": "Tena vuttaṁ ‘‘āsabhaṁ ṭhānaṁ paṭijānātī’’ti.",
  "atk-s0302a0:166_0": "Parisāsūti ‘‘aṭṭha kho imā,",
  "atk-s0302a0:166_1": "sāriputta, parisā.",
  "atk-s0302a0:166_2": "Katamā aṭṭha?",
  "atk-s0302a0:166_3": "Khattiyaparisā brāhmaṇaparisā gahapatiparisā samaṇaparisā cātumahārājikaparisā tāvatiṁsaparisā māraparisā brahmaparisā’’ti,",
  "atk-s0302a0:166_4": "imāsu aṭṭhasu parisāsu.",
  "atk-s0302a0:166_5": "Sīhanādaṁ nadatīti seṭṭhanādaṁ abhītanādaṁ nadati,",
  "atk-s0302a0:166_6": "sīhanādasadisaṁ vā nādaṁ nadati.",
  "atk-s0302a0:166_7": "Ayamattho sīhanādasuttena dīpetabbo.",
  "atk-s0302a0:166_8": "Yathā vā sīho sahanato ceva hananato ca sīhoti vuccati,",
  "atk-s0302a0:166_9": "evaṁ tathāgato lokadhammānaṁ sahanato parappavādānañca hananato sīhoti vuccati.",
  "atk-s0302a0:166_10": "Evaṁ vuttassa sīhassa nādaṁ sīhanādaṁ.",
  "atk-s0302a0:166_11": "Tattha yathā sīho sīhabalena samannāgato sabbattha visārado vigatalomahaṁso sīhanādaṁ nadati,",
  "atk-s0302a0:166_12": "evaṁ tathāgatasīhopi tathāgatabalehi samannāgato aṭṭhasu parisāsu visārado vigatalomahaṁso,",
  "atk-s0302a0:166_13": "‘‘iti rūpa’’ntiādinā nayena nānāvidhadesanāvilāsasampannaṁ sīhanādaṁ nadati.",
  "atk-s0302a0:166_14": "Tena vuttaṁ ‘‘parisāsu sīhanādaṁ nadatī’’ti.",
  "atk-s0302a0:167_0": "Brahmacakkaṁ pavattetīti ettha brahmanti seṭṭhaṁ uttamaṁ,",
  "atk-s0302a0:167_1": "visuddhassa dhammacakkassetaṁ adhivacanaṁ.",
  "atk-s0302a0:167_2": "Taṁ pana dhammacakkaṁ duvidhaṁ hoti paṭivedhañāṇañca desanāñāṇañca.",
  "atk-s0302a0:167_3": "Tattha paññāpabhāvitaṁ attano ariyaphalāvahaṁ paṭivedhañāṇaṁ,",
  "atk-s0302a0:167_4": "karuṇāpabhāvitaṁ sāvakānaṁ ariyaphalāvahaṁ desanāñāṇaṁ.",
  "atk-s0302a0:167_5": "Tattha paṭivedhañāṇaṁ uppajjamānaṁ uppannanti duvidhaṁ.",
  "atk-s0302a0:167_6": "Tañhi abhinikkhamanato paṭṭhāya yāva arahattamaggā uppajjamānaṁ,",
  "atk-s0302a0:167_7": "phalakkhaṇe uppannaṁ nāma.",
  "atk-s0302a0:167_8": "Tusitabhavanato vā yāva mahābodhipallaṅke arahattamaggā uppajjamānaṁ,",
  "atk-s0302a0:167_9": "phalakkhaṇe uppannaṁ nāma.",
  "atk-s0302a0:167_10": "Dīpaṅkarato vā paṭṭhāya yāva arahattamaggā uppajjamānaṁ ,",
  "atk-s0302a0:167_11": "phalakkhaṇe uppannaṁ nāma.",
  "atk-s0302a0:167_12": "Desanāñāṇampi pavattamānaṁ pavattanti duvidhaṁ.",
  "atk-s0302a0:167_13": "Tañhi yāva aññāsikoṇḍaññassa sotāpattimaggā pavattamānaṁ,",
  "atk-s0302a0:167_14": "phalakkhaṇe pavattaṁ nāma.",
  "atk-s0302a0:167_15": "Tesu paṭivedhañāṇaṁ lokuttaraṁ,",
  "atk-s0302a0:167_16": "desanāñāṇaṁ lokiyaṁ.",
  "atk-s0302a0:167_17": "Ubhayampi panetaṁ aññehi asādhāraṇaṁ buddhānaṁyeva orasañāṇaṁ.",
  "atk-s0302a0:168_0": "Idāni yaṁ iminā ñāṇena samannāgato sīhanādaṁ nadati,",
  "atk-s0302a0:168_1": "taṁ dassetuṁ iti rūpantiādimāha.",
  "atk-s0302a0:168_2": "Tattha iti rūpanti idaṁ rūpaṁ ettakaṁ rūpaṁ,",
  "atk-s0302a0:168_3": "ito uddhaṁ rūpaṁ natthīti ruppanasabhāvañceva bhūtupādāyabhedañca ādiṁ katvā lakkhaṇarasapaccupaṭṭhānapadaṭṭhānavasena anavasesarūpapariggaho vutto.",
  "atk-s0302a0:168_4": "Iti rūpassa samudayoti iminā evaṁ pariggahitassa rūpassa samudayo vutto.",
  "atk-s0302a0:168_5": "Tattha itīti evaṁ samudayo hotīti attho.",
  "atk-s0302a0:168_6": "Tassa vitthāro ‘‘avijjāsamudayā rūpasamudayo taṇhāsamudayā,",
  "atk-s0302a0:168_7": "kammasamudayā āhārasamudayā rūpasamudayoti nibbattilakkhaṇaṁ passantopi rūpakkhandhassa udayaṁ passatī’’ti (paṭi. ma.",
  "atk-s0302a0:168_8": "1.50) evaṁ veditabbo.",
  "atk-s0302a0:168_9": "Atthaṅgamepi ‘‘avijjānirodhā rūpanirodho…pe…",
  "atk-s0302a0:168_10": "vipariṇāmalakkhaṇaṁ passantopi rūpakkhandhassa nirodhaṁ passatī’’ti ayaṁ vitthāro.",
  "atk-s0302a0:169_0": "Iti vedanātiādīsupi ayaṁ vedanā ettakā vedanā,",
  "atk-s0302a0:169_1": "ito uddhaṁ vedanā natthi,",
  "atk-s0302a0:169_2": "ayaṁ saññā,",
  "atk-s0302a0:169_3": "ime saṅkhārā,",
  "atk-s0302a0:169_4": "idaṁ viññāṇaṁ ettakaṁ viññāṇaṁ ,",
  "atk-s0302a0:169_5": "ito uddhaṁ viññāṇaṁ natthīti vedayitasañjānanaabhisaṅkharaṇavijānanasabhāvañceva sukhādirūpasaññādiphassādicakkhuviññāṇādibhedañca",
  "atk-s0302a0:169_6": "ādiṁ katvā lakkhaṇarasapaccupaṭṭhānapadaṭṭhānavasena anavasesavedanāsaññāsaṅkhāraviññāṇapariggaho vutto.",
  "atk-s0302a0:169_7": "Iti vedanāya samudayotiādīhi pana evaṁ pariggahitānaṁ vedanāsaññāsaṅkhāraviññāṇānaṁ samudayo vutto.",
  "atk-s0302a0:169_8": "Tatrāpi itīti evaṁ samudayo hotīti attho.",
  "atk-s0302a0:169_9": "Tesampi vitthāro ‘‘avijjāsamudayā vedanāsamudayo’’ti (paṭi. ma.",
  "atk-s0302a0:169_10": "1.50) rūpe vuttanayeneva veditabbo.",
  "atk-s0302a0:169_11": "Ayaṁ pana viseso –",
  "atk-s0302a0:169_12": "tīsu khandhesu ‘‘āhārasamudayā’’ti avatvā ‘‘phassasamudayā’’ti vattabbaṁ,",
  "atk-s0302a0:169_13": "viññāṇakkhandhe ‘‘nāmarūpasamudayā’’ti.",
  "atk-s0302a0:169_14": "Atthaṅgamapadampi tesaṁyeva vasena yojetabbaṁ.",
  "atk-s0302a0:169_15": "Ayamettha saṅkhepo.",
  "atk-s0302a0:169_16": "Vitthārato pana udayabbayavinicchayo sabbākāraparipūro visuddhimagge vutto.",
  "atk-s0302a0:170_0": "Imasmiṁsati idaṁ hotīti ayampi aparo sīhanādo.",
  "atk-s0302a0:170_1": "Tassattho –",
  "atk-s0302a0:170_2": "imasmiṁ avijjādike paccaye sati idaṁ saṅkhārādikaṁ phalaṁ hoti.",
  "atk-s0302a0:170_3": "Imassuppādā idaṁ uppajjatīti imassa avijjādikassa paccayassa uppādā idaṁ saṅkhārādikaṁ phalaṁ uppajjati.",
  "atk-s0302a0:170_4": "Imasmiṁ asati idaṁ na hotīti imasmiṁ avijjādike paccaye asati idaṁ saṅkhārādikaṁ phalaṁ na hoti.",
  "atk-s0302a0:170_5": "Imassa nirodhā idaṁ nirujjhatīti imassa avijjādikassa paccayassa nirodhā idaṁ saṅkhārādikaṁ phalaṁ nirujjhati.",
  "atk-s0302a0:170_6": "Idāni yathā taṁ hoti ceva nirujjhati ca,",
  "atk-s0302a0:170_7": "taṁ vitthārato dassetuṁ yadidaṁ avijjāpaccayā saṅkhārātiādimāha.",
  "atk-s0302a0:171_0": "Evaṁ svākkhātoti evaṁ pañcakkhandhavibhajanādivasena suṭṭhu akkhāto kathito.",
  "atk-s0302a0:171_1": "Dhammoti pañcakkhandhapaccayākāradhammo.",
  "atk-s0302a0:171_2": "Uttānoti anikujjito.",
  "atk-s0302a0:171_3": "Vivaṭoti vivaritvā ṭhapito.",
  "atk-s0302a0:171_4": "Pakāsitoti dīpito jotito.",
  "atk-s0302a0:171_5": "Chinnapilotikoti pilotikā vuccati chinnaṁ bhinnaṁ tattha tattha sibbitagaṇṭhitaṁ jiṇṇavatthaṁ,",
  "atk-s0302a0:171_6": "taṁ yassa natthīti aṭṭhahatthaṁ navahatthaṁ vā ahatasāṭakaṁ nivattho,",
  "atk-s0302a0:171_7": "so chinnapilotiko nāma.",
  "atk-s0302a0:171_8": "Ayampi dhammo tādiso.",
  "atk-s0302a0:171_9": "Na hettha kohaññādivasena chinnabhinnasibbitagaṇṭhitabhāvo atthi.",
  "atk-s0302a0:171_10": "Apica khuddakasāṭakopi pilotikāti vuccati,",
  "atk-s0302a0:171_11": "sā yassa natthi,",
  "atk-s0302a0:171_12": "aṭṭhanavahattho mahāpaṭo atthi,",
  "atk-s0302a0:171_13": "sopi chinnapilotiko,",
  "atk-s0302a0:171_14": "apagatapilotikoti attho.",
  "atk-s0302a0:171_15": "Tādiso ayaṁ dhammo.",
  "atk-s0302a0:171_16": "Yathā hi catuhatthaṁ sāṭakaṁ gahetvā pariggahaṇaṁ karonto puriso ito cito ca añchanto kilamati,",
  "atk-s0302a0:171_17": "evaṁ bāhirakasamaye pabbajitā attano parittakaṁ dhammaṁ ‘‘evaṁ sati evaṁ bhavissatī’’ti kappetvā kappetvā vaḍḍhentā kilamanti.",
  "atk-s0302a0:171_18": "Yathā pana aṭṭhahatthanavahatthena pariggahaṇaṁ karonto yathāruci pārupati na kilamati,",
  "atk-s0302a0:171_19": "natthi tattha añchitvā vaḍḍhanakiccaṁ;",
  "atk-s0302a0:171_20": "evaṁ imasmimpi dhamme kappetvā kappetvā vibhajanakiccaṁ natthi,",
  "atk-s0302a0:171_21": "tehi tehi kāraṇehi mayāva ayaṁ dhammo suvibhatto suvitthāritoti idampi sandhāya ‘‘chinnapilotiko’’ti āha.",
  "atk-s0302a0:171_22": "Apica kacavaropi pilotikāti vuccati,",
  "atk-s0302a0:171_23": "imasmiñca sāsane samaṇakacavaraṁ nāma patiṭṭhātuṁ na labhati.",
  "atk-s0302a0:171_24": "Tenevāha –",
  "atk-s0302a0:172_0": "‘‘Kāraṇḍavaṁ niddhamatha, kasambuṁ apakassatha;",
  "atk-s0302a0:173_0": "Tato palāpe vāhetha, assamaṇe samaṇamānine.",
  "atk-s0302a0:174_0": "‘‘Niddhamitvāna pāpicche, pāpaācāragocare;",
  "atk-s0302a0:175_0": "Suddhā suddhehi saṁvāsaṁ, kappayavho patissatā;",
  "atk-s0302a0:176_0": "Tato samaggā nipakā, dukkhassantaṁ karissathā’’ti. (a. ni. 8.10);",
  "atk-s0302a0:177_0": "Iti samaṇakacavarassa chinnattāpi ayaṁ dhammo chinnapilotiko nāma hoti.",
  "atk-s0302a0:178_0": "Alamevāti yuttameva.",
  "atk-s0302a0:178_1": "Saddhāpabbajitenāti saddhāya pabbajitena.",
  "atk-s0302a0:178_2": "Kulaputtenāti dve kulaputtā ācārakulaputto jātikulaputto ca.",
  "atk-s0302a0:178_3": "Tattha yo yato kutoci kulā pabbajitvā sīlādayo pañca dhammakkhandhe pūreti,",
  "atk-s0302a0:178_4": "ayaṁ ācārakulaputto nāma.",
  "atk-s0302a0:178_5": "Yo pana yasakulaputtādayo viya jātisampannakulā pabbajito,",
  "atk-s0302a0:178_6": "ayaṁ jātikulaputto nāma.",
  "atk-s0302a0:178_7": "Tesu idha ācārakulaputto adhippeto.",
  "atk-s0302a0:178_8": "Sace pana jātikulaputto ācāravā hoti,",
  "atk-s0302a0:178_9": "ayaṁ uttamoyeva.",
  "atk-s0302a0:178_10": "Evarūpena kulaputtena.",
  "atk-s0302a0:178_11": "Vīriyaṁ ārabhitunti caturaṅgasamannāgataṁ vīriyaṁ kātuṁ.",
  "atk-s0302a0:178_12": "Idānissa caturaṅgaṁ dassento kāmaṁ taco cātiādimāha.",
  "atk-s0302a0:178_13": "Ettha hi taco ekaṁ aṅgaṁ,",
  "atk-s0302a0:178_14": "nhāru ekaṁ,",
  "atk-s0302a0:178_15": "aṭṭhi ekaṁ,",
  "atk-s0302a0:178_16": "maṁsalohitaṁ ekanti.",
  "atk-s0302a0:178_17": "Idañca pana caturaṅgasamannāgataṁ vīriyaṁ adhiṭṭhahantena navasu ṭhānesu samādhātabbaṁ purebhatte pacchābhatte",
  "atk-s0302a0:178_18": "purimayāme majjhimayāme pacchimayāme gamane ṭhāne nisajjāya sayaneti.",
  "atk-s0302a0:179_0": "Dukkhaṁ,",
  "atk-s0302a0:179_1": "bhikkhave,",
  "atk-s0302a0:179_2": "kusīto viharatīti imasmiṁ sāsane yo kusīto puggalo,",
  "atk-s0302a0:179_3": "so dukkhaṁ viharati.",
  "atk-s0302a0:179_4": "Bāhirasamaye pana yo kusīto,",
  "atk-s0302a0:179_5": "so sukhaṁ viharati.",
  "atk-s0302a0:179_6": "Vokiṇṇoti missībhūto.",
  "atk-s0302a0:179_7": "Sadatthanti sobhanaṁ vā atthaṁ sakaṁ vā atthaṁ,",
  "atk-s0302a0:179_8": "ubhayenāpi arahattameva adhippetaṁ.",
  "atk-s0302a0:179_9": "Parihāpetīti hāpeti na pāpuṇāti.",
  "atk-s0302a0:179_10": "Kusītapuggalassa hi cha dvārāni aguttāni honti,",
  "atk-s0302a0:179_11": "tīṇi kammāni aparisuddhāni,",
  "atk-s0302a0:179_12": "ājīvaṭṭhamakaṁ sīlaṁ apariyodātaṁ,",
  "atk-s0302a0:179_13": "bhinnājīvo kulūpako hoti.",
  "atk-s0302a0:179_14": "So sabrahmacārīnaṁ akkhimhi patitarajaṁ viya upaghātakaro hutvā dukkhaṁ viharati,",
  "atk-s0302a0:179_15": "pīṭhamaddano ceva hoti laṇḍapūrako ca,",
  "atk-s0302a0:179_16": "satthu ajjhāsayaṁ gahetuṁ na sakkoti,",
  "atk-s0302a0:179_17": "dullabhaṁ khaṇaṁ virādheti,",
  "atk-s0302a0:179_18": "tena bhutto raṭṭhapiṇḍopi na mahapphalo hoti.",
  "atk-s0302a0:180_0": "Āraddhavīriyo ca kho,",
  "atk-s0302a0:180_1": "bhikkhaveti āraddhavīriyo puggalo imasmiṁyeva sāsane sukhaṁ viharati.",
  "atk-s0302a0:180_2": "Bāhirasamaye pana yo āraddhavīriyo,",
  "atk-s0302a0:180_3": "so dukkhaṁ viharati.",
  "atk-s0302a0:180_4": "Pavivittoti vivitto viyutto hutvā.",
  "atk-s0302a0:180_5": "Sadatthaṁ paripūretīti arahattaṁ pāpuṇāti.",
  "atk-s0302a0:180_6": "Āraddhavīriyassa hi cha dvārāni suguttāni honti,",
  "atk-s0302a0:180_7": "tīṇi kammāni parisuddhāni,",
  "atk-s0302a0:180_8": "ājīvaṭṭhamakaṁ sīlaṁ pariyodātaṁ sabrahmacārīnaṁ akkhimhi susītalañjanaṁ viya dhātugatacandanaṁ viya ca manāpo hutvā sukhaṁ viharati,",
  "atk-s0302a0:180_9": "satthu ajjhāsayaṁ gahetuṁ sakkoti.",
  "atk-s0302a0:180_10": "Satthā hi –",
  "atk-s0302a0:181_0": "‘‘Ciraṁ jīva mahāvīra, kappaṁ tiṭṭha mahāmunī’’ti –",
  "atk-s0302a0:182_0": "Evaṁ gotamiyā vandito, ‘‘na kho, gotami,",
  "atk-s0302a0:182_1": "tathāgatā evaṁ vanditabbā’’ti paṭikkhipitvā tāya yācito vanditabbākāraṁ ācikkhanto evamāha –",
  "atk-s0302a0:183_0": "‘‘Āraddhavīriye pahitatte, niccaṁ daḷhaparakkame;",
  "atk-s0302a0:184_0": "Samagge sāvake passa, esā buddhāna vandanā’’ti. (apa. therī 2.2.171);",
  "atk-s0302a0:185_0": "Evaṁ āraddhavīriyo satthu ajjhāsayaṁ gahetuṁ sakkoti,",
  "atk-s0302a0:185_1": "dullabhaṁ khaṇaṁ na virādheti.",
  "atk-s0302a0:185_2": "Tassa hi buddhuppādo dhammadesanā saṅghasuppaṭipatti saphalā hoti saudrayā,",
  "atk-s0302a0:185_3": "raṭṭhapiṇḍopi tena bhutto mahapphalo hoti.",
  "atk-s0302a0:186_0": "Hīnenaaggassāti hīnāya saddhāya hīnena vīriyena hīnāya satiyā hīnena samādhinā hīnāya paññāya aggasaṅkhātassa arahattassa patti nāma na hoti.",
  "atk-s0302a0:186_1": "Aggena ca khoti aggehi saddhādīhi aggassa arahattassa patti hoti.",
  "atk-s0302a0:186_2": "Maṇḍapeyyanti pasannaṭṭhena maṇḍaṁ,",
  "atk-s0302a0:186_3": "pātabbaṭṭhena peyyaṁ.",
  "atk-s0302a0:186_4": "Yañhi pivitvā antaravīthiyaṁ patito visaññī attano sāṭakādīnampi assāmiko hoti,",
  "atk-s0302a0:186_5": "taṁ pasannampi na pātabbaṁ,",
  "atk-s0302a0:186_6": "mayhaṁ pana sāsanaṁ evaṁ pasannañca pātabbañcāti dassento ‘‘maṇḍapeyya’’nti āha.",
  "atk-s0302a0:187_0": "Tattha tividho maṇḍo –",
  "atk-s0302a0:187_1": "desanāmaṇḍo,",
  "atk-s0302a0:187_2": "paṭiggahamaṇḍo,",
  "atk-s0302a0:187_3": "brahmacariyamaṇḍoti.",
  "atk-s0302a0:187_4": "Katamo desanāmaṇḍo?",
  "atk-s0302a0:187_5": "Catunnaṁ ariyasaccānaṁ ācikkhanā desanā paññāpanā paṭṭhapanā vivaraṇā vibhajanā uttānīkammaṁ,",
  "atk-s0302a0:187_6": "catunnaṁ satipaṭṭhānānaṁ…pe…",
  "atk-s0302a0:187_7": "ariyassa aṭṭhaṅgikassa maggassa ācikkhanā…pe…",
  "atk-s0302a0:187_8": "uttānīkammaṁ,",
  "atk-s0302a0:187_9": "ayaṁ desanāmaṇḍo.",
  "atk-s0302a0:187_10": "Katamo paṭiggahamaṇḍo?",
  "atk-s0302a0:187_11": "Bhikkhū bhikkhuniyo upāsakā upāsikāyo devā manussā ye vā panaññepi keci viññātāro,",
  "atk-s0302a0:187_12": "ayaṁ paṭiggahamaṇḍo.",
  "atk-s0302a0:187_13": "Katamo brahmacariyamaṇḍo?",
  "atk-s0302a0:187_14": "Ayameva ariyo aṭṭhaṅgiko maggo,",
  "atk-s0302a0:187_15": "seyyathidaṁ –",
  "atk-s0302a0:187_16": "sammādiṭṭhi…pe…",
  "atk-s0302a0:187_17": "sammāsamādhi,",
  "atk-s0302a0:187_18": "ayaṁ brahmacariyamaṇḍo.",
  "atk-s0302a0:187_19": "Apica adhimokkhamaṇḍo saddhindriyaṁ,",
  "atk-s0302a0:187_20": "assaddhiyaṁ kasaṭo,",
  "atk-s0302a0:187_21": "assaddhiyaṁ kasaṭaṁ chaḍḍetvā saddhindriyassa adhimokkhamaṇḍaṁ pivatīti maṇḍapeyyantiādināpi (paṭi. ma.",
  "atk-s0302a0:187_22": "1.238) nayenettha attho veditabbo.",
  "atk-s0302a0:187_23": "Satthā sammukhībhūtoti idamettha kāraṇavacanaṁ.",
  "atk-s0302a0:187_24": "Yasmā satthā sammukhībhūto,",
  "atk-s0302a0:187_25": "tasmā vīriyasampayogaṁ katvā pivatha etaṁ maṇḍaṁ.",
  "atk-s0302a0:187_26": "Bāhirakañhi bhesajjamaṇḍampi vejjassa asammukhā pivantānaṁ pamāṇaṁ vā uggamanaṁ vā niggamanaṁ vā na jānāmāti āsaṅkā hoti.",
  "atk-s0302a0:187_27": "Vejjasammukhā pana ‘‘vejjo jānissatī’’ti nirāsaṅkā pivanti.",
  "atk-s0302a0:187_28": "Evameva amhākaṁ dhammassāmi satthā sammukhībhūtoti vīriyaṁ katvā pivathāti maṇḍapāne nesaṁ niyojento tasmātiha,",
  "atk-s0302a0:187_29": "bhikkhavetiādimāha.",
  "atk-s0302a0:187_30": "Tattha saphalāti sānisaṁsā.",
  "atk-s0302a0:187_31": "Saudrayāti savaḍḍhi.",
  "atk-s0302a0:187_32": "Idāni niyojanānurūpaṁ sikkhitabbataṁ niddisanto attatthaṁ vā hi,",
  "atk-s0302a0:187_33": "bhikkhavetiādimāha.",
  "atk-s0302a0:187_34": "Tattha attatthanti attano atthabhūtaṁ arahattaṁ.",
  "atk-s0302a0:187_35": "Appamādena sampādetunti appamādena sabbakiccāni kātuṁ.",
  "atk-s0302a0:187_36": "Paratthanti paccayadāyakānaṁ mahapphalānisaṁsaṁ.",
  "atk-s0302a0:187_37": "Sesaṁ sabbattha uttānamevāti. Dutiyaṁ.",
  "atk-s0302a0:188_0": "3. Upanisasuttavaṇṇanā",
  "atk-s0302a0:189_0": "23.",
  "atk-s0302a0:189_1": "Tatiye ‘‘jānato aha’’ntiādīsu jānatoti jānantassa.",
  "atk-s0302a0:189_2": "Passatoti passantassa.",
  "atk-s0302a0:189_3": "Dvepi padāni ekatthāni,",
  "atk-s0302a0:189_4": "byañjanameva nānaṁ.",
  "atk-s0302a0:189_5": "Evaṁ santepi ‘‘jānato’’ti ñāṇalakkhaṇaṁ upādāya puggalaṁ niddisati.",
  "atk-s0302a0:189_6": "Jānanalakkhaṇañhi ñāṇaṁ.",
  "atk-s0302a0:189_7": "‘‘Passato’’ti ñāṇappabhāvaṁ upādāya.",
  "atk-s0302a0:189_8": "Passanappabhāvañhi ñāṇaṁ,",
  "atk-s0302a0:189_9": "ñāṇasamaṅgīpuggalo cakkhumā viya cakkhunā rūpāni ,",
  "atk-s0302a0:189_10": "ñāṇena vivaṭe dhamme passati.",
  "atk-s0302a0:189_11": "Āsavānaṁ khayanti ettha āsavānaṁ pahānaṁ asamuppādo khīṇākāro natthibhāvoti ayampi āsavakkhayoti vuccati,",
  "atk-s0302a0:189_12": "bhaṅgopi maggaphalanibbānānipi.",
  "atk-s0302a0:189_13": "‘‘Āsavānaṁ khayā anāsavaṁ cetovimutti’’ntiādīsu (ma. ni. 1.438; vibha.",
  "atk-s0302a0:189_14": "831) hi khīṇākāro āsavakkhayoti vuccati.",
  "atk-s0302a0:189_15": "‘‘Yo āsavānaṁ khayo vayo bhedo paribhedo aniccatā antaradhāna’’nti (vibha.",
  "atk-s0302a0:189_16": "354) ettha bhaṅgo.",
  "atk-s0302a0:190_0": "‘‘Sekkhassa sikkhamānassa, ujumaggānusārino;",
  "atk-s0302a0:191_0": "Khayasmiṁ paṭhamaṁ ñāṇaṁ, tato aññā anantarā’’ti. (itivu. 62); –",
  "atk-s0302a0:192_0": "Ettha maggo.",
  "atk-s0302a0:192_1": "So hi āsave khepento vūpasamento uppajjati,",
  "atk-s0302a0:192_2": "tasmā āsavānaṁ khayoti vutto.",
  "atk-s0302a0:192_3": "‘‘Āsavānaṁ khayā samaṇo hotī’’ti ettha phalaṁ.",
  "atk-s0302a0:192_4": "Tañhi āsavānaṁ khīṇante uppajjati,",
  "atk-s0302a0:192_5": "tasmā āsavānaṁ khayoti vuttaṁ.",
  "atk-s0302a0:193_0": "‘‘Āsavā tassa vaḍḍhanti, ārā so āsavakkhayā’’ti; (Dha. pa. 253) –",
  "atk-s0302a0:194_0": "Ettha nibbānaṁ.",
  "atk-s0302a0:194_1": "Tañhi āgamma āsavā khīyanti,",
  "atk-s0302a0:194_2": "tasmā āsavānaṁ khayoti vuttaṁ.",
  "atk-s0302a0:194_3": "Idha pana maggaphalāni adhippetāni.",
  "atk-s0302a0:194_4": "No ajānato no apassatoti yo pana na jānāti na passati,",
  "atk-s0302a0:194_5": "tassa no vadāmīti attho.",
  "atk-s0302a0:194_6": "Etena ye ajānato apassatopi saṁsārādīhiyeva suddhiṁ vadanti,",
  "atk-s0302a0:194_7": "te paṭikkhittā honti.",
  "atk-s0302a0:194_8": "Purimena padadvayena upāyo vutto,",
  "atk-s0302a0:194_9": "iminā anupāyaṁ paṭisedheti.",
  "atk-s0302a0:195_0": "Idāni yaṁ jānato āsavānaṁ khayo hoti,",
  "atk-s0302a0:195_1": "taṁ dassetukāmo kiñca,",
  "atk-s0302a0:195_2": "bhikkhave,",
  "atk-s0302a0:195_3": "jānatoti pucchaṁ ārabhi.",
  "atk-s0302a0:195_4": "Tattha jānanā bahuvidhā.",
  "atk-s0302a0:195_5": "Dabbajātiko eva hi koci bhikkhu chattaṁ kātuṁ jānāti,",
  "atk-s0302a0:195_6": "koci cīvarādīnaṁ aññataraṁ,",
  "atk-s0302a0:195_7": "tassa īdisāni kammāni vattasīse ṭhatvā karontassa sā jānanā saggamaggaphalānaṁ padaṭṭhānaṁ na hotīti na vattabbaṁ.",
  "atk-s0302a0:195_8": "Yo pana sāsane pabbajitvā vejjakammādīni kātuṁ jānāti,",
  "atk-s0302a0:195_9": "tassevaṁ jānato āsavā vaḍḍhantiyeva.",
  "atk-s0302a0:195_10": "Tasmā yaṁ jānato passato ca āsavānaṁ khayo hoti,",
  "atk-s0302a0:195_11": "tadeva dassento iti rūpantiādimāha. Evaṁ kho,",
  "atk-s0302a0:195_12": "bhikkhave,",
  "atk-s0302a0:195_13": "jānatoti evaṁ pañcannaṁ khandhānaṁ udayabbayaṁ jānantassa.",
  "atk-s0302a0:195_14": "Āsavānaṁ khayo hotīti āsavānaṁ khayante jātattā ‘‘āsavānaṁ khayo’’ti laddhanāmaṁ arahattaṁ hoti.",
  "atk-s0302a0:196_0": "Evaṁ arahattanikūṭena desanaṁ niṭṭhapetvā idāni khīṇāsavassa āgamanīyaṁ pubbabhāgapaṭipadaṁ dassetuṁ yampissa taṁ,",
  "atk-s0302a0:196_1": "bhikkhavetiādimāha.",
  "atk-s0302a0:196_2": "Tattha khayasmiṁ khayeñāṇanti āsavakkhayasaṅkhāte arahattaphale paṭiladdhe sati paccavekkhaṇañāṇaṁ.",
  "atk-s0302a0:196_3": "Tañhi arahattaphalasaṅkhāte khayasmiṁ paṭhamavāraṁ uppanne pacchā uppannattā khayeñāṇanti vuccati.",
  "atk-s0302a0:196_4": "Saupanisanti sakāraṇaṁ sappaccayaṁ.",
  "atk-s0302a0:196_5": "Vimuttīti arahattaphalavimutti.",
  "atk-s0302a0:196_6": "Sā hissa upanissayapaccayena paccayo hoti.",
  "atk-s0302a0:196_7": "Evaṁ ito paresupi labbhamānavasena paccayabhāvo veditabbo.",
  "atk-s0302a0:197_0": "Virāgoti maggo.",
  "atk-s0302a0:197_1": "So hi kilese virājento khepento uppanno,",
  "atk-s0302a0:197_2": "tasmā virāgoti vuccati.",
  "atk-s0302a0:197_3": "Nibbidāti nibbidāñāṇaṁ.",
  "atk-s0302a0:197_4": "Etena balavavipassanaṁ dasseti.",
  "atk-s0302a0:197_5": "Balavavipassanāti bhayatūpaṭṭhāne ñāṇaṁ ādīnavānupassane ñāṇaṁ muñcitukamyatāñāṇaṁ saṅkhārupekkhāñāṇanti catunnaṁ ñāṇānaṁ adhivacanaṁ.",
  "atk-s0302a0:197_6": "Yathābhūtañāṇadassananti yathāsabhāvajānanasaṅkhātaṁ dassanaṁ.",
  "atk-s0302a0:197_7": "Etena taruṇavipassanaṁ dasseti.",
  "atk-s0302a0:197_8": "Taruṇavipassanā hi balavavipassanāya paccayo hoti.",
  "atk-s0302a0:197_9": "Taruṇavipassanāti saṅkhāraparicchede ñāṇaṁ kaṅkhāvitaraṇe ñāṇaṁ sammasane ñāṇaṁ maggāmagge ñāṇanti catunnaṁ ñāṇānaṁ adhivacanaṁ.",
  "atk-s0302a0:197_10": "Samādhīti pādakajjhānasamādhi.",
  "atk-s0302a0:197_11": "So hi taruṇavipassanāya paccayo hoti.",
  "atk-s0302a0:197_12": "Sukhanti appanāya pubbabhāgasukhaṁ.",
  "atk-s0302a0:197_13": "Tañhi pādakajjhānassa paccayo hoti.",
  "atk-s0302a0:197_14": "Passaddhīti darathapaṭippassaddhi.",
  "atk-s0302a0:197_15": "Sā hi appanāpubbabhāgassa sukhassa paccayo hoti.",
  "atk-s0302a0:197_16": "Pītīti balavapīti.",
  "atk-s0302a0:197_17": "Sā hi darathapaṭippassaddhiyā paccayo hoti.",
  "atk-s0302a0:197_18": "Pāmojjanti dubbalapīti.",
  "atk-s0302a0:197_19": "Sā hi balavapītiyā paccayo hoti.",
  "atk-s0302a0:197_20": "Saddhāti aparāparaṁ uppajjanasaddhā.",
  "atk-s0302a0:197_21": "Sā hi dubbalapītiyā paccayo hoti.",
  "atk-s0302a0:197_22": "Dukkhanti vaṭṭadukkhaṁ.",
  "atk-s0302a0:197_23": "Tañhi aparāparasaddhāya paccayo hoti.",
  "atk-s0302a0:197_24": "Jātīti savikārā khandhajāti .",
  "atk-s0302a0:197_25": "Sā hi vaṭṭadukkhassa paccayo hoti.",
  "atk-s0302a0:197_26": "Bhavoti kammabhavo.",
  "atk-s0302a0:197_27": "(So hi savikārāya jātiyā paccayo hoti.) Etenupāyena sesapadānipi veditabbāni.",
  "atk-s0302a0:198_0": "Thullaphusitaketi mahāphusitake.",
  "atk-s0302a0:198_1": "Pabbatakandarapadarasākhāti ettha kandaraṁ nāma ‘ka’ntiladdhanāmena udakena dārito udakabhinno pabbatapadeso,",
  "atk-s0302a0:198_2": "yo ‘‘nitambo’’tipi ‘‘nadīkuñcho’’tipi vuccati.",
  "atk-s0302a0:198_3": "Padaraṁ nāma aṭṭhamāse deve avassante phalito bhūmippadeso.",
  "atk-s0302a0:198_4": "Sākhāti kusumbhagāminiyo khuddakamātikāyo.",
  "atk-s0302a0:198_5": "Kusobbhāti khuddakaāvāṭā.",
  "atk-s0302a0:198_6": "Mahāsobbhāti mahāāvāṭā.",
  "atk-s0302a0:198_7": "Kunnadiyoti khuddakanadiyo.",
  "atk-s0302a0:198_8": "Mahānadiyoti gaṅgāyamunādikā mahāsaritā.",
  "atk-s0302a0:198_9": "Evameva kho,",
  "atk-s0302a0:198_10": "bhikkhave,",
  "atk-s0302a0:198_11": "avijjūpanisā saṅkhārātiādīsu avijjā pabbatoti daṭṭhabbā.",
  "atk-s0302a0:198_12": "Abhisaṅkhārā meghoti,",
  "atk-s0302a0:198_13": "viññāṇādivaṭṭaṁ kandarādayoti,",
  "atk-s0302a0:198_14": "vimutti sāgaroti.",
  "atk-s0302a0:199_0": "Yathā pabbatamatthake devo vassitvā pabbatakandarādīni pūrento anupubbena mahāsamuddaṁ sāgaraṁ pūreti,",
  "atk-s0302a0:199_1": "evaṁ avijjāpabbatamatthake tāva abhisaṅkhārameghassa vassanaṁ veditabbaṁ.",
  "atk-s0302a0:199_2": "Assutavā hi bālaputhujjano avijjāya aññāṇī hutvā taṇhāya abhilāsaṁ katvā kusalākusalakammaṁ āyūhati,",
  "atk-s0302a0:199_3": "taṁ kusalākusalakammaṁ paṭisandhiviññāṇassa paccayo hoti,",
  "atk-s0302a0:199_4": "paṭisandhiviññāṇādīni nāmarūpādīnaṁ.",
  "atk-s0302a0:199_5": "Iti pabbatamatthake vuṭṭhadevassa kandarādayo pūretvā mahāsamuddaṁ āhacca ṭhitakālo viya avijjāpabbatamatthake",
  "atk-s0302a0:199_6": "vuṭṭhassa abhisaṅkhārameghassa paramparapaccayatāya anupubbena viññāṇādivaṭṭaṁ pūretvā ṭhitakālo.",
  "atk-s0302a0:199_7": "Buddhavacanaṁ pana pāḷiyaṁ agahitampi ‘‘idha tathāgato loke uppajjati,",
  "atk-s0302a0:199_8": "agārasmā anagāriyaṁ pabbajatī’’ti imāya pāḷiyā vasena gahitamevāti veditabbaṁ.",
  "atk-s0302a0:199_9": "Yā hi tassa kulagehe nibbatti,",
  "atk-s0302a0:199_10": "sā kammabhavapaccayā savikārā jāti nāma.",
  "atk-s0302a0:199_11": "So buddhānaṁ vā buddhasāvakānaṁ vā sammukhībhāvaṁ āgamma vaṭṭadosadīpakaṁ lakkhaṇāhaṭaṁ dhammakathaṁ sutvā vaṭṭavasena pīḷito hoti,",
  "atk-s0302a0:199_12": "evamassa savikārā khandhajāti vaṭṭadukkhassa paccayo hoti.",
  "atk-s0302a0:199_13": "So vaṭṭadukkhena pīḷito aparāparaṁ saddhaṁ janetvā agārasmā anagāriyaṁ pabbajati,",
  "atk-s0302a0:199_14": "evamassa vaṭṭadukkhaṁ aparāparasaddhāya paccayo hoti.",
  "atk-s0302a0:199_15": "So pabbajjāmatteneva asantuṭṭho ūnapañcavassakāle nissayaṁ gahetvā vattapaṭipattiṁ pūrento dvemātikā",
  "atk-s0302a0:199_16": "paguṇaṁ katvā kammākammaṁ uggahetvā yāva arahattā nijjaṭaṁ katvā kammaṭṭhānaṁ gahetvā araññe vasanto",
  "atk-s0302a0:199_17": "pathavīkasiṇādīsu kammaṁ ārabhati,",
  "atk-s0302a0:199_18": "tassa kammaṭṭhānaṁ nissāya dubbalapīti uppajjati.",
  "atk-s0302a0:199_19": "Tadassa saddhūpanisaṁ pāmojjaṁ,",
  "atk-s0302a0:199_20": "taṁ balavapītiyā paccayo hoti.",
  "atk-s0302a0:199_21": "Balavapīti darathapaṭippassaddhiyā,",
  "atk-s0302a0:199_22": "sā appanāpubbabhāgasukhassa,",
  "atk-s0302a0:199_23": "taṁ sukhaṁ pādakajjhānasamādhissa.",
  "atk-s0302a0:199_24": "So samādhinā cittakallataṁ janetvā taruṇavipassanāya kammaṁ karoti.",
  "atk-s0302a0:199_25": "Iccassa pādakajjhānasamādhi taruṇavipassanāya paccayo hoti,",
  "atk-s0302a0:199_26": "taruṇavipassanā balavavipassanāya,",
  "atk-s0302a0:199_27": "balavavipassanā maggassa,",
  "atk-s0302a0:199_28": "maggo phalavimuttiyā,",
  "atk-s0302a0:199_29": "phalavimutti paccavekkhaṇañāṇassāti .",
  "atk-s0302a0:199_30": "Evaṁ devassa anupubbena sāgaraṁ pūretvā ṭhitakālo viya khīṇāsavassa vimuttisāgaraṁ pūretvā ṭhitakālo veditabboti. Tatiyaṁ.",
  "atk-s0302a0:200_0": "4. Aññatitthiyasuttavaṇṇanā",
  "atk-s0302a0:201_0": "24.",
  "atk-s0302a0:201_1": "Catutthe pāvisīti paviṭṭho.",
  "atk-s0302a0:201_2": "So ca na tāva paviṭṭho,",
  "atk-s0302a0:201_3": "‘‘pavisissāmī’’ti nikkhantattā pana evaṁ vutto.",
  "atk-s0302a0:201_4": "Yathā kiṁ?",
  "atk-s0302a0:201_5": "Yathā ‘‘gāmaṁ gamissāmī’’ti nikkhantapuriso taṁ gāmaṁ appattopi ‘‘kahaṁ itthannāmo’’ti vutte ‘‘gāmaṁ gato’’ti vuccati, evaṁ.",
  "atk-s0302a0:201_6": "Atippagoti tadā kira therassa atippagoyeva nikkhantadivaso ahosi,",
  "atk-s0302a0:201_7": "atippagoyeva nikkhantabhikkhū bodhiyaṅgaṇe cetiyaṅgaṇe nivāsanapārupanaṭṭhāneti imesu ṭhānesu yāva bhikkhācāravelā hoti,",
  "atk-s0302a0:201_8": "tāva papañcaṁ karonti.",
  "atk-s0302a0:201_9": "Therassa pana ‘‘yāva bhikkhācāravelā hoti,",
  "atk-s0302a0:201_10": "tāva paribbājakehi saddhiṁ ekadvekathāvāre karissāmī’’ti cintayato yaṁnūnāhanti etadahosi.",
  "atk-s0302a0:201_11": "Paribbājakānaṁ ārāmoti so kira ārāmo dakkhiṇadvārassa ca veḷuvanassa ca antarā ahosi.",
  "atk-s0302a0:201_12": "Idhāti imesu catūsu vādesu.",
  "atk-s0302a0:201_13": "Kiṁvādī kimakkhāyīti kiṁ vadati kiṁ ācikkhati,",
  "atk-s0302a0:201_14": "kiṁ ettha samaṇassa gotamassa dassananti pucchanti.",
  "atk-s0302a0:201_15": "Dhammassa cānudhammaṁ byākareyyāmāti,",
  "atk-s0302a0:201_16": "bhotā gotamena yaṁ vuttaṁ kāraṇaṁ,",
  "atk-s0302a0:201_17": "tassa anukāraṇaṁ katheyyāma.",
  "atk-s0302a0:201_18": "Sahadhammiko vādānupātoti parehi vuttakāraṇena sakāraṇo hutvā samaṇassa gotamassa vādānupāto vādappavatti",
  "atk-s0302a0:201_19": "viññūhi garahitabbaṁ kāraṇaṁ koci appamattakopi kathaṁ nāgaccheyya?",
  "atk-s0302a0:201_20": "Idaṁ vuttaṁ hoti –",
  "atk-s0302a0:201_21": "kathaṁ sabbākārenapi samaṇassa gotamassa vāde gārayhaṁ kāraṇaṁ na bhaveyyāti?",
  "atk-s0302a0:202_0": "Itivadanti phassapaccayā dukkhanti evaṁ vadantoti attho.",
  "atk-s0302a0:202_1": "Tatrāti tesu catūsu vādesu.",
  "atk-s0302a0:202_2": "Te vata aññatra phassāti idaṁ ‘‘tadapi phassapaccayā’’ti paṭiññāya sādhakavacanaṁ.",
  "atk-s0302a0:202_3": "Yasmā hi na vinā phassena dukkhapaṭisaṁvedanā atthi,",
  "atk-s0302a0:202_4": "tasmā jānitabbametaṁ yathā ‘‘tadapi phassapaccayā’’ti ayamettha adhippāyo.",
  "atk-s0302a0:203_0": "Sādhu, sādhu,",
  "atk-s0302a0:203_1": "ānandāti ayaṁ sādhukāro sāriputtattherassa dinno,",
  "atk-s0302a0:203_2": "ānandattherena pana saddhiṁ bhagavā āmantesi.",
  "atk-s0302a0:203_3": "Ekamidāhanti ettha idhāti nipātamattaṁ,",
  "atk-s0302a0:203_4": "ekaṁ samayanti attho.",
  "atk-s0302a0:203_5": "Idaṁ vacanaṁ ‘‘na kevalaṁ sāriputtova rājagahaṁ paviṭṭho,",
  "atk-s0302a0:203_6": "ahampi pāvisiṁ.",
  "atk-s0302a0:203_7": "Na kevalañca tassevāyaṁ vitakko uppanno,",
  "atk-s0302a0:203_8": "mayhampi uppajji.",
  "atk-s0302a0:203_9": "Na kevalañca tasseva sā titthiyehi saddhiṁ kathā jātā,",
  "atk-s0302a0:203_10": "mayhampi jātapubbā’’ti dassanatthaṁ vuttaṁ.",
  "atk-s0302a0:204_0": "Acchariyaṁabbhutanti ubhayampetaṁ vimhayadīpanameva.",
  "atk-s0302a0:204_1": "Vacanattho panettha accharaṁ paharituṁ yuttanti acchariyaṁ.",
  "atk-s0302a0:204_2": "Abhūtapubbaṁ bhūtanti abbhutaṁ.",
  "atk-s0302a0:204_3": "Ekena padenāti ‘‘phassapaccayā dukkha’’nti iminā ekena padena.",
  "atk-s0302a0:204_4": "Etena hi sabbavādānaṁ paṭikkhepattho vutto.",
  "atk-s0302a0:204_5": "Esevatthoti esoyeva phassapaccayā dukkhanti paṭiccasamuppādattho.",
  "atk-s0302a0:204_6": "Taññevettha paṭibhātūti taññevettha upaṭṭhātu.",
  "atk-s0302a0:204_7": "Idāni thero jarāmaraṇādikāya paṭiccasamuppādakathāya taṁ atthagambhīrañceva gambhīrāvabhāsañca karonto sace maṁ,",
  "atk-s0302a0:204_8": "bhantetiādiṁ vatvā yaṁmūlakā kathā uppannā,",
  "atk-s0302a0:204_9": "tadeva padaṁ gahetvā vivaṭṭaṁ dassento channaṁtvevātiādimāha.",
  "atk-s0302a0:204_10": "Sesaṁ uttānamevāti.",
  "atk-s0302a0:204_11": "Catutthaṁ.",
  "atk-s0302a0:205_0": "5. Bhūmijasuttavaṇṇanā",
  "atk-s0302a0:206_0": "25-26.",
  "atk-s0302a0:206_1": "Pañcame bhūmijoti tassa therassa nāmaṁ.",
  "atk-s0302a0:206_2": "Sesamidhāpi purimasutte vuttanayeneva veditabbaṁ.",
  "atk-s0302a0:206_3": "Ayaṁ pana viseso –",
  "atk-s0302a0:206_4": "yasmā idaṁ sukhadukkhaṁ na kevalaṁ phassapaccayā uppajjati,",
  "atk-s0302a0:206_5": "kāyenapi kariyamānaṁ karīyati,",
  "atk-s0302a0:206_6": "vācāyapi manasāpi,",
  "atk-s0302a0:206_7": "attanāpi kariyamānaṁ karīyati,",
  "atk-s0302a0:206_8": "parenapi kariyamānaṁ karīyati,",
  "atk-s0302a0:206_9": "sampajānenapi kariyamānaṁ karīyati,",
  "atk-s0302a0:206_10": "asampajānenapi,",
  "atk-s0302a0:206_11": "tasmā tassa aparampi paccayavisesaṁ dassetuṁ kāye vā hānanda,",
  "atk-s0302a0:206_12": "satītiādimāha.",
  "atk-s0302a0:206_13": "Kāyasañcetanāhetūti kāyadvāre uppannacetanāhetu.",
  "atk-s0302a0:206_14": "Vacīsañcetanāmanosañcetanāsupi eseva nayo.",
  "atk-s0302a0:206_15": "Ettha ca kāyadvāre kāmāvacarakusalākusalavasena vīsati cetanā labbhanti,",
  "atk-s0302a0:206_16": "tathā vacīdvāre.",
  "atk-s0302a0:206_17": "Manodvāre navahi rūpārūpacetanāhi saddhiṁ ekūnatiṁsāti tīsu dvāresu ekūnasattati cetanā honti,",
  "atk-s0302a0:206_18": "tappaccayaṁ vipākasukhadukkhaṁ dassitaṁ.",
  "atk-s0302a0:206_19": "Avijjāpaccayā cāti idaṁ tāpi cetanā avijjāpaccayā hontīti dassanatthaṁ vuttaṁ.",
  "atk-s0302a0:206_20": "Yasmā pana taṁ yathāvuttacetanābhedaṁ kāyasaṅkhārañceva vacīsaṅkhārañca manosaṅkhārañca parehi anussāhito sāmaṁ asaṅkhārikacittena karoti,",
  "atk-s0302a0:206_21": "parehi kāriyamāno sasaṅkhārikacittenāpi karoti,",
  "atk-s0302a0:206_22": "‘‘idaṁ nāma kammaṁ karoti,",
  "atk-s0302a0:206_23": "tassa evarūpo nāma vipāko bhavissatī’’ti,",
  "atk-s0302a0:206_24": "evaṁ kammañca vipākañca jānantopi karoti,",
  "atk-s0302a0:206_25": "mātāpitūsu cetiyavandanādīni karontesu anukarontā dārakā viya kevalaṁ kammameva jānanto ‘‘imassa pana",
  "atk-s0302a0:206_26": "kammassa ayaṁ vipāko’’ti vipākaṁ ajānantopi karoti,",
  "atk-s0302a0:206_27": "tasmā taṁ dassetuṁ sāmaṁ vā taṁ, ānanda,",
  "atk-s0302a0:206_28": "kāyasaṅkhāraṁ abhisaṅkharotītiādi vuttaṁ.",
  "atk-s0302a0:207_0": "Imesu, ānanda,",
  "atk-s0302a0:207_1": "dhammesūti ye ime ‘‘sāmaṁ vā taṁ, ānanda,",
  "atk-s0302a0:207_2": "kāyasaṅkhāra’’ntiādīsu catūsu ṭhānesu vuttā chasattati dvesatā cetanādhammā,",
  "atk-s0302a0:207_3": "imesu dhammesu avijjā upanissayakoṭiyā anupatitā.",
  "atk-s0302a0:207_4": "Sabbepi hi te ‘‘avijjāpaccayā saṅkhārā’’ti ettheva saṅgahaṁ gacchanti.",
  "atk-s0302a0:207_5": "Idāni vivaṭṭaṁ dassento avijjāya tvevātiādimāha.",
  "atk-s0302a0:207_6": "So kāyo na hotīti yasmiṁ kāye sati kāyasañcetanāpaccayaṁ ajjhattaṁ sukhadukkhaṁ uppajjati,",
  "atk-s0302a0:207_7": "so kāyo na hoti.",
  "atk-s0302a0:207_8": "Vācāmanesupi eseva nayo.",
  "atk-s0302a0:207_9": "Apica kāyoti cetanākāyo,",
  "atk-s0302a0:207_10": "vācāpi cetanāvācā,",
  "atk-s0302a0:207_11": "manopi kammamanoyeva.",
  "atk-s0302a0:207_12": "Dvārakāyo vā kāyo.",
  "atk-s0302a0:207_13": "Vācāmanesupi eseva nayo.",
  "atk-s0302a0:207_14": "Khīṇāsavo cetiyaṁ vandati,",
  "atk-s0302a0:207_15": "dhammaṁ bhaṇati,",
  "atk-s0302a0:207_16": "kammaṭṭhānaṁ manasi karoti,",
  "atk-s0302a0:207_17": "kathamassa kāyādayo na hontīti?",
  "atk-s0302a0:207_18": "Avipākattā.",
  "atk-s0302a0:207_19": "Khīṇāsavena hi kataṁ kammaṁ neva kusalaṁ hoti nākusalaṁ.",
  "atk-s0302a0:207_20": "Avipākaṁ hutvā kiriyāmatte tiṭṭhati,",
  "atk-s0302a0:207_21": "tenassa te kāyādayo na hontīti vuttaṁ.",
  "atk-s0302a0:208_0": "Khettaṁ taṁ na hotītiādīsupi viruhanaṭṭhena taṁ khettaṁ na hoti,",
  "atk-s0302a0:208_1": "patiṭṭhānaṭṭhena vatthu na hoti,",
  "atk-s0302a0:208_2": "paccayaṭṭhena āyatanaṁ na hoti,",
  "atk-s0302a0:208_3": "kāraṇaṭṭhena adhikaraṇaṁ na hoti.",
  "atk-s0302a0:208_4": "Sañcetanāmūlakañhi ajjhattaṁ sukhadukkhaṁ uppajjeyya,",
  "atk-s0302a0:208_5": "sā sañcetanā etesaṁ viruhanādīnaṁ atthānaṁ abhāvena tassa sukhadukkhassa neva khettaṁ,",
  "atk-s0302a0:208_6": "na vatthu na āyatanaṁ,",
  "atk-s0302a0:208_7": "na adhikaraṇaṁ hotīti.",
  "atk-s0302a0:208_8": "Imasmiṁ sutte vedanādīsu sukhadukkhameva kathitaṁ,",
  "atk-s0302a0:208_9": "tañca kho vipākamevāti. Pañcamaṁ.",
  "atk-s0302a0:209_0": "Chaṭṭhaṁ upavāṇasuttaṁ uttānameva. Ettha pana vaṭṭadukkhameva kathitanti. Chaṭṭhaṁ.",
  "atk-s0302a0:210_0": "7. Paccayasuttavaṇṇanā",
  "atk-s0302a0:211_0": "27-28.",
  "atk-s0302a0:211_1": "Sattame paṭipāṭiyā vuttesu pariyosānapadaṁ gahetvā katamañca,",
  "atk-s0302a0:211_2": "bhikkhave,",
  "atk-s0302a0:211_3": "jarāmaraṇantiādi vuttaṁ.",
  "atk-s0302a0:211_4": "Evaṁ paccayaṁ pajānātīti evaṁ dukkhasaccavasena paccayaṁ jānāti.",
  "atk-s0302a0:211_5": "Paccayasamudayādayopi samudayasaccādīnaṁyeva vasena veditabbā.",
  "atk-s0302a0:211_6": "Diṭṭhisampannoti maggadiṭṭhiyā sampanno.",
  "atk-s0302a0:211_7": "Dassanasampannoti tasseva vevacanaṁ.",
  "atk-s0302a0:211_8": "Āgato imaṁ saddhammanti maggasaddhammaṁ āgato.",
  "atk-s0302a0:211_9": "Passatīti maggasaddhammameva passati.",
  "atk-s0302a0:211_10": "Sekkhena ñāṇenāti maggañāṇeneva.",
  "atk-s0302a0:211_11": "Sekkhāya vijjāyāti maggavijjāya eva.",
  "atk-s0302a0:211_12": "Dhammasotaṁ samāpannoti maggasaṅkhātameva dhammasotaṁ samāpanno.",
  "atk-s0302a0:211_13": "Ariyoti puthujjanabhūmiṁ atikkanto.",
  "atk-s0302a0:211_14": "Nibbedhikapaññoti nibbedhikapaññāya samannāgato.",
  "atk-s0302a0:211_15": "Amatadvāraṁ āhaccatiṭṭhatīti amataṁ nāma nibbānaṁ,",
  "atk-s0302a0:211_16": "tassa dvāraṁ ariyamaggaṁ āhacca tiṭṭhatīti.",
  "atk-s0302a0:211_17": "Aṭṭhamaṁ uttānameva.",
  "atk-s0302a0:211_18": "Sattamaaṭṭhamāni.",
  "atk-s0302a0:212_0": "9. Samaṇabrāhmaṇasuttavaṇṇanā",
  "atk-s0302a0:213_0": "29-30.",
  "atk-s0302a0:213_1": "Navamaṁ akkharabhāṇakānaṁ bhikkhūnaṁ ajjhāsayena vuttaṁ.",
  "atk-s0302a0:213_2": "Te hi parīti upasaggaṁ pakkhipitvā vuccamāne paṭivijjhituṁ sakkonti. Navamaṁ.",
  "atk-s0302a0:214_0": "Dasame sabbaṁ uttānameva. Imesu dvīsu suttesu catusaccapaṭivedhova kathito. Dasamaṁ.",
  "atk-s0302a0:215_0": "Dasabalavaggo tatiyo.",
  "atk-s0302a0:216_0": "4. Kaḷārakhattiyavaggo",
  "atk-s0302a0:217_0": "1. Bhūtasuttavaṇṇanā",
  "atk-s0302a0:218_0": "31.",
  "atk-s0302a0:218_1": "Kaḷārakhattiyavaggassa paṭhame ajitapañheti ajitamāṇavena pucchitapañhe.",
  "atk-s0302a0:218_2": "Saṅkhātadhammāseti saṅkhātadhammā vuccanti ñātadhammā tulitadhammā tīritadhammā.",
  "atk-s0302a0:218_3": "Sekkhāti satta sekkhā.",
  "atk-s0302a0:218_4": "Puthūti teyeva satta jane sandhāya puthūti vuttaṁ.",
  "atk-s0302a0:218_5": "Idhāti imasmiṁ sāsane.",
  "atk-s0302a0:218_6": "Nipakoti nepakkaṁ vuccati paññā,",
  "atk-s0302a0:218_7": "tāya samannāgatattā nipako,",
  "atk-s0302a0:218_8": "tvaṁ paṇḍito pabrūhīti yācati.",
  "atk-s0302a0:218_9": "Iriyanti vuttiṁ ācāraṁ gocaraṁ vihāraṁ paṭipattiṁ.",
  "atk-s0302a0:218_10": "Mārisāti bhagavantaṁ ālapati.",
  "atk-s0302a0:218_11": "Sekkhānañca saṅkhātadhammānañca khīṇāsavānañca paṭipattiṁ mayā pucchito paṇḍita, mārisa,",
  "atk-s0302a0:218_12": "mayhaṁ kathehīti ayamettha saṅkhepattho.",
  "atk-s0302a0:219_0": "Tuṇhī ahosīti kasmā yāva tatiyaṁ puṭṭho tuṇhī ahosi?",
  "atk-s0302a0:219_1": "Kiṁ pañhe kaṅkhati,",
  "atk-s0302a0:219_2": "udāhu ajjhāsayeti?",
  "atk-s0302a0:219_3": "Ajjhāsaye kaṅkhati, no pañhe.",
  "atk-s0302a0:219_4": "Evaṁ kirassa ahosi –",
  "atk-s0302a0:219_5": "‘‘satthā maṁ sekkhāsekkhānaṁ āgamanīyapaṭipadaṁ kathāpetukāmo;",
  "atk-s0302a0:219_6": "sā ca khandhavasena dhātuvasena āyatanavasena paccayākāravasenāti bahūhi kāraṇehi sakkā kathetuṁ.",
  "atk-s0302a0:219_7": "Kathaṁ kathento nu kho satthu ajjhāsayaṁ gahetvā kathetuṁ sakkhissāmī’’ti?",
  "atk-s0302a0:219_8": "Atha satthā cintesi –",
  "atk-s0302a0:219_9": "‘‘ṭhapetvā maṁ añño pattaṁ ādāya caranto sāvako nāma paññāya sāriputtasamo natthi.",
  "atk-s0302a0:219_10": "Ayampi mayā pañhaṁ puṭṭho yāva tatiyaṁ tuṇhī eva.",
  "atk-s0302a0:219_11": "Pañhe nu kho kaṅkhati,",
  "atk-s0302a0:219_12": "udāhu ajjhāsaye’’ti.",
  "atk-s0302a0:219_13": "Atha ‘‘ajjhāsaye’’ti ñatvā pañhakathanatthāya nayaṁ dadamāno bhūtamidanti,",
  "atk-s0302a0:219_14": "sāriputta,",
  "atk-s0302a0:219_15": "passasīti āha.",
  "atk-s0302a0:220_0": "Tattha bhūtanti jātaṁ nibbattaṁ,",
  "atk-s0302a0:220_1": "khandhapañcakassetaṁ nāmaṁ.",
  "atk-s0302a0:220_2": "Iti satthā ‘‘pañcakkhandhavasena,",
  "atk-s0302a0:220_3": "sāriputta,",
  "atk-s0302a0:220_4": "imaṁ pañhaṁ kathehī’’ti therassa nayaṁ deti.",
  "atk-s0302a0:220_5": "Sahanayadānena pana therassa tīre ṭhitapurisassa vivaṭo ekaṅgaṇo mahāsamuddo viya nayasatena nayasahassena pañhabyākaraṇaṁ upaṭṭhāsi.",
  "atk-s0302a0:220_6": "Atha naṁ byākaronto bhūtamidanti,",
  "atk-s0302a0:220_7": "bhantetiādimāha.",
  "atk-s0302a0:220_8": "Tattha bhūtamidanti idaṁ nibbattaṁ khandhapañcakaṁ.",
  "atk-s0302a0:220_9": "Sammappaññāya passatīti saha vipassanāya maggapaññāya sammā passati.",
  "atk-s0302a0:220_10": "Paṭipanno hotīti sīlato paṭṭhāya yāva arahattamaggā nibbidādīnaṁ atthāya paṭipanno hoti.",
  "atk-s0302a0:220_11": "Tadāhārasambhavanti idaṁ kasmā ārabhi?",
  "atk-s0302a0:220_12": "Etaṁ khandhapañcakaṁ āhāraṁ paṭicca ṭhitaṁ,",
  "atk-s0302a0:220_13": "tasmā taṁ āhārasambhavaṁ nāma katvā dassetuṁ idaṁ ārabhi.",
  "atk-s0302a0:220_14": "Iti imināpi pariyāyena sekkhapaṭipadā kathitā hoti.",
  "atk-s0302a0:220_15": "Tadāhāranirodhāti tesaṁ āhārānaṁ nirodhena.",
  "atk-s0302a0:220_16": "Idaṁ kasmā ārabhi?",
  "atk-s0302a0:220_17": "Tañhi khandhapañcakaṁ āhāranirodhā nirujjhati,",
  "atk-s0302a0:220_18": "tasmā taṁ āhāranirodhasambhavaṁ nāma katvā dassetuṁ idaṁ ārabhi.",
  "atk-s0302a0:220_19": "Iti imināpi pariyāyena sekkhasseva paṭipadā kathitā.",
  "atk-s0302a0:220_20": "Nibbidāti ādīni sabbāni kāraṇavacanānīti veditabbāni.",
  "atk-s0302a0:220_21": "Anupādā vimuttoti catūhi upādānehi kañci dhammaṁ agahetvā vimutto.",
  "atk-s0302a0:220_22": "Sādhu sādhūti iminā therassa byākaraṇaṁ sampahaṁsetvā sayampi tatheva byākaronto puna ‘‘bhūtamida’’ntiādimāhāti. Paṭhamaṁ.",
  "atk-s0302a0:221_0": "2. Kaḷārasuttavaṇṇanā",
  "atk-s0302a0:222_0": "32.",
  "atk-s0302a0:222_1": "Dutiye kaḷārakhattiyoti tassa therassa nāmaṁ.",
  "atk-s0302a0:222_2": "Dantā panassa kaḷārā visamasaṇṭhānā,",
  "atk-s0302a0:222_3": "tasmā ‘‘kaḷāro’’ti vuccati.",
  "atk-s0302a0:222_4": "Hīnāyāvattoti hīnassa gihibhāvassa atthāya nivatto.",
  "atk-s0302a0:222_5": "Assāsamalatthāti assāsaṁ avassayaṁ patiṭṭhaṁ na hi nūna alattha,",
  "atk-s0302a0:222_6": "tayo magge tīṇi ca phalāni nūna nālatthāti dīpeti.",
  "atk-s0302a0:222_7": "Yadi hi tāni labheyya,",
  "atk-s0302a0:222_8": "na sikkhaṁ paccakkhāya hīnāyāvatteyyāti ayaṁ therassa adhippāyo.",
  "atk-s0302a0:222_9": "Na khvāhaṁ,",
  "atk-s0302a0:222_10": "āvusoti ahaṁ kho, āvuso,",
  "atk-s0302a0:222_11": "‘‘assāsaṁ patto,",
  "atk-s0302a0:222_12": "na patto’’ti na kaṅkhāmi.",
  "atk-s0302a0:222_13": "Therassa hi sāvakapāramīñāṇaṁ avassayo,",
  "atk-s0302a0:222_14": "tasmā so na kaṅkhati.",
  "atk-s0302a0:222_15": "Āyatiṁ panāvusoti iminā ‘‘āyatiṁ paṭisandhi tumhākaṁ ugghāṭitā,",
  "atk-s0302a0:222_16": "na ugghāṭitā’’ti arahattappattiṁ pucchati.",
  "atk-s0302a0:222_17": "Na khvāhaṁ, āvuso,",
  "atk-s0302a0:222_18": "vicikicchāmīti iminā thero tattha vicikicchābhāvaṁ dīpeti.",
  "atk-s0302a0:223_0": "Yena bhagavā tenupasaṅkamīti ‘‘imaṁ sutakāraṇaṁ bhagavato ārocessāmī’’ti upasaṅkami.",
  "atk-s0302a0:223_1": "Aññā byākatāti arahattaṁ byākataṁ.",
  "atk-s0302a0:223_2": "Khīṇā jātīti na therena evaṁ byākatā,",
  "atk-s0302a0:223_3": "ayaṁ pana thero tuṭṭho pasanno evaṁ padabyañjanāni āropetvā āha.",
  "atk-s0302a0:223_4": "Aññataraṁ bhikkhuṁ āmantesīti taṁ sutvā satthā cintesi –",
  "atk-s0302a0:223_5": "‘‘sāriputto dhīro gambhīro.",
  "atk-s0302a0:223_6": "Na so kenaci kāraṇena evaṁ byākarissati.",
  "atk-s0302a0:223_7": "Saṁkhittena pana pañho byākato bhavissati.",
  "atk-s0302a0:223_8": "Pakkosāpetvā naṁ pañhaṁ byākarāpessāmī’’ti aññataraṁ bhikkhuṁ āmantesi.",
  "atk-s0302a0:224_0": "Sace taṁ sāriputtāti idaṁ bhagavā ‘‘na esa attano dhammatāya aññaṁ byākarissati,",
  "atk-s0302a0:224_1": "pañhametaṁ pucchissāmi,",
  "atk-s0302a0:224_2": "taṁ kathentova aññaṁ byākarissatī’’ti aññaṁ byākarāpetuṁ evaṁ pucchi.",
  "atk-s0302a0:224_3": "Yaṁnidānāvuso, jātīti, āvuso,",
  "atk-s0302a0:224_4": "ayaṁ jāti nāma yaṁpaccayā,",
  "atk-s0302a0:224_5": "tassa paccayassa khayā khīṇasmiṁ jātiyā paccaye jātisaṅkhātaṁ phalaṁ khīṇanti viditaṁ.",
  "atk-s0302a0:224_6": "Idhāpi ca thero pañhe akaṅkhitvā ajjhāsaye kaṅkhati.",
  "atk-s0302a0:224_7": "Evaṁ kirassa ahosi –",
  "atk-s0302a0:224_8": "‘‘aññā nāma taṇhā khīṇā,",
  "atk-s0302a0:224_9": "upādānaṁ khīṇaṁ,",
  "atk-s0302a0:224_10": "bhavo khīṇo,",
  "atk-s0302a0:224_11": "paccayo khīṇo,",
  "atk-s0302a0:224_12": "kilesā khīṇātiādīhi bahūhi kāraṇehi sakkā byākātuṁ,",
  "atk-s0302a0:224_13": "kathaṁ kathento pana satthu ajjhāsayaṁ gahetuṁ sakkhissāmī’’ti.",
  "atk-s0302a0:225_0": "Kiñcāpi evaṁ ajjhāsaye kaṅkhati,",
  "atk-s0302a0:225_1": "pañhaṁ pana aṭṭhapetvāva paccayākāravasena byākāsi.",
  "atk-s0302a0:225_2": "Satthāpi paccayākāravaseneva byākarāpetukāmo,",
  "atk-s0302a0:225_3": "tasmā esa byākarontova ajjhāsayaṁ gaṇhi.",
  "atk-s0302a0:225_4": "Tāvadeva ‘‘gahito me satthu ajjhāsayo’’ti aññāsi.",
  "atk-s0302a0:225_5": "Athassa nayasatena nayasahassena pañhabyākaraṇaṁ upaṭṭhāsi.",
  "atk-s0302a0:225_6": "Yasmā pana bhagavā uttari pañhaṁ pucchati,",
  "atk-s0302a0:225_7": "tasmā tena taṁ byākaraṇaṁ anumoditanti veditabbaṁ.",
  "atk-s0302a0:226_0": "Kathaṁjānato pana teti idaṁ kasmā ārabhi?",
  "atk-s0302a0:226_1": "Savisaye sīhanādaṁ nadāpetuṁ.",
  "atk-s0302a0:226_2": "Thero kira sūkaranikhātaleṇadvāre dīghanakhaparibbājakassa vedanāpariggahasutte kathiyamāne tālavaṇṭaṁ",
  "atk-s0302a0:226_3": "gahetvā satthāraṁ bījayamāno ṭhito tisso vedanā pariggahetvā sāvakapāramīñāṇaṁ adhigato,",
  "atk-s0302a0:226_4": "ayamassa savisayo.",
  "atk-s0302a0:226_5": "Imasmiṁ savisaye ṭhito sīhanādaṁ nadissatīti naṁ sandhāya satthā idaṁ pañhaṁ pucchi.",
  "atk-s0302a0:226_6": "Aniccāti hutvā abhāvaṭṭhena aniccā.",
  "atk-s0302a0:226_7": "Yadaniccaṁ taṁ dukkhanti ettha kiñcāpi sukhā vedanā ṭhitisukhā vipariṇāmadukkhā,",
  "atk-s0302a0:226_8": "dukkhā vedanā ṭhitidukkhā vipariṇāmasukhā,",
  "atk-s0302a0:226_9": "adukkhamasukhā ñāṇasukhā aññāṇadukkhā,",
  "atk-s0302a0:226_10": "vipariṇāmakoṭiyā pana sabbāva dukkhā nāma jātā.",
  "atk-s0302a0:226_11": "Viditanti yasmā evaṁ vedanāttayaṁ dukkhanti viditaṁ,",
  "atk-s0302a0:226_12": "tasmā yā tattha taṇhā,",
  "atk-s0302a0:226_13": "sā na upaṭṭhāsīti dasseti.",
  "atk-s0302a0:227_0": "Sādhusādhūti therassa vedanāparicchedajānane sampahaṁsanaṁ.",
  "atk-s0302a0:227_1": "Thero hi vedanā ekāti vā dve tisso catassoti vā avuttepi vuttanayena tāsaṁ tissoti paricchedaṁ aññāsi,",
  "atk-s0302a0:227_2": "tena taṁ bhagavā sampahaṁsanto evamāha.",
  "atk-s0302a0:227_3": "Dukkhasminti idaṁ bhagavā iminā adhippāyena āha –",
  "atk-s0302a0:227_4": "‘‘sāriputta,",
  "atk-s0302a0:227_5": "yaṁ tayā ‘iminā kāraṇena vedanāsu taṇhā na upaṭṭhāsī’ti byākataṁ,",
  "atk-s0302a0:227_6": "taṁ subyākataṁ.",
  "atk-s0302a0:227_7": "‘Tisso vedanā’ti vibhajantena pana te atippapañco kato,",
  "atk-s0302a0:227_8": "taṁ ‘dukkhasmi’nti byākarontenapi hi te subyākatameva bhaveyya.",
  "atk-s0302a0:227_9": "Yaṁkiñci vedayitaṁ,",
  "atk-s0302a0:227_10": "taṁ dukkhanti ñātamattepi hi vedanāsu taṇhā na tiṭṭhati’’.",
  "atk-s0302a0:228_0": "Kathaṁ vimokkhāti katarā vimokkhā,",
  "atk-s0302a0:228_1": "katarena vimokkhena tayā aññā byākatāti attho?",
  "atk-s0302a0:228_2": "Ajjhattaṁ vimokkhāti ajjhattavimokkhena,",
  "atk-s0302a0:228_3": "ajjhattasaṅkhāre pariggahetvā pattaarahattenāti attho.",
  "atk-s0302a0:228_4": "Tattha catukkaṁ veditabbaṁ –",
  "atk-s0302a0:228_5": "ajjhattaṁ abhiniveso ajjhattaṁ vuṭṭhānaṁ,",
  "atk-s0302a0:228_6": "ajjhattaṁ abhiniveso bahiddhā vuṭṭhānaṁ,",
  "atk-s0302a0:228_7": "bahiddhā abhiniveso bahiddhā vuṭṭhānaṁ,",
  "atk-s0302a0:228_8": "bahiddhā abhiniveso ajjhattaṁ vuṭṭhānanti.",
  "atk-s0302a0:228_9": "Ajjhattañhi abhinivesitvā bahiddhādhammāpi daṭṭhabbāyeva,",
  "atk-s0302a0:228_10": "bahiddhā abhinivesitvā ajjhattadhammāpi.",
  "atk-s0302a0:228_11": "Tasmā koci bhikkhu ajjhattaṁ saṅkhāresu ñāṇaṁ otāretvā te vavatthapetvā bahiddhā otāreti,",
  "atk-s0302a0:228_12": "bahiddhāpi pariggahetvā puna ajjhattaṁ otāreti,",
  "atk-s0302a0:228_13": "tassa ajjhatta saṅkhāre sammasanakāle maggavuṭṭhānaṁ hoti.",
  "atk-s0302a0:228_14": "Iti ajjhattaṁ abhiniveso ajjhattaṁ vuṭṭhānaṁ nāma.",
  "atk-s0302a0:228_15": "Koci ajjhattaṁ saṅkhāresu ñāṇaṁ otāretvā te vavatthapetvā bahiddhā otāreti,",
  "atk-s0302a0:228_16": "tassa bahiddhā saṅkhāre sammasanakāle maggavuṭṭhānaṁ hoti.",
  "atk-s0302a0:228_17": "Iti ajjhattaṁ abhiniveso bahiddhā vuṭṭhānaṁ nāma.",
  "atk-s0302a0:228_18": "Koci bahiddhā saṅkhāresu ñāṇaṁ otāretvā,",
  "atk-s0302a0:228_19": "te vavatthapetvā ajjhattaṁ otāreti,",
  "atk-s0302a0:228_20": "ajjhattampi pariggahetvā puna bahiddhā otāreti,",
  "atk-s0302a0:228_21": "tassa bahiddhā saṅkhāre sammasanakāle maggavuṭṭhānaṁ hoti.",
  "atk-s0302a0:228_22": "Iti bahiddhā abhiniveso bahiddhā vuṭṭhānaṁ nāma.",
  "atk-s0302a0:228_23": "Koci bahiddhā saṅkhāresu ñāṇaṁ otāretvā te vavatthapetvā ajjhattaṁ otāreti,",
  "atk-s0302a0:228_24": "tassa ajjhattasaṅkhāre sammasanakāle maggavuṭṭhānaṁ hoti.",
  "atk-s0302a0:228_25": "Iti bahiddhā abhiniveso ajjhattaṁ vuṭṭhānaṁ nāma.",
  "atk-s0302a0:228_26": "Tatra thero ‘‘ajjhattasaṅkhāre pariggahetvā tesaṁ vavatthānakāle maggavuṭṭhānena arahattaṁ pattosmī’’ti dassento ajjhattaṁ vimokkhā khvāhaṁ,",
  "atk-s0302a0:228_27": "āvusoti āha.",
  "atk-s0302a0:229_0": "Sabbupādānakkhayāti sabbesaṁ catunnampi upādānānaṁ khayena.",
  "atk-s0302a0:229_1": "Tathā sato viharāmīti tenākārena satiyā samannāgato viharāmi.",
  "atk-s0302a0:229_2": "Yathā sataṁ viharantanti yenākārena maṁ satiyā samannāgataṁ viharantaṁ.",
  "atk-s0302a0:229_3": "Āsavā nānussavantīti cakkhuto rūpe savanti āsavanti sandanti pavattantīti evaṁ chahi dvārehi chasu ārammaṇesu",
  "atk-s0302a0:229_4": "savanadhammā kāmāsavādayo āsavā nānussavanti nānuppavaḍḍhanti,",
  "atk-s0302a0:229_5": "yathā me na uppajjantīti attho.",
  "atk-s0302a0:229_6": "Attānañca nāvajānāmīti attānañca na avajānāmi.",
  "atk-s0302a0:229_7": "Iminā omānapahānaṁ kathitaṁ.",
  "atk-s0302a0:229_8": "Evañhi sati pajānanā pasannā hoti.",
  "atk-s0302a0:230_0": "Samaṇenāti buddhasamaṇena.",
  "atk-s0302a0:230_1": "Tesvāhaṁ na kaṅkhāmīti tesu ahaṁ ‘‘kataro kāmāsavo,",
  "atk-s0302a0:230_2": "kataro bhavāsavo,",
  "atk-s0302a0:230_3": "kataro diṭṭhāsavo,",
  "atk-s0302a0:230_4": "kataro avijjāsavo’’ti evaṁ sarūpabhedatopi,",
  "atk-s0302a0:230_5": "‘‘cattāro āsavā’’ti evaṁ gaṇanaparicchedatopi na kaṅkhāmi.",
  "atk-s0302a0:230_6": "Te me pahīnāti na vicikicchāmīti te mayhaṁ pahīnāti vicikicchaṁ na uppādemi.",
  "atk-s0302a0:230_7": "Idaṁ bhagavā ‘‘evaṁ byākarontenapi tayā subyākataṁ bhaveyya ‘ajjhattaṁ vimokkhā khvāhaṁ,",
  "atk-s0302a0:230_8": "āvuso’tiādīni pana te vadantena atippapañco kato’’ti dassento āha.",
  "atk-s0302a0:231_0": "Uṭṭhāyāsanā vihāraṁ pāvisīti paññattavarabuddhāsanato uṭṭhahitvā vihāraṁ antomahāgandhakuṭiṁ pāvisi asambhinnāya eva parisāya. Kasmā?",
  "atk-s0302a0:231_1": "Buddhā hi aniṭṭhitāya desanāya asambhinnāya parisāya uṭṭhāyāsanā gandhakuṭiṁ pavisantā puggalathomanatthaṁ vā pavisanti dhammathomanatthaṁ vā.",
  "atk-s0302a0:231_2": "Tattha puggalathomanatthaṁ pavisanto satthā evaṁ cintesi –",
  "atk-s0302a0:231_3": "‘‘imaṁ mayā saṁkhittena uddesaṁ uddiṭṭhaṁ vitthārena ca avibhattaṁ dhammapaṭiggāhakā bhikkhū uggahetvā",
  "atk-s0302a0:231_4": "ānandaṁ vā kaccāyanaṁ vā upasaṅkamitvā pucchissanti,",
  "atk-s0302a0:231_5": "te mayhaṁ ñāṇena saṁsandetvā kathessanti,",
  "atk-s0302a0:231_6": "tatopi dhammapaṭiggāhakā puna maṁ pucchissanti.",
  "atk-s0302a0:231_7": "Tesamahaṁ ‘sukathitaṁ,",
  "atk-s0302a0:231_8": "bhikkhave, ānandena,",
  "atk-s0302a0:231_9": "sukathitaṁ kaccāyanena,",
  "atk-s0302a0:231_10": "maṁ cepi tumhe etamatthaṁ puccheyyātha,",
  "atk-s0302a0:231_11": "ahampi naṁ evameva byākareyya’nti evaṁ te puggale thomessāmi.",
  "atk-s0302a0:231_12": "Tato tesu gāravaṁ janetvā bhikkhū upasaṅkamissanti,",
  "atk-s0302a0:231_13": "tepi bhikkhū atthe ca dhamme ca niyojessanti,",
  "atk-s0302a0:231_14": "te tehi niyojitā tisso sikkhā paripūretvā dukkhassantaṁ karissantī’’ti.",
  "atk-s0302a0:232_0": "Atha vā panassa evaṁ hoti –",
  "atk-s0302a0:232_1": "‘‘esa mayi pakkante attano ānubhāvaṁ karissati,",
  "atk-s0302a0:232_2": "atha naṁ ahampi tatheva thomessāmi,",
  "atk-s0302a0:232_3": "taṁ mama thomanaṁ sutvā gāravajātā bhikkhū imaṁ upasaṅkamitabbaṁ,",
  "atk-s0302a0:232_4": "vacanañcassa sotabbaṁ saddhātabbaṁ maññissanti,",
  "atk-s0302a0:232_5": "taṁ tesaṁ bhavissati dīgharattaṁ hitāya sukhāyā’’ti dhammathomanatthaṁ pavisanto evaṁ cintesi yathā dhammadāyādasutte cintesi.",
  "atk-s0302a0:232_6": "Tatra hissa evaṁ ahosi –",
  "atk-s0302a0:232_7": "‘‘mayi vihāraṁ paviṭṭhe āmisadāyādaṁ garahanto dhammadāyādañca thomento imissaṁyeva parisati nisinno sāriputto dhammaṁ desessati,",
  "atk-s0302a0:232_8": "evaṁ dvinnampi amhākaṁ ekajjhāsayāya matiyā desitā ayaṁ desanā aggā ca garukā ca bhavissati pāsāṇacchattasadisā’’ti.",
  "atk-s0302a0:233_0": "Idha pana āyasmantaṁ sāriputtaṁ ukkaṁsetvā pakāsetvā ṭhapetukāmo puggalathomanatthaṁ uṭṭhāyāsanā vihāraṁ pāvisi.",
  "atk-s0302a0:233_1": "Īdisesu ṭhānesu bhagavā nisinnāsaneyeva antarahito cittagatiyā vihāraṁ pavisatīti veditabbo.",
  "atk-s0302a0:233_2": "Yadi hi kāyagatiyā gaccheyya,",
  "atk-s0302a0:233_3": "sabbā parisā bhagavantaṁ parivāretvā gaccheyya,",
  "atk-s0302a0:233_4": "sā ekavāraṁ bhinnā puna dussannipātā bhaveyyāti bhagavā adissamānena kāyena cittagatiyā eva pāvisi.",
  "atk-s0302a0:234_0": "Evaṁ paviṭṭhe pana bhagavati bhagavato adhippāyānurūpameva sīhanādaṁ naditukāmo tatra kho āyasmā sāriputto",
  "atk-s0302a0:234_1": "acirapakkantassa bhagavato bhikkhū āmantesi.",
  "atk-s0302a0:234_2": "Pubbe appaṭisaṁviditanti idaṁ nāma pucchissatīti pubbe mayā aviditaṁ aññātaṁ.",
  "atk-s0302a0:234_3": "Paṭhamaṁ pañhanti,",
  "atk-s0302a0:234_4": "‘‘sace taṁ,",
  "atk-s0302a0:234_5": "sāriputta,",
  "atk-s0302a0:234_6": "evaṁ puccheyyuṁ kathaṁ jānatā pana tayā,",
  "atk-s0302a0:234_7": "āvuso sāriputta,",
  "atk-s0302a0:234_8": "kathaṁ passatā aññā byākatā khīṇā jātī’’ti imaṁ paṭhamaṁ pañhaṁ.",
  "atk-s0302a0:234_9": "Dandhāyitattanti satthu āsayajānanatthaṁ dandhabhāvo asīghatā.",
  "atk-s0302a0:234_10": "Paṭhamaṁ pañhaṁ anumodīti,",
  "atk-s0302a0:234_11": "‘‘jāti panāvuso sāriputta,",
  "atk-s0302a0:234_12": "kiṁnidānā’’ti imaṁ dutiyaṁ pañhaṁ pucchanto,",
  "atk-s0302a0:234_13": "‘‘yaṁnidānāvuso,",
  "atk-s0302a0:234_14": "jātī’’ti evaṁ vissajjitaṁ paṭhamaṁ pañhaṁ anumodi.",
  "atk-s0302a0:235_0": "Etadahosīti bhagavatā anumodite nayasatena nayasahassena pañhassa ekaṅgaṇikabhāvena pākaṭībhūtattā etaṁ ahosi.",
  "atk-s0302a0:235_1": "Divasampāhaṁ bhagavato etamatthaṁ byākareyyanti sakaladivasampi ahaṁ bhagavato etaṁ paṭiccasamuppādatthaṁ",
  "atk-s0302a0:235_2": "puṭṭho sakaladivasampi aññamaññehi padabyañjanehi byākareyyaṁ.",
  "atk-s0302a0:235_3": "Yena bhagavā tenupasaṅkamīti evaṁ kirassa ahosi –",
  "atk-s0302a0:235_4": "‘‘thero uḷārasīhanādaṁ nadati,",
  "atk-s0302a0:235_5": "sukāraṇaṁ etaṁ,",
  "atk-s0302a0:235_6": "dasabalassa naṁ ārocessāmī’’ti.",
  "atk-s0302a0:235_7": "Tasmā yena bhagavā tenupasaṅkami.",
  "atk-s0302a0:236_0": "Sā hi bhikkhu sāriputtassa dhammadhātūti ettha dhammadhātūti paccayākārassa vivaṭabhāvadassanasamatthaṁ sāvakapāramīñāṇaṁ.",
  "atk-s0302a0:236_1": "Sāvakānañhi sāvakapāramīñāṇaṁ sabbaññutaññāṇagatikameva hoti.",
  "atk-s0302a0:236_2": "Yathā buddhānaṁ atītānāgatapaccuppannā dhammā sabbaññutaññāṇassa pākaṭā honti,",
  "atk-s0302a0:236_3": "evaṁ therassa sāvakapāramīñāṇaṁ sabbepi sāvakañāṇassa gocaradhamme jānātīti. Dutiyaṁ.",
  "atk-s0302a0:237_0": "3. Ñāṇavatthusuttavaṇṇanā",
  "atk-s0302a0:238_0": "33.",
  "atk-s0302a0:238_1": "Tatiye taṁ suṇāthāti taṁ ñāṇavatthudesanaṁ suṇātha.",
  "atk-s0302a0:238_2": "Ñāṇavatthūnīti cettha ñāṇameva ñāṇavatthūti veditabbaṁ.",
  "atk-s0302a0:238_3": "Jarāmaraṇe ñāṇantiādīsu catūsu paṭhamaṁ savanamayañāṇaṁ sammasanañāṇaṁ paṭivedhañāṇaṁ paccavekkhaṇañāṇanti catubbidhaṁ vaṭṭati,",
  "atk-s0302a0:238_4": "tathā dutiyaṁ.",
  "atk-s0302a0:238_5": "Tatiyaṁ pana ṭhapetvā sammasanañāṇaṁ tividhameva hoti,",
  "atk-s0302a0:238_6": "tathā catutthaṁ.",
  "atk-s0302a0:238_7": "Lokuttaradhammesu hi sammasanaṁ nāma natthi.",
  "atk-s0302a0:238_8": "Jātiyā ñāṇantiādīsupi eseva nayo.",
  "atk-s0302a0:238_9": "Iminā dhammenāti iminā catusaccadhammena vā maggañāṇadhammena vā.",
  "atk-s0302a0:239_0": "Diṭṭhenātiādīsu diṭṭhenāti ñāṇacakkhunā diṭṭhena.",
  "atk-s0302a0:239_1": "Viditenāti paññāya viditena.",
  "atk-s0302a0:239_2": "Akālikenāti kiñci kālaṁ anatikkamitvā paṭivedhānantaraṁyeva phaladāyakena.",
  "atk-s0302a0:239_3": "Pattenāti adhigatena.",
  "atk-s0302a0:239_4": "Pariyogāḷhenāti pariyogāhitena paññāya anupaviṭṭhena.",
  "atk-s0302a0:239_5": "Atītānāgate nayaṁ netīti ‘‘ye kho kecī’’tiādinā nayena atīte ca anāgate ca nayaṁ neti.",
  "atk-s0302a0:239_6": "Ettha ca na catusaccadhammena vā maggañāṇadhammena vā sakkā atītānāgate nayaṁ netuṁ,",
  "atk-s0302a0:239_7": "catusacce pana maggañāṇena paṭividdhe parato paccavekkhaṇañāṇaṁ nāma hoti.",
  "atk-s0302a0:239_8": "Tena nayaṁ netīti veditabbā.",
  "atk-s0302a0:239_9": "Abbhaññaṁsūti abhiaññaṁsu jāniṁsu.",
  "atk-s0302a0:239_10": "Seyyathāpāhaṁ,",
  "atk-s0302a0:239_11": "etarahīti yathā ahaṁ etarahi catusaccavasena jānāmi.",
  "atk-s0302a0:239_12": "Anvaye ñāṇanti anuaye ñāṇaṁ,",
  "atk-s0302a0:239_13": "dhammañāṇassa anugamane ñāṇaṁ,",
  "atk-s0302a0:239_14": "paccavekkhaṇañāṇassetaṁ nāmaṁ.",
  "atk-s0302a0:239_15": "Dhamme ñāṇanti maggañāṇaṁ.",
  "atk-s0302a0:239_16": "Imasmiṁ sutte khīṇāsavassa sekkhabhūmi kathitā hoti. Tatiyaṁ.",
  "atk-s0302a0:240_0": "4. Dutiyañāṇavatthusuttavaṇṇanā",
  "atk-s0302a0:241_0": "34.",
  "atk-s0302a0:241_1": "Catutthe sattasattarīti satta ca sattari ca.",
  "atk-s0302a0:241_2": "Byañjanabhāṇakā kira te bhikkhū,",
  "atk-s0302a0:241_3": "bahubyañjanaṁ katvā vuccamāne paṭivijjhituṁ sakkonti,",
  "atk-s0302a0:241_4": "tasmā tesaṁ ajjhāsayena idaṁ suttaṁ vuttaṁ.",
  "atk-s0302a0:241_5": "Dhammaṭṭhitiñāṇanti paccayākāre ñāṇaṁ.",
  "atk-s0302a0:241_6": "Paccayākāro hi dhammānaṁ pavattiṭṭhitikāraṇattā dhammaṭṭhitīti vuccati,",
  "atk-s0302a0:241_7": "ettha ñāṇaṁ dhammaṭṭhitiñāṇaṁ,",
  "atk-s0302a0:241_8": "etasseva chabbidhassa ñāṇassetaṁ adhivacanaṁ.",
  "atk-s0302a0:241_9": "Khayadhammanti khayagamanasabhāvaṁ.",
  "atk-s0302a0:241_10": "Vayadhammanti vayagamanasabhāvaṁ.",
  "atk-s0302a0:241_11": "Virāgadhammanti virajjanasabhāvaṁ.",
  "atk-s0302a0:241_12": "Nirodhadhammanti nirujjhanasabhāvaṁ.",
  "atk-s0302a0:241_13": "Sattasattarīti ekekasmiṁ satta satta katvā ekādasasu padesu sattasattari.",
  "atk-s0302a0:241_14": "Imasmiṁ sutte vipassanāpaṭivipassanā kathitā.",
  "atk-s0302a0:241_15": "Catutthaṁ.",
  "atk-s0302a0:242_0": "5. Avijjāpaccayasuttavaṇṇanā",
  "atk-s0302a0:243_0": "35.",
  "atk-s0302a0:243_1": "Pañcame samudayo hotīti satthā idheva desanaṁ osāpesi.",
  "atk-s0302a0:243_2": "Kiṁkāraṇāti?",
  "atk-s0302a0:243_3": "Diṭṭhigatikassa okāsadānatthaṁ.",
  "atk-s0302a0:243_4": "Tassañhi parisati upārambhacitto diṭṭhigatiko atthi,",
  "atk-s0302a0:243_5": "so pañhaṁ pucchissati,",
  "atk-s0302a0:243_6": "athassāhaṁ vissajjessāmīti tassa okāsadānatthaṁ desanaṁ osāpesi.",
  "atk-s0302a0:243_7": "No kallo pañhoti ayutto pañho.",
  "atk-s0302a0:243_8": "Duppañho esoti attho.",
  "atk-s0302a0:243_9": "Nanu ca ‘‘katamaṁ nu kho, bhante,",
  "atk-s0302a0:243_10": "jarāmaraṇa’’nti?",
  "atk-s0302a0:243_11": "Idaṁ supucchitanti.",
  "atk-s0302a0:243_12": "Kiñcāpi supucchitaṁ,",
  "atk-s0302a0:243_13": "yathā pana satasahassagghanike suvaṇṇathāle vaḍḍhitassa subhojanassa matthake āmalakamattepi gūthapiṇḍe",
  "atk-s0302a0:243_14": "ṭhapite sabbaṁ bhojanaṁ dubbhojanaṁ hoti chaḍḍetabbaṁ,",
  "atk-s0302a0:243_15": "evameva ‘‘kassa ca panidaṁ jarāmaraṇa’’nti?",
  "atk-s0302a0:243_16": "Iminā sattūpaladdhivādapadena gūthapiṇḍena taṁ bhojanaṁ dubbhojanaṁ viya ayampi sabbo duppañhova jātoti.",
  "atk-s0302a0:244_0": "Brahmacariyavāsoti ariyamaggavāso.",
  "atk-s0302a0:244_1": "Taṁ jīvaṁ taṁ sarīranti yassa hi ayaṁ diṭṭhi,",
  "atk-s0302a0:244_2": "so ‘‘jīve ucchijjamāne sarīraṁ ucchijjati,",
  "atk-s0302a0:244_3": "sarīre ucchijjante jīvitaṁ ucchijjatī’’ti gaṇhāti.",
  "atk-s0302a0:244_4": "Evaṁ gaṇhato sā diṭṭhi ‘‘satto ucchijjatī’’ti gahitattā ucchedadiṭṭhi nāma hoti .",
  "atk-s0302a0:244_5": "Sace pana saṅkhārāva uppajjanti ceva nirujjhanti cāti gaṇheyya,",
  "atk-s0302a0:244_6": "sāsanāvacarā sammādiṭṭhi nāma bhaveyya.",
  "atk-s0302a0:244_7": "Ariyamaggo ca nāmeso vaṭṭaṁ nirodhento vaṭṭaṁ samucchindanto uppajjati ,",
  "atk-s0302a0:244_8": "tadeva taṁ vaṭṭaṁ ucchedadiṭṭhiyā gahitākārassa sambhave sati vināva maggabhāvanāya nirujjhatīti maggabhāvanā niratthakā hoti.",
  "atk-s0302a0:244_9": "Tena vuttaṁ ‘‘brahmacariyavāso na hotī’’ti.",
  "atk-s0302a0:245_0": "Dutiyanaye aññaṁ jīvaṁ aññaṁ sarīranti yassa ayaṁ diṭṭhi,",
  "atk-s0302a0:245_1": "so ‘‘sarīraṁ idheva ucchijjati,",
  "atk-s0302a0:245_2": "na jīvitaṁ,",
  "atk-s0302a0:245_3": "jīvitaṁ pana pañjarato sakuṇo viya yathāsukhaṁ gacchatī’’ti gaṇhāti.",
  "atk-s0302a0:245_4": "Evaṁ gaṇhato sā diṭṭhi ‘‘imasmā lokā jīvitaṁ paralokaṁ gata’’nti gahitattā sassatadiṭṭhi nāma hoti.",
  "atk-s0302a0:245_5": "Ayañca ariyamaggo tebhūmakavaṭṭaṁ vivaṭṭento uppajjati,",
  "atk-s0302a0:245_6": "so ekasaṅkhārepi nicce dhuve sassate sati uppannopi vaṭṭaṁ vivaṭṭetuṁ na sakkotīti maggabhāvanā niratthakā hoti.",
  "atk-s0302a0:245_7": "Tena vuttaṁ ‘‘aññaṁ jīvaṁ aññaṁ sarīranti vā bhikkhu diṭṭhiyā sati brahmacariyavāso na hotī’’ti.",
  "atk-s0302a0:246_0": "Visūkāyikānītiādi sabbaṁ micchādiṭṭhivevacanameva.",
  "atk-s0302a0:246_1": "Sā hi sammādiṭṭhiyā vinivijjhanaṭṭhena visūkamiva attānaṁ āvaraṇato visūkāyikaṁ,",
  "atk-s0302a0:246_2": "sammādiṭṭhiṁ ananuvattitvā tassā virodhena pavattanato visevitaṁ,",
  "atk-s0302a0:246_3": "kadāci ucchedassa kadāci sassatassa gahaṇato virūpaṁ phanditaṁ vipphanditanti vuccati.",
  "atk-s0302a0:246_4": "Tālāvatthukatānīti tālavatthu viya katāni,",
  "atk-s0302a0:246_5": "puna aviruhaṇaṭṭhena matthakacchinnatālo viya samūlaṁ tālaṁ uddharitvā tassa patiṭṭhitaṭṭhānaṁ viya ca katānīti attho.",
  "atk-s0302a0:246_6": "Anabhāvaṁkatānīti anuabhāvaṁ katānīti. Pañcamaṁ.",
  "atk-s0302a0:247_0": "6. Dutiyaavijjāpaccayasuttavaṇṇanā",
  "atk-s0302a0:248_0": "36.",
  "atk-s0302a0:248_1": "Chaṭṭhe iti vā,",
  "atk-s0302a0:248_2": "bhikkhave,",
  "atk-s0302a0:248_3": "yo vadeyyāti tassaṁ parisati diṭṭhigatiko pañhaṁ pucchitukāmo atthi,",
  "atk-s0302a0:248_4": "so pana avisāradadhātuko uṭṭhāya dasabalaṁ pucchituṁ na sakkoti,",
  "atk-s0302a0:248_5": "tasmā tassa ajjhāsayena sayameva pucchitvā vissajjento satthā evamāha. Chaṭṭhaṁ.",
  "atk-s0302a0:249_0": "7. Natumhasuttavaṇṇanā",
  "atk-s0302a0:250_0": "37.",
  "atk-s0302a0:250_1": "Sattame na tumhākanti attani hi sati attaniyaṁ nāma hoti.",
  "atk-s0302a0:250_2": "Attāyeva ca natthi,",
  "atk-s0302a0:250_3": "tasmā ‘‘na tumhāka’’nti āha.",
  "atk-s0302a0:250_4": "Napi aññesanti añño nāma paresaṁ attā,",
  "atk-s0302a0:250_5": "tasmiṁ sati aññesaṁ nāma siyā,",
  "atk-s0302a0:250_6": "sopi natthi,",
  "atk-s0302a0:250_7": "tasmā ‘‘napi aññesa’’nti āha.",
  "atk-s0302a0:250_8": "Purāṇamidaṁ,",
  "atk-s0302a0:250_9": "bhikkhave,",
  "atk-s0302a0:250_10": "kammanti nayidaṁ purāṇakammameva,",
  "atk-s0302a0:250_11": "purāṇakammanibbatto panesa kāyo,",
  "atk-s0302a0:250_12": "tasmā paccayavohārena evaṁ vutto.",
  "atk-s0302a0:250_13": "Abhisaṅkhatantiādi kammavohārasseva vasena purimaliṅgasabhāgatāya vuttaṁ,",
  "atk-s0302a0:250_14": "ayaṁ panettha attho –",
  "atk-s0302a0:250_15": "abhisaṅkhatanti paccayehi katoti daṭṭhabbo.",
  "atk-s0302a0:250_16": "Abhisañcetayitanti cetanāvatthuko cetanāmūlakoti daṭṭhabbo.",
  "atk-s0302a0:250_17": "Vedaniyanti vedaniyavatthūti daṭṭhabbo. Sattamaṁ.",
  "atk-s0302a0:251_0": "8. Cetanāsuttavaṇṇanā",
  "atk-s0302a0:252_0": "38.",
  "atk-s0302a0:252_1": "Aṭṭhame yañca,",
  "atk-s0302a0:252_2": "bhikkhave,",
  "atk-s0302a0:252_3": "cetetīti yaṁ cetanaṁ ceteti,",
  "atk-s0302a0:252_4": "pavattetīti attho.",
  "atk-s0302a0:252_5": "Yañca pakappetīti yaṁ pakappanaṁ pakappeti,",
  "atk-s0302a0:252_6": "pavatteticceva attho.",
  "atk-s0302a0:252_7": "Yañca anusetīti yañca anusayaṁ anuseti,",
  "atk-s0302a0:252_8": "pavatteticceva attho.",
  "atk-s0302a0:252_9": "Ettha ca cetetīti tebhūmakakusalākusalacetanā gahitā,",
  "atk-s0302a0:252_10": "pakappetīti aṭṭhasu lobhasahagatacittesu taṇhādiṭṭhikappā gahitā,",
  "atk-s0302a0:252_11": "anusetīti dvādasannaṁ cetanānaṁ sahajātakoṭiyā ceva upanissayakoṭiyā ca anusayo gahito.",
  "atk-s0302a0:252_12": "Ārammaṇametaṁ hotīti (cetanādidhammajāte sati kammaviññāṇassa uppattiyā avāritattā) etaṁ cetanādidhammajātaṁ paccayo hoti.",
  "atk-s0302a0:252_13": "Paccayo hi idha ārammaṇanti adhippetā.",
  "atk-s0302a0:252_14": "Viññāṇassa ṭhitiyāti kammaviññāṇassa ṭhitatthaṁ.",
  "atk-s0302a0:252_15": "Ārammaṇe satīti tasmiṁ paccaye sati.",
  "atk-s0302a0:252_16": "Patiṭṭhā viññāṇassa hotīti tassa kammaviññāṇassa patiṭṭhā hoti.",
  "atk-s0302a0:252_17": "Tasmiṁ patiṭṭhite viññāṇeti tasmiṁ kammaviññāṇe patiṭṭhite.",
  "atk-s0302a0:252_18": "Virūḷheti kammaṁ javāpetvā paṭisandhiākaḍḍhanasamatthatāya nibbattamūle jāte.",
  "atk-s0302a0:252_19": "Punabbhavābhinibbattīti punabbhavasaṅkhātā abhinibbatti.",
  "atk-s0302a0:253_0": "Noce,",
  "atk-s0302a0:253_1": "bhikkhave,",
  "atk-s0302a0:253_2": "cetetīti iminā tebhūmakacetanāya appavattanakkhaṇo vutto.",
  "atk-s0302a0:253_3": "No ce pakappetīti iminā taṇhādiṭṭhikappānaṁ appavattanakkhaṇo.",
  "atk-s0302a0:253_4": "Atha ce anusetīti iminā tebhūmakavipākesu parittakiriyāsu rūpeti ettha appahīnakoṭiyā anusayo gahito.",
  "atk-s0302a0:253_5": "Ārammaṇametaṁhotīti anusaye sati kammaviññāṇassa uppattiyā avāritattā etaṁ anusayajātaṁ paccayova hoti.",
  "atk-s0302a0:254_0": "No ceva cetetītiādīsu paṭhamapade tebhūmakakusalākusalacetanā nivattā,",
  "atk-s0302a0:254_1": "dutiyapade aṭṭhasu cittesu taṇhādiṭṭhiyo,",
  "atk-s0302a0:254_2": "tatiyapade vuttappakāresu dhammesu yo appahīnakoṭiyā anusayito anusayo,",
  "atk-s0302a0:254_3": "so nivatto.",
  "atk-s0302a0:255_0": "Apicettha asammohatthaṁ ceteti pakappeti anuseti,",
  "atk-s0302a0:255_1": "ceteti na pakappeti anuseti,",
  "atk-s0302a0:255_2": "na ceteti na pakappeti anuseti,",
  "atk-s0302a0:255_3": "na ceteti na pakappeti na anusetīti idampi catukkaṁ veditabbaṁ.",
  "atk-s0302a0:255_4": "Tattha paṭhamanaye dhammaparicchedo dassito.",
  "atk-s0302a0:255_5": "Dutiyanaye cetetīti tebhūmakakusalacetanā ceva catasso ca akusalacetanā gahitā.",
  "atk-s0302a0:255_6": "Na pakappetīti aṭṭhasu cittesu taṇhādiṭṭhiyo nivattā.",
  "atk-s0302a0:255_7": "Anusetīti tebhūmakakusale upanissayakoṭiyā,",
  "atk-s0302a0:255_8": "catūsu akusalacetanāsu sahajātakoṭiyā ceva upanissayakoṭiyā ca anusayo gahito.",
  "atk-s0302a0:255_9": "Tatiyanaye na cetetīti tebhūmakakusalākusalaṁ nivattaṁ,",
  "atk-s0302a0:255_10": "na pakappetīti aṭṭhasu cittesu taṇhādiṭṭhiyo nivattā,",
  "atk-s0302a0:255_11": "anusetīti sutte āgataṁ vāretvā tebhūmakakusalākusalavipākakiriyārūpesu appahīnakoṭiyā upanissayo gahito.",
  "atk-s0302a0:255_12": "Catutthanayo purimasadisova.",
  "atk-s0302a0:256_0": "Tadappatiṭṭhiteti tasmiṁ appatiṭṭhite.",
  "atk-s0302a0:256_1": "Avirūḷheti kammaṁ javāpetvā paṭisandhiākaḍḍhanasamatthatāya anibbattamūle.",
  "atk-s0302a0:256_2": "Ettha pana kiṁ kathitanti?",
  "atk-s0302a0:256_3": "Arahattamaggassa kiccaṁ,",
  "atk-s0302a0:256_4": "khīṇāsavassa kiccakaraṇantipi navalokuttaradhammātipi vattuṁ vaṭṭati.",
  "atk-s0302a0:256_5": "Ettha ca viññāṇassa ceva āyatiṁ punabbhavassa ca antare eko sandhi,",
  "atk-s0302a0:256_6": "vedanātaṇhānamantare eko,",
  "atk-s0302a0:256_7": "bhavajātīnamantare ekoti. Aṭṭhamaṁ.",
  "atk-s0302a0:257_0": "9. Dutiyacetanāsuttavaṇṇanā",
  "atk-s0302a0:258_0": "39.",
  "atk-s0302a0:258_1": "Navame viññāṇanāmarūpānaṁ antare eko sandhi,",
  "atk-s0302a0:258_2": "vedanātaṇhānamantare eko,",
  "atk-s0302a0:258_3": "bhavajātīnamantare ekoti. Navamaṁ.",
  "atk-s0302a0:259_0": "10. Tatiyacetanāsuttavaṇṇanā",
  "atk-s0302a0:260_0": "40.",
  "atk-s0302a0:260_1": "Dasame natīti taṇhā.",
  "atk-s0302a0:260_2": "Sā hi piyarūpesu rūpādīsu namanaṭṭhena ‘‘natī’’ti vuccati.",
  "atk-s0302a0:260_3": "Āgati gati hotīti āgatimhi gati hoti,",
  "atk-s0302a0:260_4": "āgate paccupaṭṭhite kamme vā kammanimitte vā gahinimitte vā paṭisandhivasena viññāṇassa gati hoti.",
  "atk-s0302a0:260_5": "Cutūpapātoti evaṁ viññāṇassa āgate paṭisandhivisaye gatiyā sati ito cavanasaṅkhātā cuti,",
  "atk-s0302a0:260_6": "tatthūpapattisaṅkhāto upapātoti ayaṁ cutūpapāto nāma hoti.",
  "atk-s0302a0:260_7": "Evaṁ imasmiṁ sutte natiyā ca āgatigatiyā ca antare ekova sandhi kathitoti. Dasamaṁ.",
  "atk-s0302a0:261_0": "Kaḷārakhattiyavaggo catuttho.",
  "atk-s0302a0:262_0": "5. Gahapativaggo",
  "atk-s0302a0:263_0": "1. Pañcaverabhayasuttavaṇṇanā",
  "atk-s0302a0:264_0": "41.",
  "atk-s0302a0:264_1": "Gahapativaggassa paṭhame yatoti yadā.",
  "atk-s0302a0:264_2": "Bhayāni verānīti bhayaveracetanāyo.",
  "atk-s0302a0:264_3": "Sotāpattiyaṅgehīti duvidhaṁ sotāpattiyā aṅgaṁ,",
  "atk-s0302a0:264_4": "(sotāpattiyā ca aṅgaṁ,) yaṁ pubbabhāge sotāpattipaṭilābhāya saṁvattati,",
  "atk-s0302a0:264_5": "‘‘sappurisasaṁsevo saddhammassavanaṁ yonisomanasikāro dhammānudhammappaṭipattī’’ti (dī. ni.",
  "atk-s0302a0:264_6": "3.311) evaṁ āgataṁ,",
  "atk-s0302a0:264_7": "paṭiladdhaguṇassa ca sotāpattiṁ patvā ṭhitassa aṅgaṁ,",
  "atk-s0302a0:264_8": "yaṁ sotāpannassa aṅgantipi vuccati,",
  "atk-s0302a0:264_9": "buddhe aveccappasādādīnaṁ etaṁ adhivacanaṁ.",
  "atk-s0302a0:264_10": "Idamidha adhippetaṁ.",
  "atk-s0302a0:264_11": "Ariyoti niddoso nirupārambho.",
  "atk-s0302a0:264_12": "Ñāyoti paṭiccasamuppannaṁ ñatvā ṭhitañāṇampi paṭiccasamuppādopi. Yathāha –",
  "atk-s0302a0:264_13": "‘‘ñāyo vuccati paṭiccasamuppādo,",
  "atk-s0302a0:264_14": "ariyopi aṭṭhaṅgiko maggo ñāyo’’ti.",
  "atk-s0302a0:264_15": "Paññāyāti aparāparaṁ uppannāya vipassanāpaññāya.",
  "atk-s0302a0:264_16": "Sudiṭṭho hotīti aparāparaṁ uppajjitvā dassanavasena suṭṭhu diṭṭho.",
  "atk-s0302a0:265_0": "Khīṇanirayotiādīsu āyatiṁ tattha anuppajjanatāya khīṇo nirayo mayhanti so ahaṁ khīṇanirayo.",
  "atk-s0302a0:265_1": "Esa nayo sabbattha.",
  "atk-s0302a0:265_2": "Sotāpannoti maggasotaṁ āpanno.",
  "atk-s0302a0:265_3": "Avinipātadhammoti na vinipātasabhāvo .",
  "atk-s0302a0:265_4": "Niyatoti paṭhamamaggasaṅkhātena sammattaniyāmena niyato.",
  "atk-s0302a0:265_5": "Sambodhiparāyanoti uttarimaggattayasaṅkhāto sambodhi paraṁ ayanaṁ mayhanti sohaṁ sambodhiparāyano,",
  "atk-s0302a0:265_6": "taṁ sambodhiṁ avassaṁ abhisambujjhanakoti attho.",
  "atk-s0302a0:266_0": "Pāṇātipātapaccayāti pāṇātipātakammakāraṇā.",
  "atk-s0302a0:266_1": "Bhayaṁ veranti atthato ekaṁ.",
  "atk-s0302a0:266_2": "Verañca nāmetaṁ duvidhaṁ hoti bāhiraṁ ajjhattikanti.",
  "atk-s0302a0:266_3": "Ekena hi ekassa pitā mārito hoti,",
  "atk-s0302a0:266_4": "so cintesi ‘‘etena kira me pitā mārito,",
  "atk-s0302a0:266_5": "ahampi taṁyeva māressāmī’’ti nisitaṁ satthaṁ ādāya carati.",
  "atk-s0302a0:266_6": "Yā tassa abbhantare uppannaveracetanā,",
  "atk-s0302a0:266_7": "idaṁ bāhiraṁ veraṁ nāma.",
  "atk-s0302a0:266_8": "Yā pana itarassa ‘‘ayaṁ kira maṁ māressāmīti carati,",
  "atk-s0302a0:266_9": "ahameva naṁ paṭhamataraṁ māressāmī’’ti cetanā uppajjati,",
  "atk-s0302a0:266_10": "idaṁ ajjhattikaṁ veraṁ nāma.",
  "atk-s0302a0:266_11": "Idaṁ tāva ubhayampi diṭṭhadhammikameva.",
  "atk-s0302a0:266_12": "Yā pana taṁ niraye uppannaṁ disvā ‘‘etaṁ paharissāmī’’ti jalitaṁ ayamuggaraṁ gaṇhato nirayapālassa cetanā uppajjati,",
  "atk-s0302a0:266_13": "idamassa samparāyikaṁ bāhiraveraṁ.",
  "atk-s0302a0:266_14": "Yā cassa ‘‘ayaṁ niddosaṁ maṁ paharissāmīti āgacchati,",
  "atk-s0302a0:266_15": "ahameva naṁ paṭhamataraṁ paharissāmī’’ti cetanā uppajjati,",
  "atk-s0302a0:266_16": "idamassa samparāyikaṁ ajjhattaveraṁ.",
  "atk-s0302a0:266_17": "Yaṁ panetaṁ bāhiraveraṁ,",
  "atk-s0302a0:266_18": "taṁ aṭṭhakathāyaṁ ‘‘puggalavera’’nti vuttaṁ.",
  "atk-s0302a0:266_19": "Dukkhaṁ domanassanti atthato ekameva.",
  "atk-s0302a0:266_20": "Yathā cettha,",
  "atk-s0302a0:266_21": "evaṁ sesapadesupi ‘‘iminā mama bhaṇḍaṁ haṭaṁ ,",
  "atk-s0302a0:266_22": "mayhaṁ dāresu cārittaṁ āpannaṁ,",
  "atk-s0302a0:266_23": "musā vatvā attho bhaggo,",
  "atk-s0302a0:266_24": "surāmadamattena idaṁ nāma kata’’ntiādinā nayena veruppatti veditabbā.",
  "atk-s0302a0:266_25": "Aveccappasādenāti adhigatena acalappasādena.",
  "atk-s0302a0:266_26": "Ariyakantehīti pañcahi sīlehi.",
  "atk-s0302a0:266_27": "Tāni hi ariyānaṁ kantāni piyāni.",
  "atk-s0302a0:266_28": "Bhavantaragatāpi ariyā tāni na vijahanti,",
  "atk-s0302a0:266_29": "tasmā ‘‘ariyakantānī’’ti vuccanti.",
  "atk-s0302a0:266_30": "Sesamettha yaṁ vattabbaṁ siyā,",
  "atk-s0302a0:266_31": "taṁ sabbaṁ visuddhimagge anussatiniddese vuttameva. Paṭhamaṁ.",
  "atk-s0302a0:267_0": "2. Dutiyapañcaverabhayasuttavaṇṇanā",
  "atk-s0302a0:268_0": "42. Dutiye bhikkhūnaṁ kathitabhāvamattameva viseso. Dutiyaṁ.",
  "atk-s0302a0:269_0": "3. Dukkhasuttavaṇṇanā",
  "atk-s0302a0:270_0": "43.",
  "atk-s0302a0:270_1": "Tatiye dukkhassāti vaṭṭadukkhassa.",
  "atk-s0302a0:270_2": "Samudayanti dve samudayā khaṇikasamudayo ca paccayasamudayo ca.",
  "atk-s0302a0:270_3": "Paccayasamudayaṁ passantopi bhikkhu khaṇikasamudayaṁ passati,",
  "atk-s0302a0:270_4": "khaṇikasamudayaṁ passantopi paccayasamudayaṁ passati.",
  "atk-s0302a0:270_5": "Atthaṅgamopi accantatthaṅgamo bhedatthaṅgamoti duvidho.",
  "atk-s0302a0:270_6": "Accantatthaṅgamaṁ passantopi bhedatthaṅgamaṁ passati,",
  "atk-s0302a0:270_7": "bhedatthaṅgamaṁ passantopi accantatthaṅgamaṁ passati.",
  "atk-s0302a0:270_8": "Desessāmīti idaṁ vaṭṭadukkhassa samudayaatthaṅgamaṁ nibbattibhedaṁ nāma desessāmi,",
  "atk-s0302a0:270_9": "taṁ suṇāthāti attho.",
  "atk-s0302a0:270_10": "Paṭiccāti nissayavasena ceva ārammaṇavasena ca paccayaṁ katvā.",
  "atk-s0302a0:270_11": "Tiṇṇaṁ saṅgati phassoti tiṇṇaṁ saṅgatiyā phasso. Ayaṁ kho,",
  "atk-s0302a0:270_12": "bhikkhave,",
  "atk-s0302a0:270_13": "dukkhassa samudayoti ayaṁ vaṭṭadukkhassa nibbatti nāma.",
  "atk-s0302a0:270_14": "Atthaṅgamoti bhedo.",
  "atk-s0302a0:270_15": "Evañhi vaṭṭadukkhaṁ bhinnaṁ hoti appaṭisandhiyaṁ. Tatiyaṁ.",
  "atk-s0302a0:271_0": "4. Lokasuttavaṇṇanā",
  "atk-s0302a0:272_0": "44. Catutthe lokassāti saṅkhāralokassa. Ayamettha viseso. Catutthaṁ.",
  "atk-s0302a0:273_0": "5. Ñātikasuttavaṇṇanā",
  "atk-s0302a0:274_0": "45.",
  "atk-s0302a0:274_1": "Pañcame ñātiketi dvinnaṁ ñātakānaṁ gāme.",
  "atk-s0302a0:274_2": "Giñjakāvasatheti iṭṭhakāhi kate mahāpāsāde.",
  "atk-s0302a0:274_3": "Dhammapariyāyanti dhammakāraṇaṁ.",
  "atk-s0302a0:274_4": "Upassutīti upassutiṭṭhānaṁ,",
  "atk-s0302a0:274_5": "yaṁ ṭhānaṁ upagatena sakkā hoti bhagavato saddaṁ sotuṁ,",
  "atk-s0302a0:274_6": "tattha ṭhitoti attho.",
  "atk-s0302a0:274_7": "So kira gandhakuṭipariveṇasammajjanatthaṁ āgato attano kammaṁ pahāya bhagavato dhammaghosaṁ suṇanto aṭṭhāsi.",
  "atk-s0302a0:274_8": "Addasāti tadā kira bhagavato āditova paccayākāraṁ manasikarontassa ‘‘idaṁ iminā paccayena hoti,",
  "atk-s0302a0:274_9": "idaṁ iminā’’ti āvajjato yāva bhavaggā ekaṅgaṇaṁ ahosi,",
  "atk-s0302a0:274_10": "satthā manasikāraṁ pahāya vacasā sajjhāyaṁ karonto yathānusandhinā desanaṁ niṭṭhapetvā,",
  "atk-s0302a0:274_11": "‘‘api nu kho imaṁ dhammapariyāyaṁ koci assosī’’ti āvajjento taṁ bhikkhumaddasa.",
  "atk-s0302a0:274_12": "Tena vuttaṁ ‘‘addasā kho bhagavā’’ti.",
  "atk-s0302a0:275_0": "Assosinoti assosi nu.",
  "atk-s0302a0:275_1": "Atha vā assosi noti amhākaṁ bhāsantānaṁ assosīti.",
  "atk-s0302a0:275_2": "Uggaṇhāhītiādīsu sutvā tuṇhībhūtova paguṇaṁ karonto uggaṇhāti nāma.",
  "atk-s0302a0:275_3": "Padānupadaṁ ghaṭetvā vācāya paricitaṁ karonto pariyāpuṇāti nāma.",
  "atk-s0302a0:275_4": "Ubhayathāpi paguṇaṁ ādhārappattaṁ karonto dhāreti nāma.",
  "atk-s0302a0:275_5": "Atthasaṁhitoti kāraṇanissito.",
  "atk-s0302a0:275_6": "Ādibrahmacariyakoti maggabrahmacariyassa ādi patiṭṭhānabhūto.",
  "atk-s0302a0:275_7": "Iti tīsupi imesu suttesu vaṭṭavivaṭṭameva kathitaṁ. Pañcamaṁ.",
  "atk-s0302a0:276_0": "6. Aññatarabrāhmaṇasuttavaṇṇanā",
  "atk-s0302a0:277_0": "46. Chaṭṭhe aññataroti nāmavasena apākaṭo aññataro brāhmaṇo. Chaṭṭhaṁ.",
  "atk-s0302a0:278_0": "7. Jāṇussoṇisuttavaṇṇanā",
  "atk-s0302a0:279_0": "47. Sattame jāṇussoṇīti ṭhānantaravasena evaṁladdhanāmo asītikoṭivibhavo mahāpurohito. Sattamaṁ.",
  "atk-s0302a0:280_0": "8. Lokāyatikasuttavaṇṇanā",
  "atk-s0302a0:281_0": "48.",
  "atk-s0302a0:281_1": "Aṭṭhame lokāyatikoti vitaṇḍasatthe lokāyate kataparicayo.",
  "atk-s0302a0:281_2": "Jeṭṭhametaṁ lokāyatanti paṭhamaṁ lokāyataṁ.",
  "atk-s0302a0:281_3": "Lokāyatanti ca lokasseva āyataṁ,",
  "atk-s0302a0:281_4": "bālaputhujjanalokassa āyataṁ,",
  "atk-s0302a0:281_5": "mahantaṁ gambhīranti upadhāritabbaṁ parittaṁ bhāvaṁ diṭṭhigataṁ.",
  "atk-s0302a0:281_6": "Ekattanti ekasabhāvaṁ,",
  "atk-s0302a0:281_7": "niccasabhāvamevāti pucchati.",
  "atk-s0302a0:281_8": "Puthuttanti purimasabhāvena nānāsabhāvaṁ,",
  "atk-s0302a0:281_9": "devamanussādibhāvena paṭhamaṁ hutvā pacchā na hotīti ucchedaṁ sandhāya pucchati.",
  "atk-s0302a0:281_10": "Evamettha ‘‘sabbamatthi,",
  "atk-s0302a0:281_11": "sabbamekatta’’nti imā dvepi sassatadiṭṭhiyo,",
  "atk-s0302a0:281_12": "‘‘sabbaṁ natthi,",
  "atk-s0302a0:281_13": "sabbaṁ puthutta’’nti imā dve ucchedadiṭṭhiyoti veditabbā. Aṭṭhamaṁ.",
  "atk-s0302a0:282_0": "9. Ariyasāvakasuttavaṇṇanā",
  "atk-s0302a0:283_0": "49. Navame kiṁ nu khoti saṁsayuppattiākāradassanaṁ. Samudayatīti uppajjati. Navamaṁ.",
  "atk-s0302a0:284_0": "10. Dutiyaariyasāvakasuttavaṇṇanā",
  "atk-s0302a0:285_0": "50. Dasame dvepi nayā ekato vuttā. Idameva purimena nānattaṁ, sesaṁ tādisamevāti. Dasamaṁ.",
  "atk-s0302a0:286_0": "Gahapativaggo pañcamo.",
  "atk-s0302a0:287_0": "6. Dukkhavaggo",
  "atk-s0302a0:288_0": "1. Parivīmaṁsanasuttavaṇṇanā",
  "atk-s0302a0:289_0": "51.",
  "atk-s0302a0:289_1": "Dukkhavaggassa paṭhame parivīmaṁsamānoti upaparikkhamāno.",
  "atk-s0302a0:289_2": "Jarāmaraṇanti kasmā jarāmaraṇaṁ ekameva ‘‘anekavidhaṁ nānappakāraka’’nti vatvā gahitanti ce?",
  "atk-s0302a0:289_3": "Tasmiṁ gahite sabbadukkhassa gahitattā.",
  "atk-s0302a0:289_4": "Yathā hi cūḷāya gahite purise so puriso gahitova hoti,",
  "atk-s0302a0:289_5": "evaṁ jarāmaraṇe gahite sabbadukkhaṁ gahitameva hoti.",
  "atk-s0302a0:289_6": "Tasmā ‘‘yaṁ kho idaṁ anekavidhaṁ nānappakārakaṁ dukkhaṁ loke uppajjatī’’ti nhatvā ṭhitaṁ purisaṁ viya",
  "atk-s0302a0:289_7": "sabbadukkhaṁ dassetvā taṁ cūḷāya gaṇhanto viya jarāmaraṇaṁ gaṇhi.",
  "atk-s0302a0:290_0": "Jarāmaraṇanirodhasāruppagāminīti jarāmaraṇanirodhassa sāruppabhāvena nikkilesatāya parisuddhatāya sadisāva hutvā gāminīti attho.",
  "atk-s0302a0:290_1": "Tathā paṭipanno ca hotīti yathā taṁ paṭipannoti vuccati,",
  "atk-s0302a0:290_2": "evaṁ paṭipanno hoti.",
  "atk-s0302a0:290_3": "Anudhammacārīti nibbānadhammaṁ anugataṁ paṭipattidhammaṁ carati,",
  "atk-s0302a0:290_4": "pūretīti attho.",
  "atk-s0302a0:290_5": "Dukkhakkhayāya paṭipannoti sīlaṁ ādiṁ katvā jarāmaraṇadukkhassa nirodhatthāya paṭipanno.",
  "atk-s0302a0:290_6": "Saṅkhāranirodhāyāti saṅkhāradukkhassa nirodhatthāya.",
  "atk-s0302a0:290_7": "Ettāvatā yāva arahattā desanā kathitā.",
  "atk-s0302a0:291_0": "Idāni arahattaphalapaccavekkhaṇaṁ satatavihārañca dassetvā desanā nivattetabbā siyā,",
  "atk-s0302a0:291_1": "tathā akatvā avijjāgatoti idaṁ kasmā gaṇhātīti?",
  "atk-s0302a0:291_2": "Khīṇāsavassa samatikkantavaṭṭadukkhadassanatthaṁ .",
  "atk-s0302a0:291_3": "Apica puna vaṭṭaṁ ārabhitvā vivaṭṭe kathiyamāne bujjhanakasatto cettha atthi,",
  "atk-s0302a0:291_4": "tassa ajjhāsayavasenāpi idaṁ gaṇhātīti veditabbo.",
  "atk-s0302a0:291_5": "Tattha avijjāgatoti avijjāya gato upagato samannāgato.",
  "atk-s0302a0:291_6": "Purisapuggaloti purisoyeva puggalo.",
  "atk-s0302a0:291_7": "Ubhayenāpi sammutikathaṁ katheti.",
  "atk-s0302a0:291_8": "Buddhānañhi sammutikathā paramatthakathāti dve kathā honti.",
  "atk-s0302a0:291_9": "Tattha ‘‘satto naro puriso puggalo tisso nāgo’’ti evaṁ pavattā sammutikathā nāma.",
  "atk-s0302a0:291_10": "‘‘Khandhā dhātuyo āyatanānī’’ti evaṁ pavattā paramatthakathā nāma.",
  "atk-s0302a0:291_11": "Paramatthaṁ kathentāpi sammutiṁ amuñcitvā kathenti.",
  "atk-s0302a0:291_12": "Te sammutiṁ kathentāpi paramatthaṁ kathentāpi saccameva kathenti.",
  "atk-s0302a0:291_13": "Teneva vuttaṁ –",
  "atk-s0302a0:292_0": "‘‘Duve saccāni akkhāsi, sambuddho vadataṁ varo;",
  "atk-s0302a0:293_0": "Sammutiṁ paramatthañca, tatiyaṁ nūpalabbhati;",
  "atk-s0302a0:294_0": "Saṅketavacanaṁ saccaṁ, lokasammutikāraṇaṁ;",
  "atk-s0302a0:295_0": "Paramatthavacanaṁ saccaṁ, dhammānaṁ bhūtalakkhaṇa’’nti.",
  "atk-s0302a0:296_0": "Puññaṁce saṅkhāranti terasacetanābhedaṁ puññābhisaṅkhāraṁ.",
  "atk-s0302a0:296_1": "Abhisaṅkharotīti karoti.",
  "atk-s0302a0:296_2": "Puññūpagaṁ hoti viññāṇanti kammaviññāṇaṁ kammapuññena upagataṁ sampayuttaṁ hoti,",
  "atk-s0302a0:296_3": "vipākaviññāṇaṁ vipākapuññena.",
  "atk-s0302a0:296_4": "Apuññaṁ ce saṅkhāranti dvādasacetanābhedaṁ apuññābhisaṅkhāraṁ abhisaṅkharoti.",
  "atk-s0302a0:296_5": "Āneñjaṁ ce saṅkhāranti catucetanābhedaṁ āneñjābhisaṅkhāraṁ.",
  "atk-s0302a0:296_6": "Āneñjūpagaṁ hoti viññāṇanti kammāneñjena kammaviññāṇaṁ,",
  "atk-s0302a0:296_7": "vipākāneñjena vipākaviññāṇaṁ upagataṁ hoti.",
  "atk-s0302a0:296_8": "Ettha ca tividhassa kammābhisaṅkhārassa gahitattā dvādasapadiko paccayākāro gahitova hoti.",
  "atk-s0302a0:296_9": "Ettāvatā vaṭṭaṁ dassitaṁ.",
  "atk-s0302a0:297_0": "Idāni vivaṭṭaṁ dassento yato kho,",
  "atk-s0302a0:297_1": "bhikkhavetiādimāha.",
  "atk-s0302a0:297_2": "Tattha avijjāti catūsu saccesu aññāṇaṁ.",
  "atk-s0302a0:297_3": "Vijjāti arahattamaggañāṇaṁ.",
  "atk-s0302a0:297_4": "Ettha ca paṭhamameva avijjāya pahīnāya vijjā uppajjati.",
  "atk-s0302a0:297_5": "Yathā pana caturaṅgepi tame rattiṁ padīpujjalena andhakāro pahīyati,",
  "atk-s0302a0:297_6": "evaṁ vijjuppādā avijjāya pahānaṁ veditabbaṁ.",
  "atk-s0302a0:297_7": "Na kiñci loke upādiyatīti loke kiñci dhammaṁ na gaṇhāti na parāmasati.",
  "atk-s0302a0:297_8": "Anupādiyaṁ na paritassatīti anupādiyanto agaṇhanto neva taṇhāparitassanāya,",
  "atk-s0302a0:297_9": "na bhayaparitassanāya paritassati,",
  "atk-s0302a0:297_10": "na taṇhāyati na bhāyatīti attho.",
  "atk-s0302a0:297_11": "Paccattaññevāti sayameva attanāva parinibbāyati,",
  "atk-s0302a0:297_12": "na aññassa ānubhāvena.",
  "atk-s0302a0:298_0": "Sosukhaṁ ce vedananti idaṁ kasmā ārabhi?",
  "atk-s0302a0:298_1": "Khīṇāsavassa paccavekkhaṇañāṇaṁ dassetvā satatavihāraṁ dassetuṁ ārabhi.",
  "atk-s0302a0:298_2": "Anajjhositāti taṇhāya gilitvā pariniṭṭhapetvā agahitā.",
  "atk-s0302a0:298_3": "Atha dukkhavedanā kasmā vuttā,",
  "atk-s0302a0:298_4": "kiṁ tampi abhinandanto atthīti?",
  "atk-s0302a0:298_5": "Āma atthi.",
  "atk-s0302a0:298_6": "Sukhaṁ abhinandantoyeva hi dukkhaṁ abhinandati nāma dukkhaṁ patvā sukhaṁ patthanato sukhassa ca vipariṇāmadukkhatoti.",
  "atk-s0302a0:298_7": "Kāyapariyantikanti kāyaparicchinnaṁ,",
  "atk-s0302a0:298_8": "yāva pañcadvārakāyo pavattati,",
  "atk-s0302a0:298_9": "tāva pavattaṁ pañcadvārikavedananti attho.",
  "atk-s0302a0:298_10": "Jīvitapariyantikanti jīvitaparicchinnaṁ .",
  "atk-s0302a0:298_11": "Yāva jīvitaṁ pavattati,",
  "atk-s0302a0:298_12": "tāva pavattaṁ manodvārikavedananti attho.",
  "atk-s0302a0:299_0": "Tattha pañcadvārikavedanā pacchā uppajjitvā paṭhamaṁ nirujjhati,",
  "atk-s0302a0:299_1": "manodvārikavedanā paṭhamaṁ uppajjitvā pacchā nirujjhati.",
  "atk-s0302a0:299_2": "Sā hi paṭisandhikkhaṇe vatthurūpasmiṁyeva patiṭṭhāti.",
  "atk-s0302a0:299_3": "Pañcadvārikā pavatte pañcadvāravasena pavattamānā paṭhamavaye vīsativassakāle rajjanadussanamuyhanavasena adhimattā balavatī hoti,",
  "atk-s0302a0:299_4": "paṇṇāsavassakāle ṭhitā hoti,",
  "atk-s0302a0:299_5": "saṭṭhivassakālato paṭṭhāya parihāyamānā asītinavutivassakāle mandā hoti.",
  "atk-s0302a0:299_6": "Tadā hi sattā ‘‘cirarattaṁ ekato nisīdimhā nipajjimhā’’ti vadantepi ‘‘na sañjānāmā’’ti vadanti.",
  "atk-s0302a0:299_7": "Adhimattānipi rūpādiārammaṇāni ‘‘na passāma na suṇāma’’,",
  "atk-s0302a0:299_8": "‘‘sugandhaṁ duggandhaṁ vā sāduṁ asāduṁ vā thaddhaṁ mudukanti vā na jānāmā’’ti vadanti.",
  "atk-s0302a0:299_9": "Iti nesaṁ pañcadvārikavedanā bhaggā hoti,",
  "atk-s0302a0:299_10": "manodvārikāva pavattati.",
  "atk-s0302a0:299_11": "Sāpi anupubbena parihāyamānā maraṇasamaye hadayakoṭiṁyeva nissāya pavattati.",
  "atk-s0302a0:299_12": "Yāva panesā pavattati,",
  "atk-s0302a0:299_13": "tāva satto jīvatīti vuccati.",
  "atk-s0302a0:299_14": "Yadā nappavattati,",
  "atk-s0302a0:299_15": "tadā mato niruddhoti vuccati.",
  "atk-s0302a0:300_0": "Svāyamattho vāpiyā dīpetabbo –",
  "atk-s0302a0:301_0": "Yathā hi puriso pañcaudakamaggasampannaṁ vāpiṁ kareyya,",
  "atk-s0302a0:301_1": "paṭhamaṁ deve vuṭṭhe pañcahi udakamaggehi udakaṁ pavisitvā antovāpiyaṁ āvāṭe pūreyya,",
  "atk-s0302a0:301_2": "punappunaṁ deve vassante udakamagge pūretvā gāvutaḍḍhayojanamattaṁ ottharitvā udakaṁ tiṭṭheyya tato tato vissandamānaṁ,",
  "atk-s0302a0:301_3": "atha niddhamanatumbe vivaritvā khettesu kamme kariyamāne udakaṁ nikkhamantaṁ,",
  "atk-s0302a0:301_4": "sassapākakāle (udakaṁ nikkhamantaṁ,) udakaṁ parihīnaṁ ‘‘macche gaṇhāmā’’ti vattabbataṁ āpajjeyya,",
  "atk-s0302a0:301_5": "tato katipāhena āvāṭesuyeva udakaṁ saṇṭhaheyya.",
  "atk-s0302a0:301_6": "Yāva pana taṁ āvāṭesu hoti,",
  "atk-s0302a0:301_7": "tāva ‘‘mahāvāpiyaṁ udakaṁ atthī’’ti saṅkhaṁ gacchati.",
  "atk-s0302a0:301_8": "Yadā pana tattha chijjati,",
  "atk-s0302a0:301_9": "tadā ‘‘vāpiyaṁ udakaṁ natthī’’ti vuccati,",
  "atk-s0302a0:301_10": "evaṁsampadamidaṁ veditabbaṁ.",
  "atk-s0302a0:302_0": "Paṭhamaṁ deve vassante pañcahi maggehi udake pavisante āvāṭānaṁ pūraṇakālo viya hi paṭhamameva paṭisandhikkhaṇe",
  "atk-s0302a0:302_1": "manodvārikavedanāya vatthurūpe patiṭṭhitakālo,",
  "atk-s0302a0:302_2": "punappunaṁ deve vassante pañcannaṁ maggānaṁ pūritakālo viya pavatte pañcadvārikavedanāya pavattikālo,",
  "atk-s0302a0:302_3": "gāvutaḍḍhayojanamattaṁ ajjhottharaṇaṁ viya paṭhamavaye vīsativassakāle rajjanādivasena tassā adhimattabalavabhāvo,",
  "atk-s0302a0:302_4": "yāva vāpito udakaṁ na niggacchati,",
  "atk-s0302a0:302_5": "tāva pūrāya vāpiyā ṭhitakālo viya paññāsavassakāle tassā ṭhitakālo,",
  "atk-s0302a0:302_6": "niddhamanatumbesu vivaṭesu kammante kariyamāne udakassa nikkhamanakālo viya saṭṭhivassakālato paṭṭhāya tassā parihāni,",
  "atk-s0302a0:302_7": "udake bhaṭṭhe udakamaggesu parittodakassa ṭhitakālo viya asītinavutivassakāle pañcadvārikavedanāya mandakālo,",
  "atk-s0302a0:302_8": "āvāṭesuyeva udakassa patiṭṭhānakālo viya hadayavatthukoṭiṁ nissāya manodvārikavedanāya pavattikālo,",
  "atk-s0302a0:302_9": "āvāṭesu parittepi udake sati ‘‘vāpiyaṁ udakaṁ atthī’’ti vattabbakālo viya yāva sā pavattati,",
  "atk-s0302a0:302_10": "tāva ‘‘satto jīvatī’’ti vuccati.",
  "atk-s0302a0:302_11": "Yathā pana āvāṭesu udake chinne ‘‘natthi vāpiyaṁ udaka’’nti vuccati,",
  "atk-s0302a0:302_12": "evaṁ manodvārikavedanāya appavattamānāya ‘‘satto mato’’ti vuccati.",
  "atk-s0302a0:302_13": "Imaṁ vedanaṁ sandhāya vuttaṁ ‘‘jīvitapariyantikaṁ vedanaṁ vediyamāno’’ti.",
  "atk-s0302a0:303_0": "Kāyassa bhedāti kāyassa bhedena.",
  "atk-s0302a0:303_1": "Jīvitapariyādānā uddhanti jīvitakkhayato uddhaṁ.",
  "atk-s0302a0:303_2": "Idhevāti paṭisandhivasena parato agantvā idheva.",
  "atk-s0302a0:303_3": "Sītībhavissantīti pavattivipphandadaratharahitāni sītāni appavattanadhammāni bhavissanti.",
  "atk-s0302a0:303_4": "Sarīrānīti dhātusarīrāni.",
  "atk-s0302a0:303_5": "Avasissantīti avasiṭṭhāni bhavissanti.",
  "atk-s0302a0:304_0": "Kumbhakārapākāti kumbhakārassa bhājanapacanaṭṭhānato.",
  "atk-s0302a0:304_1": "Paṭisisseyyāti ṭhapeyya.",
  "atk-s0302a0:304_2": "Kapallānīti saha mukhavaṭṭiyā ekābaddhāni kumbhakapallāni.",
  "atk-s0302a0:304_3": "Avasisseyyunti tiṭṭheyyuṁ.",
  "atk-s0302a0:304_4": "Evameva khoti ettha idaṁ opammasaṁsandanaṁ –",
  "atk-s0302a0:304_5": "ādittakumbhakārapāko viya hi tayo bhavā daṭṭhabbā,",
  "atk-s0302a0:304_6": "kumbhakāro viya yogāvacaro,",
  "atk-s0302a0:304_7": "pākato kumbhakārabhājanānaṁ nīharaṇadaṇḍako viya arahattamaggañāṇaṁ,",
  "atk-s0302a0:304_8": "samo bhūmibhāgo viya asaṅkhataṁ nibbānatalaṁ,",
  "atk-s0302a0:304_9": "daṇḍakena uṇhakumbhaṁ ākaḍḍhitvā same bhūmibhāge kumbhassa ṭhapitakālo viya āraddhavipassakassa rūpasattakaṁ",
  "atk-s0302a0:304_10": "arūpasattakaṁ vipassantassa kammaṭṭhāne ca paguṇe vibhūte upaṭṭhahamāne tathārūpaṁ utusappāyādiṁ labhitvā",
  "atk-s0302a0:304_11": "ekāsane nisinnassa vipassanaṁ vaḍḍhetvā aggaphalaṁ arahattaṁ patvā catūhi apāyehi attabhāvaṁ uddharitvā",
  "atk-s0302a0:304_12": "phalasamāpattivasena asaṅkhate nibbānatale ṭhitakālo daṭṭhabbo.",
  "atk-s0302a0:304_13": "Khīṇāsavo pana uṇhakumbho viya arahattappattadivaseyeva na parinibbāti,",
  "atk-s0302a0:304_14": "sāsanappaveṇiṁ pana ghaṭayamāno paṇṇāsasaṭṭhivassāni ṭhatvā carimakacittappattiyā upādiṇṇakakkhandhabhedā anupādisesāya nibbānadhātuyā parinibbāti.",
  "atk-s0302a0:304_15": "Athassa kumbhassa viya kapallāni anupādiṇṇakasarīrāneva avasissantīti.",
  "atk-s0302a0:304_16": "Sarīrāni avasissantīti pajānātīti idaṁ pana khīṇāsavassa anuyogāropanatthaṁ vuttaṁ.",
  "atk-s0302a0:305_0": "Viññāṇaṁ paññāyethāti paṭisandhiviññāṇaṁ paññāyetha.",
  "atk-s0302a0:305_1": "Sādhu sādhūti therānaṁ byākaraṇaṁ sampahaṁsati.",
  "atk-s0302a0:305_2": "Evametanti yadetaṁ tividhe abhisaṅkhāre asati paṭisandhiviññāṇassa appaññāṇantiādi,",
  "atk-s0302a0:305_3": "evameva etaṁ.",
  "atk-s0302a0:305_4": "Adhimuccathāti sanniṭṭhānasaṅkhātaṁ adhimokkhaṁ paṭilabhatha.",
  "atk-s0302a0:305_5": "Esevanto dukkhassāti ayameva vaṭṭadukkhassa anto ayaṁ paricchedo,",
  "atk-s0302a0:305_6": "yadidaṁ nibbānanti. Paṭhamaṁ.",
  "atk-s0302a0:306_0": "2. Upādānasuttavaṇṇanā",
  "atk-s0302a0:307_0": "52.",
  "atk-s0302a0:307_1": "Dutiye upādāniyesūti catunnaṁ upādānānaṁ paccayesu tebhūmakadhammesu.",
  "atk-s0302a0:307_2": "Assādānupassinoti assādaṁ anupassantassa.",
  "atk-s0302a0:307_3": "Tatrāti tasmiṁ aggikkhandhe.",
  "atk-s0302a0:307_4": "Tadāhāroti taṁpaccayo.",
  "atk-s0302a0:307_5": "Tadupādānoti tasseva vevacanaṁ.",
  "atk-s0302a0:307_6": "Evamevakhoti ettha aggikkhandho viya hi tayo bhavā,",
  "atk-s0302a0:307_7": "tebhūmakavaṭṭantipi etadeva,",
  "atk-s0302a0:307_8": "aggijaggakapuriso viya vaṭṭanissito bālaputhujjano,",
  "atk-s0302a0:307_9": "sukkhatiṇagomayādipakkhipanaṁ viya assādānupassino puthujjanassa taṇhādivasena chahi dvārehi kusalākusalakammakaraṇaṁ.",
  "atk-s0302a0:307_10": "Tiṇagomayādīsu khīṇesu punappunaṁ tesaṁ pakkhipanena aggikkhandhassa vaḍḍhanaṁ viya bālaputhujjanassa",
  "atk-s0302a0:307_11": "uṭṭhāya samuṭṭhāya yathāvuttakammāyūhanena aparāparaṁ vaṭṭadukkhanibbattanaṁ.",
  "atk-s0302a0:308_0": "Na kālena kālaṁ sukkhāni ceva tiṇāni pakkhipeyyāti tañhi koci atthakāmo evaṁ vadeyya –",
  "atk-s0302a0:308_1": "‘‘bho kasmā uṭṭhāya samuṭṭhāya kalāpe bandhitvā sukkhatiṇakaṭṭhānaṁ pacchiyañca pūretvā sukkhagomayāni pakkhipanto etaṁ aggiṁ jālesi?",
  "atk-s0302a0:308_2": "Api nu te atthi itonidānaṁ kāci vaḍḍhīti?",
  "atk-s0302a0:308_3": "Vaṁsāgatametaṁ bho amhākaṁ,",
  "atk-s0302a0:308_4": "itonidānaṁ pana me avaḍḍhiyeva,",
  "atk-s0302a0:308_5": "kuto vaḍḍhi?",
  "atk-s0302a0:308_6": "Ahañhi imaṁ aggiṁ jagganto neva nhāyituṁ na bhuñjituṁ na nipajjituṁ labhāmīti.",
  "atk-s0302a0:308_7": "Tena hi bho kiṁ te iminā niratthakena aggijālanena?",
  "atk-s0302a0:308_8": "Ehi tvaṁ etāni ābhatāni tiṇādīni ettha nikkhipa,",
  "atk-s0302a0:308_9": "tāni sayameva jhāyissanti,",
  "atk-s0302a0:308_10": "tvaṁ pana asukasmiṁ ṭhāne sītodakā pokkharaṇī atthi,",
  "atk-s0302a0:308_11": "tattha nhatvā,",
  "atk-s0302a0:308_12": "mālāgandhavilepanehi attānaṁ maṇḍetvā sunivattho supārutova pādukāhi nagaraṁ pavisitvā pāsādavaramāruyha",
  "atk-s0302a0:308_13": "vātapānaṁ vivaritvā mahāvīthiyaṁ virocamāno nisīda ekaggo sukhasamappito hutvā,",
  "atk-s0302a0:308_14": "tattha te nisinnassa tiṇādīnaṁ khayena sayameva ayaṁ aggi appaṇṇattibhāvaṁ gamissatī’’ti.",
  "atk-s0302a0:308_15": "So tathā kareyya.",
  "atk-s0302a0:308_16": "Tatheva ca tattha nisinnassa so aggi upādānakkhayena appaṇṇattibhāvaṁ gaccheyya.",
  "atk-s0302a0:308_17": "Idaṁ sandhāyetaṁ ‘‘na kālena kāla’’ntiādi vuttaṁ.",
  "atk-s0302a0:309_0": "Evameva khoti ettha pana idaṁ opammasaṁsandanaṁ –",
  "atk-s0302a0:309_1": "cattālīsāya kaṭṭhavāhānaṁ jalamāno mahāaggikkhandho viya hi tebhūmakavaṭṭaṁ daṭṭhabbaṁ,",
  "atk-s0302a0:309_2": "aggijagganakapuriso viya vaṭṭasannissitako yogāvacaro,",
  "atk-s0302a0:309_3": "atthakāmo puriso viya sammāsambuddho,",
  "atk-s0302a0:309_4": "tena purisena tassa dinnaovādo viya tathāgatena ‘‘ehi tvaṁ, bhikkhu,",
  "atk-s0302a0:309_5": "tebhūmakadhammesu nibbinda,",
  "atk-s0302a0:309_6": "evaṁ vaṭṭadukkhā muccissasī’’ti tassa tebhūmakadhammesu kammaṭṭhānassa kathitakālo,",
  "atk-s0302a0:309_7": "tassa purisassa yathānusiṭṭhaṁ paṭipajjitvā pāsāde nisinnakālo viya yogino sugatovādaṁ sampaṭicchitvā",
  "atk-s0302a0:309_8": "suññāgāraṁ paviṭṭhassa tebhūmakadhammesu vipassanaṁ paṭṭhapetvā anukkamena yathānurūpaṁ āhārasappāyādiṁ labhitvā,",
  "atk-s0302a0:309_9": "ekāsane nisinnassa aggaphale patiṭṭhitakālo,",
  "atk-s0302a0:309_10": "tassa nhānavilepanādīhi sudhotamaṇḍitakāyattā tasmiṁ nisinnassa ekaggasukhasamappitakālo viya yogino",
  "atk-s0302a0:309_11": "ariyamaggapokkharaṇiyaṁ maggañāṇodakena sunhātasudhotakilesamalassa hirottappasāṭake nivāsetvā sīlavilepanānulittassa",
  "atk-s0302a0:309_12": "arahattamaṇḍanena attabhāvaṁ maṇḍetvā vimuttipupphadāmaṁ piḷandhitvā iddhipādapādukā āruyha nibbānanagaraṁ",
  "atk-s0302a0:309_13": "pavisitvā dhammapāsādaṁ āruyha satipaṭṭhānamahāvīthiyaṁ virocamānassa nibbānārammaṇaṁ phalasamāpattiṁ",
  "atk-s0302a0:309_14": "appetvā nisinnakālo.",
  "atk-s0302a0:309_15": "Tassa pana purisassa tasmiṁ nisinnassa tiṇādīnaṁ khayena aggikkhandhassa appaṇṇattigamanakālo viya khīṇāsavassa",
  "atk-s0302a0:309_16": "yāvatāyukaṁ ṭhatvā upādiṇṇakakkhandhabhedena anupādisesāya nibbānadhātuyā parinibbutassa mahāvaṭṭavūpasamo",
  "atk-s0302a0:309_17": "daṭṭhabbo. Dutiyaṁ.",
  "atk-s0302a0:310_0": "3. Saṁyojanasuttavaṇṇanā",
  "atk-s0302a0:311_0": "53.",
  "atk-s0302a0:311_1": "Tatiye saṁyojaniyesūti dasannaṁ saṁyojanānaṁ paccayesu.",
  "atk-s0302a0:311_2": "Jhāyeyyāti jaleyya.",
  "atk-s0302a0:311_3": "Telaṁ āsiñceyya vaṭṭiṁ upasaṁhareyyāti dīpapaṭijagganatthaṁ telabhājanañca mahantañca vaṭṭikapālaṁ gahetvā",
  "atk-s0302a0:311_4": "samīpe niccaṁ ṭhitova tele khīṇe telaṁ āsiñceyya,",
  "atk-s0302a0:311_5": "vaṭṭiyā khīṇāya vaṭṭiṁ upasaṁhareyya.",
  "atk-s0302a0:311_6": "Sesamettha saddhiṁ opammasaṁsandanena purimanayeneva veditabbaṁ. Tatiyaṁ.",
  "atk-s0302a0:312_0": "4. Dutiyasaṁyojanasuttavaṇṇanā",
  "atk-s0302a0:313_0": "54. Catutthe upamaṁ paṭhamaṁ katvā pacchā attho vutto. Sesaṁ tādisameva. Catutthaṁ.",
  "atk-s0302a0:314_0": "5. Mahārukkhasuttavaṇṇanā",
  "atk-s0302a0:315_0": "55.",
  "atk-s0302a0:315_1": "Pañcame uddhaṁ ojaṁ abhiharantīti pathavīrasañca āporasañca upari āropenti.",
  "atk-s0302a0:315_2": "Ojāya āropitattā hatthasatubbedhassa rukkhassa aṅkuraggesu bindubindūni viya hutvā sineho tiṭṭhati.",
  "atk-s0302a0:315_3": "Idaṁ panettha opammasaṁsandanaṁ –",
  "atk-s0302a0:315_4": "mahārukkho viya hi tebhūmakavaṭṭaṁ,",
  "atk-s0302a0:315_5": "mūlāni viya āyatanāni,",
  "atk-s0302a0:315_6": "mūlehi ojāya ārohanaṁ viya chahi dvārehi kammārohanaṁ,",
  "atk-s0302a0:315_7": "ojāya abhiruḷhattā mahārukkhassa yāvakappaṭṭhānaṁ viya vaṭṭanissitabālaputhujjanassa chahi dvārehi kammaṁ",
  "atk-s0302a0:315_8": "āyūhantassa aparāparaṁ vaṭṭassa vaḍḍhanavasena dīgharattaṁ ṭhānaṁ.",
  "atk-s0302a0:316_0": "Kuddālapiṭakanti kuddālañceva pacchibhājanañca.",
  "atk-s0302a0:316_1": "Khaṇḍākhaṇḍikaṁ chindeyyāti khuddakamahantāni khaṇḍākhaṇḍāni karonto chindeyya.",
  "atk-s0302a0:316_2": "Idaṁ panettha opammasaṁsandanaṁ –",
  "atk-s0302a0:316_3": "idhāpi hi mahārukkho viya tebhūmakavaṭṭaṁ,",
  "atk-s0302a0:316_4": "rukkhaṁ nāsetukāmo puriso viya yogāvacaro,",
  "atk-s0302a0:316_5": "kuddālo viya ñāṇaṁ,",
  "atk-s0302a0:316_6": "pacchi viya samādhi,",
  "atk-s0302a0:316_7": "rukkhacchedanapharasu viya ñāṇaṁ,",
  "atk-s0302a0:316_8": "rukkhassa mūle chinnakālo viya yogino ācariyasantike kammaṭṭhānaṁ gahetvā manasikarontassa paññā,",
  "atk-s0302a0:316_9": "khaṇḍākhaṇḍikaṁ chindanakālo viya saṅkhepato catunnaṁ mahābhūtānaṁ manasikāro,",
  "atk-s0302a0:316_10": "phālanaṁ viya dvecattālīsāya koṭṭhāsesu vitthāramanasikāro,",
  "atk-s0302a0:316_11": "sakalikaṁ sakalikaṁ karaṇakālo viya upādārūpassa ceva rūpakkhandhārammaṇassa viññāṇassa cāti imesaṁ vasena nāmarūpapariggaho,",
  "atk-s0302a0:316_12": "mūlānaṁ upacchedanaṁ viya tasseva nāmarūpassa paccayapariyesanaṁ,",
  "atk-s0302a0:316_13": "vātātape visosetvā agginā ḍahanakālo viya anupubbena vipassanaṁ vaḍḍhetvā aññataraṁ sappāyaṁ labhitvā",
  "atk-s0302a0:316_14": "kammaṭṭhāne vibhūte upaṭṭhahamāne ekapallaṅke nisinnassa samaṇadhammaṁ karontassa aggaphalappatti,",
  "atk-s0302a0:316_15": "masikaraṇaṁ viya arahattappattadivaseyeva aparinibbāyantassa yāvatāyukaṁ ṭhita kālo,",
  "atk-s0302a0:316_16": "mahāvāte opunanaṁ nadiyā pavāhanaṁ viya ca upādiṇṇakakkhandhabhedena anupādisesāya nibbānadhātuyā parinibbutassa vaṭṭavūpasamo veditabbo. Pañcamaṁ.",
  "atk-s0302a0:317_0": "6. Dutiyamahārukkhasuttavaṇṇanā",
  "atk-s0302a0:318_0": "56. Chaṭṭhepi upamaṁ paṭhamaṁ vatvā pacchā attho vutto, idameva nānattaṁ. Chaṭṭhaṁ.",
  "atk-s0302a0:319_0": "7. Taruṇarukkhasuttavaṇṇanā",
  "atk-s0302a0:320_0": "57-59.",
  "atk-s0302a0:320_1": "Sattame taruṇoti ajātaphalo.",
  "atk-s0302a0:320_2": "Palimajjeyyāti sodheyya.",
  "atk-s0302a0:320_3": "Paṁsuṁ dadeyyāti thaddhapharusapaṁsuṁ haritvā mudugomayacuṇṇamissaṁ madhurapaṁsuṁ pakkhipeyya.",
  "atk-s0302a0:320_4": "Vuddhinti vuddhiṁ āpajjitvā pupphūpago pupphaṁ,",
  "atk-s0302a0:320_5": "phalūpago phalaṁ gaṇheyya.",
  "atk-s0302a0:320_6": "Idaṁ panettha opammasaṁsandanaṁ –",
  "atk-s0302a0:320_7": "taruṇarukkho viya hi tebhūmakavaṭṭaṁ,",
  "atk-s0302a0:320_8": "rukkhajaggako puriso viya vaṭṭanissito puthujjano,",
  "atk-s0302a0:320_9": "mūlaphalasantānādīni viya tīhi dvārehi kusalākusalakammāyūhanaṁ,",
  "atk-s0302a0:320_10": "rukkhassa vuḍḍhiāpajjanaṁ viya puthujjanassa tīhi dvārehi kammaṁ āyūhato aparāparaṁ vaṭṭappavatti.",
  "atk-s0302a0:320_11": "Vivaṭṭaṁ vuttanayeneva veditabbaṁ.",
  "atk-s0302a0:320_12": "Aṭṭhamanavamāni uttānatthāneva.",
  "atk-s0302a0:320_13": "Sattamādīni.",
  "atk-s0302a0:321_0": "10. Nidānasuttavaṇṇanā",
  "atk-s0302a0:322_0": "60.",
  "atk-s0302a0:322_1": "Dasame kurūsu viharatīti kurūti evaṁ bahuvacanavasena laddhavohāre janapade viharati.",
  "atk-s0302a0:322_2": "Kammāsadhammaṁ nāma kurūnaṁ nigamoti evaṁnāmako kurūnaṁ nigamo,",
  "atk-s0302a0:322_3": "taṁ gocaragāmaṁ katvāti attho.",
  "atk-s0302a0:322_4": "Āyasmāti piyavacanametaṁ garuvacanametaṁ.",
  "atk-s0302a0:322_5": "Ānandoti tassa therassa nāmaṁ.",
  "atk-s0302a0:322_6": "Ekamantaṁ nisīdīti cha nisajjadose vivajjento dakkhiṇajāṇumaṇḍalassa abhimukhaṭṭhāne chabbaṇṇānaṁ buddharasmīnaṁ",
  "atk-s0302a0:322_7": "anto pavisitvā pasannalākhārasaṁ vigāhanto viya suvaṇṇapaṭaṁ pārupanto viya rattakambalavitānamajjhaṁ",
  "atk-s0302a0:322_8": "pavisanto viya dhammabhaṇḍāgāriko āyasmā ānando nisīdi.",
  "atk-s0302a0:322_9": "Tena vuttaṁ ‘‘ekamantaṁ nisīdī’’ti.",
  "atk-s0302a0:323_0": "Kāya pana velāya kena kāraṇena ayamāyasmā bhagavantaṁ upasaṅkamantoti?",
  "atk-s0302a0:323_1": "Sāyanhavelāya paccayākārapañhaṁ pucchanakāraṇena.",
  "atk-s0302a0:323_2": "Taṁ divasaṁ kira ayamāyasmā kulasaṅgahatthāya gharadvāre gharadvāre sahassabhaṇḍikaṁ nikkhipanto viya",
  "atk-s0302a0:323_3": "kammāsadhammaṁ piṇḍāya caritvā piṇḍapātapaṭikkanto satthu vattaṁ dassetvā satthari gandhakuṭiṁ paviṭṭhe",
  "atk-s0302a0:323_4": "satthāraṁ vanditvā attano divāṭṭhānaṁ gantvā antevāsikesu vattaṁ dassetvā paṭikkantesu divāṭṭhānaṁ paṭisammajjitvā",
  "atk-s0302a0:323_5": "cammakkhaṇḍaṁ paññapetvā udakatumbato udakena hatthapāde sītalaṁ katvā pallaṅkaṁ ābhujitvā nisinno sotāpattiphalasamāpattiṁ",
  "atk-s0302a0:323_6": "samāpajjitvā.",
  "atk-s0302a0:323_7": "Atha paricchinnakālavasena samāpattito vuṭṭhāya paccayākāre ñāṇaṁ otāresi.",
  "atk-s0302a0:323_8": "So ‘‘avijjāpaccayā saṅkhārā’’tiādito paṭṭhāya antaṁ,",
  "atk-s0302a0:323_9": "antato paṭṭhāya ādiṁ,",
  "atk-s0302a0:323_10": "ubhayantato paṭṭhāya majjhaṁ,",
  "atk-s0302a0:323_11": "majjhato paṭṭhāya ubho ante pāpento tikkhattuṁ dvādasapadaṁ paccayākāraṁ sammasi.",
  "atk-s0302a0:323_12": "Tassevaṁ sammasantassa paccayākāro vibhūto hutvā uttānakuttānako viya upaṭṭhāsi.",
  "atk-s0302a0:323_13": "Tato cintesi –",
  "atk-s0302a0:323_14": "‘‘ayaṁ paccayākāro sabbabuddhehi gambhīro ceva gambhīrāvabhāso cāti kathito,",
  "atk-s0302a0:323_15": "mayhaṁ kho pana padesañāṇe ṭhitassa sāvakassa sato uttāno viya vibhūto pākaṭo hutvā upaṭṭhāti,",
  "atk-s0302a0:323_16": "mayhaṁyeva nu kho esa uttānako viya upaṭṭhāti,",
  "atk-s0302a0:323_17": "udāhu aññesampīti attano upaṭṭhānakāraṇaṁ satthu ārocessāmī’’ti nisinnaṭṭhānato uṭṭhāya cammakkhaṇḍaṁ",
  "atk-s0302a0:323_18": "papphoṭetvā ādāya sāyanhasamaye bhagavantaṁ upasaṅkami.",
  "atk-s0302a0:323_19": "Tena vuttaṁ –",
  "atk-s0302a0:323_20": "‘‘sāyanhavelāyaṁ paccayākārapañhaṁ pucchanakāraṇena upasaṅkamanto’’ti.",
  "atk-s0302a0:324_0": "Yāva gambhīroti ettha yāvasaddo pamāṇātikkame.",
  "atk-s0302a0:324_1": "Atikkamma pamāṇaṁ gambhīro,",
  "atk-s0302a0:324_2": "atigambhīroti attho.",
  "atk-s0302a0:324_3": "Gambhīrāvabhāsoti gambhīrova hutvā avabhāsati,",
  "atk-s0302a0:324_4": "dissatīti attho.",
  "atk-s0302a0:324_5": "Ekañhi uttānameva gambhīrāvabhāsaṁ hoti pūtipaṇṇarasavasena kāḷavaṇṇaṁ purāṇaudakaṁ viya.",
  "atk-s0302a0:324_6": "Tañhi jāṇuppamāṇampi sataporisaṁ viya dissati.",
  "atk-s0302a0:324_7": "Ekaṁ gambhīraṁ uttānāvabhāsaṁ hoti maṇibhāsaṁ vippasannaudakaṁ viya.",
  "atk-s0302a0:324_8": "Tañhi sataporisampi jāṇuppamāṇaṁ viya khāyati.",
  "atk-s0302a0:324_9": "Ekaṁ uttānaṁ uttānāvabhāsaṁ hoti pātiādīsu udakaṁ viya.",
  "atk-s0302a0:324_10": "Ekaṁ gambhīraṁ gambhīrāvabhāsaṁ hoti sinerupādakamahāsamudde udakaṁ viya.",
  "atk-s0302a0:324_11": "Evaṁ udakameva cattāri nāmāni labhati.",
  "atk-s0302a0:324_12": "Paṭiccasamuppāde panetaṁ natthi.",
  "atk-s0302a0:324_13": "Ayañhi gambhīro ca gambhīrāvabhāso cāti ekameva nāmaṁ labhati .",
  "atk-s0302a0:324_14": "Evarūpo samānopi atha ca pana me uttānakuttānako viya khāyati,",
  "atk-s0302a0:324_15": "tadidaṁ acchariyaṁ, bhante, abbhutaṁ,",
  "atk-s0302a0:324_16": "bhanteti evaṁ attano vimhayaṁ pakāsento pañhaṁ pucchitvā tuṇhībhūto nisīdi.",
  "atk-s0302a0:325_0": "Bhagavā tassa vacanaṁ sutvā ‘‘ānando bhavaggagahaṇāya hatthaṁ pasārento viya sineruṁ bhinditvā miñjaṁ",
  "atk-s0302a0:325_1": "nīharituṁ vāyamamāno viya vinā nāvāya mahāsamuddaṁ taritukāmo viya pathaviṁ parivattetvā pathavojaṁ gahetuṁ",
  "atk-s0302a0:325_2": "vāyamamāno viya buddhavisayaṁ pañhaṁ attano uttānuttānanti vadati,",
  "atk-s0302a0:325_3": "handassa gambhīrabhāvaṁ ācikkhāmī’’ti cintetvā mā hevantiādimāha.",
  "atk-s0302a0:326_0": "Tattha mā hevanti ha-kāro nipātamattaṁ,",
  "atk-s0302a0:326_1": "evaṁ mā bhaṇīti attho.",
  "atk-s0302a0:326_2": "‘‘Mā heva’’nti ca idaṁ vacanaṁ bhagavā āyasmantaṁ ānandaṁ ussādentopi bhaṇati apasādentopi.",
  "atk-s0302a0:326_3": "Tattha ussādentopīti, ānanda,",
  "atk-s0302a0:326_4": "tvaṁ mahāpañño visadañāṇo,",
  "atk-s0302a0:326_5": "tena te gambhīropi paṭiccasamuppādo uttānako viya khāyati,",
  "atk-s0302a0:326_6": "aññesaṁ panesa uttānakoti na sallakkhetabbo,",
  "atk-s0302a0:326_7": "gambhīroyeva ca so gambhīrāvabhāso ca.",
  "atk-s0302a0:327_0": "Tattha catasso upamā vadanti –",
  "atk-s0302a0:327_1": "cha māse subhojanarasapuṭṭhassa kira katayogassa mahāmallassa samajjasamaye katamallapāsāṇaparicayassa",
  "atk-s0302a0:327_2": "yuddhabhūmiṁ gacchantassa antarā mallapāsāṇaṁ dassesuṁ.",
  "atk-s0302a0:327_3": "So ‘‘kiṁ eta’’nti āha.",
  "atk-s0302a0:327_4": "Mallapāsāṇoti.",
  "atk-s0302a0:327_5": "Āharatha nanti.",
  "atk-s0302a0:327_6": "‘‘Ukkhipituṁ na sakkomā’’ti vutte sayaṁ gantvā ‘‘kuhiṁ imassa bhāriyaṭṭhāna’’nti vatvā dvīhi hatthehi",
  "atk-s0302a0:327_7": "dve pāsāṇe ukkhipitvā kīḷāguḷe viya khipitvā agamāsi.",
  "atk-s0302a0:327_8": "Tattha mallassa mallapāsāṇo lahukoti na aññesampi lahukoti vattabbo.",
  "atk-s0302a0:327_9": "Cha māse subhojanarasapuṭṭho mallo viya hi kappasatasahassaṁ abhinīhārasampanno āyasmā ānando.",
  "atk-s0302a0:327_10": "Yathā mallassa mahābalatāya mallapāsāṇo lahuko,",
  "atk-s0302a0:327_11": "evaṁ therassa mahāpaññatāya paṭiccasamuppādo uttānoti vattabbo,",
  "atk-s0302a0:327_12": "so aññesaṁ uttānoti na vattabbo.",
  "atk-s0302a0:328_0": "Mahāsamudde ca timi nāma mahāmaccho dviyojanasatiko,",
  "atk-s0302a0:328_1": "timiṅgalo tiyojanasatiko,",
  "atk-s0302a0:328_2": "timirapiṅgalo pañcayojanasatiko,",
  "atk-s0302a0:328_3": "ānando timinando ajjhāroho mahātimīti ime cattāro yojanasahassikā.",
  "atk-s0302a0:328_4": "Tattha timirapiṅgaleneva dīpenti.",
  "atk-s0302a0:328_5": "Tassa kira dakkhiṇakaṇṇaṁ cālentassa pañcayojanasate padese udakaṁ calati,",
  "atk-s0302a0:328_6": "tathā vāmakaṇṇaṁ,",
  "atk-s0302a0:328_7": "tathā naṅguṭṭhaṁ,",
  "atk-s0302a0:328_8": "tathā sīsaṁ.",
  "atk-s0302a0:328_9": "Dve pana kaṇṇe cāletvā naṅguṭṭhena paharitvā sīsaṁ aparāparaṁ katvā kīḷituṁ āraddhassa sattaṭṭhayojanasate",
  "atk-s0302a0:328_10": "ṭhāne bhājane pakkhipitvā uddhane āropitaṁ viya udakaṁ pakkuthati.",
  "atk-s0302a0:328_11": "Yojanasatamatte padese udakaṁ piṭṭhiṁ chādetuṁ na sakkoti.",
  "atk-s0302a0:328_12": "So evaṁ vadeyya –",
  "atk-s0302a0:328_13": "‘‘ayaṁ mahāsamuddo gambhīroti vadanti,",
  "atk-s0302a0:328_14": "kutassa gambhīratā,",
  "atk-s0302a0:328_15": "mayaṁ piṭṭhimattacchādanampi udakaṁ na labhāmā’’ti.",
  "atk-s0302a0:328_16": "Tattha kāyūpapannassa timirapiṅgalassa mahāsamuddo uttānoti aññesañca khuddakamacchānaṁ uttānoti na vattabbo,",
  "atk-s0302a0:328_17": "evameva ñāṇūpapannassa therassa paṭiccasamuppādo uttānoti aññesampi uttānoti na vattabbo.",
  "atk-s0302a0:328_18": "Supaṇṇarājā ca diyaḍḍhayojanasatiko hoti.",
  "atk-s0302a0:328_19": "Tassa dakkhiṇapakkho paññāsayojaniko hoti,",
  "atk-s0302a0:328_20": "tathā vāmapakkho,",
  "atk-s0302a0:328_21": "piñchavaṭṭi ca saṭṭhiyojanikā,",
  "atk-s0302a0:328_22": "gīvā tiṁsayojanikā,",
  "atk-s0302a0:328_23": "mukhaṁ navayojanaṁ,",
  "atk-s0302a0:328_24": "pādā dvādasayojanikā,",
  "atk-s0302a0:328_25": "tasmiṁ supaṇṇavātaṁ dassetuṁ āraddhe sattaṭṭhayojanasataṁ ṭhānaṁ nappahoti.",
  "atk-s0302a0:328_26": "So evaṁ vadeyya –",
  "atk-s0302a0:328_27": "‘‘ayaṁ ākāso anantoti vadanti,",
  "atk-s0302a0:328_28": "kutassa anantatā,",
  "atk-s0302a0:328_29": "mayaṁ pakkhavātappattharaṇokāsampi na labhāmā’’ti.",
  "atk-s0302a0:328_30": "Tattha kāyūpapannassa supaṇṇarañño ākāso parittoti aññesañca khuddakapakkhīnaṁ parittoti na vattabbo,",
  "atk-s0302a0:328_31": "evameva ñāṇūpapannassa therassa paṭiccasamuppādo uttānoti aññesampi uttānoti na vattabbo.",
  "atk-s0302a0:329_0": "Rāhu asurindo pana pādantato yāva kesantā yojanānaṁ cattāri sahassāni aṭṭha ca satāni honti.",
  "atk-s0302a0:329_1": "Tassa dvinnaṁ bāhānaṁ antare dvādasayojanasatikaṁ,",
  "atk-s0302a0:329_2": "bahalattena chayojanasatikaṁ,",
  "atk-s0302a0:329_3": "hatthapādatalāni tiyojanasatikāni,",
  "atk-s0302a0:329_4": "tathā mukhaṁ,",
  "atk-s0302a0:329_5": "ekaṅgulipabbaṁ paññāsayojanaṁ,",
  "atk-s0302a0:329_6": "tathā bhamukantaraṁ,",
  "atk-s0302a0:329_7": "nalāṭaṁ tiyojanasatikaṁ,",
  "atk-s0302a0:329_8": "sīsaṁ navayojanasatikaṁ.",
  "atk-s0302a0:329_9": "Tassa mahāsamuddaṁ otiṇṇassa gambhīraṁ udakaṁ jāṇuppamāṇaṁ hoti.",
  "atk-s0302a0:329_10": "So evaṁ vadeyya –",
  "atk-s0302a0:329_11": "‘‘ayaṁ mahāsamuddo gambhīroti vadanti.",
  "atk-s0302a0:329_12": "Kutassa gambhīratā?",
  "atk-s0302a0:329_13": "Mayaṁ jāṇuppaṭicchādanamattampi udakaṁ na labhāmā’’ti.",
  "atk-s0302a0:329_14": "Tattha kāyūpapannassa rāhuno mahāsamuddo uttānoti aññesañca uttānoti na vattabbo.",
  "atk-s0302a0:329_15": "Evameva ñāṇūpapannassa therassa paṭiccasamuppādo uttānoti aññesampi uttānoti na vattabbo.",
  "atk-s0302a0:329_16": "Etamatthaṁ sandhāya bhagavā mā hevaṁ, ānanda, mā hevaṁ,",
  "atk-s0302a0:329_17": "ānandāti āha.",
  "atk-s0302a0:330_0": "Therassa hi catūhi kāraṇehi gambhīro paṭiccasamuppādo uttānoti upaṭṭhāsi.",
  "atk-s0302a0:330_1": "Katamehi catūhi?",
  "atk-s0302a0:330_2": "Pubbūpanissayasampattiyā titthavāsena sotāpannatāya bahussutabhāvenāti.",
  "atk-s0302a0:331_0": "Ito kira satasahassime kappe padumuttaro nāma satthā loke uppajji.",
  "atk-s0302a0:331_1": "Tassa haṁsavatī nāma nagaraṁ ahosi,",
  "atk-s0302a0:331_2": "ānando nāma rājā pitā,",
  "atk-s0302a0:331_3": "sumedhā nāma devī mātā,",
  "atk-s0302a0:331_4": "bodhisatto uttarakumāro nāma ahosi.",
  "atk-s0302a0:331_5": "So puttassa jātadivase mahābhinikkhamanaṁ nikkhamma pabbajitvā padhānamanuyutto anukkamena sabbaññutaṁ patvā,",
  "atk-s0302a0:331_6": "‘‘anekajātisaṁsāra’’nti udānaṁ udānetvā sattāhaṁ bodhipallaṅke vītināmetvā ‘‘pathaviyaṁ pādaṁ ṭhapessāmī’’ti pādaṁ abhinīhari.",
  "atk-s0302a0:331_7": "Atha pathaviṁ bhinditvā mahantaṁ padumaṁ uṭṭhāsi.",
  "atk-s0302a0:331_8": "Tassa dhurapattāni navutihatthāni,",
  "atk-s0302a0:331_9": "kesaraṁ tiṁsahatthaṁ,",
  "atk-s0302a0:331_10": "kaṇṇikā dvādasahatthā,",
  "atk-s0302a0:331_11": "navaghaṭappamāṇā reṇu ahosi.",
  "atk-s0302a0:332_0": "Satthā pana ubbedhato aṭṭhapaññāsahattho ahosi,",
  "atk-s0302a0:332_1": "tassa ubhinnaṁ bāhānamantaraṁ aṭṭhārasahatthaṁ,",
  "atk-s0302a0:332_2": "nalāṭaṁ pañcahatthaṁ,",
  "atk-s0302a0:332_3": "hatthapādā ekādasahatthā.",
  "atk-s0302a0:332_4": "Tassa ekādasahatthena pādena dvādasahatthāya kaṇṇikāya akkantamattāya navaghaṭappamāṇā reṇu uṭṭhāya aṭṭhapaññāsahatthaṁ",
  "atk-s0302a0:332_5": "padesaṁ uggantvā okiṇṇamanosilācuṇṇaṁ viya paccokiṇṇaṁ.",
  "atk-s0302a0:332_6": "Tadupādāya bhagavā ‘‘padumuttaro’’tveva paññāyittha.",
  "atk-s0302a0:332_7": "Tassa devilo ca sujāto ca dve aggasāvakā ahesuṁ,",
  "atk-s0302a0:332_8": "amitā ca asamā ca dve aggasāvikā,",
  "atk-s0302a0:332_9": "sumano nāma upaṭṭhāko.",
  "atk-s0302a0:332_10": "Padumuttaro bhagavā pitusaṅgahaṁ kurumāno bhikkhusatasahassaparivāro haṁsavatiyā rājadhāniyā vasati.",
  "atk-s0302a0:333_0": "Kaniṭṭhabhātā panassa sumanakumāro nāma.",
  "atk-s0302a0:333_1": "Tassa rājā haṁsavatito vīsayojanasate bhogaṁ adāsi.",
  "atk-s0302a0:333_2": "So kadāci āgantvā pitarañca satthārañca passati.",
  "atk-s0302a0:333_3": "Athekadivasaṁ paccanto kupito.",
  "atk-s0302a0:333_4": "Sumano rañño sāsanaṁ pesesi.",
  "atk-s0302a0:333_5": "Rājā ‘‘tvaṁ mayā, tāta,",
  "atk-s0302a0:333_6": "kasmā ṭhapito’’ti paṭipesesi.",
  "atk-s0302a0:333_7": "So core vūpasametvā ‘‘upasanto, deva,",
  "atk-s0302a0:333_8": "janapado’’ti rañño pesesi.",
  "atk-s0302a0:333_9": "Rājā tuṭṭho ‘‘sīghaṁ mama putto āgacchatū’’ti āha.",
  "atk-s0302a0:333_10": "Tassa sahassamattā amaccā honti.",
  "atk-s0302a0:333_11": "So tehi saddhiṁ antarāmagge mantesi –",
  "atk-s0302a0:333_12": "‘‘mayhaṁ pitā tuṭṭho sace me varaṁ deti,",
  "atk-s0302a0:333_13": "kiṁ gaṇhāmī’’ti?",
  "atk-s0302a0:333_14": "Atha naṁ ekacce ‘‘hatthiṁ gaṇhatha,",
  "atk-s0302a0:333_15": "assaṁ gaṇhatha,",
  "atk-s0302a0:333_16": "janapadaṁ gaṇhatha,",
  "atk-s0302a0:333_17": "sattaratanāni gaṇhathā’’ti āhaṁsu.",
  "atk-s0302a0:333_18": "Apare ‘‘tumhe pathavissarassa puttā,",
  "atk-s0302a0:333_19": "na tumhākaṁ dhanaṁ dullabhaṁ,",
  "atk-s0302a0:333_20": "laddhampi cetaṁ sabbaṁ pahāya gamanīyaṁ,",
  "atk-s0302a0:333_21": "puññameva ekaṁ ādāya gamanīyaṁ,",
  "atk-s0302a0:333_22": "tasmā deve varaṁ dadamāne temāsaṁ padumuttaraṁ bhagavantaṁ upaṭṭhātuṁ varaṁ gaṇhathā’’ti.",
  "atk-s0302a0:333_23": "So ‘‘tumhe mayhaṁ kalyāṇamittā nāma,",
  "atk-s0302a0:333_24": "mametaṁ cittaṁ natthi,",
  "atk-s0302a0:333_25": "tumhehi pana uppāditaṁ,",
  "atk-s0302a0:333_26": "evaṁ karissāmī’’ti,",
  "atk-s0302a0:333_27": "gantvā pitaraṁ vanditvā pitarā āliṅgetvā,",
  "atk-s0302a0:333_28": "matthake cumbitvā ‘‘varaṁ te, putta,",
  "atk-s0302a0:333_29": "demī’’ti vutte ‘‘icchāmahaṁ, mahārāja,",
  "atk-s0302a0:333_30": "bhagavantaṁ temāsaṁ catūhi paccayehi upaṭṭhahanto jīvitaṁ avañjhaṁ kātuṁ,",
  "atk-s0302a0:333_31": "idaṁ me varaṁ dehī’’ti āha. Na sakkā, tāta,",
  "atk-s0302a0:333_32": "aññaṁ varehīti. Deva,",
  "atk-s0302a0:333_33": "khattiyānaṁ nāma dvekathā natthi,",
  "atk-s0302a0:333_34": "etameva me dehi,",
  "atk-s0302a0:333_35": "na mamaññena atthoti. Tāta,",
  "atk-s0302a0:333_36": "buddhānaṁ nāma cittaṁ dujjānaṁ,",
  "atk-s0302a0:333_37": "sace bhagavā na icchissati,",
  "atk-s0302a0:333_38": "mayā dinnampi kiṁ bhavissatīti? ‘‘Sādhu, deva,",
  "atk-s0302a0:333_39": "ahaṁ bhagavato cittaṁ jānissāmī’’ti vihāraṁ gato.",
  "atk-s0302a0:334_0": "Tena ca samayena bhattakiccaṁ niṭṭhāpetvā bhagavā gandhakuṭiṁ paviṭṭho hoti.",
  "atk-s0302a0:334_1": "So maṇḍalamāḷe sannisinnānaṁ bhikkhūnaṁ santikaṁ agamāsi.",
  "atk-s0302a0:334_2": "Te naṁ āhaṁsu –",
  "atk-s0302a0:334_3": "‘‘rājaputta kasmā āgatosī’’ti?",
  "atk-s0302a0:334_4": "Bhagavantaṁ dassanāya,",
  "atk-s0302a0:334_5": "dassetha me bhagavantanti.",
  "atk-s0302a0:334_6": "‘‘Na mayaṁ,",
  "atk-s0302a0:334_7": "rājaputta,",
  "atk-s0302a0:334_8": "icchiticchitakkhaṇe satthāraṁ daṭṭhuṁ labhāmā’’ti. Ko pana, bhante,",
  "atk-s0302a0:334_9": "labhatīti?",
  "atk-s0302a0:334_10": "Sumanatthero nāma rājaputtāti.",
  "atk-s0302a0:334_11": "So ‘‘kuhiṁ bhante thero’’ti?",
  "atk-s0302a0:334_12": "Therassa nisinnaṭṭhānaṁ pucchitvā gantvā vanditvā –",
  "atk-s0302a0:334_13": "‘‘icchāmahaṁ, bhante,",
  "atk-s0302a0:334_14": "bhagavantaṁ passituṁ,",
  "atk-s0302a0:334_15": "dassetha me bhagavanta’’nti āha.",
  "atk-s0302a0:334_16": "Thero ‘‘ehi,",
  "atk-s0302a0:334_17": "rājaputtā’’ti taṁ gahetvā gandhakuṭipariveṇe ṭhapetvā gandhakuṭiṁ āruhi.",
  "atk-s0302a0:334_18": "Atha naṁ bhagavā ‘‘sumana,",
  "atk-s0302a0:334_19": "kasmā āgatosī’’ti āha.",
  "atk-s0302a0:334_20": "Rājaputto, bhante,",
  "atk-s0302a0:334_21": "bhagavantaṁ dassanāya āgatoti.",
  "atk-s0302a0:334_22": "Tena hi bhikkhu āsanaṁ paññapehīti.",
  "atk-s0302a0:334_23": "Thero āsanaṁ paññapesi.",
  "atk-s0302a0:334_24": "Nisīdi bhagavā paññatte āsane.",
  "atk-s0302a0:334_25": "Rājaputto bhagavantaṁ vanditvā paṭisanthāraṁ akāsi,",
  "atk-s0302a0:334_26": "‘‘kadā āgatosi rājaputtā’’ti? Bhante,",
  "atk-s0302a0:334_27": "tumhesu gandhakuṭiṁ paviṭṭhesu,",
  "atk-s0302a0:334_28": "bhikkhū pana ‘‘na mayaṁ icchiticchitakkhaṇe bhagavantaṁ daṭṭhuṁ labhāmā’’ti maṁ therassa santikaṁ pāhesuṁ,",
  "atk-s0302a0:334_29": "thero pana ekavacaneneva dassesi, thero, bhante,",
  "atk-s0302a0:334_30": "tumhākaṁ sāsane vallabho maññeti. Āma,",
  "atk-s0302a0:334_31": "rājakumāra,",
  "atk-s0302a0:334_32": "vallabho esa bhikkhu mayhaṁ sāsaneti. Bhante,",
  "atk-s0302a0:334_33": "buddhānaṁ sāsane kiṁ katvā vallabho hotīti?",
  "atk-s0302a0:334_34": "Dānaṁ datvā sīlaṁ samādiyitvā uposathakammaṁ katvā, kumārāti.",
  "atk-s0302a0:334_35": "Bhagavā ahampi thero viya buddhasāsane vallabho hotukāmo,",
  "atk-s0302a0:334_36": "temāsaṁ me vassāvāsaṁ adhivāsethāti. Bhagavā,",
  "atk-s0302a0:334_37": "‘‘atthi nu kho gatena attho’’ti oloketvā ‘‘atthī’’ti disvā ‘‘suññāgāre kho,",
  "atk-s0302a0:334_38": "rājakumāra,",
  "atk-s0302a0:334_39": "tathāgatā abhiramantī’’ti āha.",
  "atk-s0302a0:334_40": "Kumāro ‘‘aññātaṁ bhagavā,",
  "atk-s0302a0:334_41": "aññātaṁ sugatā’’ti vatvā – ‘‘ahaṁ, bhante,",
  "atk-s0302a0:334_42": "purimataraṁ gantvā vihāraṁ kāremi,",
  "atk-s0302a0:334_43": "mayā pesite bhikkhusatasahassena saddhiṁ āgacchathā’’ti paṭiññaṁ gahetvā pitu santikaṁ gantvā,",
  "atk-s0302a0:334_44": "‘‘dinnā me, deva,",
  "atk-s0302a0:334_45": "bhagavatā paṭiññā,",
  "atk-s0302a0:334_46": "mayā pahite tumhe bhagavantaṁ peseyyāthā’’ti pitaraṁ vanditvā nikkhamitvā yojane yojane vihāraṁ kāretvā vīsayojanasataṁ addhānaṁ gato.",
  "atk-s0302a0:334_47": "Gantvā attano nagare vihāraṭṭhānaṁ vicinanto sobhanassa nāma kuṭumbikassa uyyānaṁ disvā satasahassena kiṇitvā satasahassaṁ vissajjetvā vihāraṁ kāresi.",
  "atk-s0302a0:334_48": "Tattha bhagavato gandhakuṭiṁ,",
  "atk-s0302a0:334_49": "sesabhikkhūnañca rattiṭṭhānadivāṭṭhānatthāya kuṭileṇamaṇḍape kārāpetvā pākāraparikkhepaṁ dvārakoṭṭhakañca",
  "atk-s0302a0:334_50": "niṭṭhāpetvā pitu santikaṁ pesesi ‘‘niṭṭhitaṁ mayhaṁ kiccaṁ,",
  "atk-s0302a0:334_51": "satthāraṁ pahiṇathā’’ti.",
  "atk-s0302a0:335_0": "Rājā bhagavantaṁ bhojetvā ‘‘bhagavā sumanassa kiccaṁ niṭṭhitaṁ,",
  "atk-s0302a0:335_1": "tumhākaṁ āgamanaṁ paccāsīsatī’’ti.",
  "atk-s0302a0:335_2": "Bhagavā satasahassabhikkhuparivāro yojane yojane vihāresu vasamāno agamāsi.",
  "atk-s0302a0:335_3": "Kumāro ‘‘satthā āgacchatī’’ti sutvā yojanaṁ paccuggantvā gandhamālādīhi pūjayamāno vihāraṁ pavesetvā –",
  "atk-s0302a0:336_0": "‘‘Satasahassena me kītaṁ, satasahassena māpitaṁ;",
  "atk-s0302a0:337_0": "Sobhanaṁ nāma uyyānaṁ paṭiggaṇha, mahāmunī’’ti. –",
  "atk-s0302a0:338_0": "Vihāraṁ niyyātesi.",
  "atk-s0302a0:338_1": "So vassūpanāyikadivase dānaṁ datvā attano puttadāre ca amacce ca pakkosāpetvā āha –‘‘satthā amhākaṁ santikaṁ dūrato āgato,",
  "atk-s0302a0:338_2": "buddhā ca nāma dhammagarunova,",
  "atk-s0302a0:338_3": "nāmisagarukā.",
  "atk-s0302a0:338_4": "Tasmā ahaṁ imaṁ temāsaṁ dve sāṭake nivāsetvā dasa sīlāni samādiyitvā idheva vasissāmi,",
  "atk-s0302a0:338_5": "tumhe khīṇāsavasatasahassassa imināva nīhārena temāsaṁ dānaṁ dadeyyāthā’’ti.",
  "atk-s0302a0:339_0": "So sumanattherassa vasanaṭṭhānasabhāgeyeva ṭhāne vasanto yaṁ thero bhagavato vattaṁ karoti,",
  "atk-s0302a0:339_1": "taṁ sabbaṁ disvā,",
  "atk-s0302a0:339_2": "‘‘imasmiṁ ṭhāne ekantavallabho esa thero,",
  "atk-s0302a0:339_3": "etasseva ṭhānantaraṁ patthetuṁ vaṭṭatī’’ti cintetvā,",
  "atk-s0302a0:339_4": "upakaṭṭhāya pavāraṇāya gāmaṁ pavisitvā sattāhaṁ mahādānaṁ datvā sattame divase bhikkhūsatasahassassa",
  "atk-s0302a0:339_5": "pādamūle ticīvaraṁ ṭhapetvā bhagavantaṁ vanditvā, ‘‘bhante,",
  "atk-s0302a0:339_6": "yadetaṁ mayā magge yojanantarikavihārakārāpanato paṭṭhāya puññaṁ kataṁ,",
  "atk-s0302a0:339_7": "taṁ neva sakkasampattiṁ,",
  "atk-s0302a0:339_8": "na mārabrahmasampattiṁ patthayantena,",
  "atk-s0302a0:339_9": "buddhassa pana upaṭṭhākabhāvaṁ patthentena kataṁ.",
  "atk-s0302a0:339_10": "Tasmā ahampi bhagavā anāgate sumanatthero viya ekassa buddhassa upaṭṭhāko homī’’ti pañcapatiṭṭhitena patitvā vanditvā nipanno.",
  "atk-s0302a0:339_11": "Bhagavā ‘‘mahantaṁ kulaputtassa cittaṁ,",
  "atk-s0302a0:339_12": "ijjhissati nu kho,",
  "atk-s0302a0:339_13": "no’’ti olokento ,",
  "atk-s0302a0:339_14": "‘‘anāgate ito satasahassime kappe gotamo nāma buddho uppajjissati,",
  "atk-s0302a0:339_15": "tasseva upaṭṭhāko bhavissatī’’ti ñatvā –",
  "atk-s0302a0:340_0": "‘‘Icchitaṁ patthitaṁ tuyhaṁ, sabbameva samijjhatu;",
  "atk-s0302a0:341_0": "Sabbe pūrentu saṅkappā, cando pannaraso yathā’’ti. –",
  "atk-s0302a0:342_0": "Āha.",
  "atk-s0302a0:342_1": "Kumāro sutvā ‘‘buddhā nāma advejjhakathā hontī’’ti dutiyadivaseyeva tassa bhagavato pattacīvaraṁ gahetvā piṭṭhito piṭṭhito gacchanto viya ahosi.",
  "atk-s0302a0:342_2": "So tasmiṁ buddhuppāde vassasatasahassaṁ dānaṁ datvā sagge nibbattitvā kassapabuddhakālepi piṇḍāya carato",
  "atk-s0302a0:342_3": "therassa pattaggahaṇatthaṁ uttarisāṭakaṁ datvā pūjaṁ akāsi.",
  "atk-s0302a0:342_4": "Puna sagge nibbattitvā tato cuto bārāṇasirājā hutvā aṭṭhannaṁ paccekabuddhānaṁ paṇṇasālāyo kāretvā maṇiādhārake",
  "atk-s0302a0:342_5": "upaṭṭhapetvā catūhi paccayehi dasavassasahassāni upaṭṭhānaṁ akāsi.",
  "atk-s0302a0:342_6": "Etāni pākaṭaṭṭhānāni.",
  "atk-s0302a0:343_0": "Kappasatasahassaṁ pana dānaṁ dadamānova amhākaṁ bodhisattena saddhiṁ tusitapure nibbattitvā tato cuto",
  "atk-s0302a0:343_1": "amitodanasakkassa gehe paṭisandhiṁ gahetvā anupubbena katābhinikkhamano sammāsambodhiṁ patvā paṭhamagamanena",
  "atk-s0302a0:343_2": "kapilavatthuṁ āgantvā tato nikkhamante bhagavati bhagavato parivāratthaṁ rājakumāresu pabbajantesu bhaddiyādīhi",
  "atk-s0302a0:343_3": "saddhiṁ nikkhamitvā bhagavato santike pabbajitvā nacirasseva āyasmato puṇṇassa mantāṇiputtassa santike",
  "atk-s0302a0:343_4": "dhammakathaṁ sutvā sotāpattiphale patiṭṭhahi.",
  "atk-s0302a0:343_5": "Evamesa āyasmā pubbūpanissayasampanno,",
  "atk-s0302a0:343_6": "tassimāya pubbūpanissayasampattiyā gambhīropi paṭiccasamuppādo uttānako viya upaṭṭhāsi.",
  "atk-s0302a0:344_0": "Titthavāsoti pana garūnaṁ santike uggahaṇasavanaparipucchanadhāraṇāni vuccanti.",
  "atk-s0302a0:344_1": "So therassa ativiya parisuddho.",
  "atk-s0302a0:344_2": "Tenāpissāyaṁ gambhīropi uttānako viya upaṭṭhāsi.",
  "atk-s0302a0:344_3": "Sotāpannānañca nāma paccayākāro uttānako hutvā upaṭṭhāti,",
  "atk-s0302a0:344_4": "ayañca āyasmā sotāpanno.",
  "atk-s0302a0:344_5": "Bahussutānaṁ catuhatthe ovarake padīpe jalamāne mañcapīṭhaṁ viya nāmarūpaparicchedo pākaṭo hoti,",
  "atk-s0302a0:344_6": "ayañca āyasmā bahussutānaṁ aggo.",
  "atk-s0302a0:344_7": "Iti bāhusaccabhāvenapissa gambhīropi paccayākāro uttānako viya upaṭṭhāsi.",
  "atk-s0302a0:344_8": "Paṭiccasamuppādo catūhi gambhīratāhi gambhīro.",
  "atk-s0302a0:344_9": "Sā panassa gambhīratā visuddhimagge vitthāritāva.",
  "atk-s0302a0:344_10": "Sā sabbāpi therassa uttānakā viya upaṭṭhāsi.",
  "atk-s0302a0:344_11": "Tena bhagavā āyasmantaṁ ānandaṁ ussādento mā hevantiādimāha.",
  "atk-s0302a0:344_12": "Ayañhettha adhippāyo – ānanda,",
  "atk-s0302a0:344_13": "tvaṁ mahāpañño visadañāṇo,",
  "atk-s0302a0:344_14": "tena te gambhīropi paṭiccasamuppādo uttānako viya khāyati.",
  "atk-s0302a0:344_15": "Tasmā ‘‘mayhameva nu kho esa uttānako viya hutvā upaṭṭhāti,",
  "atk-s0302a0:344_16": "udāhu aññesampī’’ti mā evaṁ avaca.",
  "atk-s0302a0:345_0": "Yaṁ pana vuttaṁ ‘‘apasādento’’ti,",
  "atk-s0302a0:345_1": "tatthāyamadhippāyo – ānanda,",
  "atk-s0302a0:345_2": "‘‘atha ca pana me uttānakuttānako viya khāyatī’’ti mā hevaṁ avaca.",
  "atk-s0302a0:345_3": "Yadi hi te esa uttānakuttānako viya khāyati,",
  "atk-s0302a0:345_4": "kasmā tvaṁ attano dhammatāya sotāpanno nāhosi,",
  "atk-s0302a0:345_5": "mayā dinnanaye ṭhatvā sotāpattimaggaṁ paṭivijjhi? Ānanda ,",
  "atk-s0302a0:345_6": "idaṁ nibbānameva gambhīraṁ,",
  "atk-s0302a0:345_7": "paccayākāro pana uttānako jāto,",
  "atk-s0302a0:345_8": "atha kasmā oḷārikaṁ kāmarāgasaṁyojanaṁ paṭighasaṁyojanaṁ oḷārikaṁ kāmarāgānusayaṁ paṭighānusayanti ime",
  "atk-s0302a0:345_9": "cattāro kilese samugghātetvā sakadāgāmiphalaṁ na sacchikarosi,",
  "atk-s0302a0:345_10": "teyeva aṇusahagate cattāro kilese samugghātetvā anāgāmiphalaṁ na sacchikarosi,",
  "atk-s0302a0:345_11": "rūparāgādīni pañca saṁyojanāni,",
  "atk-s0302a0:345_12": "mānānusayaṁ bhavarāgānusayaṁ avijjānusayanti ime aṭṭha kilese samugghātetvā arahattaṁ na sacchikarosi?",
  "atk-s0302a0:345_13": "Kasmā vā satasahassakappādhikaṁ ekaṁ asaṅkhyeyyaṁ pūritapāramino sāriputtamoggallānā viya sāvakapāramīñāṇaṁ na paṭivijjhasi,",
  "atk-s0302a0:345_14": "satasahassakappādhikāni dve asaṅkhyeyyāni pūritapāramino paccekabuddhā viya ca paccekabodhiñāṇaṁ na paṭivijjhasi?",
  "atk-s0302a0:345_15": "Yadi vā te sabbathāva esa uttānako hutvā upaṭṭhāsi.",
  "atk-s0302a0:345_16": "Atha kasmā satasahassakappādhikāni cattāri aṭṭha soḷasa vā asaṅkhyeyyāni pūritapāramino buddhā viya sabbaññutaññāṇaṁ na sacchikarosi?",
  "atk-s0302a0:345_17": "Kiṁ anatthikosi etehi visesādhigamehi?",
  "atk-s0302a0:345_18": "Passa yāva ca te aparaddhaṁ,",
  "atk-s0302a0:345_19": "tvaṁ nāma sāvakapadesañāṇe ṭhito atigambhīraṁ paccayākāraṁ ‘‘uttānako viya me upaṭṭhātī’’ti vadasi.",
  "atk-s0302a0:345_20": "Tassa te idaṁ vacanaṁ buddhānaṁ kathāya paccanīkaṁ hoti.",
  "atk-s0302a0:345_21": "Tādisena nāma bhikkhunā buddhānaṁ kathāya paccanīkaṁ kathetabbanti na yuttametaṁ.",
  "atk-s0302a0:345_22": "Nanu mayhaṁ, ānanda,",
  "atk-s0302a0:345_23": "imaṁ paccayākāraṁ paṭivijjhituṁ vāyamantasseva kappasatasahassādhikāni cattāri asaṅkhyeyyāni atikkantāni.",
  "atk-s0302a0:345_24": "Paccayākārapaṭivijjhanatthāya ca pana me adinnadānaṁ nāma natthi,",
  "atk-s0302a0:345_25": "apūritapāramī nāma natthi.",
  "atk-s0302a0:345_26": "‘‘Ajja paccayākāraṁ paṭivijjhissāmī’’ti pana me nirussāhaṁ viya mārabalaṁ vidhamantassa ayaṁ mahāpathavī dvaṅgulamattampi nākampi,",
  "atk-s0302a0:345_27": "tathā paṭhamayāme pubbenivāsaṁ,",
  "atk-s0302a0:345_28": "majjhimayāme dibbacakkhuṁ sampādentassa.",
  "atk-s0302a0:345_29": "Pacchimayāme pana me balavapaccūsasamaye,",
  "atk-s0302a0:345_30": "‘‘avijjā saṅkhārānaṁ navahi ākārehi paccayo hotī’’ti diṭṭhamatteyeva dasasahassilokadhātu ayadaṇḍena",
  "atk-s0302a0:345_31": "ākoṭitakaṁsathālo viya viravasataṁ viravasahassaṁ muñcamānā vātāhate paduminipaṇṇe udakabindu viya pakampittha.",
  "atk-s0302a0:345_32": "Evaṁ gambhīro cāyaṁ, ānanda,",
  "atk-s0302a0:345_33": "paṭiccasamuppādo gambhīrāvabhāso ca, etassa, ānanda,",
  "atk-s0302a0:345_34": "dhammassa ananubodhā…pe…",
  "atk-s0302a0:345_35": "nātivattatīti.",
  "atk-s0302a0:346_0": "Etassa dhammassāti etassa paccayadhammassa.",
  "atk-s0302a0:346_1": "Ananubodhāti ñātapariññāvasena ananubujjhanā.",
  "atk-s0302a0:346_2": "Appaṭivedhāti tīraṇappahānapariññāvasena appaṭivijjhanā.",
  "atk-s0302a0:346_3": "Tantākulakajātāti tantaṁ viya ākulajātā.",
  "atk-s0302a0:346_4": "Yathā nāma dunnikkhittaṁ mūsikacchinnaṁ pesakārānaṁ tantaṁ tahiṁ tahiṁ ākulaṁ hoti,",
  "atk-s0302a0:346_5": "‘‘idaṁ aggaṁ,",
  "atk-s0302a0:346_6": "idaṁ mūla’’nti aggena vā aggaṁ,",
  "atk-s0302a0:346_7": "mūlena vā mūlaṁ samānetuṁ dukkaraṁ hoti.",
  "atk-s0302a0:346_8": "Evameva sattā imasmiṁ paccayākāre khalitā ākulā byākulā honti ,",
  "atk-s0302a0:346_9": "na sakkonti paccayākāraṁ ujuṁ kātuṁ.",
  "atk-s0302a0:346_10": "Tattha tantaṁ paccattapurisakāre ṭhatvā sakkāpi bhaveyya ujuṁ kātuṁ,",
  "atk-s0302a0:346_11": "ṭhapetvā pana dve bodhisatte añño satto attano dhammatāya paccayākāraṁ ujuṁ kātuṁ samattho nāma natthi.",
  "atk-s0302a0:346_12": "Yathā pana ākulaṁ tantaṁ kañjiyaṁ datvā kocchena pahaṭaṁ tattha tattha guḷakajātaṁ hoti gaṇṭhibaddhaṁ,",
  "atk-s0302a0:346_13": "evamime sattā paccayesu pakkhalitvā paccaye ujuṁ kātuṁ asakkontā dvāsaṭṭhidiṭṭhigatavasena guḷakajātā honti gaṇṭhibaddhā.",
  "atk-s0302a0:346_14": "Ye hi keci diṭṭhiyo sannissitā,",
  "atk-s0302a0:346_15": "sabbe te paccayaṁ ujuṁ kātuṁ asakkontāyeva.",
  "atk-s0302a0:347_0": "Kulāgaṇṭhikajātāti kulāgaṇṭhikaṁ vuccati pesakārakañjiyasuttaṁ.",
  "atk-s0302a0:347_1": "Kulā nāma sakuṇikā,",
  "atk-s0302a0:347_2": "tassā kulāvakotipi eke.",
  "atk-s0302a0:347_3": "Yathā hi tadubhayampi ākulaṁ aggena vā aggaṁ,",
  "atk-s0302a0:347_4": "mūlena vā mūlaṁ samānetuṁ dukkaranti purimanayeneva yojetabbaṁ.",
  "atk-s0302a0:348_0": "Muñjapabbajabhūtāti muñjatiṇaṁ viya pabbajatiṇaṁ viya ca bhūtā tādisā jātā.",
  "atk-s0302a0:348_1": "Yathā hi tāni tiṇāni koṭṭetvā katarajju jiṇṇakāle katthaci patitaṁ gahetvā tesaṁ tiṇānaṁ ‘‘idaṁ aggaṁ,",
  "atk-s0302a0:348_2": "idaṁ mūla’’nti aggena vā aggaṁ,",
  "atk-s0302a0:348_3": "mūlena vā mūlaṁ samānetuṁ dukkaraṁ,",
  "atk-s0302a0:348_4": "tampi paccattapurisakāre ṭhatvā sakkā bhaveyya ujuṁ kātuṁ,",
  "atk-s0302a0:348_5": "ṭhapetvā pana dve bodhisatte añño satto attano dhammatāya paccayākāraṁ ujuṁ kātuṁ samattho nāma natthi,",
  "atk-s0302a0:348_6": "evamayaṁ pajā paccayaṁ ujuṁ kātuṁ asakkontī diṭṭhigatavasena gaṇṭhikajātā hutvā apāyaṁ duggatiṁ vinipātaṁ saṁsāraṁ nātivattati.",
  "atk-s0302a0:349_0": "Tattha apāyoti nirayatiracchānayonipettivisayaasurakāyā.",
  "atk-s0302a0:349_1": "Sabbepi hi te vaḍḍhisaṅkhātassa ayassa abhāvato ‘‘apāyo’’ti vuccati,",
  "atk-s0302a0:349_2": "tathā dukkhassa gatibhāvato duggati,",
  "atk-s0302a0:349_3": "sukhasamussayato vinipatitattā vinipāto.",
  "atk-s0302a0:349_4": "Itaro pana –",
  "atk-s0302a0:350_0": "‘‘Khandhānañca paṭipāṭi, dhātuāyatanāna ca;",
  "atk-s0302a0:351_0": "Abbhocchinnaṁ vattamānā, saṁsāroti pavuccati’’.",
  "atk-s0302a0:352_0": "Taṁ sabbampi nātivattati nātikkamati,",
  "atk-s0302a0:352_1": "atha kho cutito paṭisandhiṁ,",
  "atk-s0302a0:352_2": "paṭisandhito cutinti evaṁ punappunaṁ cutipaṭisandhiyo gaṇhamānā tīsu bhavesu catūsu yonīsu pañcasu gatīsu",
  "atk-s0302a0:352_3": "sattasu viññāṇaṭṭhitīsu navasu sattāvāsesu mahāsamudde vātakkhittā nāvā viya yante yuttagoṇo viya ca",
  "atk-s0302a0:352_4": "paribbhamatiyeva.",
  "atk-s0302a0:352_5": "Iti sabbametaṁ bhagavā āyasmantaṁ ānandaṁ apasādento āha.",
  "atk-s0302a0:352_6": "Sesamettha vuttanayamevāti. Dasamaṁ.",
  "atk-s0302a0:353_0": "Dukkhavaggo chaṭṭho.",
  "atk-s0302a0:354_0": "7. Mahāvaggo",
  "atk-s0302a0:355_0": "1. Assutavāsuttavaṇṇanā",
  "atk-s0302a0:356_0": "61.",
  "atk-s0302a0:356_1": "Mahāvaggassa paṭhame assutavāti khandhadhātuāyatanapaccayākārasatipaṭṭhānādīsu uggahaparipucchāvinicchayarahito.",
  "atk-s0302a0:356_2": "Puthujjanoti puthūnaṁ nānappakārānaṁ kilesādīnaṁ jananādikāraṇehi puthujjano.",
  "atk-s0302a0:356_3": "Vuttañhetaṁ –",
  "atk-s0302a0:356_4": "‘‘puthu kilese janentīti puthujjanā’’ti sabbaṁ vitthāretabbaṁ.",
  "atk-s0302a0:356_5": "Apica puthūnaṁ gaṇanapathamatītānaṁ ariyadhammaparammukhānaṁ nīcadhammasamācārānaṁ janānaṁ antogadhattāpi puthujjano,",
  "atk-s0302a0:356_6": "puthu vā ayaṁ visuṁyeva saṅkhaṁ gato,",
  "atk-s0302a0:356_7": "visaṁsaṭṭho sīlasutādiguṇayuttehi ariyehi janoti puthujjano.",
  "atk-s0302a0:356_8": "Evametehi ‘‘assutavā puthujjano’’ti dvīhipi padehi ye te –",
  "atk-s0302a0:357_0": "‘‘Duve puthujjanā vuttā, buddhenādiccabandhunā;",
  "atk-s0302a0:358_0": "Andho puthujjano eko, kalyāṇeko puthujjano’’ti. (mahāni. 94); –",
  "atk-s0302a0:359_0": "Dve puthujjanā vuttā,",
  "atk-s0302a0:359_1": "tesu andhaputhujjano gahito.",
  "atk-s0302a0:359_2": "Imasminti paccuppannapaccakkhakāyaṁ dasseti.",
  "atk-s0302a0:359_3": "Cātumahābhūtikasminti catumahābhūtakāye catumahābhūtehi nibbatte catumahābhūtamayeti attho.",
  "atk-s0302a0:359_4": "Nibbindeyyāti ukkaṇṭheyya.",
  "atk-s0302a0:359_5": "Virajjeyyāti na rajjeyya.",
  "atk-s0302a0:359_6": "Vimucceyyāti muccitukāmo bhaveyya.",
  "atk-s0302a0:359_7": "Ācayoti vuḍḍhi.",
  "atk-s0302a0:359_8": "Apacayoti parihāni.",
  "atk-s0302a0:359_9": "Ādānanti nibbatti.",
  "atk-s0302a0:359_10": "Nikkhepananti bhedo.",
  "atk-s0302a0:360_0": "Tasmāti yasmā ime cattāro vuḍḍhihāninibbattibhedā paññāyanti,",
  "atk-s0302a0:360_1": "tasmā taṁkāraṇāti attho.",
  "atk-s0302a0:360_2": "Iti bhagavā cātumahābhūtike kāye rūpaṁ pariggahetuṁ ayuttarūpaṁ katvā arūpaṁ pariggahetuṁ yuttarūpaṁ karoti. Kasmā?",
  "atk-s0302a0:360_3": "Tesañhi bhikkhūnaṁ rūpasmiṁ gāho balavā adhimatto,",
  "atk-s0302a0:360_4": "tena tesaṁ rūpe gāhassa pariggahetabbarūpataṁ dassetvā nikkaḍḍhanto arūpe patiṭṭhāpanatthaṁ evamāha.",
  "atk-s0302a0:361_0": "Cittantiādi sabbaṁ manāyatanasseva nāmaṁ.",
  "atk-s0302a0:361_1": "Tañhi cittavatthutāya cittagocaratāya sampayuttadhammacittatāya ca cittaṁ,",
  "atk-s0302a0:361_2": "mananaṭṭhena mano,",
  "atk-s0302a0:361_3": "vijānanaṭṭhena viññāṇanti vuccati.",
  "atk-s0302a0:361_4": "Nālanti na samattho.",
  "atk-s0302a0:361_5": "Ajjhositanti taṇhāya gilitvā pariniṭṭhapetvā gahitaṁ.",
  "atk-s0302a0:361_6": "Mamāyitanti taṇhāmamattena mama idanti gahitaṁ.",
  "atk-s0302a0:361_7": "Parāmaṭṭhanti diṭṭhiyā parāmasitvā gahitaṁ.",
  "atk-s0302a0:361_8": "Etaṁ mamāti taṇhāgāho,",
  "atk-s0302a0:361_9": "tena aṭṭhasatataṇhāvicaritaṁ gahitaṁ hoti.",
  "atk-s0302a0:361_10": "Esohamasmīti mānagāho,",
  "atk-s0302a0:361_11": "tena nava mānā gahitā honti.",
  "atk-s0302a0:361_12": "Eso me attāti diṭṭhigāho,",
  "atk-s0302a0:361_13": "tena dvāsaṭṭhi diṭṭhiyo gahitā honti.",
  "atk-s0302a0:361_14": "Tasmāti yasmā evaṁ dīgharattaṁ gahitaṁ,",
  "atk-s0302a0:361_15": "tasmā nibbindituṁ na samattho.",
  "atk-s0302a0:362_0": "Varaṁ,",
  "atk-s0302a0:362_1": "bhikkhaveti idaṁ kasmā āha?",
  "atk-s0302a0:362_2": "Paṭhamañhi tena rūpaṁ pariggahetuṁ ayuttarūpaṁ kataṁ,",
  "atk-s0302a0:362_3": "arūpaṁ yuttarūpaṁ,",
  "atk-s0302a0:362_4": "atha ‘‘tesaṁ bhikkhūnaṁ rūpato gāho nikkhamitvā arūpaṁ gato’’ti ñatvā taṁ nikkaḍḍhituṁ imaṁ desanaṁ ārabhi.",
  "atk-s0302a0:362_5": "Tattha attato upagaccheyyāti attāti gaṇheyya.",
  "atk-s0302a0:362_6": "Bhiyyopīti vassasatato uddhampi.",
  "atk-s0302a0:362_7": "Kasmā pana bhagavā evamāha?",
  "atk-s0302a0:362_8": "Kiṁ atirekavassasataṁ tiṭṭhamānaṁ rūpaṁ nāma atthi?",
  "atk-s0302a0:362_9": "Nanu paṭhamavaye pavattaṁ rūpaṁ majjhimavayaṁ na pāpuṇāti,",
  "atk-s0302a0:362_10": "majjhimavaye pavattaṁ pacchimavayaṁ,",
  "atk-s0302a0:362_11": "purebhatte pavattaṁ pacchābhattaṁ,",
  "atk-s0302a0:362_12": "pacchābhatte pavattaṁ paṭhamayāmaṁ,",
  "atk-s0302a0:362_13": "paṭhamayāme pavattaṁ majjhimayāmaṁ,",
  "atk-s0302a0:362_14": "majjhimayāme pavattaṁ pacchimayāmaṁ na pāpuṇāti?",
  "atk-s0302a0:362_15": "Tathā gamane pavattaṁ ṭhānaṁ,",
  "atk-s0302a0:362_16": "ṭhāne pavattaṁ nisajjaṁ,",
  "atk-s0302a0:362_17": "nisajjāya pavattaṁ sayanaṁ na pāpuṇāti.",
  "atk-s0302a0:362_18": "Ekairiyāpathepi pādassa uddharaṇe pavattaṁ atiharaṇaṁ,",
  "atk-s0302a0:362_19": "atiharaṇe pavattaṁ vītiharaṇaṁ,",
  "atk-s0302a0:362_20": "vītiharaṇe pavattaṁ vossajjanaṁ,",
  "atk-s0302a0:362_21": "vossajjane pavattaṁ sannikkhepanaṁ,",
  "atk-s0302a0:362_22": "sannikkhepane pavattaṁ sannirujjhanaṁ na pāpuṇāti,",
  "atk-s0302a0:362_23": "tattha tattheva odhi odhi pabbaṁ pabbaṁ hutvā tattakapāle pakkhittatilā viya paṭapaṭāyantā saṅkhārā bhijjantīti?",
  "atk-s0302a0:362_24": "Saccametaṁ.",
  "atk-s0302a0:362_25": "Yathā pana padīpassa jalato jātā taṁ taṁ vaṭṭippadesaṁ anatikkamitvā tattha tattheva bhijjati,",
  "atk-s0302a0:362_26": "atha ca pana paveṇisambandhavasena sabbarattiṁ jalito padīpoti vuccati,",
  "atk-s0302a0:362_27": "evamidhāpi paveṇivasena ayampi kāyo evaṁ ciraṭṭhitiko viya katvā dassito.",
  "atk-s0302a0:363_0": "Rattiyā ca divasassa cāti rattimhi ca divase ca.",
  "atk-s0302a0:363_1": "Bhummatthe hetaṁ sāmivacanaṁ.",
  "atk-s0302a0:363_2": "Aññadeva uppajjati,",
  "atk-s0302a0:363_3": "aññaṁ nirujjhatīti yaṁ rattiṁ uppajjati ca nirujjhati ca,",
  "atk-s0302a0:363_4": "tato aññadeva divā uppajjati ca nirujjhati cāti attho.",
  "atk-s0302a0:363_5": "Aññaṁ uppajjati,",
  "atk-s0302a0:363_6": "anuppannameva aññaṁ nirujjhatīti evaṁ pana attho na gahetabbo.",
  "atk-s0302a0:363_7": "‘‘Rattiyā ca divasassa cā’’ti idaṁ purimapaveṇito parittakaṁ paveṇiṁ gahetvā paveṇivaseneva vuttaṁ,",
  "atk-s0302a0:363_8": "ekarattiṁ pana ekadivasaṁ vā ekameva cittaṁ ṭhātuṁ samatthaṁ nāma natthi.",
  "atk-s0302a0:363_9": "Ekasmiñhi accharākkhaṇe anekāni cittakoṭisatasahassāni uppajjanti.",
  "atk-s0302a0:363_10": "Vuttampi cetaṁ milindapañhe –",
  "atk-s0302a0:364_0": "‘‘Vāhasataṁ kho,",
  "atk-s0302a0:364_1": "mahārāja , vīhīnaṁ,",
  "atk-s0302a0:364_2": "aḍḍhacūḷañca vāhā,",
  "atk-s0302a0:364_3": "vīhisattambaṇāni,",
  "atk-s0302a0:364_4": "dve ca tumbā,",
  "atk-s0302a0:364_5": "ekaccharākkhaṇe pavattassa cittassa ettakā vīhī lakkhaṁ ṭhapīyamānā parikkhayaṁ pariyādānaṁ gaccheyyu’’nti.",
  "atk-s0302a0:365_0": "Pavaneti mahāvane.",
  "atk-s0302a0:365_1": "Taṁ muñcitvā aññaṁ gaṇhāti,",
  "atk-s0302a0:365_2": "taṁ muñcitvā aññaṁ gaṇhātīti iminā na so gaṇhitabbasākhaṁ alabhitvā bhūmiṁ otarati.",
  "atk-s0302a0:365_3": "Atha kho tasmiṁ mahāvane vicaranto taṁ taṁ sākhaṁ gaṇhantoyeva caratīti ayamattho dassito.",
  "atk-s0302a0:366_0": "Evameva khoti ettha idaṁ opammasaṁsandanaṁ –",
  "atk-s0302a0:366_1": "araññamahāvanaṁ viya hi ārammaṇavanaṁ veditabbaṁ.",
  "atk-s0302a0:366_2": "Tasmiṁ vane vicaraṇamakkaṭo viya ārammaṇavane uppajjanakacittaṁ.",
  "atk-s0302a0:366_3": "Sākhāgahaṇaṁ viya ārammaṇe lubbhanaṁ.",
  "atk-s0302a0:366_4": "Yathā so araññe vicaranto makkaṭo taṁ taṁ sākhaṁ pahāya taṁ taṁ sākhaṁ gaṇhāti,",
  "atk-s0302a0:366_5": "evamidaṁ ārammaṇavane vicarantaṁ cittampi kadāci rūpārammaṇaṁ gahetvā uppajjati,",
  "atk-s0302a0:366_6": "kadāci saddādīsu aññataraṁ,",
  "atk-s0302a0:366_7": "kadāci atītaṁ,",
  "atk-s0302a0:366_8": "kadāci anāgataṁ vā paccuppannaṁ vā,",
  "atk-s0302a0:366_9": "tathā kadāci ajjhattaṁ,",
  "atk-s0302a0:366_10": "kadāci bāhiraṁ.",
  "atk-s0302a0:366_11": "Yathā ca so araññe vicaranto makkaṭo sākhaṁ alabhitvā oruyha bhūmiyaṁ nisinnoti na vattabbo,",
  "atk-s0302a0:366_12": "ekaṁ pana paṇṇasākhaṁ gahetvāva nisīdati,",
  "atk-s0302a0:366_13": "evameva ārammaṇavane vicarantaṁ cittampi ekaṁ olubbhārammaṇaṁ alabhitvā uppannanti na vattabbaṁ,",
  "atk-s0302a0:366_14": "ekajātiyaṁ pana ārammaṇaṁ gahetvāva uppajjatīti veditabbaṁ.",
  "atk-s0302a0:366_15": "Ettāvatā ca pana bhagavatā rūpato nīharitvā arūpe gāho patiṭṭhāpito,",
  "atk-s0302a0:366_16": "arūpato nīharitvā rūpe.",
  "atk-s0302a0:367_0": "Idāni taṁ ubhayato nikkaḍḍhitukāmo tatra,",
  "atk-s0302a0:367_1": "bhikkhave,",
  "atk-s0302a0:367_2": "sutavā ariyasāvakoti desanaṁ ārabhi.",
  "atk-s0302a0:367_3": "Ayaṁ panattho āsīvisadaṭṭhūpamāya dīpetabbo –",
  "atk-s0302a0:367_4": "eko kira puriso āsīvisena daṭṭho,",
  "atk-s0302a0:367_5": "athassa visaṁ harissāmīti cheko bhisakko āgantvā vamanaṁ kāretvā heṭṭhā garuḷo,",
  "atk-s0302a0:367_6": "upari nāgoti mantaṁ parivattetvā visaṁ upari āropesi.",
  "atk-s0302a0:367_7": "So yāva akkhippadesā āruḷhabhāvaṁ ñatvā ‘‘ito paraṁ abhiruhituṁ na dassāmi,",
  "atk-s0302a0:367_8": "daṭṭhaṭṭhāneyeva ṭhapessāmī’’ti upari garuḷo,",
  "atk-s0302a0:367_9": "heṭṭhā nāgoti mantaṁ parivattetvā kaṇṇe dhumetvā daṇḍakena paharitvā visaṁ otāretvā daṭṭhaṭṭhāneyeva ṭhapesi.",
  "atk-s0302a0:367_10": "Tatrassa ṭhitabhāvaṁ ñatvā agadalepena visaṁ nimmathetvā nhāpetvā ‘‘sukhī hohī’’ti vatvā yenakāmaṁ pakkāmi.",
  "atk-s0302a0:368_0": "Tattha āsīvisena daṭṭhassa kāye visapatiṭṭhānaṁ viya imesaṁ bhikkhūnaṁ rūpe adhimattagāhakālo,",
  "atk-s0302a0:368_1": "cheko bhisakko viya tathāgato,",
  "atk-s0302a0:368_2": "mantaṁ parivattetvā upari visassa āropitakālo viya tathāgatena tesaṁ bhikkhūnaṁ rūpato gāhaṁ nīharitvā arūpe patiṭṭhāpitakālo,",
  "atk-s0302a0:368_3": "yāva akkhippadesā āruḷhavisassa upari abhiruhituṁ adatvā puna mantabalena otāretvā daṭṭhaṭṭhāneyeva ṭhapanaṁ",
  "atk-s0302a0:368_4": "viya satthārā tesaṁ bhikkhūnaṁ arūpato gāhaṁ nīharitvā rūpe patiṭṭhāpitakālo.",
  "atk-s0302a0:368_5": "Daṭṭhaṭṭhāne ṭhitassa visassa agadalepena nimmathanaṁ viya ubhayato gāhaṁ nīharaṇatthāya imissā desanāya āraddhakālo veditabbo.",
  "atk-s0302a0:368_6": "Tattha nibbindaṁ virajjatīti iminā maggo kathito,",
  "atk-s0302a0:368_7": "virāgā vimuccatīti phalaṁ,",
  "atk-s0302a0:368_8": "vimuttasmintiādinā paccavekkhaṇā. Paṭhamaṁ.",
  "atk-s0302a0:369_0": "2. Dutiyaassutavāsuttavaṇṇanā",
  "atk-s0302a0:370_0": "62.",
  "atk-s0302a0:370_1": "Dutiye sukhavedaniyanti sukhavedanāya paccayaṁ.",
  "atk-s0302a0:370_2": "Phassanti cakkhusamphassādiṁ.",
  "atk-s0302a0:370_3": "Nanu ca cakkhusamphasso sukhavedanāya paccayo na hotīti?",
  "atk-s0302a0:370_4": "Sahajātapaccayena na hoti,",
  "atk-s0302a0:370_5": "upanissayapaccayena pana javanavedanāya hoti ,",
  "atk-s0302a0:370_6": "taṁ sandhāyetaṁ vuttaṁ.",
  "atk-s0302a0:370_7": "Sotasamphassādīsupi eseva nayo.",
  "atk-s0302a0:370_8": "Tajjanti tajjātikaṁ tassāruppaṁ,",
  "atk-s0302a0:370_9": "tassa phassassa anurūpanti attho.",
  "atk-s0302a0:370_10": "Dukkhavedaniyantiādi vuttanayeneva veditabbaṁ.",
  "atk-s0302a0:370_11": "Saṅghaṭṭanasamodhānāti saṅghaṭṭanena ceva samodhānena ca,",
  "atk-s0302a0:370_12": "saṅghaṭṭanasampiṇḍanenāti attho.",
  "atk-s0302a0:370_13": "Usmāti uṇhākāro.",
  "atk-s0302a0:370_14": "Tejo abhinibbattatīti aggicuṇṇo nikkhamatīti na gahetabbaṁ,",
  "atk-s0302a0:370_15": "usmākārasseva pana etaṁ vevacanaṁ.",
  "atk-s0302a0:370_16": "Tattha dvinnaṁ kaṭṭhānanti dvinnaṁ araṇīnaṁ.",
  "atk-s0302a0:370_17": "Tattha adhoaraṇī viya vatthu,",
  "atk-s0302a0:370_18": "uttarāraṇī viya ārammaṇaṁ,",
  "atk-s0302a0:370_19": "saṅghaṭṭanaṁ viya phasso,",
  "atk-s0302a0:370_20": "usmādhātu viya vedanā. Dutiyaṁ.",
  "atk-s0302a0:371_0": "3. Puttamaṁsūpamasuttavaṇṇanā",
  "atk-s0302a0:372_0": "63.",
  "atk-s0302a0:372_1": "Tatiye cattārome,",
  "atk-s0302a0:372_2": "bhikkhave,",
  "atk-s0302a0:372_3": "āhārātiādi vuttanayameva.",
  "atk-s0302a0:372_4": "Yasmā panassa aṭṭhuppattiko nikkhepo,",
  "atk-s0302a0:372_5": "tasmā taṁ dassetvāvettha anupubbapadavaṇṇanaṁ karissāmi.",
  "atk-s0302a0:372_6": "Katarāya pana idaṁ aṭṭhuppattiyā nikkhittanti?",
  "atk-s0302a0:372_7": "Lābhasakkārena.",
  "atk-s0302a0:372_8": "Bhagavato kira mahālābhasakkāro uppajji,",
  "atk-s0302a0:372_9": "yathā taṁ cattāro asaṅkhyeyye pūritadānapāramīsañcayassa.",
  "atk-s0302a0:372_10": "Sabbadisāsu hissa yamakamahāmegho vuṭṭhahitvā mahoghaṁ viya sabbapāramiyo ‘‘ekasmiṁ attabhāve vipākaṁ",
  "atk-s0302a0:372_11": "dassāmā’’ti sampiṇḍitā viya lābhasakkāramahoghaṁ nibbattayiṁsu.",
  "atk-s0302a0:372_12": "Tato tato annapānayānavatthamālāgandhavilepanādihatthā khattiyabrāhmaṇādayo āgantvā,",
  "atk-s0302a0:372_13": "‘‘kahaṁ buddho,",
  "atk-s0302a0:372_14": "kahaṁ bhagavā,",
  "atk-s0302a0:372_15": "kahaṁ devadevo narāsabho purisasīho’’ti?",
  "atk-s0302a0:372_16": "Bhagavantaṁ pariyesanti.",
  "atk-s0302a0:372_17": "Sakaṭasatehipi paccaye āharitvā okāsaṁ alabhamānā samantā gāvutappamāṇampi sakaṭadhurena sakaṭadhuraṁ",
  "atk-s0302a0:372_18": "āhacca tiṭṭhanti ceva anuppavattanti ca andhakavindabrāhmaṇādayo viya.",
  "atk-s0302a0:372_19": "Sabbaṁ khandhake tesu tesu suttesu ca āgatanayena veditabbaṁ.",
  "atk-s0302a0:373_0": "Yathā bhagavato, evaṁ bhikkhusaṅghassāpi. Vuttañcetaṁ –",
  "atk-s0302a0:374_0": "‘‘Tena kho pana samayena bhagavā sakkato hoti garukato mānito pūjito apacito lābhī cīvara-piṇḍapāta-senāsana-gilāna-paccaya-bhesajja-parikkhārānaṁ.",
  "atk-s0302a0:374_1": "Bhikkhusaṅghopi kho sakkato hoti…pe…",
  "atk-s0302a0:374_2": "parikkhārāna’’nti (udā. 14; saṁ. ni. 2.70).",
  "atk-s0302a0:375_0": "Tathā ‘‘yāvatā kho, cunda,",
  "atk-s0302a0:375_1": "etarahi saṅgho vā gaṇo vā loke uppanno, nāhaṁ, cunda,",
  "atk-s0302a0:375_2": "aññaṁ ekasaṅghampi samanupassāmi evaṁ lābhaggayasaggapattaṁ yatharivāyaṁ, cunda,",
  "atk-s0302a0:375_3": "bhikkhusaṅgho’’ti (dī. ni. 3.176).",
  "atk-s0302a0:376_0": "Svāyaṁ bhagavato ca saṅghassa ca uppanno lābhasakkāro ekato hutvā dvinnaṁ mahānadīnaṁ udakaṁ viya appameyyo ahosi.",
  "atk-s0302a0:376_1": "Atha satthā rahogato cintesi –",
  "atk-s0302a0:376_2": "‘‘mahālābhasakkāro atītabuddhānampi evarūpo ahosi,",
  "atk-s0302a0:376_3": "anāgatānampi evarūpo bhavissati .",
  "atk-s0302a0:376_4": "Kiṁ nu kho bhikkhū āhārapariggāhakena satisampajaññena samannāgatā majjhattā nicchandarāgā hutvā āhāraṁ paribhuñjituṁ sakkonti,",
  "atk-s0302a0:376_5": "na sakkontī’’ti?",
  "atk-s0302a0:377_0": "So addasa ekacce adhunā pabbajite kulaputte apaccavekkhitvā āhāraṁ paribhuñjamāne.",
  "atk-s0302a0:377_1": "Disvānassa etadahosi –",
  "atk-s0302a0:377_2": "‘‘mayā kappasatasahassādhikāni cattāri asaṅkhyeyyāni pāramiyo pūrentena na cīvarādihetu pūritā,",
  "atk-s0302a0:377_3": "uttamaphalassa pana arahattassatthāya pūritā.",
  "atk-s0302a0:377_4": "Imepi bhikkhū mama santike pabbajantā na cīvarādihetu pabbajitā,",
  "atk-s0302a0:377_5": "arahattasseva pana atthāya pabbajitā.",
  "atk-s0302a0:377_6": "Te idāni asārameva sāraṁ anatthameva ca atthaṁ karontī’’ti evamassa dhammasaṁvego udapādi.",
  "atk-s0302a0:377_7": "Tato cintesi –",
  "atk-s0302a0:377_8": "‘‘sace pañcamaṁ pārājikaṁ paññapetuṁ sakkā abhavissa,",
  "atk-s0302a0:377_9": "apaccavekkhitāhāraparibhogo pañcamaṁ pārājikaṁ katvā paññapetabbo bhaveyya.",
  "atk-s0302a0:377_10": "Na pana sakkā evaṁ kātuṁ,",
  "atk-s0302a0:377_11": "dhuvapaṭisevanaṭṭhānañhetaṁ sattānaṁ.",
  "atk-s0302a0:377_12": "Yathā pana kathite pañcamaṁ pārājikaṁ viya naṁ passissanti.",
  "atk-s0302a0:377_13": "Evaṁ dhammādāsaṁ saṁvaraṁ mariyādaṁ ṭhapessāmi,",
  "atk-s0302a0:377_14": "yaṁ āvajjitvā āvajjitvā anāgate bhikkhū cattāro paccaye paccavekkhitvā paribhuñjissantī’’ti.",
  "atk-s0302a0:377_15": "Imāya aṭṭhuppattiyā imaṁ puttamaṁsūpamasuttantaṁ nikkhipi.",
  "atk-s0302a0:377_16": "Tattha cattārome,",
  "atk-s0302a0:377_17": "bhikkhave,",
  "atk-s0302a0:377_18": "āhārātiādi heṭṭhā vuttatthameva.",
  "atk-s0302a0:378_0": "Cattāro pana āhāre vitthāretvā idāni tesu ādīnavaṁ dassetuṁ kathañca,",
  "atk-s0302a0:378_1": "bhikkhave,",
  "atk-s0302a0:378_2": "kabaḷīkāro āhāro daṭṭhabbotiādimāha?",
  "atk-s0302a0:378_3": "Tattha jāyampatikāti jāyā ceva pati ca.",
  "atk-s0302a0:378_4": "Parittaṁ sambalanti puṭabhattasattumodakādīnaṁ aññataraṁ appamattakaṁ pātheyyaṁ.",
  "atk-s0302a0:378_5": "Kantāramagganti kantārabhūtaṁ maggaṁ,",
  "atk-s0302a0:378_6": "kantāre vā maggaṁ.",
  "atk-s0302a0:378_7": "Kantāranti corakantāraṁ vāḷakantāraṁ amanussakantāraṁ nirudakakantāraṁ appabhakkhakantāranti pañcavidhaṁ.",
  "atk-s0302a0:378_8": "Tesu yattha corabhayaṁ atthi ,",
  "atk-s0302a0:378_9": "taṁ corakantāraṁ.",
  "atk-s0302a0:378_10": "Yattha sīhabyagghādayo vāḷā atthi,",
  "atk-s0302a0:378_11": "taṁ vāḷakantāraṁ.",
  "atk-s0302a0:378_12": "Yattha balavāmukhayakkhiniādīnaṁ amanussānaṁ vasena bhayaṁ atthi,",
  "atk-s0302a0:378_13": "taṁ amanussakantāraṁ.",
  "atk-s0302a0:378_14": "Yattha pātuṁ vā nhāyituṁ vā udakaṁ natthi,",
  "atk-s0302a0:378_15": "taṁ nirudakakantāraṁ.",
  "atk-s0302a0:378_16": "Yattha khāditabbaṁ vā bhuñjitabbaṁ vā antamaso kandamūlādimattampi natthi,",
  "atk-s0302a0:378_17": "taṁ appabhakkhakantāraṁ nāma.",
  "atk-s0302a0:378_18": "Yattha panetaṁ pañcavidhampi bhayaṁ atthi,",
  "atk-s0302a0:378_19": "taṁ kantārameva.",
  "atk-s0302a0:378_20": "Taṁ panetaṁ ekāhadvīhatīhādivasena nittharitabbampi atthi,",
  "atk-s0302a0:378_21": "na taṁ idha adhippetaṁ.",
  "atk-s0302a0:378_22": "Idha pana nirudakaṁ appabhakkhaṁ yojanasatikakantāraṁ adhippetaṁ.",
  "atk-s0302a0:378_23": "Evarūpe kantāre maggaṁ.",
  "atk-s0302a0:378_24": "Paṭipajjeyyunti chātakabhayena ceva rogabhayena ca rājabhayena ca upaddutā paṭipajjeyyuṁ ‘‘etaṁ kantāraṁ",
  "atk-s0302a0:378_25": "nittharitvā dhammikassa rañño nirupaddave raṭṭhe sukhaṁ vasissāmā’’ti maññamānā.",
  "atk-s0302a0:379_0": "Ekaputtakoti ukkhipitvā gahito anukampitabbayutto athirasarīro ekaputtako.",
  "atk-s0302a0:379_1": "Vallūrañca soṇḍikañcāti ghanaghanaṭṭhānato gahetvā vallūraṁ,",
  "atk-s0302a0:379_2": "aṭṭhinissitasirānissitaṭṭhānāni gahetvā sūlamaṁsañcāti attho.",
  "atk-s0302a0:379_3": "Paṭipiseyyunti pahareyyuṁ.",
  "atk-s0302a0:379_4": "Kahaṁ ekaputtakāti ayaṁ tesaṁ paridevanākāro.",
  "atk-s0302a0:380_0": "Ayaṁ panettha bhūtamatthaṁ katvā ādito paṭṭhāya saṅkhepato atthavaṇṇanā –",
  "atk-s0302a0:380_1": "dve kira jāyampatikā puttaṁ gahetvā parittena pātheyyena yojanasatikaṁ kantāramaggaṁ paṭipajjiṁsu.",
  "atk-s0302a0:380_2": "Tesaṁ paññāsayojanāni gantvā pātheyyaṁ niṭṭhāsi,",
  "atk-s0302a0:380_3": "te khuppipāsāturā viraḷacchāyāyaṁ nisīdiṁsu.",
  "atk-s0302a0:380_4": "Tato puriso bhariyaṁ āha –",
  "atk-s0302a0:380_5": "‘‘bhadde ito samantā paññāsayojanāni gāmo vā nigamo vā natthi.",
  "atk-s0302a0:380_6": "Tasmā yaṁ taṁ purisena kātabbaṁ bahumpi kasigorakkhādikammaṁ,",
  "atk-s0302a0:380_7": "na dāni sakkā taṁ mayā kātuṁ,",
  "atk-s0302a0:380_8": "ehi maṁ māretvā upaḍḍhamaṁsaṁ khāditvā upaḍḍhaṁ pātheyyaṁ katvā puttena saddhiṁ kantāraṁ nittharāhī’’ti.",
  "atk-s0302a0:380_9": "Puna sāpi taṁ āha –",
  "atk-s0302a0:380_10": "‘‘sāmi mayā dāni yaṁ taṁ itthiyā kātabbaṁ bahumpi suttakantanādikammaṁ,",
  "atk-s0302a0:380_11": "taṁ kātuṁ na sakkā,",
  "atk-s0302a0:380_12": "ehi maṁ māretvā upaḍḍhamaṁsaṁ khāditvā upaḍḍhaṁ pātheyyaṁ katvā puttena saddhiṁ kantāraṁ nittharāhī’’ti.",
  "atk-s0302a0:380_13": "Puna sopi taṁ āha –",
  "atk-s0302a0:380_14": "‘‘bhadde mātugāmamaraṇena dvinnaṁ maraṇaṁ paññāyati .",
  "atk-s0302a0:380_15": "Na hi mando kumāro mātarā vinā jīvituṁ sakkoti.",
  "atk-s0302a0:380_16": "Yadi pana mayaṁ jīvāma.",
  "atk-s0302a0:380_17": "Puna dārakaṁ labheyyāma.",
  "atk-s0302a0:380_18": "Handa dāni puttakaṁ māretvā,",
  "atk-s0302a0:380_19": "maṁsaṁ gahetvā kantāraṁ nittharāmā’’ti.",
  "atk-s0302a0:380_20": "Tato mātā puttamāha – ‘‘tāta,",
  "atk-s0302a0:380_21": "pitusantikaṁ gacchā’’ti,",
  "atk-s0302a0:380_22": "so agamāsi.",
  "atk-s0302a0:380_23": "Athassa pitā,",
  "atk-s0302a0:380_24": "‘‘mayā ‘puttakaṁ posessāmī’ti kasigorakkhādīhi anappakaṁ dukkhamanubhūtaṁ,",
  "atk-s0302a0:380_25": "na sakkomi ahaṁ puttaṁ māretuṁ,",
  "atk-s0302a0:380_26": "tvaṁyeva tava puttaṁ mārehī’’ti vatvā,",
  "atk-s0302a0:380_27": "‘‘tāta mātusantikaṁ gacchā’’ti āha.",
  "atk-s0302a0:380_28": "So agamāsi.",
  "atk-s0302a0:380_29": "Athassa mātāpi,",
  "atk-s0302a0:380_30": "‘‘mayā puttaṁ patthentiyā govatakukkuravatadevatāyācanādīhipi tāva anappakaṁ dukkhamanubhūtaṁ,",
  "atk-s0302a0:380_31": "ko pana vādo kucchinā pariharantiyā?",
  "atk-s0302a0:380_32": "Na sakkomi ahaṁ puttaṁ māretu’’nti vatvā ‘‘tāta,",
  "atk-s0302a0:380_33": "pitusantikameva gacchā’’ti āha.",
  "atk-s0302a0:380_34": "Evaṁ so dvinnamantarā gacchantoyeva mato.",
  "atk-s0302a0:380_35": "Te taṁ disvā paridevitvā vuttanayena maṁsāni gahetvā khādantā pakkamiṁsu.",
  "atk-s0302a0:381_0": "Tesaṁ so puttamaṁsāhāro navahi kāraṇehi paṭikūlattā neva davāya hoti,",
  "atk-s0302a0:381_1": "na madāya,",
  "atk-s0302a0:381_2": "na maṇḍanāya,",
  "atk-s0302a0:381_3": "na vibhūsanāya,",
  "atk-s0302a0:381_4": "kevalaṁ kantāranittharaṇatthāyeva hoti.",
  "atk-s0302a0:381_5": "Katamehi navahi kāraṇehi paṭikūloti ce?",
  "atk-s0302a0:381_6": "Sajātimaṁsatāya ñātimaṁsatāya puttamaṁsatāya piyaputtamaṁsatāya taruṇamaṁsatāya āmakamaṁsatāya abhogamaṁsatāya aloṇatāya adhūpitatāyāti.",
  "atk-s0302a0:381_7": "Evañhi te navahi kāraṇehi paṭikūlaṁ taṁ puttamaṁsaṁ khādantā na sārattā giddhamānasā hutvā khādiṁsu,",
  "atk-s0302a0:381_8": "majjhattabhāveyeva pana nicchandarāgaparibhoge ṭhitā khādiṁsu.",
  "atk-s0302a0:381_9": "Na aṭṭhinhārucammanissitaṭṭhānāni apanetvā thūlathūlaṁ varamaṁsameva khādiṁsu,",
  "atk-s0302a0:381_10": "hatthasampattaṁ maṁsameva pana khādiṁsu.",
  "atk-s0302a0:381_11": "Na yāvadatthaṁ kaṇṭhappamāṇaṁ katvā khādiṁsu,",
  "atk-s0302a0:381_12": "thokaṁ thokaṁ pana ekadivasaṁ yāpanamattameva khādiṁsu.",
  "atk-s0302a0:381_13": "Na aññamaññaṁ maccharāyantā khādiṁsu,",
  "atk-s0302a0:381_14": "vigatamaccheramalena pana parisuddheneva cetasā khādiṁsu.",
  "atk-s0302a0:381_15": "Na aññaṁ kiñci migamaṁsaṁ vā moramaṁsādīnaṁ vā aññataraṁ khādāmāti sammūḷhā khādiṁsu,",
  "atk-s0302a0:381_16": "piyaputtamaṁsabhāvaṁ pana jānantāva khādiṁsu.",
  "atk-s0302a0:381_17": "Na ‘‘aho vata mayaṁ punapi evarūpaṁ puttamaṁsaṁ khādeyyāmā’’ti patthanaṁ katvā khādiṁsu,",
  "atk-s0302a0:381_18": "patthanaṁ pana vītivattāva hutvā khādiṁsu.",
  "atk-s0302a0:381_19": "Na ‘‘ettakaṁ kantāre khāditvā avasiṭṭhaṁ kantāraṁ atikkamma loṇambilādīhi yojetvā khādissāmā’’ti sannidhiṁ akaṁsu,",
  "atk-s0302a0:381_20": "kantārapariyosāne pana ‘‘pure mahājano passatī’’ti bhūmiyaṁ vā nikhaṇiṁsu,",
  "atk-s0302a0:381_21": "agginā vā jhāpayiṁsu.",
  "atk-s0302a0:381_22": "Na ‘‘koci añño amhe viya evarūpaṁ puttamaṁsaṁ khādituṁ na labhatī’’ti mānaṁ vā dappaṁ vā akaṁsu,",
  "atk-s0302a0:381_23": "nihatamānā pana nihatadappā hutvā khādiṁsu.",
  "atk-s0302a0:381_24": "‘‘Kiṁ iminā aloṇena anambilena adhūpitena duggandhenā’’ti na hīḷetvā khādiṁsu,",
  "atk-s0302a0:381_25": "hīḷanaṁ pana vītivattā hutvā khādiṁsu .",
  "atk-s0302a0:381_26": "Na ‘‘tuyhaṁ bhāgo mayhaṁ bhāgo tava putto mama putto’’ti aññamaññaṁ atimaññiṁsu.",
  "atk-s0302a0:381_27": "Samaggā pana sammodamānā hutvā khādiṁsu.",
  "atk-s0302a0:381_28": "Imaṁ nesaṁ evarūpaṁ nicchandarāgādiparibhogaṁ sampassamāno satthā bhikkhusaṅghampi taṁ kāraṇaṁ anujānāpento taṁ kiṁ maññatha,",
  "atk-s0302a0:381_29": "bhikkhave,",
  "atk-s0302a0:381_30": "api nu te davāya vā āhāraṁ āhāreyyuntiādimāha.",
  "atk-s0302a0:381_31": "Tattha davāya vātiādīni visuddhimagge (visuddhi.",
  "atk-s0302a0:381_32": "1.18) vitthāritāneva.",
  "atk-s0302a0:381_33": "Kantārassāti nittiṇṇāvasesassa kantārassa.",
  "atk-s0302a0:382_0": "Evameva khoti navannaṁ pāṭikulyānaṁ vasena piyaputtamaṁsasadiso katvā daṭṭhabboti attho.",
  "atk-s0302a0:382_1": "Katamesaṁ navannaṁ?",
  "atk-s0302a0:382_2": "Gamanapāṭikulyatādīnaṁ.",
  "atk-s0302a0:382_3": "Gamanapāṭikulyataṁ paccavekkhantopi kabaḷīkārāhāraṁ pariggaṇhāti,",
  "atk-s0302a0:382_4": "pariyesanapāṭikulyataṁ paccavekkhantopi,",
  "atk-s0302a0:382_5": "paribhoganidhānaāsayaparipakkāparipakkasammakkhaṇanissandapāṭikulyataṁ paccavekkhantopi,",
  "atk-s0302a0:382_6": "tāni panetāni gamanapāṭikulyatādīni visuddhimagge (visuddhi.",
  "atk-s0302a0:382_7": "1.294) āhārapāṭikulyatāniddese vitthāritāneva.",
  "atk-s0302a0:382_8": "Iti imesaṁ navannaṁ pāṭikulyānaṁ vasena puttamaṁsūpamaṁ katvā āhāro paribhuñjitabbo.",
  "atk-s0302a0:383_0": "Yathā te jāyampatikā pāṭikulyaṁ piyaputtamaṁsaṁ khādantā na sārattā giddhamānasā hutvā khādiṁsu,",
  "atk-s0302a0:383_1": "majjhattabhāveyeva nicchandarāgaparibhoge ṭhitā khādiṁsu,",
  "atk-s0302a0:383_2": "evaṁ nicchandarāgaparibhogaṁ katvā paribhuñjitabbo.",
  "atk-s0302a0:383_3": "Yathā ca te na aṭṭhinhārucammanissitaṁ apanetvā thūlathūlaṁ varamaṁsameva khādiṁsu,",
  "atk-s0302a0:383_4": "hatthasampattameva pana khādiṁsu,",
  "atk-s0302a0:383_5": "evaṁ sukkhabhattamandabyañjanādīni piṭṭhihatthena apaṭikkhipitvā vaṭṭakena viya kukkuṭena viya ca odhiṁ",
  "atk-s0302a0:383_6": "adassetvā tato tato sappimaṁsādisaṁsaṭṭhavarabhojanaṁyeva vicinitvā abhuñjantena sīhena viya sapadānaṁ",
  "atk-s0302a0:383_7": "paribhuñjitabbo.",
  "atk-s0302a0:384_0": "Yathā ca te na yāvadatthaṁ kaṇṭhappamāṇaṁ khādiṁsu,",
  "atk-s0302a0:384_1": "thokaṁ thokaṁ pana ekekadivasaṁ yāpanamattameva khādiṁsu,",
  "atk-s0302a0:384_2": "evameva āharahatthakādibrāhmaṇānaṁ aññatarena viya yāvadatthaṁ udarāvadehakaṁ abhuñjantena catunnaṁ pañcannaṁ",
  "atk-s0302a0:384_3": "vā ālopānaṁ okāsaṁ ṭhapetvāva dhammasenāpatinā viya paribhuñjitabbo.",
  "atk-s0302a0:384_4": "So kira pañcacattālīsa vassāni tiṭṭhamāno ‘‘pacchābhatte ambiluggārasamuṭṭhāpakaṁ katvā ekadivasampi",
  "atk-s0302a0:384_5": "āhāraṁ na āhāresi’’nti vatvā sīhanādaṁ nadanto imaṁ gāthamāha –",
  "atk-s0302a0:385_0": "‘‘Cattāro pañca ālope, abhutvā udakaṁ pive;",
  "atk-s0302a0:386_0": "Alaṁ phāsuvihārāya, pahitattassa bhikkhuno’’ti. (theragā. 983);",
  "atk-s0302a0:387_0": "Yathā ca te na aññamaññaṁ maccharāyantā khādiṁsu,",
  "atk-s0302a0:387_1": "vigatamalamaccherena pana parisuddheneva cetasā khādiṁsu,",
  "atk-s0302a0:387_2": "evameva piṇḍapātaṁ labhitvā amaccharāyitvā ‘‘imaṁ sabbaṁ gaṇhantassa sabbaṁ dassāmi,",
  "atk-s0302a0:387_3": "upaḍḍhaṁ gaṇhantassa upaḍḍhaṁ,",
  "atk-s0302a0:387_4": "sace gahitāvaseso bhavissati,",
  "atk-s0302a0:387_5": "attanā paribhuñjissāmī’’ti sāraṇīyadhamme ṭhiteneva paribhuñjitabbo.",
  "atk-s0302a0:387_6": "Yathā ca te na ‘‘aññaṁ kiñci mayaṁ migamaṁsaṁ vā moramaṁsādīnaṁ vā aññataraṁ khādāmā’’ti sammūḷhā khādiṁsu,",
  "atk-s0302a0:387_7": "piyaputtamaṁsabhāvaṁ pana jānantāva khādiṁsu,",
  "atk-s0302a0:387_8": "evameva piṇḍapātaṁ labhitvā ‘‘ahaṁ khādāmi bhuñjāmī’’ti attūpaladdhisammohaṁ anuppādetvā ‘‘kabaḷīkārāhāro",
  "atk-s0302a0:387_9": "na jānāti ‘cātumahābhūtikakāyaṁ vaḍḍhemī’ti,",
  "atk-s0302a0:387_10": "kāyopi na jānāti ‘kabaḷīkārāhāro maṁ vaḍḍhetī’’’ti,",
  "atk-s0302a0:387_11": "evaṁ sammohaṁ pahāya paribhuñjitabbo.",
  "atk-s0302a0:387_12": "Satisampajaññavasenāpi cesa asammūḷheneva hutvā paribhuñjitabbo.",
  "atk-s0302a0:388_0": "Yathā ca te na ‘‘aho vata mayaṁ punapi evarūpaṁ puttamaṁsaṁ khādeyyāmā’’ti patthanaṁ katvā khādiṁsu,",
  "atk-s0302a0:388_1": "patthanaṁ pana vītivattāva hutvā khādiṁsu,",
  "atk-s0302a0:388_2": "evameva paṇītabhojanaṁ laddhā ‘aho vatāhaṁ svepi punadivasepi evarūpaṁ labheyyaṁ’,",
  "atk-s0302a0:388_3": "lūkhaṁ vā pana laddhā ‘‘hiyyo viya me ajja paṇītabhojanaṁ na laddha’’nti patthanaṁ vā anusocanaṁ vā akatvā nittaṇhena –",
  "atk-s0302a0:389_0": "‘‘Atītaṁ nānusocāmi, nappajappāmināgataṁ;",
  "atk-s0302a0:390_0": "Paccuppannena yāpemi, tena vaṇṇo pasīdatī’’ti. (jā. 2.22.90) –",
  "atk-s0302a0:391_0": "Imaṁ ovādaṁ anussarantena ‘‘paccuppanneneva yāpessāmī’’ti paribhuñjitabbo.",
  "atk-s0302a0:392_0": "Yathā ca te na ‘‘ettakaṁ kantāre khāditvā avasiṭṭhaṁ kantāraṁ atikkamma loṇambilādīhi yojetvā khādissāmā’’ti sannidhiṁ akaṁsu,",
  "atk-s0302a0:392_1": "kantārapariyosāne pana ‘‘pure mahājano passatī’’ti bhūmiyaṁ vā nikhaṇiṁsu,",
  "atk-s0302a0:392_2": "agginā vā jhāpayiṁsu, evameva –",
  "atk-s0302a0:393_0": "‘‘Annānamatho pānānaṁ,",
  "atk-s0302a0:394_0": "Khādanīyānaṁ athopi vatthānaṁ;",
  "atk-s0302a0:395_0": "Laddhā na sannidhiṁ kayirā,",
  "atk-s0302a0:396_0": "Na ca parittase tāni alabhamāno’’ti. (su. ni. 930); –",
  "atk-s0302a0:397_0": "Imaṁ ovādaṁ anussarantena catūsu paccayesu yaṁ yaṁ labhati,",
  "atk-s0302a0:397_1": "tato tato attano yāpanamattaṁ gahetvā,",
  "atk-s0302a0:397_2": "sesaṁ sabrahmacārīnaṁ vissajjetvā sannidhiṁ parivajjantena paribhuñjitabbo.",
  "atk-s0302a0:397_3": "Yathā ca te na ‘‘koci añño amhe viya evarūpaṁ puttamaṁsaṁ khādituṁ na labhatī’’ti mānaṁ vā dappaṁ vā akaṁsu,",
  "atk-s0302a0:397_4": "nihatamānā pana nihatadappā hutvā khādiṁsu,",
  "atk-s0302a0:397_5": "evameva paṇītabhojanaṁ labhitvā ‘‘ahamasmi lābhī cīvarapiṇḍapātādīna’’nti na māno vā dappo vā kātabbo.",
  "atk-s0302a0:397_6": "‘‘Nāyaṁ pabbajjā cīvarādihetu,",
  "atk-s0302a0:397_7": "arahattahetu panāyaṁ pabbajjā’’ti paccavekkhitvā nihatamānadappeneva paribhuñjitabbo.",
  "atk-s0302a0:398_0": "Yathā ca te ‘‘kiṁ iminā aloṇena anambilena adhūpitena duggandhenā’’ti hīḷetvā na khādiṁsu,",
  "atk-s0302a0:398_1": "hīḷanaṁ pana vītivattā hutvā khādiṁsu,",
  "atk-s0302a0:398_2": "evameva piṇḍapātaṁ labhitvā ‘‘kiṁ iminā assagoṇabhattasadisena lūkhena nirasena,",
  "atk-s0302a0:398_3": "suvānadoṇiyaṁ taṁ pakkhipathā’’ti evaṁ piṇḍapātaṁ vā ‘‘ko imaṁ bhuñjissati,",
  "atk-s0302a0:398_4": "kākasunakhādīnaṁ dehī’’ti evaṁ dāyakaṁ vā ahīḷentena –",
  "atk-s0302a0:399_0": "‘‘Sa pattapāṇi vicaranto, amūgo mūgasammato;",
  "atk-s0302a0:400_0": "Appaṁ dānaṁ na hīḷeyya, dātāraṁ nāvajāniyā’’ti. (su. ni. 718); –",
  "atk-s0302a0:401_0": "Imaṁ ovādaṁ anussarantena paribhuñjitabbo.",
  "atk-s0302a0:401_1": "Yathā ca te na ‘‘tuyhaṁ bhāgo,",
  "atk-s0302a0:401_2": "mayhaṁ bhāgo,",
  "atk-s0302a0:401_3": "tava putto mama putto’’ti aññamaññaṁ atimaññiṁsu,",
  "atk-s0302a0:401_4": "samaggā pana,",
  "atk-s0302a0:401_5": "sammodamānā hutvā khādiṁsu,",
  "atk-s0302a0:401_6": "evamevaṁ piṇḍapātaṁ labhitvā yathā ekacco ‘‘ko tumhādisānaṁ dassati nikkāraṇā ummāresu pakkhalantānaṁ",
  "atk-s0302a0:401_7": "āhiṇḍantānaṁ vijātamātāpi vo dātabbaṁ na maññati,",
  "atk-s0302a0:401_8": "mayaṁ pana gatagataṭṭhāne paṇītāni cīvarādīni labhāmā’’ti sīlavante sabrahmacārī atimaññati,",
  "atk-s0302a0:401_9": "yaṁ sandhāya vuttaṁ –",
  "atk-s0302a0:402_0": "‘‘So tena lābhasakkārasilokena abhibhūto pariyādiṇṇacitto aññe pesale bhikkhū atimaññati.",
  "atk-s0302a0:402_1": "Tañhi tassa,",
  "atk-s0302a0:402_2": "bhikkhave,",
  "atk-s0302a0:402_3": "moghapurisassa hoti dīgharattaṁ ahitāya dukkhāyā’’ti (saṁ. ni. 2.161).",
  "atk-s0302a0:403_0": "Evaṁ kañci anatimaññitvā sabbehi sabrahmacārīhi saddhiṁ samaggena sammodamānena hutvā paribhuñjitabbaṁ.",
  "atk-s0302a0:404_0": "Pariññāteti ñātapariññā tīraṇapariññā pahānapariññāti imāhi tīhi pariññāhi pariññāte. Kathaṁ?",
  "atk-s0302a0:404_1": "Idha bhikkhu ‘‘kabaḷīkārāhāro nāma ayaṁ savatthukavasena ojaṭṭhamakarūpaṁ hoti,",
  "atk-s0302a0:404_2": "ojaṭṭhamakarūpaṁ kattha paṭihaññati?",
  "atk-s0302a0:404_3": "Jivhāpasāde,",
  "atk-s0302a0:404_4": "jivhāpasādo kinnissito?",
  "atk-s0302a0:404_5": "Catumahābhūtanissito.",
  "atk-s0302a0:404_6": "Iti ojaṭṭhamakaṁ jivhāpasādo tassa paccayāni mahābhūtānīti ime dhammā rūpakkhandho nāma,",
  "atk-s0302a0:404_7": "taṁ pariggaṇhato uppannā phassapañcamakā dhammā cattāro arūpakkhandhā.",
  "atk-s0302a0:404_8": "Iti sabbepime pañcakkhandhā saṅkhepato nāmarūpamattaṁ hotī’’ti pajānāti.",
  "atk-s0302a0:404_9": "So te dhamme sarasalakkhaṇato vavatthapetvā tesaṁ paccayaṁ pariyesanto anulomapaṭilomaṁ paṭiccasamuppādaṁ passati.",
  "atk-s0302a0:404_10": "Ettāvatānena kabaḷīkārāhāramukhena sappaccayassa nāmarūpassa yāthāvato diṭṭhattā kabaḷīkārāhāro ñātapariññāya pariññāto hoti.",
  "atk-s0302a0:404_11": "So tadeva sappaccayaṁ nāmarūpaṁ aniccaṁ dukkhaṁ anattāti tīṇi lakkhaṇāni āropetvā sattannaṁ anupassanānaṁ vasena sammasati.",
  "atk-s0302a0:404_12": "Ettāvatānena so tilakkhaṇapaṭivedhasammasanañāṇasaṅkhātāya tīraṇapariññāya pariññāto hoti.",
  "atk-s0302a0:404_13": "Tasmiṁyeva nāmarūpe chandarāgāvakaḍḍhanena anāgāmimaggena parijānatā pahānapariññāya pariññāto hotīti.",
  "atk-s0302a0:405_0": "Pañcakāmaguṇikoti pañcakāmaguṇasambhavo rāgo pariññāto hoti.",
  "atk-s0302a0:405_1": "Ettha pana tisso pariññā ekapariññā sabbapariññā mūlapariññāti.",
  "atk-s0302a0:405_2": "Katamā ekapariññā?",
  "atk-s0302a0:405_3": "Yo bhikkhu jivhādvāre ekarasataṇhaṁ parijānāti,",
  "atk-s0302a0:405_4": "tena pañcakāmaguṇiko rāgo pariññātova hotīti. Kasmā?",
  "atk-s0302a0:405_5": "Tassāyeva tattha uppajjanato.",
  "atk-s0302a0:405_6": "Sāyeva hi taṇhā cakkhudvāre uppannā rūparāgo nāma hoti,",
  "atk-s0302a0:405_7": "sotadvārādīsu uppannā saddarāgādayo.",
  "atk-s0302a0:405_8": "Iti yathā ekasseva corassa pañcamagge hanato ekasmiṁ magge gahetvā sīse chinne pañcapi maggā khemā honti,",
  "atk-s0302a0:405_9": "evaṁ jivhādvāre rasataṇhāya pariññātāya pañcakāmaguṇiko rāgo pariññāto hotīti ayaṁ ekapariññā nāma.",
  "atk-s0302a0:406_0": "Katamā sabbapariññā?",
  "atk-s0302a0:406_1": "Patte pakkhittapiṇḍapātasmiñhi ekasmiṁyeva pañcakāmaguṇikarāgo labbhati. Kathaṁ?",
  "atk-s0302a0:406_2": "Parisuddhaṁ tāvassa vaṇṇaṁ olokayato rūparāgo hoti,",
  "atk-s0302a0:406_3": "uṇhe sappimhi tattha āsiñcante paṭapaṭāti saddo uṭṭhahati,",
  "atk-s0302a0:406_4": "tathārūpaṁ khādanīyaṁ vā khādantassa murumurūti saddo uppajjati,",
  "atk-s0302a0:406_5": "taṁ assādayato saddarāgo.",
  "atk-s0302a0:406_6": "Jīrakādivasagandhaṁ assādentassa gandharāgo,",
  "atk-s0302a0:406_7": "sādurasavasena rasarāgo.",
  "atk-s0302a0:406_8": "Mudubhojanaṁ phassavantanti assādayato phoṭṭhabbarāgo.",
  "atk-s0302a0:406_9": "Iti imasmiṁ āhāre satisampajaññena pariggahetvā nicchandarāgaparibhogena paribhutte sabbopi so pariññāto hotīti ayaṁ sabbapariññā nāma.",
  "atk-s0302a0:407_0": "Katamā mūlapariññā?",
  "atk-s0302a0:407_1": "Pañcakāmaguṇikarāgassa hi kabaḷīkārāhāro mūlaṁ. Kasmā?",
  "atk-s0302a0:407_2": "Tasmiṁ sati tassuppattito .",
  "atk-s0302a0:407_3": "Brāhmaṇatissabhaye kira dvādasa vassāni jāyampatikānaṁ upanijjhānacittaṁ nāma nāhosi. Kasmā?",
  "atk-s0302a0:407_4": "Āhāramandatāya.",
  "atk-s0302a0:407_5": "Bhaye pana vūpasante yojanasatiko tambapaṇṇidīpo dārakānaṁ jātamaṅgalehi ekamaṅgalo ahosi.",
  "atk-s0302a0:407_6": "Iti mūlabhūte āhāre pariññāte pañcakāmaguṇiko rāgo pariññātova hotīti ayaṁ mūlapariññā nāma.",
  "atk-s0302a0:408_0": "Natthi taṁ saṁyojananti tena rāgena saddhiṁ pahānekaṭṭhatāya pahīnattā natthi.",
  "atk-s0302a0:408_1": "Evamayaṁ desanā yāva anāgāmimaggā kathitā.",
  "atk-s0302a0:408_2": "‘‘Ettakena pana mā vosānaṁ āpajjiṁsū’’ti etesaṁyeva rūpādīnaṁ vasena pañcasu khandhesu vipassanaṁ vaḍḍhetvā yāva arahattā kathetuṁ vaṭṭatīti.",
  "atk-s0302a0:408_3": "Paṭhamāhāro (niṭṭhito).",
  "atk-s0302a0:409_0": "Dutiye niccammāti khurato paṭṭhāya yāva siṅgamūlā sakalasarīrato uddālitacammā kiṁsukarāsivaṇṇā.",
  "atk-s0302a0:409_1": "Kasmā pana aññaṁ hatthiassagoṇādiupamaṁ agahetvā niccammagāvūpamā gahitāti?",
  "atk-s0302a0:409_2": "Titikkhituṁ asamatthabhāvadīpanatthaṁ.",
  "atk-s0302a0:409_3": "Mātugāmo hi uppannaṁ dukkhavedanaṁ titikkhituṁ adhivāsetuṁ na sakkoti,",
  "atk-s0302a0:409_4": "evameva phassāhāro abalo dubbaloti dassanatthaṁ sadisameva upamaṁ āhari.",
  "atk-s0302a0:409_5": "Kuṭṭanti silākuṭṭādīnaṁ aññataraṁ.",
  "atk-s0302a0:409_6": "Kuṭṭanissitā pāṇā nāma uṇṇanābhisarabūmūsikādayo.",
  "atk-s0302a0:409_7": "Rukkhanissitāti uccāliṅgapāṇakādayo.",
  "atk-s0302a0:409_8": "Udakanissitāti macchasuṁsumārādayo.",
  "atk-s0302a0:409_9": "Ākāsanissitāti ḍaṁsamakasakākakulalādayo.",
  "atk-s0302a0:409_10": "Khādeyyunti luñcitvā khādeyyuṁ.",
  "atk-s0302a0:409_11": "Sā tasmiṁ tasmiṁ ṭhāne taṁ taṁṭhānasannissayamūlikaṁ pāṇakhādanabhayaṁ sampassamānā neva attano sakkārasammānaṁ,",
  "atk-s0302a0:409_12": "na piṭṭhiparikammasarīrasambāhanauṇhodakāni icchati,",
  "atk-s0302a0:409_13": "evameva bhikkhu phassāhāramūlakaṁ kilesapāṇakakhādanabhayaṁ sampassamāno tebhūmakaphassena anatthiko hoti.",
  "atk-s0302a0:410_0": "Phasse,",
  "atk-s0302a0:410_1": "bhikkhave,",
  "atk-s0302a0:410_2": "āhāre pariññāteti tīhi pariññāhi pariññāte.",
  "atk-s0302a0:410_3": "Idhāpi tisso pariññā.",
  "atk-s0302a0:410_4": "Tattha ‘‘phasso saṅkhārakkhandho ,",
  "atk-s0302a0:410_5": "taṁsampayuttā vedanā vedanākkhandho,",
  "atk-s0302a0:410_6": "saññā saññākkhandho,",
  "atk-s0302a0:410_7": "cittaṁ viññāṇakkhandho,",
  "atk-s0302a0:410_8": "tesaṁ vatthārammaṇāni rūpakkhandho’’ti evaṁ sappaccayassa nāmarūpassa yāthāvato dassanaṁ ñātapariññā.",
  "atk-s0302a0:410_9": "Tattheva tilakkhaṇaṁ āropetvā sattannaṁ anupassanānaṁ vasena aniccādito tulanaṁ tīraṇapariññā.",
  "atk-s0302a0:410_10": "Tasmiṁyeva pana nāmarūpe chandarāganikkaḍḍhano arahattamaggo pahānapariññā.",
  "atk-s0302a0:410_11": "Tisso vedanāti evaṁ phassāhāre tīhi pariññāhi pariññāte tisso vedanā pariññātāva honti tammūlakattā taṁsampayuttattā ca.",
  "atk-s0302a0:410_12": "Iti phassāhāravasena desanā yāva arahattā kathitā.",
  "atk-s0302a0:410_13": "Dutiyāhāro.",
  "atk-s0302a0:411_0": "Tatiye aṅgārakāsūti aṅgārānaṁ kāsu. Kāsūti rāsipi vuccati āvāṭopi.",
  "atk-s0302a0:412_0": "‘‘Aṅgārakāsuṁ apare phuṇanti,",
  "atk-s0302a0:413_0": "Narā rudantā paridaḍḍhagattā;",
  "atk-s0302a0:414_0": "Bhayañhi maṁ vindati sūta disvā,",
  "atk-s0302a0:415_0": "Pucchāmi taṁ mātali devasārathī’’ti. (jā. 2.22.462); –",
  "atk-s0302a0:416_0": "Ettha rāsi ‘‘kāsū’’ti vutto.",
  "atk-s0302a0:417_0": "‘‘Kinnu santaramānova, kāsuṁ khanasi sārathī’’ti? (Jā. 2.22.3). –",
  "atk-s0302a0:418_0": "Ettha āvāṭo.",
  "atk-s0302a0:418_1": "Idhāpi ayameva adhippeto.",
  "atk-s0302a0:418_2": "Sādhikaporisāti atirekaporisā pañcaratanappamāṇā.",
  "atk-s0302a0:418_3": "Vītaccikānaṁ vītadhūmānanti etenassa mahāpariḷāhataṁ dasseti.",
  "atk-s0302a0:418_4": "Jālāya vā hi dhūme vā sati vāto samuṭṭhāti,",
  "atk-s0302a0:418_5": "pariḷāho mahā na hoti,",
  "atk-s0302a0:418_6": "tadabhāve vātābhāvato pariḷāho mahā hoti.",
  "atk-s0302a0:418_7": "Ārakāvassāti dūreyeva bhaveyya.",
  "atk-s0302a0:419_0": "Evamevakhoti ettha idaṁ opammasaṁsandanaṁ –",
  "atk-s0302a0:419_1": "aṅgārakāsu viya hi tebhūmakavaṭṭaṁ daṭṭhabbaṁ.",
  "atk-s0302a0:419_2": "Jīvitukāmo puriso viya vaṭṭanissito bālaputhujjano.",
  "atk-s0302a0:419_3": "Dve balavanto purisā viya kusalākusalakammaṁ.",
  "atk-s0302a0:419_4": "Tesaṁ taṁ purisaṁ nānābāhāsu gahetvā aṅgārakāsuṁ upakaḍḍhanakālo viya puthujjanassa kammāyūhanakālo.",
  "atk-s0302a0:419_5": "Kammañhi āyūhiyamānameva paṭisandhiṁ ākaḍḍhati nāma.",
  "atk-s0302a0:419_6": "Aṅgārakāsunidānaṁ dukkhaṁ viya kammanidānaṁ vaṭṭadukkhaṁ veditabbaṁ.",
  "atk-s0302a0:420_0": "Pariññāteti tīhi pariññāhi pariññāte.",
  "atk-s0302a0:420_1": "Pariññāyojanā panettha phasse vuttanayeneva veditabbā.",
  "atk-s0302a0:420_2": "Tisso taṇhāti kāmataṇhā bhavataṇhā vibhavataṇhāti imā pariññātā honti. Kasmā?",
  "atk-s0302a0:420_3": "Taṇhāmūlakattā manosañcetanāya.",
  "atk-s0302a0:420_4": "Na hi hetumhi appahīne phalaṁ pahīyati.",
  "atk-s0302a0:420_5": "Iti manosañcetanāhāravasenapi yāva arahattā desanā kathitā.",
  "atk-s0302a0:420_6": "Tatiyāhāro.",
  "atk-s0302a0:421_0": "Catutthe āgucārinti pāpacāriṁ dosakārakaṁ.",
  "atk-s0302a0:421_1": "Kathaṁ so purisoti so puriso kathaṁbhūto,",
  "atk-s0302a0:421_2": "kiṁ yāpeti,",
  "atk-s0302a0:421_3": "na yāpetīti pucchati?",
  "atk-s0302a0:421_4": "Tatheva deva jīvatīti yathā pubbe,",
  "atk-s0302a0:421_5": "idānipi tatheva jīvati.",
  "atk-s0302a0:422_0": "Evamevakhoti idhāpi idaṁ opammasaṁsandanaṁ –",
  "atk-s0302a0:422_1": "rājā viya hi kammaṁ daṭṭhabbaṁ,",
  "atk-s0302a0:422_2": "āgucārī puriso viya vaṭṭasannissito bālaputhujjano,",
  "atk-s0302a0:422_3": "tīṇi sattisatāni viya paṭisandhiviññāṇaṁ,",
  "atk-s0302a0:422_4": "āgucāriṁ purisaṁ ‘‘tīhi sattisatehi hanathā’’ti raññā āṇattakālo viya kammaraññā vaṭṭasannissitaputhujjanaṁ gahetvā paṭisandhiyaṁ pakkhipanakālo.",
  "atk-s0302a0:422_5": "Tattha kiñcāpi tīṇi sattisatāni viya paṭisandhiviññāṇaṁ,",
  "atk-s0302a0:422_6": "sattīsu pana dukkhaṁ natthi,",
  "atk-s0302a0:422_7": "sattīhi pahaṭavaṇamūlakaṁ dukkhaṁ,",
  "atk-s0302a0:422_8": "evameva paṭisandhiyampi dukkhaṁ natthi,",
  "atk-s0302a0:422_9": "dinnāya pana paṭisandhiyā pavatte vipākadukkhaṁ sattipahaṭavaṇamūlakaṁ dukkhaṁ viya hoti.",
  "atk-s0302a0:423_0": "Pariññāteti tīheva pariññāhi pariññāte.",
  "atk-s0302a0:423_1": "Idhāpi pariññāyojanā phassāhāre vuttanayeneva veditabbā.",
  "atk-s0302a0:423_2": "Nāmarūpanti viññāṇapaccayā nāmarūpaṁ.",
  "atk-s0302a0:423_3": "Viññāṇasmiñhi pariññāte taṁ pariññātameva hoti tammūlakattā sahuppannattā ca.",
  "atk-s0302a0:423_4": "Iti viññāṇāhāravasenapi yāva arahattā desanā kathitāti.",
  "atk-s0302a0:423_5": "Catutthāhāro. Tatiyaṁ.",
  "atk-s0302a0:424_0": "4. Atthirāgasuttavaṇṇanā",
  "atk-s0302a0:425_0": "64.",
  "atk-s0302a0:425_1": "Catutthe rāgotiādīni lobhasseva nāmāni.",
  "atk-s0302a0:425_2": "So hi rañjanavasena rāgo,",
  "atk-s0302a0:425_3": "nandanavasena nandī,",
  "atk-s0302a0:425_4": "taṇhāyanavasena taṇhāti vuccati.",
  "atk-s0302a0:425_5": "Patiṭṭhitaṁ tattha viññāṇaṁ virūḷhanti kammaṁ javāpetvā paṭisandhiākaḍḍhanasamatthatāya patiṭṭhitañceva virūḷhañca.",
  "atk-s0302a0:425_6": "Yatthāti tebhūmakavaṭṭe bhummaṁ,",
  "atk-s0302a0:425_7": "sabbattha vā purimapurimapade etaṁ bhummaṁ.",
  "atk-s0302a0:425_8": "Atthi tattha saṅkhārānaṁ vuddhīti idaṁ imasmiṁ vipākavaṭṭe ṭhitassa āyativaṭṭahetuke saṅkhāre sandhāya vuttaṁ.",
  "atk-s0302a0:425_9": "Yattha atthi āyatiṁ punabbhavābhinibbattīti yasmiṁ ṭhāne āyatiṁ punabbhavābhinibbatti atthi.",
  "atk-s0302a0:426_0": "Evameva khoti ettha idaṁ opammasaṁsandanaṁ –",
  "atk-s0302a0:426_1": "rajakacittakārā viya hi sahakammasambhāraṁ kammaṁ,",
  "atk-s0302a0:426_2": "phalakabhittidussapaṭā viya tebhūmakavaṭṭaṁ.",
  "atk-s0302a0:426_3": "Yathā rajakacittakārā parisuddhesu phalakādīsu rūpaṁ samuṭṭhāpenti,",
  "atk-s0302a0:426_4": "evameva sasambhārakakammaṁ bhavesu rūpaṁ samuṭṭhāpeti.",
  "atk-s0302a0:426_5": "Tattha yathā akusalena cittakārena samuṭṭhāpitaṁ rūpaṁ virūpaṁ hoti dussaṇṭhitaṁ amanāpaṁ,",
  "atk-s0302a0:426_6": "evameva ekacco kammaṁ karonto ñāṇavippayuttena cittena karoti,",
  "atk-s0302a0:426_7": "taṁ kammaṁ rūpaṁ samuṭṭhāpentaṁ cakkhādīnaṁ sampattiṁ adatvā dubbaṇṇaṁ dussaṇṭhitaṁ mātāpitūnampi amanāpaṁ rūpaṁ samuṭṭhāpeti.",
  "atk-s0302a0:426_8": "Yathā pana kusalena cittakārena samuṭṭhāpitaṁ rūpaṁ surūpaṁ hoti susaṇṭhitaṁ manāpaṁ,",
  "atk-s0302a0:426_9": "evameva ekacco kammaṁ karonto ñāṇasampayuttena cittena karoti,",
  "atk-s0302a0:426_10": "taṁ kammaṁ rūpaṁ samuṭṭhāpentaṁ cakkhādīnaṁ sampattiṁ datvā suvaṇṇaṁ susaṇṭhitaṁ alaṅkatapaṭiyattaṁ viya rūpaṁ samuṭṭhāpeti.",
  "atk-s0302a0:427_0": "Ettha ca āhāraṁ viññāṇena saddhiṁ saṅkhipitvā āhāranāmarūpānaṁ antare eko sandhi,",
  "atk-s0302a0:427_1": "vipākavidhiṁ nāmarūpena saṅkhipitvā nāmarūpasaṅkhārānaṁ antare eko sandhi,",
  "atk-s0302a0:427_2": "saṅkhārānañca āyatibhavassa ca antare eko sandhīti veditabbo.",
  "atk-s0302a0:428_0": "Kūṭāgāranti ekakaṇṇikaṁ gāhāpetvā kataṁ agāraṁ.",
  "atk-s0302a0:428_1": "Kūṭāgārasālāti dve kaṇṇike gahetvā katasālā.",
  "atk-s0302a0:428_2": "Evameva khoti ettha khīṇāsavassa kammaṁ sūriyarasmisamaṁ veditabbaṁ.",
  "atk-s0302a0:428_3": "Sūriyarasmi pana atthi,",
  "atk-s0302a0:428_4": "sā kevalaṁ patiṭṭhāya abhāvena appatiṭṭhā nāma jātā,",
  "atk-s0302a0:428_5": "khīṇāsavassa kammaṁ natthitāya eva appatiṭṭhaṁ.",
  "atk-s0302a0:428_6": "Tassa hi kāyādayo atthi,",
  "atk-s0302a0:428_7": "tehi pana katakammaṁ kusalākusalaṁ nāma na hoti,",
  "atk-s0302a0:428_8": "kiriyamatte ṭhatvā avipākaṁ hoti.",
  "atk-s0302a0:428_9": "Evamassa kammaṁ natthitāya eva appatiṭṭhaṁ nāma jātanti.",
  "atk-s0302a0:428_10": "Catutthaṁ.",
  "atk-s0302a0:429_0": "5. Nagarasuttavaṇṇanā",
  "atk-s0302a0:430_0": "65.",
  "atk-s0302a0:430_1": "Pañcame nāmarūpe kho sati viññāṇanti ettha ‘‘saṅkhāresu sati viññāṇa’’nti ca ‘‘avijjāya sati saṅkhārā’’ti ca vattabbaṁ bhaveyya,",
  "atk-s0302a0:430_2": "tadubhayampi na vuttaṁ. Kasmā?",
  "atk-s0302a0:430_3": "Avijjāsaṅkhārā hi tatiyo bhavo,",
  "atk-s0302a0:430_4": "tehi saddhiṁ ayaṁ vipassanā na ghaṭīyati.",
  "atk-s0302a0:430_5": "Mahāpuriso hi paccuppannapañcavokāravasena abhiniviṭṭhoti.",
  "atk-s0302a0:431_0": "Nanu ca avijjāsaṅkhāresu adiṭṭhesu na sakkā buddhena bhavitunti.",
  "atk-s0302a0:431_1": "Saccaṁ na sakkā,",
  "atk-s0302a0:431_2": "iminā pana te bhavaupādānataṇhāvasena diṭṭhāva.",
  "atk-s0302a0:431_3": "Tasmā yathā nāma godhaṁ anubandhanto puriso taṁ kūpaṁ paviṭṭhaṁ disvā otaritvā paviṭṭhaṭṭhānaṁ khaṇitvā godhaṁ gahetvā pakkameyya,",
  "atk-s0302a0:431_4": "na parabhāgaṁ khaneyya , kasmā?",
  "atk-s0302a0:431_5": "Kassaci natthitāya.",
  "atk-s0302a0:431_6": "Evaṁ mahāpurisopi godhaṁ anubandhanto puriso viya bodhipallaṅke nisinno jarāmaraṇato paṭṭhāya ‘‘imassa ayaṁ paccayo,",
  "atk-s0302a0:431_7": "imassa ayaṁ paccayo’’ti pariyesanto yāva nāmarūpadhammānaṁ paccayaṁ disvā tassapi paccayaṁ pariyesanto viññāṇameva addasa.",
  "atk-s0302a0:431_8": "Tato ‘‘ettako pañcavokārabhavavasena sammasanacāro’’ti vipassanaṁ paṭinivattesi,",
  "atk-s0302a0:431_9": "parato tucchakūpassa abhinnaṭṭhānaṁ viya avijjāsaṅkhāradvayaṁ atthi,",
  "atk-s0302a0:431_10": "tadetaṁ heṭṭhā vipassanāya gahitattā pāṭiyekkaṁ sammasanūpagaṁ na hotīti na aggahesi.",
  "atk-s0302a0:432_0": "Paccudāvattatīti paṭinivattati.",
  "atk-s0302a0:432_1": "Katamaṁ panettha viññāṇaṁ paccudāvattatīti?",
  "atk-s0302a0:432_2": "Paṭisandhiviññāṇampi vipassanāviññāṇampi.",
  "atk-s0302a0:432_3": "Tattha paṭisandhiviññāṇaṁ paccayato paṭinivattati,",
  "atk-s0302a0:432_4": "vipassanāviññāṇaṁ ārammaṇato.",
  "atk-s0302a0:432_5": "Ubhayampi nāmarūpaṁ nātikkamati,",
  "atk-s0302a0:432_6": "nāmarūpato paraṁ na gacchati.",
  "atk-s0302a0:432_7": "Ettāvatā jāyetha vātiādīsu viññāṇe nāmarūpassa paccaye honte,",
  "atk-s0302a0:432_8": "nāmarūpe viññāṇassa paccaye honte,",
  "atk-s0302a0:432_9": "dvīsupi aññamaññapaccayesu hontesu ettakena jāyetha vā upapajjetha vā.",
  "atk-s0302a0:432_10": "Ito hi paraṁ kimaññaṁ jāyetha vā upapajjetha vā,",
  "atk-s0302a0:432_11": "nanu etadeva jāyati ca upapajjati cāti?",
  "atk-s0302a0:433_0": "Evaṁ saddhiṁ aparāparacutipaṭisandhīhi pañca padāni dassetvā puna taṁ ettāvatāti vuttamatthaṁ niyyātento yadidaṁ nāmarūpapaccayā viññāṇaṁ,",
  "atk-s0302a0:433_1": "viññāṇapaccayā nāmarūpanti vatvā tato paraṁ anulomapaccayākāravasena viññāṇapaccayā nāmarūpamūlakaṁ āyatijarāmaraṇaṁ",
  "atk-s0302a0:433_2": "dassetuṁ nāmarūpapaccayā saḷāyatanantiādimāha.",
  "atk-s0302a0:434_0": "Añjasanti maggasseva vevacanaṁ.",
  "atk-s0302a0:434_1": "Uddhāpavantanti āpato uggatattā uddhāpanti laddhavohārena pākāravatthunā samannāgataṁ.",
  "atk-s0302a0:434_2": "Ramaṇīyanti samantā catunnaṁ dvārānaṁ abbhantare ca nānābhaṇḍānaṁ sampattiyā ramaṇīyaṁ.",
  "atk-s0302a0:434_3": "Māpehīti mahājanaṁ pesetvā vāsaṁ kārehi.",
  "atk-s0302a0:434_4": "Māpeyyāti vāsaṁ kāreyya.",
  "atk-s0302a0:434_5": "Kārento ca paṭhamaṁ aṭṭhārasa manussakoṭiyo pesetvā ‘‘sampuṇṇa’’nti pucchitvā ‘‘na tāva sampuṇṇa’’nti vutte aparāni pañcakulāni peseyya.",
  "atk-s0302a0:434_6": "Puna pucchitvā ‘‘na tāva sampuṇṇa’’nti vutte aparāni pañcapaññāsakulāni peseyya.",
  "atk-s0302a0:434_7": "Puna pucchitvā ‘‘na tāva sampuṇṇa’’nti vutte aparāni tiṁsa kulāni peseyya.",
  "atk-s0302a0:434_8": "Puna pucchitvā ‘‘na tāva sampuṇṇa’’nti vutte aparaṁ kulasahassaṁ peseyya.",
  "atk-s0302a0:434_9": "Puna pucchitvā ‘‘na tāva sampuṇṇa’’nti vutte aparāni ekādasanahutāni kulāni peseyya.",
  "atk-s0302a0:434_10": "Puna pucchitvā ‘‘na tāva sampuṇṇa’’nti vutte aparāni caturāsītikulasahassāni peseyya.",
  "atk-s0302a0:434_11": "Puna ‘‘sampuṇṇa’’nti pucchite,",
  "atk-s0302a0:434_12": "‘‘mahārāja,",
  "atk-s0302a0:434_13": "kiṁ vadesi?",
  "atk-s0302a0:434_14": "Mahantaṁ nagaraṁ asambādhaṁ,",
  "atk-s0302a0:434_15": "iminā nayena kulāni pesetvā na sakkā pūretuṁ,",
  "atk-s0302a0:434_16": "bheriṁ pana carāpetvā ‘amhākaṁ nagaraṁ imāya ca imāya ca sampattiyā sampannaṁ,",
  "atk-s0302a0:434_17": "ye tattha vasitukāmā,",
  "atk-s0302a0:434_18": "yathāsukhaṁ gacchantu,",
  "atk-s0302a0:434_19": "imañcimañca parihāraṁ labhissantī’ti nagarassa ceva vaṇṇaṁ lokassa ca parihāralābhaṁ ghosāpethā’’ti vadeyya.",
  "atk-s0302a0:434_20": "So evaṁ kareyya.",
  "atk-s0302a0:434_21": "Tato manussā nagaraguṇañceva parihāralābhañca sutvā sabbadisāhi samosaritvā nagaraṁ pūreyyuṁ.",
  "atk-s0302a0:434_22": "Taṁ aparena samayena iddhañceva assa phītañca.",
  "atk-s0302a0:434_23": "Taṁ sandhāya tadassa nagaraṁ aparena samayena iddhañceva phītañcātiādi vuttaṁ.",
  "atk-s0302a0:435_0": "Tattha iddhanti samiddhaṁ subhikkhaṁ.",
  "atk-s0302a0:435_1": "Phītanti sabbasampattīhi pupphitaṁ.",
  "atk-s0302a0:435_2": "Bāhujaññanti bahūhi ñātabbaṁ,",
  "atk-s0302a0:435_3": "bahujanānaṁ hitaṁ vā.",
  "atk-s0302a0:435_4": "‘‘Bahujana’’ntipi pāṭho.",
  "atk-s0302a0:435_5": "Ākiṇṇamanussanti manussehi ākiṇṇaṁ nirantaraṁ phuṭṭhaṁ.",
  "atk-s0302a0:435_6": "Vuḍḍhivepullappattanti vuḍḍhippattañceva vepullappattañca,",
  "atk-s0302a0:435_7": "seṭṭhabhāvañceva vipulabhāvañca pattaṁ,",
  "atk-s0302a0:435_8": "dasasahassacakkavāḷe agganagaraṁ jātanti attho.",
  "atk-s0302a0:436_0": "Evamevakhoti ettha idaṁ opammasaṁsandanaṁ –",
  "atk-s0302a0:436_1": "araññapavane caramānapuriso viya hi dīpaṅkarapādamūlato paṭṭhāya pāramiyo pūrayamāno mahāpuriso daṭṭhabbo,",
  "atk-s0302a0:436_2": "tassa purisassa pubbakehi manussehi anuyātamaggadassanaṁ viya mahāsattassa anupubbena bodhipallaṅke nisinnassa",
  "atk-s0302a0:436_3": "pubbabhāge aṭṭhaṅgikassa vipassanāmaggassa dassanaṁ,",
  "atk-s0302a0:436_4": "purisassa taṁ ekapadikamaggaṁ anugacchato aparabhāge mahāmaggadassanaṁ viya mahāsattassa uparivipassanāya ciṇṇante lokuttaramaggadassanaṁ,",
  "atk-s0302a0:436_5": "purisassa teneva maggena gacchato purato nagaradassanaṁ viya tathāgatassa nibbānanagaradassanaṁ,",
  "atk-s0302a0:436_6": "bahinagaraṁ panettha aññena diṭṭhaṁ,",
  "atk-s0302a0:436_7": "aññena manussavāsaṁ kataṁ,",
  "atk-s0302a0:436_8": "nibbānanagaraṁ satthā sayameva passi,",
  "atk-s0302a0:436_9": "sayaṁ vāsamakāsi.",
  "atk-s0302a0:436_10": "Tassa purisassa catunnaṁ dvārānaṁ diṭṭhakālo viya tathāgatassa catunnaṁ maggānaṁ diṭṭhakālo,",
  "atk-s0302a0:436_11": "tassa catūhi dvārehi nagaraṁ paviṭṭhakālo viya tathāgatassa catūhi maggehi nibbānaṁ paviṭṭhakālo,",
  "atk-s0302a0:436_12": "tassa nagarabbhantare bhaṇḍavavatthānakālo viya tathāgatassa paccavekkhaṇañāṇena paropaṇṇāsakusaladhammavavatthānakālo.",
  "atk-s0302a0:436_13": "Nagarassa agārakaraṇatthaṁ kulapariyesanakālo viya satthu phalasamāpattito vuṭṭhāya veneyyasatte volokanakālo,",
  "atk-s0302a0:436_14": "tena purisena yācitassa rañño ekaṁ mahākuṭumbikaṁ diṭṭhakālo viya mahābrahmunā yācitassa bhagavato aññāsikoṇḍaññattheraṁ diṭṭhakālo,",
  "atk-s0302a0:436_15": "rañño mahākuṭumbikaṁ pakkosāpetvā ‘‘nagaravāsaṁ karohī’’ti pahitakālo viya bhagavato ekasmiṁ pacchābhatte",
  "atk-s0302a0:436_16": "aṭṭhārasayojanamaggaṁ gantvā āsāḷhipuṇṇamadivase bārāṇasiyaṁ isipatanaṁ pavisitvā theraṁ kāyasakkhiṁ",
  "atk-s0302a0:436_17": "katvā dhammaṁ desitakālo,",
  "atk-s0302a0:436_18": "mahākuṭumbikena aṭṭhārasa purisakoṭiyo gahetvā nagaraṁ ajjhāvuṭṭhakālo viya tathāgatena dhammacakke pavattite",
  "atk-s0302a0:436_19": "therassa aṭṭhārasahi brahmakoṭīhi saddhiṁ sotāpattiphale patiṭṭhitakālo,",
  "atk-s0302a0:436_20": "evaṁ nibbānanagaraṁ paṭhamaṁ āvāsitaṁ,",
  "atk-s0302a0:436_21": "tato sampuṇṇaṁ nagaranti pucchitvā na tāvāti vutte pañca kulāni ādiṁ katvā yāva caturāsītikulasahassapesanaṁ",
  "atk-s0302a0:436_22": "viya tathāgatassa pañcamadivasato paṭṭhāya anattalakkhaṇasuttādīni desetvā pañcavaggiye ādiṁ katvā yasapamukhā",
  "atk-s0302a0:436_23": "pañcapaṇṇāsa kulaputtā,",
  "atk-s0302a0:436_24": "tiṁsa bhaddavaggiyā,",
  "atk-s0302a0:436_25": "sahassapurāṇajaṭilā,",
  "atk-s0302a0:436_26": "bimbisārapamukhāni ekādasapurisanahutāni,",
  "atk-s0302a0:436_27": "tirokuṭṭānumodane caturāsītisahassānīti ettakassa janassa ariyamaggaṁ otāretvā nibbānanagaraṁ pesitakālo,",
  "atk-s0302a0:436_28": "atha tena nayena nagare apūriyamāne bheriṁ carāpetvā nagarassa vaṇṇaghosanaṁ kulānaṁ parihāralābhaghosanaṁ",
  "atk-s0302a0:436_29": "viya ca māsassa aṭṭha divase tattha tattha nisīditvā dhammakathikānaṁ nibbānavaṇṇassa ceva nibbānappattānaṁ",
  "atk-s0302a0:436_30": "jātikantārādinittharaṇānisaṁsassa ca ghosanaṁ,",
  "atk-s0302a0:436_31": "tato sabbadisāhi āgantvā manussānaṁ nagarasamosaraṇaṁ viya tattha tattha dhammakathaṁ sutvā tato tato",
  "atk-s0302a0:436_32": "nikkhamitvā pabbajjaṁ ādiṁ katvā anulomapaṭipadaṁ paṭipannānaṁ aparimāṇānaṁ kulaputtānaṁ nibbānasamosaraṇaṁ",
  "atk-s0302a0:436_33": "daṭṭhabbaṁ.",
  "atk-s0302a0:437_0": "Purāṇaṁ magganti ariyaṁ aṭṭhaṅgikaṁ maggaṁ.",
  "atk-s0302a0:437_1": "Ayañhi ariyamaggo pavāraṇasutte (saṁ. ni.",
  "atk-s0302a0:437_2": "1.215) avattamānakaṭṭhena ‘‘anuppannamaggo’’ti vutto,",
  "atk-s0302a0:437_3": "imasmiṁ sutte avaḷañjanaṭṭhena ‘‘purāṇamaggo’’ti.",
  "atk-s0302a0:437_4": "Brahmacariyanti sikkhattayasaṅgahaṁ sakalasāsanaṁ.",
  "atk-s0302a0:437_5": "Iddhanti jhānassādena samiddhaṁ subhikkhaṁ.",
  "atk-s0302a0:437_6": "Phītanti abhiññābharaṇehi pupphitaṁ.",
  "atk-s0302a0:437_7": "Vitthārikanti vitthiṇṇaṁ.",
  "atk-s0302a0:437_8": "Bāhujaññanti bahujanaviññeyyaṁ.",
  "atk-s0302a0:437_9": "Yāva devamanussehisuppakāsitanti yāva dasasahassacakkavāḷe devamanussehi paricchedo atthi,",
  "atk-s0302a0:437_10": "etasmiṁ antare suppakāsitaṁ sudesitaṁ tathāgatenāti. Pañcamaṁ.",
  "atk-s0302a0:438_0": "6. Sammasasuttavaṇṇanā",
  "atk-s0302a0:439_0": "66.",
  "atk-s0302a0:439_1": "Chaṭṭhe āmantesīti kasmā āmantesi?",
  "atk-s0302a0:439_2": "Yasmāssa sukhumā tilakkhaṇāhatā dhammadesanā upaṭṭhāsi.",
  "atk-s0302a0:439_3": "Tasmiṁ kira janapade manussā sahetukā paññavanto.",
  "atk-s0302a0:439_4": "Siniddhāni kirettha bhojanāni,",
  "atk-s0302a0:439_5": "tānisevato janassa paññā vaḍḍhati,",
  "atk-s0302a0:439_6": "te gambhīraṁ tilakkhaṇāhataṁ dhammakathaṁ paṭivijjhituṁ samatthā honti.",
  "atk-s0302a0:439_7": "Teneva bhagavā dīghamajjhimesu mahāsatipaṭṭhānāni (dī. ni.",
  "atk-s0302a0:439_8": "2.372 ādayo) mahānidānaṁ (dī. ni.",
  "atk-s0302a0:439_9": "2.95 ādayo),",
  "atk-s0302a0:439_10": "āneñjasappāyaṁ (ma. ni.",
  "atk-s0302a0:439_11": "3.66 ādayo),",
  "atk-s0302a0:439_12": "saṁyuttake cūḷanidānādisuttanti evamādīni aññāni gambhīrāni suttāni tattheva kathesi.",
  "atk-s0302a0:439_13": "Sammasatha noti sammasatha nu.",
  "atk-s0302a0:439_14": "Antaraṁ sammasanti abbhantaraṁ paccayasammasanaṁ.",
  "atk-s0302a0:439_15": "Na so bhikkhu bhagavato cittaṁ ārādhesīti paccayākāravasena byākārāpetukāmassa bhagavato tathā abyākaritvā",
  "atk-s0302a0:439_16": "dvattiṁsākāravasena byākaronto ajjhāsayaṁ gahetuṁ nāsakkhi.",
  "atk-s0302a0:440_0": "Etadavocāti desanā yathānusandhiṁ na gatā,",
  "atk-s0302a0:440_1": "desanāya yathānusandhigamanatthaṁ etadavoca.",
  "atk-s0302a0:440_2": "Tenahānanda,",
  "atk-s0302a0:440_3": "suṇāthāti idaṁ tepiṭake buddhavacane asambhinnapadaṁ.",
  "atk-s0302a0:440_4": "Aññattha hi evaṁ vuttaṁ nāma natthi.",
  "atk-s0302a0:440_5": "Upadhinidānanti khandhupadhinidānaṁ.",
  "atk-s0302a0:440_6": "Khandhapañcakañhettha upadhīti adhippetaṁ.",
  "atk-s0302a0:440_7": "Uppajjatīti jāyati.",
  "atk-s0302a0:440_8": "Nivisatīti punappunaṁ pavattivasena patiṭṭhahati.",
  "atk-s0302a0:441_0": "Yaṁ kho loke piyarūpaṁ sātarūpanti yaṁ lokasmiṁ piyasabhāvañceva madhurasabhāvañca.",
  "atk-s0302a0:441_1": "Cakkhuṁ loketiādīsu lokasmiñhi cakkhādīsu mamattena abhiniviṭṭhā sattā sampattiyaṁ patiṭṭhitā attano",
  "atk-s0302a0:441_2": "cakkhuṁ ādāsādīsu nimittaggahaṇānusārena vippasannapañcapasādaṁ suvaṇṇavimāne ugghāṭitamaṇisīhapañjaraṁ",
  "atk-s0302a0:441_3": "viya maññanti,",
  "atk-s0302a0:441_4": "sotaṁ rajatapanāḷikaṁ viya pāmaṅgasuttaṁ viya ca maññanti,",
  "atk-s0302a0:441_5": "tuṅganāsāti laddhavohāraṁ ghānaṁ vaṭṭetvā ṭhapitaharitālavaṭṭiṁ viya maññanti,",
  "atk-s0302a0:441_6": "jivhaṁ rattakambalapaṭalaṁ viya mudusiniddhamadhurarasadaṁ maññanti,",
  "atk-s0302a0:441_7": "kāyaṁ sālalaṭṭhiṁ viya suvaṇṇatoraṇaṁ viya ca maññanti,",
  "atk-s0302a0:441_8": "manaṁ aññesaṁ manena asadisaṁ uḷāraṁ maññanti.",
  "atk-s0302a0:442_0": "Niccato addakkhunti niccanti addasaṁsu.",
  "atk-s0302a0:442_1": "Sesapadesupi eseva nayo.",
  "atk-s0302a0:442_2": "Na parimucciṁsu dukkhasmāti sakalasmāpi vaṭṭadukkhā na parimucciṁsu.",
  "atk-s0302a0:442_3": "Dakkhissantīti passissanti.",
  "atk-s0302a0:442_4": "Āpānīyakaṁsoti sarakassa nāmaṁ.",
  "atk-s0302a0:442_5": "Yasmā panettha āpaṁ pivanti,",
  "atk-s0302a0:442_6": "tasmā ‘‘āpānīyo’’ti vuccati.",
  "atk-s0302a0:442_7": "Āpānīyo ca so kaṁso cāti āpānīyakaṁso.",
  "atk-s0302a0:442_8": "Surāmaṇḍasarakassetaṁ nāmaṁ.",
  "atk-s0302a0:442_9": "‘‘Vaṇṇasampanno’’tiādivacanato pana kaṁse ṭhitapānameva evaṁ vuttaṁ.",
  "atk-s0302a0:442_10": "Ghammābhitattoti ghammena abhitatto.",
  "atk-s0302a0:442_11": "Ghammaparetoti ghammena phuṭṭho,",
  "atk-s0302a0:442_12": "anugatoti attho.",
  "atk-s0302a0:442_13": "Pivato hi kho taṁ chādessatīti pivantassa taṁ pānīyaṁ vaṇṇādisampattiyā ruccissati,",
  "atk-s0302a0:442_14": "sakalasarīraṁ vā pharitvā tuṭṭhiṁ uppādayamānaṁ ṭhassati.",
  "atk-s0302a0:442_15": "Appaṭisaṅkhāti apaccavekkhitvā.",
  "atk-s0302a0:443_0": "Evameva khoti ettha idaṁ opammasaṁsandanaṁ –",
  "atk-s0302a0:443_1": "āpānīyakaṁso viya hi loke piyarūpaṁ sātarūpaṁ ārammaṇaṁ daṭṭhabbaṁ,",
  "atk-s0302a0:443_2": "ghammābhitattapuriso viya vaṭṭanissito puthujjano,",
  "atk-s0302a0:443_3": "āpānīyakaṁsena nimantanapuriso viya loke piyarūpena sātarūpena ārammaṇena nimantakajano,",
  "atk-s0302a0:443_4": "āpānīyakaṁse sampattiñca ādīnavañca ārocento āpānakamanusso viya ācariyupajjhāyādiko kalyāṇamitto.",
  "atk-s0302a0:443_5": "Yatheva hi tassa purisassa apalokitamanusso āpānīyakaṁse guṇañca ādīnavañca āroceti,",
  "atk-s0302a0:443_6": "evameva ācariyo vā upajjhāyo vā bhikkhuno pañcasu kāmaguṇesu assādañca nissaraṇañca katheti.",
  "atk-s0302a0:444_0": "Tattha yathā āpānīyakaṁsamhi guṇe ca ādīnave ca ārocite so puriso piyavaṇṇādisampadāyameva sañjātavego ‘‘sace maraṇaṁ bhavissati,",
  "atk-s0302a0:444_1": "pacchā jānissāmī’’ti sahasā appaṭisaṅkhāya taṁ pivitvā maraṇaṁ vā maraṇamattaṁ vā dukkhaṁ nigacchati, evameva, bhikkhu,",
  "atk-s0302a0:444_2": "‘‘pañcasu kāmaguṇesu dassanādivasena uppannasomanassamattameva assādo,",
  "atk-s0302a0:444_3": "ādīnavo pana diṭṭhadhammikasamparāyiko bahu nānappakāro,",
  "atk-s0302a0:444_4": "appassādā kāmā bahudukkhā bahupāyāsā’’ti evaṁ ācariyupajjhāyehi ānisaṁsañca ādīnavañca kathetvā –",
  "atk-s0302a0:444_5": "‘‘samaṇapaṭipadaṁ paṭipajja,",
  "atk-s0302a0:444_6": "indriyesu guttadvāro bhava bhojane mattaññū jāgariyaṁ anuyutto’’ti evaṁ ovaditopi assādabaddhacittatāya ‘‘sace vuttappakāro ādīnavo bhavissati,",
  "atk-s0302a0:444_7": "pacchā jānissāmī’’ti ācariyupajjhāye apasādetvā uddesaparipucchādīni ceva vattapaṭipattiñca pahāya lokāmisakathaṁ",
  "atk-s0302a0:444_8": "kathento kāme paribhuñjitukāmatāya sikkhaṁ paccakkhāya hīnāyāvattati.",
  "atk-s0302a0:444_9": "Tato duccaritāni pūrento sandhicchedanādikāle ‘‘coro aya’’nti gahetvā rañño dassito idheva hatthapādādichedanaṁ",
  "atk-s0302a0:444_10": "patvā samparāye catūsu apāyesu mahādukkhaṁ anubhoti.",
  "atk-s0302a0:445_0": "Pānīyena vā vinetunti sītena vārinā harituṁ.",
  "atk-s0302a0:445_1": "Dadhimaṇḍakenāti dadhimaṇḍanamattena.",
  "atk-s0302a0:445_2": "Bhaṭṭhaloṇikāyāti saloṇena sattupānīyena.",
  "atk-s0302a0:445_3": "Loṇasovīrakenāti sabbadhaññaphalakaḷīrādīni pakkhipitvā loṇasovīrakaṁ nāma karonti, tena.",
  "atk-s0302a0:446_0": "Opammasaṁsandanaṁ panettha –",
  "atk-s0302a0:446_1": "ghammābhitattapuriso viya vaṭṭasannissitakāle yogāvacaro daṭṭhabbo,",
  "atk-s0302a0:446_2": "tassa purisassa paṭisaṅkhā āpānīyakaṁsaṁ pahāya pānīyādīhi pipāsassa vinodanaṁ viya bhikkhuno ācariyupajjhāyānaṁ",
  "atk-s0302a0:446_3": "ovāde ṭhatvā chadvārādīni pariggahetvā anukkamena vipassanaṁ vaḍḍhentassa arahattaphalādhigamo,",
  "atk-s0302a0:446_4": "pānīyādīni cattāri pānāni viya hi cattāro maggā,",
  "atk-s0302a0:446_5": "tesu aññataraṁ pivitvā surāpipāsitaṁ vinodetvā sukhino yena kāmaṁ gamanaṁ viya khīṇāsavassa catumaggapānaṁ",
  "atk-s0302a0:446_6": "pivitvā taṇhaṁ vinodetvā agatapubbaṁ nibbānadisaṁ gamanakālo veditabbo. Chaṭṭhaṁ.",
  "atk-s0302a0:447_0": "7. Naḷakalāpīsuttavaṇṇanā",
  "atk-s0302a0:448_0": "67.",
  "atk-s0302a0:448_1": "Sattame kinnu kho,",
  "atk-s0302a0:448_2": "āvusoti kasmā pucchati?",
  "atk-s0302a0:448_3": "‘‘Evaṁ puṭṭho kathaṁ nu kho byākareyyā’’ti.",
  "atk-s0302a0:448_4": "Therassa ajjhāsayajānanatthaṁ.",
  "atk-s0302a0:448_5": "Apica atīte dve aggasāvakā imaṁ pañhaṁ vinicchayiṁsūti anāgate bhikkhū jānissantītipi pucchati.",
  "atk-s0302a0:448_6": "Idāneva kho mayanti idaṁ thero yassa nāmarūpassa viññāṇaṁ paccayoti vuttaṁ,",
  "atk-s0302a0:448_7": "tadeva nāmarūpaṁ viññāṇassa paccayoti vuttattā āha .",
  "atk-s0302a0:448_8": "Naḷakalāpiyoti idha pana ayakalāpādivasena upamaṁ anāharitvā viññāṇanāmarūpānaṁ abaladubbalabhāvadassanatthaṁ ayaṁ upamā ābhatā.",
  "atk-s0302a0:449_0": "Nirodho hotīti ettake ṭhāne paccayuppannapañcavokārabhavavasena desanā kathitā.",
  "atk-s0302a0:449_1": "Chattiṁsāya vatthūhīti heṭṭhā vissajjitesu dvādasasu padesu ekekasmiṁ tiṇṇaṁ tiṇṇaṁ vasena chattiṁsāya kāraṇehi.",
  "atk-s0302a0:449_2": "Ettha ca paṭhamo dhammakathikaguṇo,",
  "atk-s0302a0:449_3": "dutiyā paṭipatti,",
  "atk-s0302a0:449_4": "tatiyaṁ paṭipattiphalaṁ.",
  "atk-s0302a0:449_5": "Tattha paṭhamanayena desanāsampatti kathitā,",
  "atk-s0302a0:449_6": "dutiyena sekkhabhūmi,",
  "atk-s0302a0:449_7": "tatiyena asekkhabhūmīti. Sattamaṁ.",
  "atk-s0302a0:450_0": "8. Kosambisuttavaṇṇanā",
  "atk-s0302a0:451_0": "68.",
  "atk-s0302a0:451_1": "Aṭṭhame aññatrevāti ekacco hi parassa saddahitvā yaṁ esa bhaṇati,",
  "atk-s0302a0:451_2": "taṁ bhūtanti gaṇhāti.",
  "atk-s0302a0:451_3": "Aparassa nisīditvā cintentassa yaṁ kāraṇaṁ ruccati,",
  "atk-s0302a0:451_4": "so ‘‘atthi eta’’nti ruciyā gaṇhāti.",
  "atk-s0302a0:451_5": "Eko ‘‘cirakālato paṭṭhāya evaṁ anussavo atthi,",
  "atk-s0302a0:451_6": "bhūtameta’’nti anussavena gaṇhāti.",
  "atk-s0302a0:451_7": "Aññassa vitakkayato ekaṁ kāraṇaṁ upaṭṭhāti,",
  "atk-s0302a0:451_8": "so ‘‘attheta’’nti ākāraparivitakkena gaṇhāti.",
  "atk-s0302a0:451_9": "Aparassa cintayato ekā diṭṭhi uppajjati,",
  "atk-s0302a0:451_10": "yāyassa taṁ kāraṇaṁ nijjhāyantassa khamati,",
  "atk-s0302a0:451_11": "so ‘‘attheta’’nti diṭṭhinijjhānakkhantiyā gaṇhāti.",
  "atk-s0302a0:451_12": "Thero pana pañcapi etāni kāraṇāni paṭikkhipitvā paccakkhañāṇena paṭividdhabhāvaṁ pucchanto aññatreva,",
  "atk-s0302a0:451_13": "āvuso musila,",
  "atk-s0302a0:451_14": "saddhāyātiādimāha.",
  "atk-s0302a0:451_15": "Tattha aññatrevāti saddhādīni kāraṇāni ṭhapetvā,",
  "atk-s0302a0:451_16": "vinā etehi kāraṇehīti attho.",
  "atk-s0302a0:451_17": "Bhavanirodho nibbānanti pañcakkhandhanirodho nibbānaṁ.",
  "atk-s0302a0:452_0": "Tuṇhī ahosīti thero khīṇāsavo,",
  "atk-s0302a0:452_1": "ahaṁ pana khīṇāsavoti vā na vāti vā avatvā tuṇhīyeva ahosi.",
  "atk-s0302a0:452_2": "Āyasmā nārado āyasmantaṁ paviṭṭhaṁ etadavocāti kasmā avoca?",
  "atk-s0302a0:452_3": "So kira cintesi –",
  "atk-s0302a0:452_4": "‘‘bhavanirodho nibbānaṁ nāmāti sekhehipi jānitabbo pañho esa,",
  "atk-s0302a0:452_5": "ayaṁ pana thero imaṁ theraṁ asekhabhūmiyā kāreti,",
  "atk-s0302a0:452_6": "imaṁ ṭhānaṁ jānāpessāmī’’ti etaṁ avoca.",
  "atk-s0302a0:453_0": "Sammappaññāyasudiṭṭhanti saha vipassanāya maggapaññāya suṭṭhu diṭṭhaṁ.",
  "atk-s0302a0:453_1": "Na camhi arahanti anāgāmimagge ṭhitattā arahaṁ na homīti dīpeti.",
  "atk-s0302a0:453_2": "Yaṁ panassa idāni ‘‘bhavanirodho nibbāna’’nti ñāṇaṁ,",
  "atk-s0302a0:453_3": "taṁ ekūnavīsatiyā paccavekkhaṇañāṇehi vimuttaṁ paccavekkhaṇañāṇaṁ.",
  "atk-s0302a0:453_4": "Udapānoti vīsatiṁsahatthagambhīro pānīyakūpo.",
  "atk-s0302a0:453_5": "Udakavārakoti udakaussiñcanavārako.",
  "atk-s0302a0:453_6": "Udakanti hi kho ñāṇaṁ assāti tīre ṭhitassa olokayato evaṁ ñāṇaṁ bhaveyya.",
  "atk-s0302a0:453_7": "Na ca kāyena phusitvāti udakaṁ pana nīharitvā kāyena phusitvā viharituṁ na sakkuṇeyya.",
  "atk-s0302a0:453_8": "Udapāne udakadassanaṁ viya hi anāgāmino nibbānadassanaṁ,",
  "atk-s0302a0:453_9": "ghammābhitattapuriso viya anāgāmī,",
  "atk-s0302a0:453_10": "udakavārako viya arahattamaggo,",
  "atk-s0302a0:453_11": "yathā ghammābhitattapuriso udapāne udakaṁ passati.",
  "atk-s0302a0:453_12": "Evaṁ anāgāmī paccavekkhaṇañāṇena ‘‘upari arahattaphalasamayo nāma atthī’’ti jānāti.",
  "atk-s0302a0:453_13": "Yathā pana so puriso udakavārakassa natthitāya udakaṁ nīharitvā kāyena phusituṁ na labhati,",
  "atk-s0302a0:453_14": "evaṁ anāgāmī arahattamaggassa natthitāya nibbānaṁ ārammaṇaṁ katvā arahattaphalasamāpattiṁ appetvā nisīdituṁ na labhati. Aṭṭhamaṁ.",
  "atk-s0302a0:454_0": "9. Upayantisuttavaṇṇanā",
  "atk-s0302a0:455_0": "69.",
  "atk-s0302a0:455_1": "Navame upayantoti udakavaḍḍhanasamaye upari gacchanto.",
  "atk-s0302a0:455_2": "Mahānadiyoti gaṅgāyamunādikā mahāsaritāyo.",
  "atk-s0302a0:455_3": "Upayāpetīti upari yāpeti,",
  "atk-s0302a0:455_4": "vaḍḍheti pūretīti attho.",
  "atk-s0302a0:455_5": "Avijjā upayantīti avijjā upari gacchantī saṅkhārānaṁ paccayo bhavituṁ sakkuṇantī.",
  "atk-s0302a0:455_6": "Saṅkhāre upayāpetīti saṅkhāre upari yāpeti vaḍḍheti.",
  "atk-s0302a0:455_7": "Evaṁ sabbapadesu attho veditabbo.",
  "atk-s0302a0:455_8": "Apayantoti apagacchanto osaranto.",
  "atk-s0302a0:455_9": "Avijjā apayantīti avijjā apagacchamānā osaramānā upari saṅkhārānaṁ paccayo bhavituṁ na sakkuṇantīti attho.",
  "atk-s0302a0:455_10": "Saṅkhāre apayāpetīti saṅkhāre apagacchāpeti.",
  "atk-s0302a0:455_11": "Esa nayo sabbapadesu. Navamaṁ.",
  "atk-s0302a0:456_0": "10. Susimasuttavaṇṇanā",
  "atk-s0302a0:457_0": "70.",
  "atk-s0302a0:457_1": "Dasame garukatoti sabbehi devamanussehi pāsāṇacchattaṁ viya cittena garukato.",
  "atk-s0302a0:457_2": "Mānitoti manena piyāyito.",
  "atk-s0302a0:457_3": "Pūjitoti catupaccayapūjāya pūjito.",
  "atk-s0302a0:457_4": "Apacitoti nīcavuttikaraṇena apacito.",
  "atk-s0302a0:457_5": "Satthārañhi disvā manussā hatthikkhandhādīhi otaranti maggaṁ denti,",
  "atk-s0302a0:457_6": "aṁsakūṭato sāṭakaṁ apanenti,",
  "atk-s0302a0:457_7": "āsanato vuṭṭhahanti vandanti.",
  "atk-s0302a0:457_8": "Evaṁ so tehi apacito nāma hoti.",
  "atk-s0302a0:457_9": "Susimoti evaṁnāmako vedaṅgesu kusalo paṇḍitaparibbājako.",
  "atk-s0302a0:457_10": "Ehi tvanti tesaṁ kira etadahosi –",
  "atk-s0302a0:457_11": "‘‘samaṇo gotamo na jātigottādīni āgamma lābhaggappatto jāto,",
  "atk-s0302a0:457_12": "kaviseṭṭho panesa uttamakavitāya sāvakānaṁ ganthaṁ bandhitvā deti,",
  "atk-s0302a0:457_13": "taṁ te uggaṇhitvā upaṭṭhākānaṁ upanisinnakathampi anumodanampi sarabhaññampīti evamādīni kathenti,",
  "atk-s0302a0:457_14": "te tesaṁ pasannā lābhaṁ upasaṁharanti.",
  "atk-s0302a0:457_15": "Sace mayaṁ yaṁ samaṇo gotamo jānāti,",
  "atk-s0302a0:457_16": "tato thokaṁ jāneyyāma,",
  "atk-s0302a0:457_17": "attano samayaṁ tattha pakkhipitvā mayampi upaṭṭhākānaṁ katheyyāma,",
  "atk-s0302a0:457_18": "tato etehi lābhitarā bhaveyyāma.",
  "atk-s0302a0:457_19": "Ko nu kho samaṇassa gotamassa santike pabbajitvā khippameva uggaṇhituṁ sakkhissatī’’ti.",
  "atk-s0302a0:457_20": "Te evaṁ cintetvā ‘‘susimo paṭibalo’’ti disvā taṁ upasaṅkamitvā evamāhaṁsu.",
  "atk-s0302a0:458_0": "Yenāyasmā ānando tenupasaṅkamīti kasmā upasaṅkami?",
  "atk-s0302a0:458_1": "Evaṁ kirassa ahosi,",
  "atk-s0302a0:458_2": "‘‘kassa nu kho santikaṁ gantvā ahaṁ imaṁ dhammaṁ khippaṁ laddhuṁ sakkhissāmī’’ti?",
  "atk-s0302a0:458_3": "Tato cintesi –",
  "atk-s0302a0:458_4": "‘‘samaṇo gotamo garu tejussado niyamamanuyutto,",
  "atk-s0302a0:458_5": "na sakkā akāle upasaṅkamituṁ,",
  "atk-s0302a0:458_6": "aññepi bahū khattiyādayo samaṇaṁ gotamaṁ upasaṅkamanti,",
  "atk-s0302a0:458_7": "tasmimpi samaye na sakkā upasaṅkamituṁ.",
  "atk-s0302a0:458_8": "Sāvakesupissa sāriputto mahāpañño vipassanālakkhaṇamhi etadagge ṭhapito,",
  "atk-s0302a0:458_9": "mahāmoggallāno samādhilakkhaṇasmiṁ etadagge ṭhapito,",
  "atk-s0302a0:458_10": "mahākassapo dhutaṅgadharesu anuruddho dibbacakkhukesu,",
  "atk-s0302a0:458_11": "puṇṇo mantāṇiputto dhammakathikesu,",
  "atk-s0302a0:458_12": "upālitthero vinayadharesu etadagge ṭhapito,",
  "atk-s0302a0:458_13": "ayaṁ pana ānando bahussuto tipiṭakadharo,",
  "atk-s0302a0:458_14": "satthāpissa tattha tattha kathitaṁ dhammaṁ āharitvā katheti,",
  "atk-s0302a0:458_15": "pañcasu ṭhānesu etadagge ṭhapito,",
  "atk-s0302a0:458_16": "aṭṭhannaṁ varānaṁ lābhī,",
  "atk-s0302a0:458_17": "catūhi acchariyabbhutadhammehi samannāgato,",
  "atk-s0302a0:458_18": "tassa samīpaṁ gato khippaṁ dhammaṁ laddhuṁ sakkhissāmī’’ti.",
  "atk-s0302a0:458_19": "Tasmā yenāyasmā ānando tenupasaṅkami.",
  "atk-s0302a0:459_0": "Yenabhagavā tenupasaṅkamīti kasmā sayaṁ apabbājetvā upasaṅkami?",
  "atk-s0302a0:459_1": "Evaṁ kirassa ahosi –",
  "atk-s0302a0:459_2": "‘‘ayaṁ titthiyasamaye pāṭiyekko ‘ahaṁ satthā’ti paṭijānanto carati,",
  "atk-s0302a0:459_3": "pabbajitvā sāsanassa alābhāyapi parisakkeyya.",
  "atk-s0302a0:459_4": "Na kho panassāhaṁ ajjhāsayaṁ ājānāmi,",
  "atk-s0302a0:459_5": "satthā jānissatī’’ti.",
  "atk-s0302a0:459_6": "Tasmā taṁ ādāya yena bhagavā tenupasaṅkami.",
  "atk-s0302a0:459_7": "Tenahānanda,",
  "atk-s0302a0:459_8": "susimaṁ pabbājethāti satthā kira cintesi –",
  "atk-s0302a0:459_9": "‘‘ayaṁ paribbājako titthiyasamaye ‘ahaṁ pāṭiyekko satthā’ti paṭijānamāno carati,",
  "atk-s0302a0:459_10": "‘idha maggabrahmacariyaṁ carituṁ icchāmī’ti kira vadati.",
  "atk-s0302a0:459_11": "Kiṁ nu kho mayi pasanno,",
  "atk-s0302a0:459_12": "udāhu mayhaṁ sāvakesu,",
  "atk-s0302a0:459_13": "udāhu mayhaṁ vā mama sāvakānaṁ vā dhammakathāya pasanno’’ti?",
  "atk-s0302a0:459_14": "Athassa ekaṭṭhānepi pasādābhāvaṁ ñatvā,",
  "atk-s0302a0:459_15": "‘‘ayaṁ mama sāsane dhammaṁ thenessāmīti pabbajati.",
  "atk-s0302a0:459_16": "Itissa āgamanaṁ aparisuddhaṁ;",
  "atk-s0302a0:459_17": "nipphatti nu kho kīdisā’’ti?",
  "atk-s0302a0:459_18": "Olokento ‘‘kiñcāpi ‘dhammaṁ thenessāmī’ti pabbajati,",
  "atk-s0302a0:459_19": "katipāheneva pana ghaṭetvā arahattaṁ gaṇhissatī’’ti ñatvā ‘‘tenahānanda,",
  "atk-s0302a0:459_20": "susimaṁ pabbājethā’’ti āha.",
  "atk-s0302a0:460_0": "Aññā byākatā hotīti te kira bhikkhū satthu santike kammaṭṭhānaṁ gahetvā temāsaṁ vassaṁ vasantā tasmiṁyeva",
  "atk-s0302a0:460_1": "antotemāse ghaṭentā vāyamantā arahattaṁ paṭilabhiṁsu.",
  "atk-s0302a0:460_2": "Te ‘‘paṭiladdhaguṇaṁ satthu ārocessāmā’’ti pavāritapavāraṇā senāsanaṁ saṁsāmetvā satthu santikaṁ āgantvā attano paṭiladdhaguṇaṁ ārocesuṁ.",
  "atk-s0302a0:460_3": "Taṁ sandhāyetaṁ vuttaṁ.",
  "atk-s0302a0:460_4": "Aññāti arahattassa nāmaṁ.",
  "atk-s0302a0:460_5": "Byākatāti ārocitā.",
  "atk-s0302a0:460_6": "Assosīti so kira ohitasoto hutvā tesaṁ tesaṁ bhikkhūnaṁ ṭhitaṭṭhānaṁ gacchati taṁ taṁ kathaṁ suṇitukāmo.",
  "atk-s0302a0:460_7": "Yena te bhikkhū tenupasaṅkamīti kasmā upasaṅkami?",
  "atk-s0302a0:460_8": "Taṁ kirassa pavattiṁ sutvā etadahosi –",
  "atk-s0302a0:460_9": "‘‘aññā nāma imasmiṁ sāsane paramappamāṇaṁ sārabhūtā ācariyamuṭṭhi maññe bhavissati,",
  "atk-s0302a0:460_10": "pucchitvā naṁ jānissāmī’’ti.",
  "atk-s0302a0:460_11": "Tasmā upasaṅkami.",
  "atk-s0302a0:461_0": "Anekavihitanti anekavidhaṁ.",
  "atk-s0302a0:461_1": "Iddhividhanti iddhikoṭṭhāsaṁ.",
  "atk-s0302a0:461_2": "Āvibhāvaṁ tirobhāvanti āvibhāvaṁ gahetvā tirobhāvaṁ,",
  "atk-s0302a0:461_3": "tirobhāvaṁ gahetvā āvibhāvaṁ kātuṁ sakkothāti pucchati.",
  "atk-s0302a0:461_4": "Tirokuṭṭanti parakuṭṭaṁ.",
  "atk-s0302a0:461_5": "Itarapadadvayepi eseva nayo.",
  "atk-s0302a0:461_6": "Ummujjanimujjanti ummujjanañca nimujjanañca.",
  "atk-s0302a0:461_7": "Pallaṅkenāti pallaṅkabandhanena.",
  "atk-s0302a0:461_8": "Kamathāti nisīdituṁ vā gantuṁ vā sakkothāti pucchati?",
  "atk-s0302a0:461_9": "Pakkhī sakuṇoti pakkhayutto sakuṇo.",
  "atk-s0302a0:461_10": "Ayamettha saṅkhepo,",
  "atk-s0302a0:461_11": "vitthārato pana imassa iddhividhassa,",
  "atk-s0302a0:461_12": "ito paresaṁ dibbasotādīnañca vaṇṇanānayo visuddhimagge vuttanayena veditabboti.",
  "atk-s0302a0:462_0": "Santā vimokkhāti aṅgasantatāya ceva ārammaṇasantatāya ca santā āruppavimokkhā.",
  "atk-s0302a0:462_1": "Kāyena phusitvāti nāmakāyena phusitvā paṭilabhitvā.",
  "atk-s0302a0:462_2": "Paññāvimuttā kho mayaṁ, āvusoti, āvuso,",
  "atk-s0302a0:462_3": "mayaṁ nijjhānakā sukkhavipassakā paññāmatteneva vimuttāti dasseti.",
  "atk-s0302a0:462_4": "Ājāneyyāsi vā tvaṁ,",
  "atk-s0302a0:462_5": "āvuso susima,",
  "atk-s0302a0:462_6": "na vā tvaṁ ājāneyyāsīti kasmā evamāhaṁsu?",
  "atk-s0302a0:462_7": "Evaṁ kira nesaṁ ahosi –",
  "atk-s0302a0:462_8": "‘‘mayaṁ imassa ajjhāsayaṁ gahetvā kathetuṁ na sakkhissāma,",
  "atk-s0302a0:462_9": "dasabalaṁ pana pucchitvā nikkaṅkho bhavissatī’’ti.",
  "atk-s0302a0:462_10": "Dhammaṭṭhitiñāṇanti vipassanāñāṇaṁ,",
  "atk-s0302a0:462_11": "taṁ paṭhamataraṁ uppajjati.",
  "atk-s0302a0:462_12": "Nibbāne ñāṇanti vipassanāya ciṇṇante pavattamaggañāṇaṁ,",
  "atk-s0302a0:462_13": "taṁ pacchā uppajjati.",
  "atk-s0302a0:462_14": "Tasmā bhagavā evamāha.",
  "atk-s0302a0:463_0": "Ājāneyyāsi vātiādi kasmā vuttaṁ?",
  "atk-s0302a0:463_1": "Vināpi samādhiṁ evaṁ ñāṇuppattidassanatthaṁ.",
  "atk-s0302a0:463_2": "Idañhi vuttaṁ hoti – susima,",
  "atk-s0302a0:463_3": "maggo vā phalaṁ vā na samādhinissando,",
  "atk-s0302a0:463_4": "na samādhiānisaṁso,",
  "atk-s0302a0:463_5": "na samādhissa nipphatti,",
  "atk-s0302a0:463_6": "vipassanāya paneso nissando,",
  "atk-s0302a0:463_7": "vipassanāya ānisaṁso,",
  "atk-s0302a0:463_8": "vipassanāya nipphatti,",
  "atk-s0302a0:463_9": "tasmā jāneyyāsi vā tvaṁ,",
  "atk-s0302a0:463_10": "na vā tvaṁ jāneyyāsi,",
  "atk-s0302a0:463_11": "atha kho dhammaṭṭhitiñāṇaṁ pubbe,",
  "atk-s0302a0:463_12": "pacchā nibbāne ñāṇanti.",
  "atk-s0302a0:464_0": "Idānissa paṭivedhabhabbataṁ ñatvā teparivaṭṭaṁ dhammadesanaṁ desento taṁ kiṁ maññasi, susima?",
  "atk-s0302a0:464_1": "Rūpaṁ niccaṁ vā aniccaṁ vātiādimāha?",
  "atk-s0302a0:464_2": "Te parivaṭṭadesanāvasāne pana thero arahattaṁ patto.",
  "atk-s0302a0:464_3": "Idānissa anuyogaṁ āropento jātipaccayā jarāmaraṇanti, susima,",
  "atk-s0302a0:464_4": "passasītiādimāha.",
  "atk-s0302a0:464_5": "Api pana tvaṁ,",
  "atk-s0302a0:464_6": "susimāti idaṁ kasmā ārabhi?",
  "atk-s0302a0:464_7": "Nijjhānakānaṁ sukkhavipassakabhikkhūnaṁ pākaṭakaraṇatthaṁ.",
  "atk-s0302a0:464_8": "Ayañhettha adhippāyo –",
  "atk-s0302a0:464_9": "na kevalaṁ tvameva nijjhānako sukkhavipassako,",
  "atk-s0302a0:464_10": "etepi bhikkhū evarūpāyevāti.",
  "atk-s0302a0:464_11": "Sesaṁ sabbattha pākaṭamevāti. Dasamaṁ.",
  "atk-s0302a0:465_0": "Mahāvaggo sattamo.",
  "atk-s0302a0:466_0": "8. Samaṇabrāhmaṇavaggo",
  "atk-s0302a0:467_0": "1. Jarāmaraṇasuttādivaṇṇanā",
  "atk-s0302a0:468_0": "71-72.",
  "atk-s0302a0:468_1": "Samaṇabrāhmaṇavagge jarāmaraṇādīsu ekekapadavasena ekekaṁ katvā ekādasa suttāni vuttāni,",
  "atk-s0302a0:468_2": "tāni uttānatthānevāti.",
  "atk-s0302a0:469_0": "Samaṇabrāhmaṇavaggo aṭṭhamo.",
  "atk-s0302a0:470_0": "9. Antarapeyyālaṁ",
  "atk-s0302a0:471_0": "1. Satthusuttādivaṇṇanā",
  "atk-s0302a0:472_0": "73.",
  "atk-s0302a0:472_1": "Ito paraṁ ‘‘satthā pariyesitabbo’’tiādinayappavattā dvādasa antarapeyyālavaggā nāma honti.",
  "atk-s0302a0:472_2": "Te sabbepi tathā tathā bujjhanakānaṁ veneyyapuggalānaṁ ajjhāsayavasena vuttā.",
  "atk-s0302a0:472_3": "Tattha satthāti buddho vā hotu sāvako vā,",
  "atk-s0302a0:472_4": "yaṁ nissāya maggañāṇaṁ labhati,",
  "atk-s0302a0:472_5": "ayaṁ satthā nāma,",
  "atk-s0302a0:472_6": "so pariyesitabbo.",
  "atk-s0302a0:472_7": "Sikkhā karaṇīyāti tividhāpi sikkhā kātabbā.",
  "atk-s0302a0:472_8": "Yogādīsu yogoti payogo.",
  "atk-s0302a0:472_9": "Chandoti kattukamyatākusalacchando.",
  "atk-s0302a0:472_10": "Ussoḷhīti sabbasahaṁ adhimattavīriyaṁ.",
  "atk-s0302a0:472_11": "Appaṭivānīti anivattanā.",
  "atk-s0302a0:472_12": "Ātappanti kilesatāpanavīriyameva.",
  "atk-s0302a0:472_13": "Sātaccanti satatakiriyaṁ.",
  "atk-s0302a0:472_14": "Satīti jarāmaraṇādivasena catusaccapariggāhikā sati.",
  "atk-s0302a0:472_15": "Sampajaññanti tādisameva ñāṇaṁ.",
  "atk-s0302a0:472_16": "Appamādoti saccabhāvanāya appamādo.",
  "atk-s0302a0:472_17": "Sesaṁ sabbattha uttānamevāti.",
  "atk-s0302a0:473_0": "Antarapeyyālo navamo.",
  "atk-s0302a0:474_0": "Nidānasaṁyuttavaṇṇanā niṭṭhitā."
}