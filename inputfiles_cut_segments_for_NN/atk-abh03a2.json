{
  "atk-abh03a2:0_0": "2. Niddesavaṇṇanā",
  "atk-abh03a2:1_0": "1. Paṭhamanayo saṅgahāsaṅgahapadavaṇṇanā",
  "atk-abh03a2:2_0": "1. Khandhapadavaṇṇanā",
  "atk-abh03a2:3_0": "6.",
  "atk-abh03a2:3_1": "Idāni pañcakkhandhādivasena nikkhittamātikaṁ ‘saṅgaho asaṅgaho’tiādīhi nayamātikāpadehi saddhiṁ yojetvā",
  "atk-abh03a2:3_2": "dassetuṁ rūpakkhandho katihi khandhehītiādinā nayena niddesavāro āraddho.",
  "atk-abh03a2:3_3": "Tattha yasmā ‘‘saṅgaho asaṅgahotiādikāya nayamātikāya ‘‘tīhi saṅgaho,",
  "atk-abh03a2:3_4": "tīhi asaṅgaho’’ti nayamukhamātikā ṭhapitā,",
  "atk-abh03a2:3_5": "tasmā rūpakkhandhādīnaṁ saṅgahaṁ dassetuṁ katihi khandhehi katihāyatanehi katihi dhātūhīti tīṇi khandhāyatanadhātupadāneva uddhaṭāni.",
  "atk-abh03a2:3_6": "‘Cattāri saccānī’tiādīsu ekampi na parāmaṭṭhaṁ.",
  "atk-abh03a2:3_7": "Yasmā ca ‘‘sabhāgo visabhāgo’’ti evaṁ lakkhaṇamātikā ṭhapitā,",
  "atk-abh03a2:3_8": "tasmā imassa pañhassa vissajjane rūpakkhandho ekena khandhenātiādi vuttaṁ.",
  "atk-abh03a2:3_9": "Sabhāgā hi tassa ete khandhādayoti.",
  "atk-abh03a2:3_10": "Tattha ekena khandhenāti rūpakkhandheneva.",
  "atk-abh03a2:3_11": "Yañhi kiñci rūpaṁ rūpakkhandhasabhāgattā rūpakkhandhotveva saṅgahaṁ gacchatīti rūpakkhandheneva gaṇitaṁ,",
  "atk-abh03a2:3_12": "taṁ rūpakkhandheneva paricchinnaṁ.",
  "atk-abh03a2:3_13": "Ekādasahāyatanehīti manāyatanavajjehi.",
  "atk-abh03a2:3_14": "Sabbopi hi rūpakkhandho dasāyatanāni dhammāyatanekadeso ca hoti,",
  "atk-abh03a2:3_15": "tasmā ekādasahāyatanehi gaṇito ,",
  "atk-abh03a2:3_16": "paricchinno.",
  "atk-abh03a2:3_17": "Ekādasahi dhātūhīti sattaviññāṇadhātuvajjāhi ekādasahi etāsu hi apariyāpannaṁ rūpaṁ nāma natthi.",
  "atk-abh03a2:4_0": "Asaṅgahanayaniddese katihi asaṅgahitoti saṅkhepeneva pucchā katā.",
  "atk-abh03a2:4_1": "Vissajjane panassa yasmā rūpakkhandhassa visabhāgā cattāro arūpakkhandhā,",
  "atk-abh03a2:4_2": "ekaṁ manāyatanaṁ,",
  "atk-abh03a2:4_3": "satta viññāṇadhātuyo;",
  "atk-abh03a2:4_4": "tasmā catūhi khandhehītiādi vuttaṁ.",
  "atk-abh03a2:4_5": "Iminā nayena sabbapadesu saṅgahāsaṅgaho veditabbo.",
  "atk-abh03a2:4_6": "Imasmiṁ pana khandhaniddese –",
  "atk-abh03a2:4_7": "‘‘rūpakkhandho katihi khandhehī’’tiādimhi tāva ekamūlake saṅgahanaye sarūpeneva dassitā pañca pucchā,",
  "atk-abh03a2:4_8": "pañca vissajjanāni.",
  "atk-abh03a2:4_9": "Asaṅgahanaye saṅkhepena dassitā pañca pucchā,",
  "atk-abh03a2:4_10": "pañca vissajjanāni.",
  "atk-abh03a2:4_11": "Iminā upāyena dukamūlakādīsupi pucchāvissajjanāni veditabbāni.",
  "atk-abh03a2:4_12": "Rūpakkhandhamūlakāyeva cettha dukatikacatukkā dassitā.",
  "atk-abh03a2:4_13": "Pañcake pana ‘‘rūpakkhandho ca…pe…",
  "atk-abh03a2:4_14": "viññāṇakkhandho cā’’ti evaṁ bhedato ca,",
  "atk-abh03a2:4_15": "‘‘pañcakkhandhā katihi khandhehī’’ti evaṁ abhedato cāti dvidhā pucchāvissajjanāni katāni.",
  "atk-abh03a2:4_16": "Evaṁ pāḷinayo veditabboti.",
  "atk-abh03a2:5_0": "2. Āyatanapadādivaṇṇanā",
  "atk-abh03a2:6_0": "22.",
  "atk-abh03a2:6_1": "Āyatanapadaniddesādīsu āyatanapadaniddese tāva cakkhāyatanaṁ ekena khandhenāti ekena rūpakkhandheneva,",
  "atk-abh03a2:6_2": "ekena cakkhāyataneneva ekāya cakkhudhātuyāva saṅgahitanti veditabbaṁ.",
  "atk-abh03a2:6_3": "Sotāyatanādīsupi imināva nayena saṅgahāsaṅgaho veditabbo.",
  "atk-abh03a2:6_4": "Asaṅkhataṁ khandhato ṭhapetvāti ettha pana yasmā asaṅkhataṁ dhammāyatanaṁ nāma nibbānaṁ,",
  "atk-abh03a2:6_5": "tañca khandhasaṅgahaṁ na gacchati;",
  "atk-abh03a2:6_6": "tasmā ‘khandhato ṭhapetvā’ti vuttaṁ.",
  "atk-abh03a2:6_7": "Catūhi khandhehīti rūpavedanāsaññāsaṅkhārakkhandhehi.",
  "atk-abh03a2:6_8": "Nibbānavajjañhi dhammāyatanaṁ etehi saṅgahitaṁ.",
  "atk-abh03a2:6_9": "Viññāṇakkhandhena pana ṭhapetvā dhammāyatanadhammadhātuyo sesāyatanadhātūhi ca taṁ na saṅgayhati.",
  "atk-abh03a2:6_10": "Tena vuttaṁ –",
  "atk-abh03a2:6_11": "‘‘ekena khandhena,",
  "atk-abh03a2:6_12": "ekādasahāyatanehi,",
  "atk-abh03a2:6_13": "sattarasahi dhātūhi asaṅgahita’’nti.",
  "atk-abh03a2:6_14": "Yathā ca te heṭṭhā rūpakkhandhamūlakā,",
  "atk-abh03a2:6_15": "evamidhāpi cakkhāyatanamūlakāva nayā veditabbā.",
  "atk-abh03a2:6_16": "Dukamattameva pana pāḷiyaṁ dassetvā ‘‘dvādasāyatanānī’’ti abhedatova pucchāvissajjanaṁ kataṁ.",
  "atk-abh03a2:6_17": "Dhātuniddesepi eseva nayo.",
  "atk-abh03a2:7_0": "40.",
  "atk-abh03a2:7_1": "Saccaniddese –",
  "atk-abh03a2:7_2": "sabbepi dukatikacatukkā pāḷiyaṁ dassitā.",
  "atk-abh03a2:7_3": "Yasmā ca dukatikesu samudayasaccasadisameva maggasaccepi vissajjanaṁ,",
  "atk-abh03a2:7_4": "tasmā taṁ samudayānantaraṁ vuttaṁ.",
  "atk-abh03a2:8_0": "50.",
  "atk-abh03a2:8_1": "Indriyaniddese –",
  "atk-abh03a2:8_2": "jīvitindriyaṁ dvīhi khandhehīti rūpajīvitindriyaṁ rūpakkhandhena,",
  "atk-abh03a2:8_3": "arūpajīvitindriyaṁ saṅkhārakkhandhena saṅgahitaṁ.",
  "atk-abh03a2:8_4": "Sesaṁ vuttanayānusāreneva veditabbaṁ.",
  "atk-abh03a2:8_5": "Pāḷivavatthānaṁ panettha āyatanadhātuniddesasadisameva.",
  "atk-abh03a2:9_0": "6. Paṭiccasamuppādavaṇṇanā",
  "atk-abh03a2:10_0": "61.",
  "atk-abh03a2:10_1": "Paṭiccasamuppādaniddese –",
  "atk-abh03a2:10_2": "‘‘avijjā katihi khandhehī’’ti pucchaṁ anārabhitvā avijjā ekena khandhenāti evaṁ vissajjanameva dassitaṁ.",
  "atk-abh03a2:10_3": "Tattha saṅkhārapaccayā viññāṇanti paṭisandhiyaṁ pavatte ca sabbampi vipākaviññāṇaṁ.",
  "atk-abh03a2:10_4": "Tenevāha –",
  "atk-abh03a2:10_5": "‘‘sattahi dhātūhi saṅgahita’’nti.",
  "atk-abh03a2:10_6": "Nāmarūpampi paṭisandhipavattivaseneva veditabbaṁ.",
  "atk-abh03a2:10_7": "Tenevettha saddāyatanampi saṅgahetvā ekādasahāyatanehi saṅgaho dassito.",
  "atk-abh03a2:10_8": "Phassādīsu khandhabhedo veditabbo.",
  "atk-abh03a2:10_9": "Aññeneva hi ekena khandhena phasso saṅgahito,",
  "atk-abh03a2:10_10": "aññena vedanā,",
  "atk-abh03a2:10_11": "taṇhāupādānakammabhavā pana saṅkhārakkhandheneva saṅgahitā.",
  "atk-abh03a2:10_12": "Bhavapadañcettha kammabhavādīnaṁ vasena ekādasadhā vibhattaṁ.",
  "atk-abh03a2:10_13": "Tattha kammabhavo phassādīhi sadisavisajjanattā tehi saddhiṁ ekato dassito.",
  "atk-abh03a2:10_14": "Upapattibhavakāmabhavasaññābhavapañcavokārabhavā aññamaññasadisavissajjanattā ekato dassitā.",
  "atk-abh03a2:10_15": "Yasmā cete upādinnakadhammāva tasmā ‘‘ekādasahāyatanehi sattarasahi dhātūhī’’ti vuttaṁ.",
  "atk-abh03a2:10_16": "Saddāyatanañhi anupādinnaṁ,",
  "atk-abh03a2:10_17": "taṁ ettha na gahitaṁ.",
  "atk-abh03a2:11_0": "68.",
  "atk-abh03a2:11_1": "Rūpabhavaniddese –",
  "atk-abh03a2:11_2": "pañcahāyatanehīti cakkhusotamanarūpadhammāyatanehi.",
  "atk-abh03a2:11_3": "Aṭṭhahi dhātūhīti cakkhusotacakkhuviññāṇasotaviññāṇarūpadhammamanodhātumanoviññāṇadhātūhi.",
  "atk-abh03a2:11_4": "Arūpabhavādayopi tayo sadisavissajjanattāva ekato dassitā.",
  "atk-abh03a2:11_5": "Tathā asaññābhavaekavokārabhavā.",
  "atk-abh03a2:11_6": "Tattha dvīhāyatanehīti rūpāyatanadhammāyatanehi.",
  "atk-abh03a2:11_7": "Dhātūsupi eseva nayo.",
  "atk-abh03a2:11_8": "Ekatalavāsikānañhi sesabrahmānaṁ cakkhusabbhāvato tassārammaṇattā tattha rūpāyatanaṁ uddhaṭaṁ.",
  "atk-abh03a2:12_0": "71.Jāti dvīhi khandhehīti rūpajāti rūpakkhandhena,",
  "atk-abh03a2:12_1": "arūpajāti saṅkhārakkhandhena.",
  "atk-abh03a2:12_2": "Jarāmaraṇesupi eseva nayo.",
  "atk-abh03a2:12_3": "Sokādīsupi ekena khandhenāti sokadukkhadomanassāni vedanākkhandhena,",
  "atk-abh03a2:12_4": "paridevo rūpakkhandhena,",
  "atk-abh03a2:12_5": "upāyāsādayo saṅkhārakkhandhenāti evaṁ khandhaviseso veditabbo.",
  "atk-abh03a2:13_0": "73.Iddhipādo dvīhīti saṅkhāraviññāṇakkhandhehi,",
  "atk-abh03a2:13_1": "manāyatanadhammāyatanehi,",
  "atk-abh03a2:13_2": "dhammadhātumanoviññāṇadhātūhi ca.",
  "atk-abh03a2:13_3": "Jhānaṁ dvīhīti vedanākkhandhasaṅkhārakkhandhehi.",
  "atk-abh03a2:13_4": "Appamaññādayo sadisavissajjanattā ekato niddiṭṭhā.",
  "atk-abh03a2:13_5": "Cittaṁ pana cetanānantaraṁ nikkhittampi asadisavissajjanattā pacchā gahitaṁ.",
  "atk-abh03a2:13_6": "Tattha appamaññādīsu ekena khandhenāti vedanā vedanākkhandhena,",
  "atk-abh03a2:13_7": "saññā saññākkhandhena,",
  "atk-abh03a2:13_8": "sesā saṅkhārakkhandhena saṅgahitāti evaṁ khandhaviseso veditabbo.",
  "atk-abh03a2:14_0": "7. Tikapadavaṇṇanā",
  "atk-abh03a2:15_0": "77.",
  "atk-abh03a2:15_1": "Evaṁ abbhantaramātikāya saṅgahaṁ dassetvā idāni bāhiramātikāya saṅgahaṁ dassetuṁ kusalā dhammātiādi āraddhaṁ.",
  "atk-abh03a2:15_2": "Tattha vedanāttike tīhi dhātūhīti kāyaviññāṇamanoviññāṇadhammadhātūhi.",
  "atk-abh03a2:15_3": "Sattahi dhātūhīti cakkhusotaghānajivhāviññāṇadhātūhi ceva manodhātudhammadhātumanoviññāṇadhātūhi ca.",
  "atk-abh03a2:15_4": "Vipākattike aṭṭhahi dhātūhīti kāyaviññāṇadhātuyā saddhiṁ tāhiyeva.",
  "atk-abh03a2:15_5": "Vipākadhammadhammā pana saṁkiliṭṭhasaṁkilesikehi saddhiṁ sadisavissajjanattā ekato gahitā.",
  "atk-abh03a2:15_6": "Yathā cete,",
  "atk-abh03a2:15_7": "evaṁ sabbatikadukapadesu yaṁ yaṁ padaṁ yena yena padena saddhiṁ sadisavissajjanaṁ hoti,",
  "atk-abh03a2:15_8": "taṁ taṁ uppaṭipāṭiyāpi tena tena saddhiṁ gahetvā vissajjitaṁ.",
  "atk-abh03a2:15_9": "Tattha vuttānusāreneva saṅgahāsaṅgahanayo veditabboti.",
  "atk-abh03a2:16_0": "Saṅgahāsaṅgahapadavaṇṇanā.",
  "atk-abh03a2:17_0": "2. Dutiyanayo saṅgahitenaasaṅgahitapadavaṇṇanā",
  "atk-abh03a2:18_0": "171.",
  "atk-abh03a2:18_1": "Idāni saṅgahitena asaṅgahitapadaṁ bhājetuṁ cakkhāyatanenātiādi āraddhaṁ.",
  "atk-abh03a2:18_2": "Tatridaṁ lakkhaṇaṁ –",
  "atk-abh03a2:18_3": "imasmiñhi vāre yaṁ khandhapadena saṅgahitaṁ hutvā āyatanadhātupadehi asaṅgahitaṁ,",
  "atk-abh03a2:18_4": "khandhāyatanapadehi vā saṅgahitaṁ hutvā dhātupadena asaṅgahitaṁ,",
  "atk-abh03a2:18_5": "tassa khandhādīhi asaṅgahaṁ pucchitvā vissajjanaṁ kataṁ.",
  "atk-abh03a2:18_6": "Taṁ pana rūpakkhandhādīsu na yujjati.",
  "atk-abh03a2:18_7": "Rūpakkhandhena hi rūpakkhandhova saṅgahito.",
  "atk-abh03a2:18_8": "So ca aḍḍhekādasahi āyatanadhātūhi asaṅgahito nāma natthi.",
  "atk-abh03a2:18_9": "Vedanākkhandhena ca vedanākkhandhova saṅgahito.",
  "atk-abh03a2:18_10": "Sopi dhammāyatanadhammadhātūhi asaṅgahito nāma natthi.",
  "atk-abh03a2:18_11": "Evaṁ asaṅgahitatāya abhāvato etāni aññāni ca evarūpāni manāyatanadhammāyatanādīni padāni imasmiṁ vāre na gahitāni.",
  "atk-abh03a2:18_12": "Yāni pana padāni rūpekadesaṁ arūpena asammissaṁ,",
  "atk-abh03a2:18_13": "viññāṇekadesañca aññena asammissaṁ dīpenti,",
  "atk-abh03a2:18_14": "tāni idha gahitāni.",
  "atk-abh03a2:18_15": "Pariyosāne ca –",
  "atk-abh03a2:19_0": "‘‘Dasāyatanā sattarasa dhātuyo,",
  "atk-abh03a2:20_0": "Sattindriyā asaññābhavo ekavokārabhavo;",
  "atk-abh03a2:21_0": "Paridevo sanidassanasappaṭighaṁ,",
  "atk-abh03a2:22_0": "Anidassanaṁ punadeva sappaṭighaṁ upādā’’ti.",
  "atk-abh03a2:23_0": "Evaṁ uddānagāthāya dassitāneva.",
  "atk-abh03a2:23_1": "Tasmā tesaṁ vaseneva saṅgahāsaṅgaho veditabbo.",
  "atk-abh03a2:23_2": "Pañhavasena hi imasmiṁ vāre āyatanadhātuvaseneva sadisavissajjane vīsati dhamme samodhānetvā eko pañho kato,",
  "atk-abh03a2:23_3": "satta viññāṇadhātuyo samodhānetvā eko,",
  "atk-abh03a2:23_4": "sattindriyāni samodhānetvā eko,",
  "atk-abh03a2:23_5": "dve bhave samodhānetvā eko,",
  "atk-abh03a2:23_6": "paridevena ca sanidassanasappaṭighehi ca eko,",
  "atk-abh03a2:23_7": "anidassanasappaṭighehi eko,",
  "atk-abh03a2:23_8": "sanidassanehi eko,",
  "atk-abh03a2:23_9": "sappaṭighehi ca upādādhammehi ca ekoti aṭṭha pañhā katā.",
  "atk-abh03a2:23_10": "Tesu khandhādivibhāgo evaṁ veditabbo seyyathidaṁ –",
  "atk-abh03a2:23_11": "paṭhamapañhe tāva catūhi khandhehīti arūpakkhandhehi,",
  "atk-abh03a2:23_12": "dvīhāyatanehīti cakkhāyatanādīsu ekekena saddhiṁ manāyatanena,",
  "atk-abh03a2:23_13": "aṭṭhahi dhātūhīti cakkhudhātuādīsu ekekāya saddhiṁ sattahi viññāṇadhātūhi.",
  "atk-abh03a2:24_0": "Tatrāyaṁ nayo –",
  "atk-abh03a2:24_1": "cakkhāyatanena hi khandhasaṅgahena rūpakkhandho saṅgahito.",
  "atk-abh03a2:24_2": "Tasmiṁ saṅgahite rūpakkhandhe āyatanasaṅgahena cakkhāyatanamevekaṁ saṅgahitaṁ.",
  "atk-abh03a2:24_3": "Sesāni dasa āyatanāni asaṅgahitāni.",
  "atk-abh03a2:24_4": "Dhātusaṅgahenapi tena cakkhudhātuyevekā saṅgahitā.",
  "atk-abh03a2:24_5": "Sesā dasa dhātuyo asaṅgahitā.",
  "atk-abh03a2:24_6": "Iti yāni tena asaṅgahitāni dasāyatanāni,",
  "atk-abh03a2:24_7": "tāni cakkhāyatanamanāyatanehi dvīhi asaṅgahitāni.",
  "atk-abh03a2:24_8": "Yāpi tena asaṅgahitā dasa dhātuyo,",
  "atk-abh03a2:24_9": "tā cakkhudhātuyā ceva sattahi ca viññāṇadhātūhi asaṅgahitāti.",
  "atk-abh03a2:24_10": "Rūpāyatanādīsupi eseva nayo.",
  "atk-abh03a2:25_0": "172.",
  "atk-abh03a2:25_1": "Dutiyapañhe –",
  "atk-abh03a2:25_2": "yasmā yāya kāyaci viññāṇadhātuyā saṅgahito viññāṇakkhandho manāyatanena asaṅgahito nāma natthi,",
  "atk-abh03a2:25_3": "tasmā āyatanasaṅgahena saṅgahitāti vuttaṁ.",
  "atk-abh03a2:25_4": "Ettha pana catūhi khandhehīti rūpādīhi catūhi.",
  "atk-abh03a2:25_5": "Ekādasahāyatanehīti manāyatanavajjehi.",
  "atk-abh03a2:25_6": "Dvādasahi dhātūhīti yathānurūpā cha viññāṇadhātuyo apanetvā sesāhi dvādasahi.",
  "atk-abh03a2:25_7": "Cakkhuviññāṇadhātuyā hi cakkhuviññāṇadhātuyeva saṅgahitā,",
  "atk-abh03a2:25_8": "itarā asaṅgahitā.",
  "atk-abh03a2:25_9": "Sotaviññāṇadhātuādīsupi eseva nayo.",
  "atk-abh03a2:26_0": "173.",
  "atk-abh03a2:26_1": "Tatiyapañhe –",
  "atk-abh03a2:26_2": "cakkhundriyādīnaṁ vissajjanaṁ cakkhāyatanādisadisameva.",
  "atk-abh03a2:26_3": "Itthindriyapurisindriyesu pana dhammāyatanena saddhiṁ dve āyatanāni,",
  "atk-abh03a2:26_4": "dhammadhātuyā ca saddhiṁ aṭṭha dhātuyo veditabbā.",
  "atk-abh03a2:27_0": "174.",
  "atk-abh03a2:27_1": "Catutthapañhe –",
  "atk-abh03a2:27_2": "tīhāyatanehīti rūpāyatanadhammāyatanamanāyatanehi.",
  "atk-abh03a2:27_3": "Tesu hi bhavesu rūpāyatanadhammāyatanavasena dveva āyatanāni tehi saṅgahitāni .",
  "atk-abh03a2:27_4": "Sesāni nava rūpāyatanāni teheva ca dvīhi,",
  "atk-abh03a2:27_5": "manāyatanena cāti tīhi asaṅgahitāni nāma honti.",
  "atk-abh03a2:27_6": "Navahi dhātūhīti rūpadhātudhammadhātūhi saddhiṁ sattahi viññāṇadhātūhi.",
  "atk-abh03a2:28_0": "175.",
  "atk-abh03a2:28_1": "Pañcamapañhe –",
  "atk-abh03a2:28_2": "dvīhāyatanehīti paṭhamapadaṁ sandhāya saddāyatanamanāyatanehi.",
  "atk-abh03a2:28_3": "Dutiyapadaṁ sandhāya rūpāyatanamanāyatanehi.",
  "atk-abh03a2:28_4": "Dhātuyopi tesaṁyeva ekekena saddhiṁ satta viññāṇadhātuyo veditabbā.",
  "atk-abh03a2:29_0": "176.",
  "atk-abh03a2:29_1": "Chaṭṭhapañhe –",
  "atk-abh03a2:29_2": "dasahāyatanehīti rūpāyatanadhammāyatanavajjehi.",
  "atk-abh03a2:29_3": "Soḷasahi dhātūhīti rūpadhātudhammadhātuvajjeheva. Kathaṁ?",
  "atk-abh03a2:29_4": "Anidassanasappaṭighā hi dhammā nāma nava oḷārikāyatanāni.",
  "atk-abh03a2:29_5": "Tehi khandhasaṅgahena saṅgahite rūpakkhandhe,",
  "atk-abh03a2:29_6": "āyatanasaṅgahena tāneva navāyatanāni saṅgahitāni.",
  "atk-abh03a2:29_7": "Rūpāyatanadhammāyatanāni asaṅgahitāni.",
  "atk-abh03a2:29_8": "Dhātusaṅgahenapi tā eva nava dhātuyo saṅgahitā.",
  "atk-abh03a2:29_9": "Rūpadhātudhammadhātuyo asaṅgahitā.",
  "atk-abh03a2:29_10": "Iti yāni tehi asaṅgahitāni dve āyatanāni ,",
  "atk-abh03a2:29_11": "tāni rūpāyatanavajjehi navahi oḷārikāyatanehi,",
  "atk-abh03a2:29_12": "manāyatanena cāti dasahi asaṅgahitāni.",
  "atk-abh03a2:29_13": "Yāpi tehi asaṅgahitā dve dhātuyo,",
  "atk-abh03a2:29_14": "tā rūpadhātuvajjāhi navahi oḷārikadhātūhi,",
  "atk-abh03a2:29_15": "sattahi ca viññāṇadhātūhīti soḷasahi asaṅgahitāti veditabbā.",
  "atk-abh03a2:30_0": "177.",
  "atk-abh03a2:30_1": "Sattamapañhe –",
  "atk-abh03a2:30_2": "dvīhāyatanehīti rūpāyatanamanāyatanehi.",
  "atk-abh03a2:30_3": "Aṭṭhahi dhātūhīti rūpadhātuyā saddhiṁ sattahi viññāṇadhātūhi.",
  "atk-abh03a2:31_0": "178.",
  "atk-abh03a2:31_1": "Aṭṭhamapañhe –",
  "atk-abh03a2:31_2": "ekādasahāyatanehīti sappaṭighadhamme sandhāya dhammāyatanavajjehi,",
  "atk-abh03a2:31_3": "upādādhamme sandhāya phoṭṭhabbāyatanavajjehi.",
  "atk-abh03a2:31_4": "Dhātūsupi eseva nayo.",
  "atk-abh03a2:31_5": "Atthayojanā panettha heṭṭhā vuttanayeneva veditabbāti.",
  "atk-abh03a2:32_0": "Saṅgahitenaasaṅgahitapadavaṇṇanā.",
  "atk-abh03a2:33_0": "3. Tatiyanayo asaṅgahitenasaṅgahitapadavaṇṇanā",
  "atk-abh03a2:34_0": "179.",
  "atk-abh03a2:34_1": "Idāni asaṅgahitenasaṅgahitapadaṁ bhājetuṁ vedanākkhandhenātiādi āraddhaṁ.",
  "atk-abh03a2:34_2": "Tatridaṁ lakkhaṇaṁ –",
  "atk-abh03a2:34_3": "imasmiñhi vāre yaṁ khandhapadena asaṅgahitaṁ hutvā āyatanadhātupadehi saṅgahitaṁ,",
  "atk-abh03a2:34_4": "tassa khandhādīhi saṅgahaṁ pucchitvā vissajjanaṁ kataṁ.",
  "atk-abh03a2:34_5": "Taṁ pana rūpakkhandhaviññāṇakkhandhacakkhāyatanādīsu na yujjati.",
  "atk-abh03a2:34_6": "Rūpakkhandhena hi cattāro khandhā khandhasaṅgahena asaṅgahitā.",
  "atk-abh03a2:34_7": "Tesu tena ekadhammopi āyatanadhātusaṅgahena saṅgahito nāma natthi.",
  "atk-abh03a2:34_8": "Nanu ca vedanādayo dhammāyatanena saṅgahitāti?",
  "atk-abh03a2:34_9": "Saṅgahitā.",
  "atk-abh03a2:34_10": "Na pana rūpakkhandhova dhammāyatanaṁ,",
  "atk-abh03a2:34_11": "rūpakkhandhato hi sukhumarūpamattaṁ dhammāyatanaṁ bhajati.",
  "atk-abh03a2:34_12": "Tasmā ye dhammāyatanena saṅgahitā,",
  "atk-abh03a2:34_13": "na te rūpakkhandhena saṅgahitā nāma.",
  "atk-abh03a2:34_14": "Viññāṇakkhandhenapi itare cattāro khandhā asaṅgahitā.",
  "atk-abh03a2:34_15": "Tesu tena ekopi āyatanadhātusaṅgahena saṅgahito nāma natthi.",
  "atk-abh03a2:34_16": "Evaṁ saṅgahitatāya abhāvato etāni aññāni ca evarūpāni cakkhāyatanādīni padāni imasmiṁ vāre na gahitāni.",
  "atk-abh03a2:34_17": "Yāni pana padāni viññāṇena vā oḷārikarūpena vā asammissaṁ dhammāyatanekadesaṁ dīpenti,",
  "atk-abh03a2:34_18": "tāni idha gahitāni.",
  "atk-abh03a2:34_19": "Tesaṁ idamuddānaṁ –",
  "atk-abh03a2:35_0": "‘‘Tayo khandhā tathā saccā, indriyāni ca soḷasa;",
  "atk-abh03a2:36_0": "Padāni paccayākāre, cuddasūpari cuddasa.",
  "atk-abh03a2:37_0": "‘‘Samatiṁsa padā honti, gocchakesu dasasvatha;",
  "atk-abh03a2:38_0": "Duve cūḷantaradukā, aṭṭha honti mahantarā’’ti.",
  "atk-abh03a2:39_0": "Etesu pana padesu sadisavissajjanāni padāni ekato katvā sabbepi dvādasa pañhā vuttā.",
  "atk-abh03a2:39_1": "Tesu evaṁ khandhavibhāgo veditabbo.",
  "atk-abh03a2:39_2": "Āyatanadhātūsu pana bhedo natthi.",
  "atk-abh03a2:39_3": "Tattha paṭhamapañhe tāva –",
  "atk-abh03a2:39_4": "tīhi khandhehīti rūpasaññāsaṅkhārakkhandhehi.",
  "atk-abh03a2:39_5": "Āyatanadhātuyo pana dhammāyatanadhammadhātuvasena veditabbā.",
  "atk-abh03a2:40_0": "Tatrāyaṁ nayo –",
  "atk-abh03a2:40_1": "vedanākkhandhena hi nibbānañca sukhumarūpasaññāsaṅkhārā ca khandhasaṅgahena asaṅgahitā hutvā āyatanadhātusaṅgahena saṅgahitā.",
  "atk-abh03a2:40_2": "Tesu nibbānaṁ khandhasaṅgahaṁ na gacchati,",
  "atk-abh03a2:40_3": "sesā rūpasaññāsaṅkhārakkhandhehi saṅgahaṁ gacchanti.",
  "atk-abh03a2:40_4": "Āyatanadhātusaṅgahaṁ pana nibbānampi gacchateva.",
  "atk-abh03a2:40_5": "Tena vuttaṁ –",
  "atk-abh03a2:40_6": "‘‘asaṅkhataṁ khandhato ṭhapetvā tīhi khandhehi,",
  "atk-abh03a2:40_7": "ekenāyatanena,",
  "atk-abh03a2:40_8": "ekāya dhātuyā saṅgahitā’’ti.",
  "atk-abh03a2:40_9": "Saññākkhandhapakkhe panettha saññaṁ apanetvā vedanāya saddhiṁ tayo khandhā saṅkhārādīsu saṅkhārakkhandhaṁ",
  "atk-abh03a2:40_10": "apanetvā rūpavedanāsaññāvasena tayo khandhā veditabbā.",
  "atk-abh03a2:41_0": "180. Dutiye –",
  "atk-abh03a2:41_1": "catūhi khandhehīti viññāṇavajjehi.",
  "atk-abh03a2:41_2": "Te hi nirodhena khandhasaṅgahena asaṅgahitā hutvā āyatanadhātusaṅgahena saṅgahitā.",
  "atk-abh03a2:42_0": "181. Tatiye –",
  "atk-abh03a2:42_1": "dvīhīti vedanāsaññākkhandhehi.",
  "atk-abh03a2:42_2": "Rūpārūpajīvitindriyena hi vedanāsaññāviññāṇakkhandhā ca khandhasaṅgahena asaṅgahitā.",
  "atk-abh03a2:42_3": "Tesu pana vedanāsaññāva āyatanadhātusaṅgahena saṅgahitā.",
  "atk-abh03a2:42_4": "Tena vuttaṁ –",
  "atk-abh03a2:42_5": "‘‘vedanāsaññākkhandhehī’’ti.",
  "atk-abh03a2:42_6": "Iminā upāyena sabbattha khandhabhedo veditabbo.",
  "atk-abh03a2:42_7": "Ito parañhi khandhānaṁ nāmamattameva vakkhāma.",
  "atk-abh03a2:43_0": "182.",
  "atk-abh03a2:43_1": "Catutthe –",
  "atk-abh03a2:43_2": "tīhi khandhehīti itthindriyapurisindriyesu vedanāsaññāsaṅkhārehi,",
  "atk-abh03a2:43_3": "vedanāpañcake rūpasaññāsaṅkhārehi;",
  "atk-abh03a2:43_4": "saddhindriyādīsu phassapariyosānesu rūpavedanāsaññākkhandhehi.",
  "atk-abh03a2:43_5": "Vedanāya vedanākkhandhasadisova taṇhupādānakammabhavesu saṅkhārakkhandhasadisova vinicchayo.",
  "atk-abh03a2:44_0": "183. Pañcame –",
  "atk-abh03a2:44_1": "jātijarāmaraṇesu jīvitindriyasadisova.",
  "atk-abh03a2:44_2": "Jhānena pana nibbānaṁ sukhumarūpaṁ saññā ca khandhasaṅgahena asaṅgahitā hutvā āyatanadhātusaṅgahena saṅgahitā.",
  "atk-abh03a2:44_3": "Tasmā taṁ sandhāya rūpakkhandhasaññākkhandhānaṁ vasena dve khandhā veditabbā.",
  "atk-abh03a2:45_0": "184. Chaṭṭhe –",
  "atk-abh03a2:45_1": "sokādittaye vedanāya sadiso.",
  "atk-abh03a2:45_2": "Upāyāsādīsu saṅkhārasadiso.",
  "atk-abh03a2:45_3": "Puna vedanāya vedanākkhandhasadiso,",
  "atk-abh03a2:45_4": "saññāya saññākkhandhasadiso,",
  "atk-abh03a2:45_5": "cetanādīsu saṅkhārakkhandhasadiso vinicchayo.",
  "atk-abh03a2:45_6": "Iminā upāyena sattamapañhādīsupi saṅgahāsaṅgaho veditabboti.",
  "atk-abh03a2:46_0": "Asaṅgahitenasaṅgahitapadavaṇṇanā.",
  "atk-abh03a2:47_0": "4. Catutthanayo saṅgahitenasaṅgahitapadavaṇṇanā",
  "atk-abh03a2:48_0": "191.",
  "atk-abh03a2:48_1": "Idāni saṅgahitenasaṅgahitapadaṁ bhājetuṁ samudayasaccenātiādi āraddhaṁ.",
  "atk-abh03a2:48_2": "Tattha yaṁ khandhādīhi saṅgahitena khandhādivasena saṅgahitaṁ,",
  "atk-abh03a2:48_3": "puna tasseva khandhādīhi saṅgahaṁ pucchitvā vissajjanaṁ kataṁ.",
  "atk-abh03a2:48_4": "Taṁ khandhāyatanadhātūsu ekampi sakalakoṭṭhāsaṁ gahetvā ṭhitapadesu na yujjati.",
  "atk-abh03a2:48_5": "Sakalena hi khandhādipadena aññaṁ khandhādivasena saṅgahitaṁ nāma natthi,",
  "atk-abh03a2:48_6": "yaṁ attano saṅgāhakaṁ saṅgaṇhitvā puna teneva saṅgahaṁ gaccheyya.",
  "atk-abh03a2:48_7": "Tasmā tathārūpāni padāni imasmiṁ vāre na gahitāni.",
  "atk-abh03a2:48_8": "Yāni pana padāni saṅkhārekadesaṁ vā aññena asammissaṁ dīpenti –",
  "atk-abh03a2:48_9": "vedanekadesaṁ vā sukhumarūpaṁ vā saddekadesaṁ vā,",
  "atk-abh03a2:48_10": "tāni idha gahitāni.",
  "atk-abh03a2:48_11": "Tesaṁ idamuddānaṁ –",
  "atk-abh03a2:49_0": "‘‘Dve saccā pannarasindriyā, ekādasa paṭiccapadā;",
  "atk-abh03a2:50_0": "Uddhaṁ puna ekādasa, gocchakapadamettha tiṁsavidha’’nti.",
  "atk-abh03a2:51_0": "Pañhā panettha dveyeva honti.",
  "atk-abh03a2:51_1": "Tattha yaṁ pucchāya uddhaṭaṁ padaṁ,",
  "atk-abh03a2:51_2": "tadeva yehi dhammehi khandhādivasena saṅgahitaṁ,",
  "atk-abh03a2:51_3": "te dhamme sandhāya sabbattha ekena khandhenātiādi vuttaṁ.",
  "atk-abh03a2:51_4": "Tatrāyaṁ nayo –",
  "atk-abh03a2:51_5": "samudayasaccena hi taṇhāvajjā sesā saṅkhārā khandhādisaṅgahena saṅgahitā.",
  "atk-abh03a2:51_6": "Puna tehi taṇhāva saṅgahitā.",
  "atk-abh03a2:51_7": "Sā taṇhā puna saṅkhāreheva khandhādisaṅgahena saṅgahitāti.",
  "atk-abh03a2:51_8": "Eseva nayo sabbattha.",
  "atk-abh03a2:51_9": "Arūpadhammapucchāsu panettha saṅkhārakkhandho vā vedanākkhandho vā eko khandho nāma.",
  "atk-abh03a2:51_10": "Rūpadhammapucchāsu rūpakkhandho.",
  "atk-abh03a2:51_11": "Paridevapucchāya saddāyatanaṁ ekaṁ āyatanaṁ nāma.",
  "atk-abh03a2:51_12": "Saddadhātu ekā dhātu nāma,",
  "atk-abh03a2:51_13": "sesaṭṭhānesu dhammāyatanadhammadhātuvaseneva attho veditabboti.",
  "atk-abh03a2:52_0": "Saṅgahitenasaṅgahitapadavaṇṇanā.",
  "atk-abh03a2:53_0": "5. Pañcamanayo asaṅgahitenaasaṅgahitapadavaṇṇanā",
  "atk-abh03a2:54_0": "193.",
  "atk-abh03a2:54_1": "Idāni asaṅgahitena asaṅgahitapadaṁ bhājetuṁ rūpakkhandhenātiādi āraddhaṁ.",
  "atk-abh03a2:54_2": "Tattha yaṁ khandhādīhi asaṅgahitena khandhādivasena asaṅgahitaṁ,",
  "atk-abh03a2:54_3": "puna tasseva khandhādīhi asaṅgahaṁ pucchitvā vissajjanaṁ kataṁ.",
  "atk-abh03a2:54_4": "Taṁ pañcakkhandhaggāhakesu dukkhasaccādīsu viññāṇena saddhiṁ sukhumarūpaggāhakesu anidassanaappaṭighādīsu ca padesu na yujjati.",
  "atk-abh03a2:54_5": "Tādisena hi padena nibbānaṁ khandhasaṅgahamattaṁ na gaccheyya.",
  "atk-abh03a2:54_6": "Sesā khandhādīhi asaṅgahitadhammā nāma natthi.",
  "atk-abh03a2:54_7": "Tasmā tathārūpāni padāni imasmiṁ vāre na gahitāni.",
  "atk-abh03a2:54_8": "Yāni pana pañcakkhandhe viññāṇañca sukhumarūpena saddhiṁ ekato na dīpenti,",
  "atk-abh03a2:54_9": "tāni idha gahitāni.",
  "atk-abh03a2:54_10": "Tesaṁ idamuddānaṁ –",
  "atk-abh03a2:55_0": "‘‘Sabbe khandhā tathāyatanadhātuyo saccato tayo;",
  "atk-abh03a2:56_0": "Indriyānipi sabbāni, tevīsati paṭiccato.",
  "atk-abh03a2:57_0": "‘‘Parato soḷasa padā, tecattālīsakaṁ tike;",
  "atk-abh03a2:58_0": "Gocchake sattati dve ca, satta cūḷantare padā.",
  "atk-abh03a2:59_0": "‘‘Mahantare padā vuttā, aṭṭhārasa tato paraṁ;",
  "atk-abh03a2:60_0": "Aṭṭhāraseva ñātabbā, sesā idha na bhāsitā’’ti.",
  "atk-abh03a2:61_0": "Pañhā panettha sadisavissajjanānaṁ vasena samodhānetvā katihi saddhiṁ sabbepi catuttiṁsa honti.",
  "atk-abh03a2:61_1": "Tattha yaṁ pucchāya uddhaṭaṁ padaṁ,",
  "atk-abh03a2:61_2": "tadeva yehi khandhādīhi asaṅgahitaṁ,",
  "atk-abh03a2:61_3": "te dhamme sandhāya ekena khandhenātiādi vuttaṁ.",
  "atk-abh03a2:62_0": "Tatrāyaṁ nayo –",
  "atk-abh03a2:62_1": "rūpakkhandhena hi cattāro khandhā nibbānañca khandhasaṅgahena asaṅgahitā.",
  "atk-abh03a2:62_2": "Āyatanadhātusaṅgahena pana ṭhapetvā viññāṇaṁ avasesā saṅgahitāti viññāṇameva tīhipi khandhasaṅgahādīhi asaṅgahitaṁ nāma.",
  "atk-abh03a2:62_3": "Puna tena viññāṇena saddhiṁ nibbānena cattāro khandhā khandhādisaṅgahena asaṅgahitā.",
  "atk-abh03a2:62_4": "Te sabbepi puna viññāṇeneva khandhādisaṅgahena asaṅgahitāti ekena khandhena,",
  "atk-abh03a2:62_5": "ekenāyatanena,",
  "atk-abh03a2:62_6": "sattahi dhātūhi asaṅgahitā nāma honti. Atha vā –",
  "atk-abh03a2:62_7": "yadetaṁ rūpakkhandhena viññāṇameva tīhi khandhādisaṅgahehi asaṅgahitaṁ,",
  "atk-abh03a2:62_8": "tehipi viññāṇadhammehi te rūpadhammāva tīhi saṅgahehi asaṅgahitā.",
  "atk-abh03a2:62_9": "Puna te rūpadhammā viññāṇeneva tīhi saṅgahehi asaṅgahitā.",
  "atk-abh03a2:62_10": "Viññāṇañca khandhato eko viññāṇakkhandho hoti,",
  "atk-abh03a2:62_11": "āyatanato ekaṁ manāyatanaṁ,",
  "atk-abh03a2:62_12": "dhātuto satta viññāṇadhātuyo.",
  "atk-abh03a2:62_13": "Tasmā ‘‘ekena khandhenā’’tiādi vuttaṁ.",
  "atk-abh03a2:62_14": "Iminā upāyena sabbattha yaṁ pucchāya uddhaṭaṁ padaṁ,",
  "atk-abh03a2:62_15": "tadeva yehi dhammehi khandhādivasena asaṅgahitaṁ,",
  "atk-abh03a2:62_16": "tesaṁ dhammānaṁ vasena khandhādayo veditabbā.",
  "atk-abh03a2:62_17": "Tattha dutiyapañhe tāva –",
  "atk-abh03a2:62_18": "rūpaviññāṇānaṁ vasena veditabbā.",
  "atk-abh03a2:62_19": "Vedanādayo hi rūpaviññāṇeheva khandhādisaṅgahena asaṅgahitā.",
  "atk-abh03a2:62_20": "Te ca dve khandhā ekādasāyatanāni sattarasa dhātuyo honti.",
  "atk-abh03a2:63_0": "195. Tatiyapañhe – viññāṇaṁ rūpādīhi catūhi asaṅgahitanti tesaṁ vasena khandhādayo veditabbā.",
  "atk-abh03a2:64_0": "196.",
  "atk-abh03a2:64_1": "Catutthapañhe –",
  "atk-abh03a2:64_2": "cakkhāyatanaṁ vedanādīhi catūhīti iminā nayena sabbattha khandhādayo veditabbā.",
  "atk-abh03a2:64_3": "Pariyosāne –",
  "atk-abh03a2:64_4": "rūpañca dhammāyatananti uddānagāthāya dassitadhammāyeva aññenākārena saṅkhipitvā dassitāti.",
  "atk-abh03a2:65_0": "Asaṅgahitenaasaṅgahitapadavaṇṇanā.",
  "atk-abh03a2:66_0": "6. Chaṭṭhanayo sampayogavippayogapadavaṇṇanā",
  "atk-abh03a2:67_0": "228.",
  "atk-abh03a2:67_1": "Idāni sampayogavippayogapadaṁ bhājetuṁ rūpakkhandhotiādi āraddhaṁ.",
  "atk-abh03a2:67_2": "Tattha yaṁ labbhati yañca na labbhati taṁ sabbaṁ pucchāya gahitaṁ.",
  "atk-abh03a2:67_3": "Vissajjane pana yaṁ na labbhati,",
  "atk-abh03a2:67_4": "taṁ natthīti paṭikkhittaṁ.",
  "atk-abh03a2:67_5": "Catūhi sampayogo,",
  "atk-abh03a2:67_6": "catūhi vippayogo;",
  "atk-abh03a2:67_7": "sabhāgo visabhāgoti hi vacanato catūhi arūpakkhandheheva sabhāgānaṁ ekasantānasmiṁ ekakkhaṇe uppannānaṁ",
  "atk-abh03a2:67_8": "arūpakkhandhānaṁyeva aññamaññaṁ sampayogo labbhati.",
  "atk-abh03a2:67_9": "Rūpadhammānaṁ pana rūpena nibbānena vā,",
  "atk-abh03a2:67_10": "nibbānassa ca rūpena saddhiṁ sampayogo nāma natthi.",
  "atk-abh03a2:67_11": "Tathā rūpanibbānānaṁ arūpakkhandhehi,",
  "atk-abh03a2:67_12": "visabhāgā hi te tesaṁ.",
  "atk-abh03a2:67_13": "Yathā ca arūpakkhandhānaṁ rūpanibbānehi,",
  "atk-abh03a2:67_14": "evaṁ bhinnasantānehi nānākkhaṇikehi arūpadhammehipi saddhiṁ natthiyeva.",
  "atk-abh03a2:67_15": "Tepi hi tesaṁ santānakkhaṇavisabhāgatāya visabhāgāyeva.",
  "atk-abh03a2:67_16": "Ayaṁ pana visabhāgatā saṅgahaṭṭhena virujjhanato saṅgahanaye natthi.",
  "atk-abh03a2:67_17": "Gaṇanūpagamattañhi saṅgahaṭṭho.",
  "atk-abh03a2:67_18": "Sampayoganaye pana atthi,",
  "atk-abh03a2:67_19": "ekuppādatādilakkhaṇañhi sampayogaṭṭhoti.",
  "atk-abh03a2:67_20": "Evamettha yassa ekadhammenapi sampayogalakkhaṇaṁ na yujjhati,",
  "atk-abh03a2:67_21": "tassa pucchāya saṅgahaṁ katvāpi natthīti paṭikkhepo kato.",
  "atk-abh03a2:67_22": "Yassa vippayogalakkhaṇaṁ yujjati,",
  "atk-abh03a2:67_23": "tassa vippayogo dassito.",
  "atk-abh03a2:67_24": "Yāni pana padāni sattasu viññāṇadhātūsu ekāyapi avippayutte rūpena nibbānena vā missakadhamme dīpenti,",
  "atk-abh03a2:67_25": "tāni sabbathāpi idha na yujjantīti na gahitāni.",
  "atk-abh03a2:67_26": "Tesaṁ idamuddānaṁ –",
  "atk-abh03a2:68_0": "‘‘Dhammāyatanaṁ dhammadhātu, dukkhasaccañca jīvitaṁ;",
  "atk-abh03a2:69_0": "Saḷāyatanaṁ nāmarūpaṁ, cattāro ca mahābhavā.",
  "atk-abh03a2:70_0": "‘‘Jātijarā ca maraṇaṁ, tikesvekūnavīsati;",
  "atk-abh03a2:71_0": "Gocchakesu ca paññāsa, aṭṭha cūḷantare padā.",
  "atk-abh03a2:72_0": "‘‘Mahantare pannarasa, aṭṭhārasa tato pare;",
  "atk-abh03a2:73_0": "Tevīsa padasataṁ etaṁ, sampayoge na labbhatī’’ti.",
  "atk-abh03a2:74_0": "Dhammāyatanañhi rūpanibbānamissakattā tasmiṁ apariyāpannena viññāṇenapi na sakkā sampayuttanti vattuṁ.",
  "atk-abh03a2:74_1": "Yasmā panettha vedanādayo viññāṇena sampayuttā,",
  "atk-abh03a2:74_2": "tasmā vippayuttantipi na sakkā vattuṁ.",
  "atk-abh03a2:74_3": "Sesesupi eseva nayo.",
  "atk-abh03a2:74_4": "Evaṁ sabbatthāpi etāni na yujjantīti idha na gahitāni.",
  "atk-abh03a2:74_5": "Sesāni khandhādīni yujjantīti tāni gahetvā ekekavasena ca samodhānena ca pañhavissajjanaṁ kataṁ.",
  "atk-abh03a2:74_6": "Tesu pañhesu, paṭhame –",
  "atk-abh03a2:74_7": "ekenāyatanenāti manāyatanena.",
  "atk-abh03a2:74_8": "Kehicīti dhammāyatanadhammadhātupariyāpannehi vedanāsaññāsaṅkhārehi.",
  "atk-abh03a2:75_0": "229. Dutiye –",
  "atk-abh03a2:75_1": "tīhīti pucchitaṁ pucchitaṁ ṭhapetvā sesehi.",
  "atk-abh03a2:75_2": "Kehici sampayuttoti vedanākkhandho saññāsaṅkhārehi.",
  "atk-abh03a2:75_3": "Itarepi attānaṁ ṭhapetvā itarehi.",
  "atk-abh03a2:75_4": "Kehici vippayuttoti rūpanibbānehi.",
  "atk-abh03a2:75_5": "Evaṁ sabbattha rūpassa vippayoge dhammāyatanadhammadhātūsu arūpaṁ,",
  "atk-abh03a2:75_6": "arūpassa vippayoge rūpaṁ daṭṭhabbaṁ.",
  "atk-abh03a2:75_7": "Tatiyapañho uttānatthova.",
  "atk-abh03a2:76_0": "231.",
  "atk-abh03a2:76_1": "Catutthe –",
  "atk-abh03a2:76_2": "‘katihi khandhehī’tiādiṁ avatvā sampayuttanti natthīti vuttaṁ.",
  "atk-abh03a2:76_3": "Taṁ pana khandhādīnaṁyeva vasena veditabbaṁ.",
  "atk-abh03a2:76_4": "Paratopi evarūpesu pañhesu eseva nayo.",
  "atk-abh03a2:76_5": "Ādipañhasmiñhi sarūpato dassetvā parato pāḷi saṁkhittā.",
  "atk-abh03a2:76_6": "Iminā nayena sabbattha atthayojanā veditabbā.",
  "atk-abh03a2:76_7": "Yattha pana nātipākaṭā bhavissati,",
  "atk-abh03a2:76_8": "tattha naṁ pākaṭaṁ katvāva gamissāma.",
  "atk-abh03a2:77_0": "234.Soḷasahi dhātūhīti cakkhuviññāṇadhātu tāva attānaṁ ṭhapetvā chahi viññāṇadhātūhi,",
  "atk-abh03a2:77_1": "dasahi ca rūpadhātūhi.",
  "atk-abh03a2:77_2": "Sesāsupi eseva nayo.",
  "atk-abh03a2:78_0": "235.Tīhikhandhehīti saṅkhārakkhandhaṁ ṭhapetvā sesehi.",
  "atk-abh03a2:78_1": "Ekāya dhātuyāti manoviññāṇadhātuyā.",
  "atk-abh03a2:78_2": "Samudayamaggānañhi aññāya dhātuyā sampayogo natthi.",
  "atk-abh03a2:78_3": "Ekena khandhenāti saṅkhārakkhandhena.",
  "atk-abh03a2:78_4": "Ekenāyatanenāti dhammāyatanena.",
  "atk-abh03a2:78_5": "Ekāyadhātuyāti dhammadhātuyā.",
  "atk-abh03a2:78_6": "Etesu hi taṁ saccadvayaṁ kehici sampayuttaṁ.",
  "atk-abh03a2:79_0": "238.",
  "atk-abh03a2:79_1": "Sukhindriyādipañhe –",
  "atk-abh03a2:79_2": "tīhīti saññāsaṅkhāraviññāṇehi.",
  "atk-abh03a2:79_3": "Ekāya dhātuyāti kāyaviññāṇadhātuyā,",
  "atk-abh03a2:79_4": "manoviññāṇadhātuyā ca.",
  "atk-abh03a2:79_5": "Chahi dhātūhīti kāyaviññāṇadhātuvajjāhi.",
  "atk-abh03a2:80_0": "245.",
  "atk-abh03a2:80_1": "Rūpabhavapañhe –",
  "atk-abh03a2:80_2": "sabbesampi arūpakkhandhānaṁ arūpāyatanānañca atthitāya na kehicīti vuttaṁ.",
  "atk-abh03a2:80_3": "Ghānajivhākāyaviññāṇadhātūnaṁ pana natthitāya tīhi dhātūhi vippayuttoti vuttaṁ.",
  "atk-abh03a2:81_0": "256.",
  "atk-abh03a2:81_1": "Adhimokkhapañhe –",
  "atk-abh03a2:81_2": "dvīhi dhātūhīti manodhātumanoviññāṇadhātūhi.",
  "atk-abh03a2:81_3": "Pannarasahīti sesāhi dasahi rūpadhātūhi,",
  "atk-abh03a2:81_4": "pañcahi ca cakkhuviññāṇādīhi.",
  "atk-abh03a2:82_0": "257. Kusalapañhe – kusalehi catunnampi khandhānaṁ gahitattā sampayogo paṭikkhitto.",
  "atk-abh03a2:83_0": "258.",
  "atk-abh03a2:83_1": "Vedanāttikapañhe –",
  "atk-abh03a2:83_2": "ekena khandhenāti vedanākkhandheneva.",
  "atk-abh03a2:83_3": "Pannarasahīti cakkhusotaghānajivhāviññāṇadhātumanodhātūhi ceva rūpadhātūhi ca.",
  "atk-abh03a2:83_4": "Ekādasahīti kāyaviññāṇadhātuyā saddhiṁ rūpadhātūhi.",
  "atk-abh03a2:84_0": "262.",
  "atk-abh03a2:84_1": "Nevavipākanavipākadhammadhammapañhe –",
  "atk-abh03a2:84_2": "pañcahīti cakkhuviññāṇādīhi.",
  "atk-abh03a2:84_3": "Anupādinnaanupādāniyapañhe –",
  "atk-abh03a2:84_4": "chahīti manoviññāṇadhātuvajjāhi.",
  "atk-abh03a2:84_5": "Savitakkasavicārapañhe –",
  "atk-abh03a2:84_6": "pannarasahīti pañcahi viññāṇehi saddhiṁ rūpadhātūhi.",
  "atk-abh03a2:84_7": "Avitakkavicāramattapañhe –",
  "atk-abh03a2:84_8": "ekena khandhenātiādi saṅkhārakkhandhavaseneva veditabbaṁ.",
  "atk-abh03a2:84_9": "Dutiyajjhānavicārañhi ṭhapetvā sesā avitakkavicāramattā nāma.",
  "atk-abh03a2:84_10": "Pītiṁ ṭhapetvā sesā pītisahagatā.",
  "atk-abh03a2:84_11": "Tattha vicāro vicārena,",
  "atk-abh03a2:84_12": "pīti ca pītiyā na sampayuttāti saṅkhārakkhandhadhammāyatanadhammadhātūsu kehici sampayuttā nāma.",
  "atk-abh03a2:84_13": "Soḷasahīti dhammadhātumanoviññāṇadhātuvajjāheva.",
  "atk-abh03a2:84_14": "Avitakkaavicārapañhe –",
  "atk-abh03a2:84_15": "ekāya dhātuyāti manodhātuyā.",
  "atk-abh03a2:84_16": "Sukhasahagatā upekkhāsahagatā ca vedanāttike vuttāva.",
  "atk-abh03a2:84_17": "Dassanenapahātabbādayo kusalasadisāva.",
  "atk-abh03a2:85_0": "271.Parittārammaṇaṁ vipākadhammasadisaṁ.",
  "atk-abh03a2:85_1": "Ekāya dhātuyāti dhammadhātuyā.",
  "atk-abh03a2:85_2": "Kehicīti ye tattha parittārammaṇā na honti, tehi.",
  "atk-abh03a2:85_3": "Dhammadhātu pana parittārammaṇānaṁ channaṁ cittuppādānaṁ vasena catūhi khandhehi saṅgahitattā paṭhamapaṭikkhepameva bhajati.",
  "atk-abh03a2:85_4": "Mahaggatārammaṇādayo kusalasadisāva.",
  "atk-abh03a2:86_0": "273.",
  "atk-abh03a2:86_1": "Anuppannesu –",
  "atk-abh03a2:86_2": "pañcahi dhātūhīti cakkhuviññāṇādīhi.",
  "atk-abh03a2:86_3": "Tāni hi ekantena uppādidhammabhūtāneva,",
  "atk-abh03a2:86_4": "uppannakoṭṭhāsampi pana bhajanti.",
  "atk-abh03a2:86_5": "Paccuppannārammaṇādayo parittārammaṇasadisāva .",
  "atk-abh03a2:86_6": "Hetuādayo samudayasadisāva.",
  "atk-abh03a2:86_7": "Sahetukā ceva na ca hetūpi pītisahagatasadisāva.",
  "atk-abh03a2:86_8": "Tathā parāmāsasampayuttā.",
  "atk-abh03a2:86_9": "Anupādinnā anuppannasadisāva.",
  "atk-abh03a2:86_10": "Sesaṁ sabbattha uttānatthamevāti.",
  "atk-abh03a2:87_0": "Sampayogavippayogapadavaṇṇanā.",
  "atk-abh03a2:88_0": "7. Sattamanayo sampayuttenavippayuttapadavaṇṇanā",
  "atk-abh03a2:89_0": "306.",
  "atk-abh03a2:89_1": "Idāni sampayuttenavippayuttapadaṁ bhājetuṁ vedanākkhandhenātiādi āraddhaṁ.",
  "atk-abh03a2:89_2": "Tatridaṁ lakkhaṇaṁ –",
  "atk-abh03a2:89_3": "imasmiñhi vāre pucchāya uddhaṭapadena ye dhammā sampayuttā,",
  "atk-abh03a2:89_4": "tehi ye dhammā vippayuttā,",
  "atk-abh03a2:89_5": "tesaṁ khandhādīhi vippayogaṁ pucchitvā vissajjanaṁ kataṁ.",
  "atk-abh03a2:89_6": "Taṁ pana rūpakkhandhādīsu na yujjati.",
  "atk-abh03a2:89_7": "Rūpakkhandhena hi sampayuttā nāma natthi.",
  "atk-abh03a2:89_8": "Tasmā tañca aññāni ca evarūpāni padāni imasmiṁ vāre na gahitāni.",
  "atk-abh03a2:89_9": "Yāni pana padāni dhammadhātuyā sampayutte dhamme viññāṇañca aññena asammissaṁ dīpenti,",
  "atk-abh03a2:89_10": "tāni idha gahitāni.",
  "atk-abh03a2:89_11": "Tesaṁ idamuddānaṁ –",
  "atk-abh03a2:90_0": "‘‘Cattāro khandhāyatanañca ekaṁ,",
  "atk-abh03a2:91_0": "Dve indriyā dhātupadāni satta;",
  "atk-abh03a2:92_0": "Tayo paṭiccā atha phassasattakaṁ,",
  "atk-abh03a2:93_0": "Tike tayo satta mahantare ca.",
  "atk-abh03a2:94_0": "‘‘Ekaṁ savitakkaṁ, savicāramekaṁ;",
  "atk-abh03a2:95_0": "Yuttaṁ upekkhāya ca ekamevā’’ti.",
  "atk-abh03a2:96_0": "Pariyosāne –",
  "atk-abh03a2:96_1": "khandhā caturotiādināpi ayamevattho saṅgahito.",
  "atk-abh03a2:96_2": "Tattha yāni padāni sadisavissajjanāni,",
  "atk-abh03a2:96_3": "tāni uppaṭipāṭiyāpi samodhānetvā tattha vedanākkhandhādikā pañhā katā.",
  "atk-abh03a2:96_4": "Tesu evaṁ khandhādivibhāgo veditabbo.",
  "atk-abh03a2:96_5": "Vedanākkhandhādipañhe tāva –",
  "atk-abh03a2:96_6": "ekenāti manāyatanena.",
  "atk-abh03a2:96_7": "Sattahīti viññāṇadhātūhi.",
  "atk-abh03a2:96_8": "Kehicīti dhammāyatane vedanādīhi.",
  "atk-abh03a2:96_9": "Viññāṇadhātupañhe –",
  "atk-abh03a2:96_10": "te dhammā na kehicīti te pucchāya uddhaṭapadaṁ viññāṇadhātuṁ ṭhapetvā sesā cha viññāṇadhātudhammā, rūpaṁ,",
  "atk-abh03a2:96_11": "nibbānañca.",
  "atk-abh03a2:96_12": "Tehi sabbesaṁ khandhāyatanānaṁ saṅgahitattā na kehici khandhehi āyatanehi vā vippayuttā.",
  "atk-abh03a2:96_13": "Ekāya dhātuyāti yā yā pucchāya uddhaṭā hoti tāya tāya.",
  "atk-abh03a2:97_0": "309.",
  "atk-abh03a2:97_1": "Upekkhindriyapañhe –",
  "atk-abh03a2:97_2": "pañcahīti upekkhāsampayuttāhi cakkhuviññāṇadhātuādīhi.",
  "atk-abh03a2:97_3": "Iminā nayena sabbattha pucchāya uddhaṭapadeneva saddhiṁ vippayuttānaṁ vasena attho veditabboti.",
  "atk-abh03a2:98_0": "Sampayuttenavippayuttapadavaṇṇanā.",
  "atk-abh03a2:99_0": "8. Aṭṭhamanayo vippayuttenasampayuttapadavaṇṇanā",
  "atk-abh03a2:100_0": "317.",
  "atk-abh03a2:100_1": "Idāni vippayuttenasampayuttapadaṁ bhājetuṁ rūpakkhandhenātiādi āraddhaṁ.",
  "atk-abh03a2:100_2": "Tattha sabbāpi pucchā moghapucchāva .",
  "atk-abh03a2:100_3": "Rūpakkhandhena hi vippayuttā nāma cattāro khandhā,",
  "atk-abh03a2:100_4": "tesaṁ aññehi sampayogo natthi.",
  "atk-abh03a2:100_5": "Vedanākkhandhena vippayuttaṁ rūpaṁ nibbānañca,",
  "atk-abh03a2:100_6": "tassa ca kenaci sampayogo natthi.",
  "atk-abh03a2:100_7": "Evaṁ sabbapadesu.",
  "atk-abh03a2:100_8": "Vippayuttānaṁ pana sampayogābhāvo veditabbo.",
  "atk-abh03a2:100_9": "Iti pucchāya moghattā sabbavissajjanesu natthi natthiicceva vuttanti.",
  "atk-abh03a2:101_0": "Vippayuttenasampayuttapadavaṇṇanā.",
  "atk-abh03a2:102_0": "9. Navamanayo sampayuttenasampayuttapadavaṇṇanā",
  "atk-abh03a2:103_0": "319.",
  "atk-abh03a2:103_1": "Idāni sampayuttenasampayuttapadaṁ bhājetuṁ vedanākkhandhenātiādi āraddhaṁ.",
  "atk-abh03a2:103_2": "Tattha yaṁ khandhādivasena sampayuttaṁ,",
  "atk-abh03a2:103_3": "puna tasseva khandhādīhi sampayogaṁ pucchitvā vissajjanaṁ kataṁ.",
  "atk-abh03a2:103_4": "Taṁ rūpena vā rūpamissakehi vā sabbarūpakkhandhasaṅgāhakehi vā padehi saddhiṁ na yujjati.",
  "atk-abh03a2:103_5": "Rūpena hi rūpamissakena vā aññesaṁ sampayogo natthi.",
  "atk-abh03a2:103_6": "Sabbarūpakkhandhasaṅgāhakehi sabbesaṁ sampayogārahānaṁ khandhādīnaṁ gahitattā aññaṁyeva natthi,",
  "atk-abh03a2:103_7": "yaṁ tena saha sampayogaṁ gaccheyya.",
  "atk-abh03a2:103_8": "Tasmā tathārūpāni padāni idha na gahitāni.",
  "atk-abh03a2:103_9": "Yāni pana padāni rūpena asammissaṁ arūpekadesaṁ dīpenti,",
  "atk-abh03a2:103_10": "tāni idha gahitāni.",
  "atk-abh03a2:103_11": "Tesaṁ idamuddānaṁ –",
  "atk-abh03a2:104_0": "‘‘Arūpakkhandhā cattāro, manāyatanameva ca;",
  "atk-abh03a2:105_0": "Viññāṇadhātuyo satta, dve saccā cuddasindriyā.",
  "atk-abh03a2:106_0": "‘‘Paccaye dvādasa padā, tato upari soḷasa;",
  "atk-abh03a2:107_0": "Tikesu aṭṭha gocchake, tecattālīsameva ca.",
  "atk-abh03a2:108_0": "‘‘Mahantaraduke satta, padā piṭṭhidukesu cha;",
  "atk-abh03a2:109_0": "Navamassa padassete, niddese saṅgahaṁ gatā’’ti.",
  "atk-abh03a2:110_0": "Sabbapañhesu pana ye dhammā pucchāya uddhaṭā,",
  "atk-abh03a2:110_1": "te yehi sampayuttā honti,",
  "atk-abh03a2:110_2": "tesaṁ vasena khandhādibhedo veditabbo .",
  "atk-abh03a2:110_3": "Vedanākkhandhena hi itare tayo khandhā sampayuttā,",
  "atk-abh03a2:110_4": "puna tehi vedanākkhandho sampayutto.",
  "atk-abh03a2:110_5": "So tehi saññādīhi tīhi khandhehi,",
  "atk-abh03a2:110_6": "ekena manāyatanena,",
  "atk-abh03a2:110_7": "sattahi viññāṇadhātūhi,",
  "atk-abh03a2:110_8": "ekasmiṁ dhammāyatane,",
  "atk-abh03a2:110_9": "dhammadhātuyā ca,",
  "atk-abh03a2:110_10": "kehici saññāsaṅkhāreheva sampayutto.",
  "atk-abh03a2:110_11": "Eseva nayo sabbatthāti.",
  "atk-abh03a2:111_0": "Sampayuttenasampayuttapadavaṇṇanā.",
  "atk-abh03a2:112_0": "10. Dasamanayo vippayuttenavippayuttapadavaṇṇanā",
  "atk-abh03a2:113_0": "353.",
  "atk-abh03a2:113_1": "Idāni vippayuttenavippayuttapadaṁ bhājetuṁ rūpakkhandhenātiādi āraddhaṁ.",
  "atk-abh03a2:113_2": "Tattha ye sampayogavippayogapadaniddese rūpakkhandhādayo dhammā uddhaṭā,",
  "atk-abh03a2:113_3": "sabbapucchāsu teyeva uddhaṭā.",
  "atk-abh03a2:113_4": "Sadisavissajjanānaṁ pana ekato gahitattā padāni aññāya paṭipāṭiyā āgatāni.",
  "atk-abh03a2:113_5": "Tattha yaṁ padaṁ pucchāya uddhaṭaṁ,",
  "atk-abh03a2:113_6": "taṁ yehi dhammehi vippayuttaṁ,",
  "atk-abh03a2:113_7": "tesaṁ vasena khandhādivibhāgo veditabbo.",
  "atk-abh03a2:113_8": "Rūpakkhandhena hi vedanādayo vippayuttā,",
  "atk-abh03a2:113_9": "tehi ca rūpakkhandho vippayutto.",
  "atk-abh03a2:113_10": "Nibbānaṁ pana sukhumarūpagatikameva.",
  "atk-abh03a2:113_11": "So rūpakkhandho catūhi khandhehi,",
  "atk-abh03a2:113_12": "ekena manāyatanena sattahi viññāṇadhātūhi,",
  "atk-abh03a2:113_13": "dhammāyatanadhammadhātūsu,",
  "atk-abh03a2:113_14": "kehici vedanādīhi dhammeheva vippayutto.",
  "atk-abh03a2:113_15": "Eseva nayo sabbatthāti.",
  "atk-abh03a2:114_0": "Vippayuttenavippayuttapadavaṇṇanā.",
  "atk-abh03a2:115_0": "11. Ekādasamanayo saṅgahitenasampayuttavippayuttapadavaṇṇanā",
  "atk-abh03a2:116_0": "409.",
  "atk-abh03a2:116_1": "Idāni saṅgahitenasampayuttavippayuttapadaṁ bhājetuṁ samudayasaccenātiādi āraddhaṁ.",
  "atk-abh03a2:116_2": "Tattha ye saṅgahitenasaṅgahitapadaniddese samudayasaccādayova dhammā uddhaṭā,",
  "atk-abh03a2:116_3": "sabbapucchāsu teyeva uddhaṭā.",
  "atk-abh03a2:116_4": "Sadisavissajjanānaṁ pana ekato gahitattā padāni aññāya paṭipāṭiyā āgatāni.",
  "atk-abh03a2:116_5": "Tattha ye dhammā pucchāya uddhaṭapadena khandhādisaṅgahena saṅgahitā,",
  "atk-abh03a2:116_6": "tesaṁ yehi sampayogo vā vippayogo vā hoti,",
  "atk-abh03a2:116_7": "tesaṁ vasena khandhādivibhāgo veditabbo.",
  "atk-abh03a2:117_0": "Tatrāyaṁ nayo –",
  "atk-abh03a2:117_1": "samudayasaccena tāva saṅkhārakkhandhapariyāpannā dhammā khandhādisaṅgahena saṅgahitā.",
  "atk-abh03a2:117_2": "Te ca sesehi tīhi khandhehi,",
  "atk-abh03a2:117_3": "ekena manāyatanena,",
  "atk-abh03a2:117_4": "sattahi viññāṇadhātūhi,",
  "atk-abh03a2:117_5": "saṅkhārakkhandhe dhammāyatanadhammadhātūsu ca ṭhapetvā taṇhaṁ sesehi sampayuttattā kehici sampayuttā nāma.",
  "atk-abh03a2:117_6": "Ekena pana rūpakkhandhena,",
  "atk-abh03a2:117_7": "dasahi rūpāyatanehi,",
  "atk-abh03a2:117_8": "rūpadhātūhi ca vippayuttā,",
  "atk-abh03a2:117_9": "ekasmiṁ dhammāyatane dhammadhātuyā ca,",
  "atk-abh03a2:117_10": "rūpanibbānehi vippayuttattā kehici vippayuttā nāma.",
  "atk-abh03a2:117_11": "Iminā upāyena sabbattha attho veditabboti.",
  "atk-abh03a2:118_0": "Saṅgahitenasampayuttavippayuttapadavaṇṇanā.",
  "atk-abh03a2:119_0": "12. Dvādasamanayo sampayuttenasaṅgahitāsaṅgahitapadavaṇṇanā",
  "atk-abh03a2:120_0": "417.",
  "atk-abh03a2:120_1": "Idāni sampayuttenasaṅgahitāsaṅgahitapadaṁ bhājetuṁ vedanākkhandhenātiādi āraddhaṁ.",
  "atk-abh03a2:120_2": "Tattha ye sampayuttenasampayuttapadaniddese vedanākkhandhādayo dhammā uddhaṭā,",
  "atk-abh03a2:120_3": "sabbapucchāsu teyeva uddhaṭā.",
  "atk-abh03a2:120_4": "Tattha ye dhammā pucchāya uddhaṭapadena sampayuttā,",
  "atk-abh03a2:120_5": "tesaṁ yehi saṅgaho vā asaṅgaho vā hoti,",
  "atk-abh03a2:120_6": "tesaṁ vasena khandhādibhedo veditabbo.",
  "atk-abh03a2:121_0": "Tatrāyaṁ nayo –",
  "atk-abh03a2:121_1": "vedanākkhandho hi saññādīhi sampayutto.",
  "atk-abh03a2:121_2": "Te saññādayo tīhi saññādikkhandhehi,",
  "atk-abh03a2:121_3": "dvīhi dhammāyatanamanāyatanehi,",
  "atk-abh03a2:121_4": "dhammadhātuyā ceva,",
  "atk-abh03a2:121_5": "sattahi ca viññāṇadhātūhīti aṭṭhahi dhātūhi saṅgahitā,",
  "atk-abh03a2:121_6": "sesāhi khandhāyatanadhātūhi asaṅgahitā.",
  "atk-abh03a2:121_7": "Iminā upāyena sabbattha attho veditabboti.",
  "atk-abh03a2:122_0": "Sampayuttenasaṅgahitāsaṅgahitapadavaṇṇanā.",
  "atk-abh03a2:123_0": "13. Terasamanayo asaṅgahitenasampayuttavippayuttapadavaṇṇanā",
  "atk-abh03a2:124_0": "448.",
  "atk-abh03a2:124_1": "Idāni asaṅgahitenasampayuttavippayuttapadaṁ bhājetuṁ rūpakkhandhenātiādi āraddhaṁ.",
  "atk-abh03a2:124_2": "Tattha ye pañcame asaṅgahitenaasaṅgahitapadaniddese rūpakkhandhena sadisapañhā dhammā,",
  "atk-abh03a2:124_3": "ye ca arūpabhavena sadisā,",
  "atk-abh03a2:124_4": "teyeva uddhaṭā.",
  "atk-abh03a2:124_5": "Sesā pana na ruhantīti na uddhaṭā.",
  "atk-abh03a2:124_6": "Vedanākkhandhena hi khandhādivasena pana rūpārūpadhammā asaṅgahitā honti.",
  "atk-abh03a2:124_7": "Tesañca sampayogo nāma natthi.",
  "atk-abh03a2:124_8": "Tasmā yāni padāni ruhanti,",
  "atk-abh03a2:124_9": "tāneva sadisavissajjanehi saddhiṁ samodhānetvā uddhaṭāni.",
  "atk-abh03a2:124_10": "Tattha ye dhammā pucchāya uddhaṭadhammehi khandhādivasena asaṅgahitā,",
  "atk-abh03a2:124_11": "te yehi sampayuttā ca vippayuttā ca,",
  "atk-abh03a2:124_12": "tesaṁ vasena khandhādivibhāgo veditabbo.",
  "atk-abh03a2:125_0": "Tatrāyaṁ nayo –",
  "atk-abh03a2:125_1": "rūpakkhandhena tāva viññāṇameva tīhi saṅgahehi asaṅgahitaṁ.",
  "atk-abh03a2:125_2": "Taṁ vedanādīhi tīhi khandhehi,",
  "atk-abh03a2:125_3": "dhammāyatanadhammadhātūsu ca vedanādīheva sampayuttaṁ.",
  "atk-abh03a2:125_4": "Ekena rūpakkhandhena,",
  "atk-abh03a2:125_5": "dasahi rūpāyatanarūpadhātūhi,",
  "atk-abh03a2:125_6": "dhammāyatanadhammadhātūsu ca rūpanibbānadhammehi vippayuttaṁ.",
  "atk-abh03a2:125_7": "Taṁ sandhāya te dhammā tīhi khandhehītiādi vuttaṁ.",
  "atk-abh03a2:125_8": "Iminā nayena sabbattha attho veditabboti.",
  "atk-abh03a2:126_0": "Asaṅgahitenasampayuttavippayuttapadavaṇṇanā.",
  "atk-abh03a2:127_0": "14. Cuddasamanayo vippayuttenasaṅgahitāsaṅgahitapadavaṇṇanā",
  "atk-abh03a2:128_0": "456.",
  "atk-abh03a2:128_1": "Idāni vippayuttenasaṅgahitāsaṅgahitapadaṁ bhājetuṁ rūpakkhandhenātiādi āraddhaṁ.",
  "atk-abh03a2:128_2": "Tattha yesaṁ padānaṁ vippayogo na ruhati,",
  "atk-abh03a2:128_3": "tāni imasmiṁ vāre na gahitāni.",
  "atk-abh03a2:128_4": "Kāni pana tānīti?",
  "atk-abh03a2:128_5": "Dhammāyatanādīni.",
  "atk-abh03a2:128_6": "Dhammāyatanassa hi khandhādīsu ekenāpi vippayogo na ruhati.",
  "atk-abh03a2:128_7": "Dhammadhātuādīsupi eseva nayo.",
  "atk-abh03a2:128_8": "Tesaṁ idamuddānaṁ –",
  "atk-abh03a2:129_0": "‘‘Dhammāyatanaṁ dhammadhātu, jīvitindriyameva ca;",
  "atk-abh03a2:130_0": "Nāmarūpapadañceva, saḷāyatanameva ca.",
  "atk-abh03a2:131_0": "‘‘Jātiādittayaṁ ekaṁ, padaṁ vīsatime tike;",
  "atk-abh03a2:132_0": "Tikāvasānikaṁ ekaṁ, satta cūḷantare padā.",
  "atk-abh03a2:133_0": "‘‘Daseva gocchake honti, mahantaramhi cuddasa;",
  "atk-abh03a2:134_0": "Cha padāni tato uddhaṁ sabbānipi samāsato;",
  "atk-abh03a2:135_0": "Padāni ca na labbhanti, cattālīsañca satta cā’’ti.",
  "atk-abh03a2:136_0": "Pariyosāne ca –",
  "atk-abh03a2:136_1": "dhammāyatanaṁ dhammadhātūti gāthāpi imamevatthaṁ dīpetuṁ vuttā.",
  "atk-abh03a2:136_2": "Imāni pana ṭhapetvā sesāni sabbānipi labbhanti.",
  "atk-abh03a2:136_3": "Tesu khandhādivibhāgo vuttanayānusāreneva veditabboti.",
  "atk-abh03a2:137_0": "Vippayuttenasaṅgahitāsaṅgahitapadavaṇṇanā.",
  "atk-abh03a2:138_0": "Nigamanakathā",
  "atk-abh03a2:139_0": "Ettāvatā ca –",
  "atk-abh03a2:140_0": "Dhātuppabhedakusalo, yaṁ dhātukathaṁ tathāgato āha;",
  "atk-abh03a2:141_0": "Tassā nayamukhabheda-ppakāsanaṁ niṭṭhitaṁ hoti.",
  "atk-abh03a2:142_0": "Iminā nayamukhabheda-ppakāsanena hi vibhāvinā sakkā;",
  "atk-abh03a2:143_0": "Ñātuṁ sabbepi nayā, saṅkhepakathāva iti vuttā.",
  "atk-abh03a2:144_0": "Ekekassa pana sace, padassa vitthārameva bhāseyyaṁ;",
  "atk-abh03a2:145_0": "Vacanañca ativiya bahuṁ, bhaveyya attho ca aviseso.",
  "atk-abh03a2:146_0": "Iti ūnabhāṇavāradvayāya, yaṁ tantiyā mayā etaṁ;",
  "atk-abh03a2:147_0": "Kurunā pattaṁ puññaṁ, sukhāya taṁ hotu lokassāti.",
  "atk-abh03a2:148_0": "Dhātukathā-aṭṭhakathā niṭṭhitā.",
  "atk-abh03a2:149_0": " Namo tassa bhagavato arahato sammāsambuddhassa",
  "atk-abh03a2:150_0": "Abhidhammapiṭake"
}