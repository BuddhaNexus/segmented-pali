{
  "atk-abh03a65:0_0": "19-24. Paccanīyānulomapaṭṭhānavaṇṇanā",
  "atk-abh03a65:1_0": "1.",
  "atk-abh03a65:1_1": "Idāni kusalādīsu dhammesu paccayadhammaṁ paṭikkhipitvā paccayuppannassa kusalādibhāvaṁ appaṭikkhepavasena",
  "atk-abh03a65:1_2": "dhammānaṁ paccanīyānulomatāya laddhanāmaṁ paccanīyānulomapaṭṭhānaṁ dassetuṁ nakusalaṁ dhammaṁ paṭicca",
  "atk-abh03a65:1_3": "akusalo dhammo uppajjati hetupaccayātiādi āraddhaṁ.",
  "atk-abh03a65:1_4": "Tattha nakusalaṁ dhammaṁ paṭiccāti kusalassa paccayabhāvaṁ vāreti.",
  "atk-abh03a65:1_5": "Akusalo dhammo uppajjatīti akusalassa uppattiṁ anujānāti.",
  "atk-abh03a65:1_6": "Nakusalañhi akusalaṁ abyākataṁ vā,",
  "atk-abh03a65:1_7": "tañca sahajātapaccayaṁ katvā uppajjamāno kusalo nāma natthi,",
  "atk-abh03a65:1_8": "tasmā akusalābyākatavasena desanā katā.",
  "atk-abh03a65:1_9": "Tattha “akusalaṁ ekaṁ khandhaṁ paṭicca tayo khandhā”ti evaṁ nakusalaṁ dhammaṁ paṭicca vissajjanaṁ veditabbaṁ.",
  "atk-abh03a65:1_10": "Abyākato dhammo uppajjati hetupaccayāti ayaṁ pana pañho “vipākābyākataṁ kiriyābyākataṁ ekaṁ khandhaṁ",
  "atk-abh03a65:1_11": "paṭicca tayo khandhā cittasamuṭṭhānañca rūpa”nti vissajjitova.",
  "atk-abh03a65:1_12": "Iti sabbapañhesu avissajjitassa atthānurūpaṁ vissajjitassa ca pāḷiāgatameva vissajjanaṁ.",
  "atk-abh03a65:1_13": "Ekekasmiñca tikaduke vārappabhedapaccayagaṇanavidhānaṁ sabbaṁ heṭṭhā vuttanayānusāreneva veditabbaṁ.",
  "atk-abh03a65:2_0": "Ettāvatā ca –",
  "atk-abh03a65:3_0": "Tikañca paṭṭhānavaraṁ dukuttamaṁ,",
  "atk-abh03a65:4_0": "Dukaṁ tikañceva tikaṁ dukañca;",
  "atk-abh03a65:5_0": "Tikaṁ tikañceva dukaṁ dukañca,",
  "atk-abh03a65:6_0": "Cha paccanīyānulomamhi nayā sugambhīrāti. –",
  "atk-abh03a65:7_0": "Aṭṭhakathāyaṁ vuttagāthāya dīpitā.",
  "atk-abh03a65:7_1": "Dhammapaccanīyānulomapaṭṭhāne cha nayā niddiṭṭhā honti.",
  "atk-abh03a65:7_2": "Paccayavasena panettha ekekasmiṁ paṭṭhāne anulomādayo cattāro cattāro nayāti ekena pariyāyena catuvīsatinayapaṭimaṇḍitaṁ",
  "atk-abh03a65:7_3": "paccanīyānulomapaṭṭhānaññeva veditabbaṁ.",
  "atk-abh03a65:8_0": "Paccanīyānulomapaṭṭhānavaṇṇanā.",
  "atk-abh03a65:9_0": "Evaṁ dhammānulomādivasena catūsu vāresu ekekasmiṁ catuvīsatiyā catuvīsatiyā nayānaṁ vasena channavuti nayā honti.",
  "atk-abh03a65:9_1": "Tattha paccayanaye aggahetvā ekekasmiṁ paṭṭhāne tikadukādīnaññeva channaṁ channaṁ nayānaṁ vasenetaṁ catuvīsatinayapaṭimaṇḍitaṁ",
  "atk-abh03a65:9_2": "samantapaṭṭhānamahāpakaraṇaṁ veditabbaṁ.",
  "atk-abh03a65:9_3": "Keci pana “kusalārammaṇo dhammo akusalārammaṇo dhammo”tiādinā nayena ārammaṇamātikaṁ nāma ṭhapetvā “kusalārammaṇo",
  "atk-abh03a65:9_4": "dhammo kusalārammaṇassa dhammassa hetupaccayena paccayo”tiādinā nayena ārammaṇapaṭṭhānaṁ nāma dassetvā",
  "atk-abh03a65:9_5": "aparampi phassādīnaṁ vasenapi phassapaṭṭhānaṁ nāma uddharitvā dassenti.",
  "atk-abh03a65:9_6": "Taṁ neva pāḷiyaṁ na aṭṭhakathāsu sandissatīti idha na vicāritaṁ.",
  "atk-abh03a65:9_7": "Saṅgītiāruḷhapāḷivaseneva panettha vaṇṇanā katāti veditabbā.",
  "atk-abh03a65:10_0": "Ettāvatā ca –",
  "atk-abh03a65:11_0": "Sammūḷhā yattha pajā, tantākulādibhāvamāpannā;",
  "atk-abh03a65:12_0": "Nekavidhadukkhagahanaṁ, saṁsāraṁ nātivattanti.",
  "atk-abh03a65:13_0": "Paccayabhede kusalo, loke garutampi paccayākāraṁ;",
  "atk-abh03a65:14_0": "Atinippuṇagambhīraṁ, javanabbhūmiṁ buddhañāṇassa.",
  "atk-abh03a65:15_0": "Kusalādidhammabhedaṁ, nissāya nayehi vividhagaṇanehi;",
  "atk-abh03a65:16_0": "Vitthārento sattama-mabhidhammappakaraṇaṁ satthā.",
  "atk-abh03a65:17_0": "Suvihitasanniṭṭhāno, paṭṭhānaṁ nāma yaṁ pakāsesi;",
  "atk-abh03a65:18_0": "Saddhāya samāraddhā, yā aṭṭhakathā mayā tassa.",
  "atk-abh03a65:19_0": "Ācariyānaṁ vādaṁ, avihāya vibhajjavādisissānaṁ;",
  "atk-abh03a65:20_0": "Atibahuvidhantarāye, lokamhi anantarāyena.",
  "atk-abh03a65:21_0": "Sā evaṁ ajja katā, cuddasamattehi bhāṇavārehi;",
  "atk-abh03a65:22_0": "Atthaṁ pakāsayantī, paṭṭhānavarassa sakalassa.",
  "atk-abh03a65:23_0": "Sanniṭṭhānaṁ pattā yatheva niṭṭhaṁ tathā bahujanassa;",
  "atk-abh03a65:24_0": "Sampāpuṇantu sīghaṁ, kalyāṇā sabbasaṅkappā.",
  "atk-abh03a65:25_0": "Ettāvatā –",
  "atk-abh03a65:26_0": "Sattappakaraṇaṁ nātho, abhidhammamadesayi;",
  "atk-abh03a65:27_0": "Devātidevo devānaṁ, devalokamhi yaṁ pure.",
  "atk-abh03a65:28_0": "Tassa aṭṭhakathā esā, sakalassāpi niṭṭhitā;",
  "atk-abh03a65:29_0": "Ciraṭṭhitatthaṁ dhammassa, niṭṭhapentena taṁ mayā.",
  "atk-abh03a65:30_0": "Yaṁ pattaṁ kusalaṁ tassa, ānubhāvena pāṇino;",
  "atk-abh03a65:31_0": "Sabbe saddhammarājassa, ñatvā dhammaṁ sukhāvahaṁ.",
  "atk-abh03a65:32_0": "Pāpuṇantu visuddhāya, sukhāya paṭipattiyā;",
  "atk-abh03a65:33_0": "Asokamanupāyāsaṁ, nibbānasukhamuttamaṁ.",
  "atk-abh03a65:34_0": "Ciraṁ tiṭṭhatu saddhammo, dhamme hontu sagāravā;",
  "atk-abh03a65:35_0": "Sabbepi sattā kālena, sammā devo pavassatu.",
  "atk-abh03a65:36_0": "Yathā rakkhiṁsu porāṇā, surājāno tathevimaṁ;",
  "atk-abh03a65:37_0": "Rājā rakkhatu dhammena, attanova pajaṁ pajanti.",
  "atk-abh03a65:38_0": "Paṭṭhānappakaraṇa-aṭṭhakathā niṭṭhitā.",
  "atk-abh03a65:39_0": "Niṭṭhitā ca pañcapakaraṇaṭṭhakathāti.",
  "atk-abh03a65:40_0": "Nigamanakathā",
  "atk-abh03a65:41_0": "Paramavisuddhasaddhābuddhivīriyapaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena",
  "atk-abh03a65:41_1": "paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihatañāṇappabhāvena",
  "atk-abh03a65:41_2": "mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā",
  "atk-abh03a65:41_3": "vādīvarena mahākavinā pabhinnapaṭisambhidāparivāre chaḷabhiññādippabhedaguṇapaṭimaṇḍite uttarimanussadhamme",
  "atk-abh03a65:41_4": "suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena vipulavisuddhabuddhinā",
  "atk-abh03a65:41_5": "buddhaghosoti garūhi gahitanāmadheyyena therena katā ayaṁ sakalassapi abhidhammapiṭakassa aṭṭhakathā –",
  "atk-abh03a65:42_0": "Tāva tiṭṭhatu lokasmiṁ, lokanittharaṇesinaṁ;",
  "atk-abh03a65:43_0": "Dassentī kulaputtānaṁ, nayaṁ paññāvisuddhiyā.",
  "atk-abh03a65:44_0": "Yāva buddhoti nāmampi, suddhacittassa tādino;",
  "atk-abh03a65:45_0": "Lokamhi lokajeṭṭhassa, pavattati mahesinoti.",
  "atk-abh03a65:46_0": "Abhidhammapiṭaka-aṭṭhakathā niṭṭhitā."
}