{
  "atk-s0517a4:0_0": "3. Ānāpānassatikathā",
  "atk-s0517a4:1_0": "1. Gaṇanavāravaṇṇanā",
  "atk-s0517a4:2_0": "152.",
  "atk-s0517a4:2_1": "Idāni diṭṭhikathānantaraṁ kathitāya ānāpānassatikathāya apubbatthānuvaṇṇanā anuppattā.",
  "atk-s0517a4:2_2": "Ayañhi ānāpānassatikathā diṭṭhikathāya suviditadiṭṭhādīnavassa micchādiṭṭhimalavisodhanena suvisuddhacittassa yathābhūtāvabodhāya samādhibhāvanā sukarā hoti,",
  "atk-s0517a4:2_3": "sabbasamādhibhāvanāsu ca sabbasabbaññubodhisattānaṁ bodhimūle imināva samādhinā samāhitacittānaṁ yathābhūtāvabodhato ayameva samādhibhāvanā padhānāti ca diṭṭhikathānantaraṁ kathitā.",
  "atk-s0517a4:2_4": "Tattha soḷasavatthukaṁ ānāpānassatisamādhiṁ bhāvayato samadhikāni dve ñāṇasatāni uppajjantīti ñāṇagaṇanuddeso,",
  "atk-s0517a4:2_5": "aṭṭha paripanthe ñāṇānītiādi ñāṇagaṇananiddeso,",
  "atk-s0517a4:2_6": "katamāni aṭṭha paripanthe ñāṇānītiādi.",
  "atk-s0517a4:2_7": "Imāni ekavīsati vimuttisukhe ñāṇānītipariyantaṁ sabbañāṇānaṁ vitthāraniddeso,",
  "atk-s0517a4:2_8": "ante soḷasavatthukaṁ ānāpānassatisamādhiṁ bhāvayatotiādi nigamananti evaṁ tāva pāḷivavatthānaṁ veditabbaṁ.",
  "atk-s0517a4:3_0": "Tattha gaṇanuddese gaṇanavāre tāva soḷasavatthukanti dīghaṁ rassaṁ sabbakāyapaṭisaṁvedī passambhayaṁ kāyasaṅkhāranti kāyānupassanācatukkaṁ,",
  "atk-s0517a4:3_1": "pītipaṭisaṁvedī sukhapaṭisaṁvedī cittasaṅkhārapaṭisaṁvedī passambhayaṁ cittasaṅkhāranti vedanānupassanācatukkaṁ,",
  "atk-s0517a4:3_2": "cittapaṭisaṁvedī abhippamodayaṁ cittaṁ samādahaṁ cittaṁ vimocayaṁ cittanti cittānupassanācatukkaṁ,",
  "atk-s0517a4:3_3": "aniccānupassī virāgānupassī nirodhānupassī paṭinissaggānupassīti dhammānupassanācatukkanti imesaṁ catunnaṁ catukkānaṁ vasena soḷasa vatthūni patiṭṭhā ārammaṇāni assāti soḷasavatthuko. Taṁ soḷasavatthukaṁ.",
  "atk-s0517a4:3_4": "Samāsavasena panettha vibhattilopo kato.",
  "atk-s0517a4:3_5": "Ānanti abbhantaraṁ pavisanavāto. Apānanti bahinikkhamanavāto.",
  "atk-s0517a4:3_6": "Keci pana vipariyāyena vadanti.",
  "atk-s0517a4:3_7": "Apānañhi apetaṁ ānatoti apānanti vuccati, niddese (paṭi. ma.",
  "atk-s0517a4:3_8": "1.160) pana nā-kārassa dīghattamajjhupekkhitvā āpānanti.",
  "atk-s0517a4:3_9": "Tasmiṁ ānāpāne sati ānāpānassati,",
  "atk-s0517a4:3_10": "assāsapassāsapariggāhikāya satiyā etaṁ adhivacanaṁ.",
  "atk-s0517a4:3_11": "Ānāpānassatiyā yutto samādhi,",
  "atk-s0517a4:3_12": "ānāpānassatiyaṁ vā samādhi ānāpānassatisamādhi.",
  "atk-s0517a4:3_13": "Bhāvayatoti nibbedhabhāgiyaṁ bhāventassa.",
  "atk-s0517a4:3_14": "Samadhikānīti saha adhikena vattantīti samadhikāni, sātirekānīti attho.",
  "atk-s0517a4:3_15": "Ma-kāro panettha padasandhikaro.",
  "atk-s0517a4:3_16": "Keci pana ‘‘saṁadhikānī’’ti vadanti.",
  "atk-s0517a4:3_17": "Evaṁ sati dve ñāṇasatāniyeva adhikānīti āpajjati, taṁ na yujjati.",
  "atk-s0517a4:3_18": "Imāni hi vīsatiadhikāni dve ñāṇasatāni hontīti.",
  "atk-s0517a4:4_0": "Paripanthe ñāṇānīti paripanthaṁ ārammaṇaṁ katvā pavattañāṇāni.",
  "atk-s0517a4:4_1": "Tathā upakāre upakkilese ñāṇāni. Vodāne ñāṇānīti vodāyati,",
  "atk-s0517a4:4_2": "tena cittaṁ parisuddhaṁ hotīti vodānaṁ. Kiṁ taṁ? Ñāṇaṁ.",
  "atk-s0517a4:4_3": "‘‘Vodānañāṇānī’’ti vattabbe ‘‘sutamaye ñāṇa’’ntiādīsu (paṭi. ma. mātikā 1.1; paṭi. ma.",
  "atk-s0517a4:4_4": "1.1) viya ‘‘vodāne ñāṇānī’’ti vuttaṁ.",
  "atk-s0517a4:4_5": "Sato sampajāno hutvā karotīti satokārī, tassa satokārissa ñāṇāni.",
  "atk-s0517a4:4_6": "Nibbidāñāṇānīti nibbidābhūtāni ñāṇāni.",
  "atk-s0517a4:4_7": "Nibbidānulomañāṇānīti nibbidāya anukūlāni ñāṇāni.",
  "atk-s0517a4:4_8": "Nibbidānulomiñāṇānītipi pāṭho,",
  "atk-s0517a4:4_9": "nibbidānulomo etesaṁ atthīti nibbidānulomīti attho.",
  "atk-s0517a4:4_10": "Nibbidāpaṭippassaddhiñāṇānīti nibbidāya paṭippassaddhiyaṁ ñāṇāni.",
  "atk-s0517a4:4_11": "Vimuttisukhe ñāṇānīti vimuttisukhena sampayuttāni ñāṇāni.",
  "atk-s0517a4:5_0": "Katamāni aṭṭhātiādīhi paripanthaupakārānaṁ paṭipakkhavipakkhayugalattā tesu ñāṇāni saheva niddiṭṭhāni.",
  "atk-s0517a4:5_1": "Kāmacchandanekkhammādīni heṭṭhā vuttatthāni.",
  "atk-s0517a4:5_2": "Upakāranti ca liṅgavipallāsavasena napuṁsakavacanaṁ kataṁ.",
  "atk-s0517a4:5_3": "Sabbepi akusalā dhammāti vuttāvasesā ye keci akusalā dhammā.",
  "atk-s0517a4:5_4": "Tathā sabbepi nibbedhabhāgiyā kusalā dhammā.",
  "atk-s0517a4:5_5": "‘‘Paripantho upakāra’’nti ca taṁ tadeva apekkhitvā ekavacanaṁ kataṁ.",
  "atk-s0517a4:5_6": "Ettha ca paripanthe ñāṇāni ca upakāre ñāṇāni ca pucchitvā tesaṁ ārammaṇāneva vissajjitvā teheva tāni vissajjitāni hontīti tadārammaṇāni ñāṇāni nigametvā dassesi.",
  "atk-s0517a4:5_7": "Upakkilese ñāṇādīsupi eseva nayo.",
  "atk-s0517a4:6_0": "Gaṇanavāravaṇṇanā niṭṭhitā.",
  "atk-s0517a4:7_0": "2. Soḷasañāṇaniddesavaṇṇanā",
  "atk-s0517a4:8_0": "153.Soḷasahiākārehīti ubhayapakkhavasena vuttehi soḷasahi ñāṇakoṭṭhāsehi.",
  "atk-s0517a4:8_1": "Uducitaṁ cittaṁ samuducitanti upacārabhūmiyaṁ cittaṁ uddhaṁ ucitaṁ, sammā uddhaṁ ucitaṁ,",
  "atk-s0517a4:8_2": "uparūpari kataparicayaṁ sammā uparūpari kataparicayanti attho.",
  "atk-s0517a4:8_3": "Udujitaṁ cittaṁ samudujitantipi pāṭho. Uparibhāvāya jitaṁ,",
  "atk-s0517a4:8_4": "uparibhāvakarehi vā ñāṇehi jitaṁ udujitaṁ.",
  "atk-s0517a4:8_5": "Samudujitanti samā uparibhāvāya,",
  "atk-s0517a4:8_6": "uparibhāvakarehi vā ñāṇehi jitaṁ.",
  "atk-s0517a4:8_7": "Samāti cettha visamabhāvapaṭikkhepo. Imasmiṁ pāṭhe u,",
  "atk-s0517a4:8_8": "du-iti dve dve upasaggā honti.",
  "atk-s0517a4:8_9": "Urūjitaṁ cittaṁ sammārūjitantipi pāṭho. Etthāpi jitatthoyeva.",
  "atk-s0517a4:8_10": "Urū arūti idaṁ pana nipātamattamevāti vadanti.",
  "atk-s0517a4:8_11": "Vīṇopamaṭṭhakathāya tajjitaṁ sutajjitanti ca attho vutto, so idha na yujjati.",
  "atk-s0517a4:8_12": "Ekatte santiṭṭhatīti upacārabhūmiyaṁ tāva nānārammaṇavikkhepābhāvena ekatte patiṭṭhāti.",
  "atk-s0517a4:8_13": "Niyyānāvaraṇaṭṭhena nīvaraṇāti ettha aratipi sabbepi akusalā āvaraṇaṭṭhena nīvaraṇāti vuttā.",
  "atk-s0517a4:8_14": "Niyyānāvaraṇaṭṭhenāti niyyānānaṁ āgamanamaggapidahanaṭṭhena.",
  "atk-s0517a4:8_15": "Niyyānavāraṇaṭṭhenātipi pāṭho,",
  "atk-s0517a4:8_16": "niyyānānaṁ paṭikkhepanaṭṭhenāti attho.",
  "atk-s0517a4:8_17": "Nekkhammaṁ ariyānaṁ niyyānanti maggaṭṭhānaṁ ariyānaṁ niyyānasaṅkhātassa ariyamaggassa hetuttā phalūpacārena ariyānaṁ niyyānaṁ.",
  "atk-s0517a4:8_18": "Tena ca hetubhūtena maggakkhaṇe ariyā niyyanti nigacchanti.",
  "atk-s0517a4:8_19": "Keci pana ‘‘niyyānanti maggo’’ti vadanti.",
  "atk-s0517a4:8_20": "Idha upacārassa adhippetattā maggakkhaṇe ca ālokasaññāya sabbakusaladhammānañca abhāvā taṁ na yujjati. Nivutattāti paṭicchannattā.",
  "atk-s0517a4:8_21": "Nappajānātīti puggalavasena vuttaṁ.",
  "atk-s0517a4:9_0": "Visuddhacittassāti upacārabhūmiyaṁyeva.",
  "atk-s0517a4:9_1": "Khaṇikasamodhānāti cittakkhaṇe cittakkhaṇe uppajjanato khaṇo etesaṁ atthīti khaṇikā, upakkilesā,",
  "atk-s0517a4:9_2": "khaṇikānaṁ samodhāno samāgamo pabandho khaṇikasamodhāno. Tasmā khaṇikasamodhānā,",
  "atk-s0517a4:9_3": "uppajjamānā upakkilesā khaṇikappabandhavasena khaṇikaparamparāvasena uppajjanti,",
  "atk-s0517a4:9_4": "na ekacittakkhaṇavasenāti vuttaṁ hoti.",
  "atk-s0517a4:10_0": "Soḷasañāṇaniddesavaṇṇanā niṭṭhitā.",
  "atk-s0517a4:11_0": "3. Upakkilesañāṇaniddesavaṇṇanā",
  "atk-s0517a4:12_0": "Paṭhamacchakkaṁ",
  "atk-s0517a4:13_0": "154.",
  "atk-s0517a4:13_1": "Paṭhamacchakke assāsādimajjhapariyosānanti abbhantarapavisanavātassa nāsikaggaṁ vā mukhanimittaṁ vā ādi, hadayaṁ majjhaṁ, nābhi pariyosānaṁ.",
  "atk-s0517a4:13_2": "Taṁ tassa ādimajjhapariyosānaṁ satiyā anugacchato yogissa ṭhānanānattānugamanena cittaṁ ajjhattaṁ vikkhepaṁ gacchati,",
  "atk-s0517a4:13_3": "taṁ ajjhattavikkhepagataṁ cittaṁ ekatte asaṇṭhahanato samādhissa paripantho.",
  "atk-s0517a4:13_4": "Passāsādimajjhapariyosānanti bahinikkhamanavātassa nābhi ādi, hadayaṁ majjhaṁ,",
  "atk-s0517a4:13_5": "nāsikaggaṁ vā mukhanimittaṁ vā bahiākāso vā pariyosānaṁ.",
  "atk-s0517a4:13_6": "Yojanā panettha vuttanayeneva veditabbā.",
  "atk-s0517a4:13_7": "Assāsapaṭikaṅkhanā nikantitaṇhācariyāti ‘‘nāsikāvātāyattamidaṁ kammaṭṭhāna’’nti sallakkhetvā oḷārikoḷārikassa assāsassa patthanāsaṅkhātā nikāmanā eva taṇhāpavatti.",
  "atk-s0517a4:13_8": "Taṇhāpavattiyā sati ekatte asaṇṭhahanato samādhissa paripantho.",
  "atk-s0517a4:13_9": "Passāsapaṭikaṅkhanā nikantīti puna assāsapubbakassa passāsassa patthanāsaṅkhātā nikanti.",
  "atk-s0517a4:13_10": "Sesaṁ vuttanayeneva yojetabbaṁ.",
  "atk-s0517a4:13_11": "Assāsenābhitunnassāti atidīghaṁ atirassaṁ vā assāsaṁ karontassa assāsamūlakassa kāyacittakilamathassa sabbhāvato tena assāsena viddhassa pīḷitassa.",
  "atk-s0517a4:13_12": "Passāsapaṭilābhe mucchanāti assāsena pīḷitattāyeva passāse assādasaññino passāsaṁ patthayato tasmiṁ passāsapaṭilābhe rajjanā. Passāsamūlakepi eseva nayo.",
  "atk-s0517a4:14_0": "Vuttasseva atthassa anuvaṇṇanatthaṁ vuttesu gāthābandhesu anugacchanāti anugacchamānā.",
  "atk-s0517a4:14_1": "Satīti ajjhattabahiddhāvikkhepahetubhūtā sati.",
  "atk-s0517a4:14_2": "Vikkhipati anena cittanti vikkhepo. Ko so? Assāso.",
  "atk-s0517a4:14_3": "Ajjhattaṁ vikkhepo ajjhattavikkhepo,",
  "atk-s0517a4:14_4": "tassa ākaṅkhanā ajjhattavikkhepākaṅkhanā,",
  "atk-s0517a4:14_5": "asammāmanasikāravasena ajjhattavikkhepakassa assāsassa ākaṅkhanāti vuttaṁ hoti.",
  "atk-s0517a4:14_6": "Eteneva nayena bahiddhāvikkhepapatthanā veditabbā. Yehīti yehi upakkilesehi.",
  "atk-s0517a4:14_7": "Vikkhippamānassāti vikkhipiyamānassa vikkhepaṁ āpādiyamānassa.",
  "atk-s0517a4:14_8": "No ca cittaṁ vimuccatīti cittaṁ assāsapassāsārammaṇe ca nādhimuccati,",
  "atk-s0517a4:14_9": "paccanīkadhammehi ca na vimuccati.",
  "atk-s0517a4:14_10": "Cittaṁ no ca vimuccati parapattiyā ca hontīti sambandho.",
  "atk-s0517a4:14_11": "Vimokkhaṁ appajānantāti so vā añño vā ārammaṇādhimuttivimokkhañca paccanīkavimuttivimokkhañca evaṁ appajānantā.",
  "atk-s0517a4:14_12": "Parapattiyāti parapaccayaṁ parasaddahanaṁ arahanti,",
  "atk-s0517a4:14_13": "na attapaccakkhaṁ ñāṇanti ‘‘parapaccayikā’’ti vattabbe ‘‘parapattiyā’’ti vuttaṁ. Attho pana soyeva.",
  "atk-s0517a4:15_0": "Dutiyacchakkaṁ",
  "atk-s0517a4:16_0": "155.",
  "atk-s0517a4:16_1": "Dutiyacchakke nimittanti assāsapassāsānaṁ phusanaṭṭhānaṁ.",
  "atk-s0517a4:16_2": "Assāsapassāsā hi dīghanāsikassa nāsāpuṭaṁ ghaṭṭentā pavattanti, rassanāsikassa uttaroṭṭhaṁ.",
  "atk-s0517a4:16_3": "Yadi hi ayaṁ yogī taṁ nimittameva āvajjati,",
  "atk-s0517a4:16_4": "tassa nimittameva āvajjamānassa assāse cittaṁ vikampati, na patiṭṭhātīti attho.",
  "atk-s0517a4:16_5": "Tassa tasmiṁ citte appatiṭṭhite samādhissa abhāvato taṁ vikampanaṁ samādhissa paripantho. Yadi assāsameva āvajjati,",
  "atk-s0517a4:16_6": "tassa cittaṁ abbhantarapavesanavasena vikkhepaṁ āvahati, nimitte na patiṭṭhāti, tasmā nimitte vikampati.",
  "atk-s0517a4:16_7": "Iminā nayena sesesupi yojanā kātabbā.",
  "atk-s0517a4:16_8": "Gāthāsu vikkhippateti vikkhipīyati vikkhepaṁ āpādīyati.",
  "atk-s0517a4:17_0": "Tatiyacchakkaṁ",
  "atk-s0517a4:18_0": "156.",
  "atk-s0517a4:18_1": "Tatiyacchakke atītānudhāvanaṁ cittanti phusanaṭṭhānaṁ atikkamitvā gataṁ assāsaṁ vā passāsaṁ vā anugacchamānaṁ cittaṁ.",
  "atk-s0517a4:18_2": "Vikkhepānupatitanti vikkhepena anugataṁ,",
  "atk-s0517a4:18_3": "vikkhepaṁ vā sayaṁ anupatitaṁ anugataṁ.",
  "atk-s0517a4:18_4": "Anāgatapaṭikaṅkhanaṁ cittanti phusanaṭṭhānaṁ appattaṁ assāsaṁ vā passāsaṁ vā paṭikaṅkhamānaṁ paccāsīsamānaṁ cittaṁ.",
  "atk-s0517a4:18_5": "Vikampitanti tasmiṁ appatiṭṭhāneneva vikkhepena vikampitaṁ.",
  "atk-s0517a4:18_6": "Līnanti atisithilavīriyatādīhi saṅkucitaṁ.",
  "atk-s0517a4:18_7": "Kosajjānupatitanti kusītabhāvānugataṁ.",
  "atk-s0517a4:18_8": "Atipaggahitanti accāraddhavīriyatādīhi atiussāhitaṁ.",
  "atk-s0517a4:18_9": "Uddhaccānupatitanti vikkhepānugataṁ.",
  "atk-s0517a4:18_10": "Abhinatanti assādavatthūsu bhusaṁ nataṁ allīnaṁ.",
  "atk-s0517a4:18_11": "Apanatanti nirassādavatthūsu patihataṁ, tato apagataṁ vā, apagatanataṁ vā, na tato apagatanti attho.",
  "atk-s0517a4:18_12": "Rāgānupatitanti ettha assāsapassāsanimittaṁ manasikaroto uppannapītisukhe vā pubbe hasitalapitakīḷitavatthūsu vā rāgo anupatati.",
  "atk-s0517a4:18_13": "Byāpādānupatitanti ettha manasikāre nirassādagatacittassa uppannadomanassavasena vā pubbe samudāciṇṇesu āghātavatthūsu vā byāpādo anupatati.",
  "atk-s0517a4:18_14": "Gāthāsu na samādhiyatīti na samāhitaṁ hoti.",
  "atk-s0517a4:18_15": "Adhicittanti cittasīsena niddiṭṭho adhiko samādhi.",
  "atk-s0517a4:19_0": "157.",
  "atk-s0517a4:19_1": "Ettāvatā tīhi chakkehi aṭṭhārasa upakkilese niddisitvā idāni tesaṁ upakkilesānaṁ samādhissa paripanthabhāvasādhanena ādīnavaṁ dassento puna assāsādimajjhapariyosānantiādimāha.",
  "atk-s0517a4:19_2": "Tattha kāyopi cittampi sāraddhā ca hontīti vikkhepasamuṭṭhānarūpānaṁ vasena rūpakāyopi,",
  "atk-s0517a4:19_3": "vikkhepasantativasena cittampi mahatā khobhena khubhitā sadarathā ca honti.",
  "atk-s0517a4:19_4": "Tato mandatarena iñjitā kampitā,",
  "atk-s0517a4:19_5": "tato mandatarena phanditā calitā honti.",
  "atk-s0517a4:19_6": "Balavāpi majjhimopi mandopi khobho hotiyeva,",
  "atk-s0517a4:19_7": "na sakkā khobhena na bhavitunti vuttaṁ hoti.",
  "atk-s0517a4:19_8": "Cittaṁ vikampitattāti cittassa vikampitattā.",
  "atk-s0517a4:19_9": "Gāthāsu paripuṇṇā abhāvitāti yathā paripuṇṇā hoti, tathā abhāvitā. Iñjitoti kampito. Phanditoti mandakampito.",
  "atk-s0517a4:19_10": "Heṭṭhā nīvaraṇānaṁ anantarattā ‘‘imehi ca pana nīvaraṇehī’’ti (paṭi. ma.",
  "atk-s0517a4:19_11": "1.153) accantasamīpanidassanavacanaṁ kataṁ.",
  "atk-s0517a4:19_12": "Idha pana nigamane nīvaraṇānaṁ santarattā tehi ca pana nīvaraṇehīti parammukhanidassanavacanaṁ kataṁ.",
  "atk-s0517a4:20_0": "Upakkilesañāṇaniddesavaṇṇanā niṭṭhitā.",
  "atk-s0517a4:21_0": "4. Vodānañāṇaniddesavaṇṇanā",
  "atk-s0517a4:22_0": "158.Vodāne ñāṇānīti visuddhañāṇāni.",
  "atk-s0517a4:22_1": "Taṁ vivajjayitvāti yaṁ pubbe vuttaṁ atītānudhāvanaṁ cittaṁ vikkhepānupatitaṁ,",
  "atk-s0517a4:22_2": "taṁ vivajjayitvāti sambandhitabbaṁ.",
  "atk-s0517a4:22_3": "Ekaṭṭhāne samādahatīti assāsapassāsānaṁ phusanaṭṭhāne samaṁ ādahati patiṭṭhāpeti.",
  "atk-s0517a4:22_4": "Tattheva adhimocetīti ekaṭṭhāneti vutte assāsapassāsānaṁ phusanaṭṭhāneyeva sanniṭṭhapeti sanniṭṭhānaṁ karoti.",
  "atk-s0517a4:22_5": "Paggaṇhitvāti dhammavicayapītisambojjhaṅgabhāvanāya paggahetvā.",
  "atk-s0517a4:22_6": "Viniggaṇhitvāti passaddhisamādhiupekkhāsambojjhaṅgabhāvanāya viniggaṇhitvā.",
  "atk-s0517a4:22_7": "‘‘Satindriyavīriyindriyehi paggahetvā,",
  "atk-s0517a4:22_8": "satindriyasamādhindriyehi viniggahetvā’’tipi vadanti.",
  "atk-s0517a4:22_9": "Sampajāno hutvāti asubhabhāvanādīhi.",
  "atk-s0517a4:22_10": "Puna sampajāno hutvāti mettābhāvanādīhi. Yena rāgena anupatitaṁ, yena byāpādena anupatitaṁ, taṁ pajahatīti sambandho.",
  "atk-s0517a4:22_11": "Taṁ cittaṁ īdisanti sampajānanto tappaṭipakkhena rāgaṁ pajahati, byāpādaṁ pajahatīti vā attho. Parisuddhanti nirupakkilesaṁ. Pariyodātanti pabhassaraṁ.",
  "atk-s0517a4:22_12": "Ekattagataṁ hotīti taṁ taṁ visesaṁ pattassa taṁ taṁ ekattaṁ gataṁ hoti.",
  "atk-s0517a4:23_0": "Katame te ekattāti idha yujjamānāyujjamānepi ekatte ekato katvā pucchati.",
  "atk-s0517a4:23_1": "Dānūpasaggupaṭṭhānekattanti dānavatthusaṅkhātassa dānassa upasaggo vosajjanaṁ dānūpasaggo, dānavatthupariccāgacetanā.",
  "atk-s0517a4:23_2": "Tassa upaṭṭhānaṁ ārammaṇakaraṇavasena upagantvā ṭhānaṁ dānūpasaggupaṭṭhānaṁ, tadeva ekattaṁ,",
  "atk-s0517a4:23_3": "tena vā ekattaṁ ekaggabhāvo dānūpasaggupaṭṭhānekattaṁ.",
  "atk-s0517a4:23_4": "Dānavosaggupaṭṭhānekattanti pāṭho sundarataro, so evattho.",
  "atk-s0517a4:23_5": "Etena paduddhāravasena cāgānussatisamādhi vutto.",
  "atk-s0517a4:23_6": "Paduddhāravasena vuttopi cesa itaresaṁ tiṇṇampi ekattānaṁ upanissayapaccayo hoti,",
  "atk-s0517a4:23_7": "tasmā idha niddiṭṭhanti vadanti.",
  "atk-s0517a4:23_8": "Visākhāpi hi mahāupāsikā āha – ‘‘idha, bhante,",
  "atk-s0517a4:23_9": "disāsu vassaṁvuṭṭhā bhikkhū sāvatthiṁ āgacchissanti bhagavantaṁ dassanāya,",
  "atk-s0517a4:23_10": "te bhagavantaṁ upasaṅkamitvā pucchissanti ‘itthannāmo, bhante, bhikkhu kālaṅkato, tassa kā gati, ko abhisamparāyo’ti?",
  "atk-s0517a4:23_11": "Taṁ bhagavā byākarissati sotāpattiphale vā sakadāgāmiphale vā anāgāmiphale vā arahatte vā.",
  "atk-s0517a4:23_12": "Tyāhaṁ upasaṅkamitvā pucchissāmi ‘āgatapubbā nu kho, bhante, tena ayyena sāvatthī’ti?",
  "atk-s0517a4:23_13": "Sace me vakkhanti ‘āgatapubbā tena bhikkhunā sāvatthī’ti.",
  "atk-s0517a4:23_14": "Niṭṭhamettha gacchissāmi nissaṁsayaṁ paribhuttaṁ tena ayyena vassikasāṭikā vā āgantukabhattaṁ vā gamikabhattaṁ vā gilānabhattaṁ vā gilānupaṭṭhākabhattaṁ vā gilānabhesajjaṁ vā dhuvayāgu vāti.",
  "atk-s0517a4:23_15": "Tassā me tadanussarantiyā pāmojjaṁ jāyissati, pamuditāya pīti jāyissati,",
  "atk-s0517a4:23_16": "pītimanāya kāyo passambhissati,",
  "atk-s0517a4:23_17": "passaddhakāyā sukhaṁ vedayissāmi,",
  "atk-s0517a4:23_18": "sukhiniyā cittaṁ samādhiyissati,",
  "atk-s0517a4:23_19": "sā me bhavissati indriyabhāvanā balabhāvanā bojjhaṅgabhāvanā’’ti (mahāva. 351).",
  "atk-s0517a4:23_20": "Atha vā ekattesu paṭhamaṁ upacārasamādhivasena vuttaṁ, dutiyaṁ appanāsamādhivasena, tatiyaṁ vipassanāvasena,",
  "atk-s0517a4:23_21": "catutthaṁ maggaphalavasenāti veditabbaṁ.",
  "atk-s0517a4:23_22": "Samathassa nimittaṁ samathanimittaṁ.",
  "atk-s0517a4:23_23": "Vayo bhaṅgo eva lakkhaṇaṁ vayalakkhaṇaṁ. Nirodho nibbānaṁ.",
  "atk-s0517a4:23_24": "Sesametesu tīsu vuttanayeneva yojetabbaṁ.",
  "atk-s0517a4:24_0": "Cāgādhimuttānanti dāne adhimuttānaṁ.",
  "atk-s0517a4:24_1": "Adhicittanti vipassanāpādakasamādhi.",
  "atk-s0517a4:24_2": "Vipassakānanti bhaṅgānupassanato paṭṭhāya tīhi anupassanāhi saṅkhāre vipassantānaṁ. Ariyapuggalānanti aṭṭhannaṁ.",
  "atk-s0517a4:24_3": "Dutiyādīni tīṇi ekattāni ānāpānassativasena sesakammaṭṭhānavasena ca yujjanti.",
  "atk-s0517a4:24_4": "Catūhi ṭhānehīti catūhi kāraṇehi.",
  "atk-s0517a4:24_5": "Samādhivipassanāmaggaphalānaṁ vasena ‘‘ekattagataṁ cittaṁ paṭipadāvisuddhipakkhandañceva hoti upekkhānubrūhitañca ñāṇena ca sampahaṁsita’’nti uddesapadāni.",
  "atk-s0517a4:24_6": "‘‘Paṭhamassa jhānassa ko ādī’’tiādīni tesaṁ uddesapadānaṁ vitthāretukamyatāpucchāpubbaṅgamāni niddesapadāni.",
  "atk-s0517a4:24_7": "Tattha paṭipadāvisuddhipakkhandanti paṭipadā eva nīvaraṇamalavisodhanato visuddhi,",
  "atk-s0517a4:24_8": "taṁ paṭipadāvisuddhiṁ pakkhandaṁ paviṭṭhaṁ.",
  "atk-s0517a4:24_9": "Upekkhānubrūhitanti tatramajjhattupekkhāya brūhitaṁ vaḍḍhitaṁ.",
  "atk-s0517a4:24_10": "Ñāṇena ca sampahaṁsitanti pariyodāpakena ñāṇena sampahaṁsitaṁ pariyodāpitaṁ visodhitaṁ.",
  "atk-s0517a4:24_11": "Paṭipadāvisuddhi nāma sasambhāriko upacāro,",
  "atk-s0517a4:24_12": "upekkhānubrūhanā nāma appanā,",
  "atk-s0517a4:24_13": "sampahaṁsanā nāma paccavekkhaṇāti evameke vaṇṇayanti.",
  "atk-s0517a4:24_14": "Yasmā pana ‘‘ekattagataṁ cittaṁ paṭipadāvisuddhipakkhandañceva hotī’’tiādi vuttaṁ,",
  "atk-s0517a4:24_15": "tasmā antoappanāyameva āgamanavasena paṭipadāvisuddhi,",
  "atk-s0517a4:24_16": "tatramajjhattupekkhāya kiccavasena upekkhānubrūhanā,",
  "atk-s0517a4:24_17": "dhammānaṁ anativattanādibhāvasādhanena pariyodāpakassa ñāṇassa kiccanipphattivasena sampahaṁsanā veditabbā. Kathaṁ?",
  "atk-s0517a4:24_18": "Yasmiñhi vāre appanā uppajjati,",
  "atk-s0517a4:24_19": "tasmiṁ yo nīvaraṇasaṅkhāto kilesagaṇo tassa jhānassa paripantho, tato cittaṁ visujjhati,",
  "atk-s0517a4:24_20": "visuddhattā āvaraṇavirahitaṁ hutvā majjhimaṁ samathanimittaṁ paṭipajjati.",
  "atk-s0517a4:24_21": "Majjhimaṁ samathanimittaṁ nāma samappavatto appanāsamādhiyeva.",
  "atk-s0517a4:24_22": "Tadanantaraṁ pana purimacittaṁ ekasantatipariṇāmanayena tathattaṁ upagacchamānaṁ majjhimaṁ samathanimittaṁ paṭipajjati nāma.",
  "atk-s0517a4:24_23": "Evaṁ paṭipannattā tathattupagamanena tattha pakkhandati nāma.",
  "atk-s0517a4:24_24": "Evaṁ tāva purimacitte vijjamānākāranipphādikā paṭhamassa jhānassa uppādakkhaṇeyeva āgamanavasena paṭipadāvisuddhi veditabbā.",
  "atk-s0517a4:24_25": "Evaṁ visuddhassa pana tassa puna visodhetabbābhāvato visodhane byāpāraṁ akaronto visuddhaṁ cittaṁ ajjhupekkhati nāma.",
  "atk-s0517a4:24_26": "Samathabhāvūpagamanena samathapaṭipannassa puna samādāne byāpāraṁ akaronto samathapaṭipannaṁ ajjhupekkhati nāma.",
  "atk-s0517a4:24_27": "Samathapaṭipannabhāvato eva cassa kilesasaṁsaggaṁ pahāya ekattena upaṭṭhitassa puna ekattupaṭṭhāne byāpāraṁ akaronto ekattupaṭṭhānaṁ ajjhupekkhati nāma.",
  "atk-s0517a4:24_28": "Evaṁ tatramajjhattupekkhāya kiccavasena upekkhānubrūhanā veditabbā.",
  "atk-s0517a4:25_0": "Ye panete evaṁ upekkhānubrūhite tattha jātā samādhipaññāsaṅkhātā yuganaddhadhammā aññamaññaṁ anativattamānā hutvā pavattā,",
  "atk-s0517a4:25_1": "yāni ca saddhādīni indriyāni nānākilesehi vimuttattā vimuttirasena ekarasāni hutvā pavattāni,",
  "atk-s0517a4:25_2": "yaṁ cesa tadupagaṁ tesaṁ anativattanaekarasabhāvānaṁ anucchavikaṁ vīriyaṁ vāhayati,",
  "atk-s0517a4:25_3": "yā cassa tasmiṁ khaṇe pavattā āsevanā,",
  "atk-s0517a4:25_4": "sabbepi te ākārā yasmā ñāṇena saṁkilesavodānesu taṁ taṁ ādīnavañca ānisaṁsañca disvā tathā tathā sampahaṁsitattā visodhitattā pariyodāpitattā nipphannā,",
  "atk-s0517a4:25_5": "tasmā dhammānaṁ anativattanādibhāvasādhanena pariyodāpakassa ñāṇassa kiccanipphattivasena sampahaṁsanā veditabbāti vuttaṁ.",
  "atk-s0517a4:25_6": "Tattha yasmā upekkhāvasena ñāṇaṁ pākaṭaṁ hoti,",
  "atk-s0517a4:25_7": "yathāha – ‘‘tathāpaggahitaṁ cittaṁ sādhukaṁ ajjhupekkhati,",
  "atk-s0517a4:25_8": "upekkhāvasena paññāvasena paññindriyaṁ adhimattaṁ hoti.",
  "atk-s0517a4:25_9": "Upekkhāvasena nānattakilesehi cittaṁ vimuccati,",
  "atk-s0517a4:25_10": "vimokkhavasena paññāvasena paññindriyaṁ adhimattaṁ hoti.",
  "atk-s0517a4:25_11": "Vimuttattā te dhammā ekarasā honti,",
  "atk-s0517a4:25_12": "ekarasaṭṭhena bhāvanā’’ti (paṭi. ma. 1.201).",
  "atk-s0517a4:25_13": "Tasmā ñāṇakiccabhūtā sampahaṁsanā pariyosānanti vuttā.",
  "atk-s0517a4:26_0": "Evaṁ tivattagatantiādīni tasseva cittassa thomanavacanāni.",
  "atk-s0517a4:26_1": "Tattha evaṁ tivattagatanti evaṁ yathāvuttena vidhinā paṭipadāvisuddhipakkhandanaupekkhānubrūhanāñāṇasampahaṁsanāvasena tividhabhāvaṁ gataṁ.",
  "atk-s0517a4:26_2": "Vitakkasampannanti kilesakkhobhavirahitattā vitakkena sundarabhāvaṁ pannaṁ gataṁ.",
  "atk-s0517a4:26_3": "Cittassa adhiṭṭhānasampannanti tasmiṁyeva ārammaṇe cittassa nirantarappavattisaṅkhātena adhiṭṭhānena sampannaṁ anūnaṁ.",
  "atk-s0517a4:26_4": "Yathā adhiṭṭhānavasiyaṁ adhiṭṭhānanti jhānappavatti,",
  "atk-s0517a4:26_5": "tathā idhāpi cittassa adhiṭṭhānanti cittekaggatāpi yujjati.",
  "atk-s0517a4:26_6": "Tena hi ekasmiṁyeva ārammaṇe cittaṁ adhiṭṭhāti, na ettha vikkhipatīti.",
  "atk-s0517a4:26_7": "‘‘Samādhisampanna’’nti visuṁ vuttattā pana vuttanayeneva gahetabbaṁ.",
  "atk-s0517a4:26_8": "Atha vā samādhisseva jhānasaṅgahitattā cittassa adhiṭṭhānasampannanti jhānaṅgapañcakavasena vuttaṁ.",
  "atk-s0517a4:26_9": "Samādhisampannanti indriyasaṅgahitattā indriyapañcakavasena,",
  "atk-s0517a4:26_10": "dutiyajjhānādīsu pana alabbhamānāni padāni pahāya labbhamānakavasena pītisampannantiādi vuttaṁ.",
  "atk-s0517a4:27_0": "Aniccānupassanādīsu aṭṭhārasasu mahāvipassanāsu vitakkādayo paripuṇṇāyeva tāsaṁ kāmāvacarattā.",
  "atk-s0517a4:27_1": "Etāsu ca appanāya abhāvato paṭipadāvisuddhiādayo khaṇikasamādhivasena yojetabbā.",
  "atk-s0517a4:27_2": "Catūsu maggesu paṭhamajjhānikavasena vitakkādīnaṁ labbhanato labbhamānakavaseneva vitakkādayo paripuṇṇā vuttā.",
  "atk-s0517a4:27_3": "Dutiyajjhānikādīsu hi maggesu vitakkādayo jhānesu viya parihāyantīti.",
  "atk-s0517a4:27_4": "Ettāvatā terasa vodānañāṇāni vitthārato niddiṭṭhāni honti. Kathaṁ?",
  "atk-s0517a4:27_5": "Ekaṭṭhāne samādahanena tattheva adhimuccanena kosajjappajahanena uddhaccappajahanena rāgappajahanena byāpādappajahanena sampayuttāni cha ñāṇāni,",
  "atk-s0517a4:27_6": "catūhi ekattehi sampayuttāni cattāri ñāṇāni,",
  "atk-s0517a4:27_7": "paṭipadāvisuddhiupekkhānubrūhanāsampahaṁsanāhi sampayuttāni tīṇi ñāṇānīti evaṁ terasa ñāṇāni niddiṭṭhāni.",
  "atk-s0517a4:28_0": "159.",
  "atk-s0517a4:28_1": "Evaṁ santepi ānāpānassatisamādhibhāvanāvasena tesaṁ nipphattiṁ dassetukāmo tāni ñāṇāni anigametvāva nimittaṁ assāsapassāsātiādinā nayena codanāpubbaṅgamaṁ ānāpānassatisamādhibhāvanāvidhiṁ dassetvā ante tāni ñāṇāni nigametvā dassesi. Tattha nimittaṁ vuttameva.",
  "atk-s0517a4:28_2": "Anārammaṇāmekacittassāti anārammaṇā ekacittassa.",
  "atk-s0517a4:28_3": "Ma-kāro panettha padasandhikaro.",
  "atk-s0517a4:28_4": "Anārammaṇamekacittassātipi pāṭho,",
  "atk-s0517a4:28_5": "ekassa cittassa ārammaṇaṁ na bhavantīti attho.",
  "atk-s0517a4:28_6": "Tayo dhammeti nimittādayo tayo dhamme.",
  "atk-s0517a4:28_7": "Bhāvanāti ānāpānassatisamādhibhāvanā.",
  "atk-s0517a4:28_8": "Kathanti paṭhamaṁ vuttāya codanāgāthāya anantaraṁ vuttāya parihāragāthāya atthaṁ kathetukamyatāpucchā. Na cimeti na ca ime. Na cametipi pāṭho, soyeva padacchedo. Kathaṁ na ca aviditā honti,",
  "atk-s0517a4:28_9": "kathaṁ na ca cittaṁ vikkhepaṁ gacchatīti evaṁ kathaṁ saddo sesehi pañcahi yojetabbo.",
  "atk-s0517a4:28_10": "Padhānañca paññāyatīti ānāpānassatisamādhibhāvanārambhakaṁ vīriyaṁ sandissati.",
  "atk-s0517a4:28_11": "Vīriyañhi padahanti tenāti padhānanti vuccati.",
  "atk-s0517a4:28_12": "Payogañca sādhetīti nīvaraṇavikkhambhakaṁ jhānañca yogī nipphādeti.",
  "atk-s0517a4:28_13": "Jhānañhi nīvaraṇavikkhambhanāya payuñjīyatīti payogoti vuttaṁ.",
  "atk-s0517a4:28_14": "Visesamadhigacchatīti saṁyojanappahānakaraṁ maggañca paṭilabhati.",
  "atk-s0517a4:28_15": "Maggo hi samathavipassanānaṁ ānisaṁsattā visesoti vutto.",
  "atk-s0517a4:28_16": "Visesassa ca pamukhabhūtattā ca-kārena samuccayo na kato.",
  "atk-s0517a4:29_0": "Idāni taṁ pucchitamatthaṁ upamāya sādhento seyyathāpi rukkhotiādimāha.",
  "atk-s0517a4:29_1": "Tassattho – yathā nāma kakacena phālanatthaṁ vāsiyā tacchitvā rukkho phālanakāle niccalabhāvatthaṁ same bhūmipadese payogakkhamaṁ katvā ṭhapito. Kakacenāti hatthakakacena.",
  "atk-s0517a4:29_2": "Āgateti rukkhaṁ phusitvā attano samīpabhāgaṁ āgate.",
  "atk-s0517a4:29_3": "Gateti rukkhaṁ phusitvā parabhāgaṁ gate. Vā-saddo samuccayattho.",
  "atk-s0517a4:29_4": "Na aviditā hontīti rukkhe kakacadantehi phuṭṭhaṁ purisena pekkhamānaṁ ṭhānaṁ appatvā tesaṁ āgamanagamanābhāvato sabbepi kakacadantā viditāva honti.",
  "atk-s0517a4:29_5": "Padhānanti rukkhacchedanavīriyaṁ.",
  "atk-s0517a4:29_6": "Payoganti rukkhacchedanakiriyaṁ.",
  "atk-s0517a4:29_7": "‘‘Visesamadhigacchatī’’ti vacanaṁ upamāya natthi.",
  "atk-s0517a4:29_8": "Upanibandhanā nimittanti upanibandhanāya satiyā nimittabhūtaṁ kāraṇabhūtaṁ nāsikaggaṁ vā mukhanimittaṁ vā.",
  "atk-s0517a4:29_9": "Upanibandhati etāya ārammaṇe cittanti upanibandhanā nāma sati.",
  "atk-s0517a4:29_10": "Nāsikagge vāti dīghanāsiko nāsikagge.",
  "atk-s0517a4:29_11": "Mukhanimitte vāti rassanāsiko uttaroṭṭhe.",
  "atk-s0517a4:29_12": "Uttaroṭṭho hi mukhe satiyā nimittanti mukhanimittanti vutto.",
  "atk-s0517a4:29_13": "Āgateti phuṭṭhaṭṭhānato abbhantaraṁ āgate.",
  "atk-s0517a4:29_14": "Gateti phuṭṭhaṭṭhānato bahiddhā gate.",
  "atk-s0517a4:29_15": "Na aviditā hontīti phusanaṭṭhānaṁ appatvā assāsapassāsānaṁ āgamanagamanābhāvato sabbepi te viditā eva honti.",
  "atk-s0517a4:29_16": "Kammaniyaṁ hotīti yena vīriyena kāyopi cittampi kammaniyaṁ bhāvanākammakkhamaṁ bhāvanākammayoggaṁ hoti.",
  "atk-s0517a4:29_17": "Idaṁ vīriyaṁ padhānaṁ nāmāti phalena kāraṇaṁ vuttaṁ hoti.",
  "atk-s0517a4:29_18": "Upakkilesā pahīyantīti vikkhambhanavasena nīvaraṇāni pahīyanti.",
  "atk-s0517a4:29_19": "Vitakkā vūpasammantīti nānārammaṇacārino anavaṭṭhitā vitakkā upasamaṁ gacchanti.",
  "atk-s0517a4:29_20": "Yena jhānena upakkilesā pahīyanti, vitakkā vūpasammanti.",
  "atk-s0517a4:29_21": "Ayaṁ payogoti payogamapekkhitvā pulliṅganiddeso kato.",
  "atk-s0517a4:29_22": "Saññojanā pahīyantīti taṁtaṁmaggavajjhā saññojanā samucchedappahānena pahīyanti.",
  "atk-s0517a4:29_23": "Anusayā byantīhontīti pahīnānaṁ puna anuppattidhammakattā vigato uppādanto vā vayanto vā etesanti byantā,",
  "atk-s0517a4:29_24": "pubbe abyantā byantā hontīti byantīhonti, vinassantīti attho.",
  "atk-s0517a4:29_25": "Saññojanappahānaṁ anusayappahānena hoti,",
  "atk-s0517a4:29_26": "na aññathāti dassanatthaṁ anusayappahānamāha.",
  "atk-s0517a4:29_27": "Yena maggena saññojanā pahīyanti anusayā byantīhonti, ayaṁ visesoti attho.",
  "atk-s0517a4:29_28": "Catutthacatukke ariyamaggassāpi niddiṭṭhattā idha ariyamaggo vutto.",
  "atk-s0517a4:29_29": "Ekacittassa ārammaṇadvayābhāvassa avuttepi siddhattā taṁ avissajjetvāva evaṁ ime tayo dhammā ekacittassa ārammaṇā na hontīti nigamanaṁ kataṁ.",
  "atk-s0517a4:30_0": "160.",
  "atk-s0517a4:30_1": "Idāni taṁ bhāvanāsiddhisādhakaṁ yogāvacaraṁ thunanto ānāpānassati yassāti gāthaṁ vatvā tassā niddesamāha.",
  "atk-s0517a4:30_2": "Tattha ānāpānassatiyo yathā buddhena desitā,",
  "atk-s0517a4:30_3": "tathā paripuṇṇā subhāvitā anupubbaṁ paricitā yassa atthi saṁvijjanti. So imaṁ lokaṁ pabhāseti. Kiṁ viya?",
  "atk-s0517a4:30_4": "Abbhā muttova candimā yathā abbhādīhi mutto candimā imaṁ okāsalokaṁ pabhāseti,",
  "atk-s0517a4:30_5": "tathā so yogāvacaro imaṁ khandhādilokaṁ pabhāsetīti gāthāya sambandho.",
  "atk-s0517a4:30_6": "‘‘Abbhā muttova candimā’’ti ca padassa niddese mahikādīnampi vuttattā ettha ādisaddalopo katoti veditabbo.",
  "atk-s0517a4:30_7": "Gāthāniddese no passāso no assāsoti so soyeva attho paṭisedhena visesetvā vutto.",
  "atk-s0517a4:30_8": "Upaṭṭhānaṁ satīti asammussanatāya tameva assāsaṁ upagantvā ṭhānaṁ sati nāmāti attho. Tathā passāsaṁ.",
  "atk-s0517a4:30_9": "Ettāvatā ānāpānesu sati ānāpānassatīti attho vutto hoti.",
  "atk-s0517a4:31_0": "Idāni sativaseneva ‘‘yassā’’ti vuttaṁ puggalaṁ niddisitukāmo yo assasati, tassupaṭṭhāti. Yo passasati, tassupaṭṭhātīti vuttaṁ. Yo assasati,",
  "atk-s0517a4:31_1": "tassa sati assāsaṁ upagantvā tiṭṭhati. Yo passasati,",
  "atk-s0517a4:31_2": "tassa sati passāsaṁ upagantvā tiṭṭhatīti attho.",
  "atk-s0517a4:31_3": "Paripuṇṇāti jhānavipassanāmaggaparamparāya arahattamaggappattiyā paripuṇṇā.",
  "atk-s0517a4:31_4": "Teyeva hi jhānavipassanāmaggadhamme sandhāya pariggahaṭṭhenātiādimāha.",
  "atk-s0517a4:31_5": "Te hi dhammā iminā yoginā pariggayhamānattā pariggahā,",
  "atk-s0517a4:31_6": "tena pariggahaṭṭhena paripuṇṇā.",
  "atk-s0517a4:31_7": "Tattha sabbesaṁ cittacetasikānaṁ aññamaññaparivārattā parivāraṭṭhena paripuṇṇā.",
  "atk-s0517a4:31_8": "Bhāvanāpāripūrivasena paripūraṭṭhena paripuṇṇā.",
  "atk-s0517a4:31_9": "Catasso bhāvanātiādīni subhāvitāti vuttapadassa atthavasena vuttāni.",
  "atk-s0517a4:31_10": "Catasso bhāvanā heṭṭhā vuttāyeva.",
  "atk-s0517a4:31_11": "Yānīkatāti yuttayānasadisā katā.",
  "atk-s0517a4:31_12": "Vatthukatāti patiṭṭhaṭṭhena vatthusadisā katā. Anuṭṭhitāti paccupaṭṭhitā.",
  "atk-s0517a4:31_13": "Paricitāti samantato citā upacitā.",
  "atk-s0517a4:31_14": "Susamāraddhāti suṭṭhu samāraddhā sukatā.",
  "atk-s0517a4:31_15": "Yattha yattha ākaṅkhatīti yesu yesu jhānesu yāsu yāsu vipassanāsu sace icchati.",
  "atk-s0517a4:31_16": "Tattha tatthāti tesu tesu jhānesu tāsu tāsu vipassanāsu.",
  "atk-s0517a4:31_17": "Vasippattoti vasībhāvaṁ bahubhāvaṁ patto.",
  "atk-s0517a4:31_18": "Balappattoti samathavipassanābalappatto.",
  "atk-s0517a4:31_19": "Vesārajjappattoti visāradabhāvaṁ paṭubhāvaṁ patto.",
  "atk-s0517a4:31_20": "Te dhammāti samathavipassanā dhammā.",
  "atk-s0517a4:31_21": "Āvajjanapaṭibaddhāti āvajjanāyattā,",
  "atk-s0517a4:31_22": "āvajjitamatteyeva tassa santānena,",
  "atk-s0517a4:31_23": "ñāṇena vā sampayogaṁ gacchantīti attho.",
  "atk-s0517a4:31_24": "Ākaṅkhapaṭibaddhāti ruciāyattā,",
  "atk-s0517a4:31_25": "rocitamatteyeva vuttanayena sampayogaṁ gacchantīti attho.",
  "atk-s0517a4:31_26": "Manasikāro panettha āvajjanāya cittuppādo.",
  "atk-s0517a4:31_27": "Ākaṅkhanāya vevacanavasena atthavivaraṇatthaṁ vutto.",
  "atk-s0517a4:31_28": "Tena vuccati yānīkatāti evaṁ katattāyeva te yuttayānasadisā katā hontīti vuttaṁ hoti.",
  "atk-s0517a4:32_0": "Yasmiṁ yasmiṁ vatthusminti soḷasasu vatthūsu ekekasmiṁ.",
  "atk-s0517a4:32_1": "Svādhiṭṭhitanti suppatiṭṭhitaṁ.",
  "atk-s0517a4:32_2": "Sūpaṭṭhitāti suṭṭhu upaṭṭhitā.",
  "atk-s0517a4:32_3": "Sampayuttacittasatīnaṁ saheva sakasakakiccakaraṇato anulomapaṭilomavasena yojetvā te dve dhammā dassitā.",
  "atk-s0517a4:32_4": "Tena vuccati vatthukatāti evaṁ bhūtattāyeva katapatiṭṭhā hontīti vuttaṁ hoti.",
  "atk-s0517a4:32_5": "Yena yena cittaṁ abhinīharatīti pubbappavattito apanetvā yattha yattha bhāvanāvisese cittaṁ upaneti.",
  "atk-s0517a4:32_6": "Tena tena sati anuparivattatīti tasmiṁ tasmiṁyeva bhāvanāvisese sati anukūlā hutvā pubbappavattito nivattitvā pavattati. ‘‘Yena,",
  "atk-s0517a4:32_7": "tenā’’ti cettha ‘‘yena bhagavā tenupasaṅkamī’’tiādīsu (khu. pā. 5.1; su. ni.",
  "atk-s0517a4:32_8": "maṅgalasutta) viya bhummattho veditabbo.",
  "atk-s0517a4:32_9": "Tena vuccati anuṭṭhitāti evaṁ karaṇatoyeva taṁ taṁ bhāvanaṁ anugantvā ṭhitā hontīti vuttaṁ hoti.",
  "atk-s0517a4:32_10": "Ānāpānassatiyā satipadhānattā vatthukatānuṭṭhitapadesu satiyā saha yojanā katāti veditabbā.",
  "atk-s0517a4:33_0": "Yasmā pana paripuṇṇāyeva paricitā honti vaḍḍhitā laddhāsevanā,",
  "atk-s0517a4:33_1": "tasmā ‘‘paripuṇṇā’’tipade vuttā tayo atthā ‘‘paricitā’’tipadepi vuttā, catuttho visesatthopi vutto.",
  "atk-s0517a4:33_2": "Tattha satiyā pariggaṇhantoti sampayuttāya,",
  "atk-s0517a4:33_3": "pubbabhāgāya vā satiyā pariggahetabbe pariggaṇhanto yogī.",
  "atk-s0517a4:33_4": "Jināti pāpake akusale dhammeti samucchedavasena lāmake kilese jināti abhibhavati.",
  "atk-s0517a4:33_5": "Ayañca puggalādhiṭṭhānā dhammadesanā.",
  "atk-s0517a4:33_6": "Dhammesu hi jinantesu taṁdhammasamaṅgīpuggalopi jināti nāma.",
  "atk-s0517a4:33_7": "Te ca dhammā satiṁ avihāya attano pavattikkhaṇe jinitumāraddhā jitāti vuccanti yathā ‘‘bhuñjitumāraddho bhutto’’ti vuccati.",
  "atk-s0517a4:33_8": "Lakkhaṇaṁ panettha saddasatthato veditabbaṁ.",
  "atk-s0517a4:33_9": "Evaṁ santepi ‘‘parijitā’’ti vattabbe ja-kārassa ca-kāraṁ katvā ‘‘paricitā’’ti vuttaṁ,",
  "atk-s0517a4:33_10": "yathā sammā gado assāti sugatoti atthavikappe da-kārassa ta-kāro niruttilakkhaṇena kato, evamidhāpi veditabbo.",
  "atk-s0517a4:33_11": "Imasmiṁ atthavikappe paricitāti padaṁ kattusādhanaṁ, purimāni tīṇi kammasādhanāni.",
  "atk-s0517a4:34_0": "Cattāro susamāraddhāti cattāro susamāraddhatthāti vuttaṁ hoti, atthasaddassa lopo daṭṭhabbo.",
  "atk-s0517a4:34_1": "Susamāraddhāti padassa atthāpi hi idha susamāraddhāti vuttāti veditabbā, susamāraddhadhammā vā.",
  "atk-s0517a4:34_2": "Caturatthabhedato cattāroti vuttāti veditabbā, na dhammabhedato.",
  "atk-s0517a4:34_3": "Yasmā pana subhāvitāyeva susamāraddhā honti, na aññe,",
  "atk-s0517a4:34_4": "tasmā tayo bhāvanatthā idhāpi vuttā.",
  "atk-s0517a4:34_5": "Āsevanatthopi tīsu vuttesu vuttoyeva hoti,",
  "atk-s0517a4:34_6": "tasmā taṁ avatvā tappaccanīkānaṁ susamūhatattho vutto.",
  "atk-s0517a4:34_7": "Paccanīkasamugghātena hi āraddhapariyosānaṁ paññāyati,",
  "atk-s0517a4:34_8": "tena susamāraddhassa sikhāppatto attho vutto hoti.",
  "atk-s0517a4:34_9": "Tattha tappaccanīkānanti tesaṁ jhānavipassanāmaggānaṁ paṭipakkhabhūtānaṁ.",
  "atk-s0517a4:34_10": "Kilesānanti kāmacchandādīnaṁ niccasaññādisampayuttānaṁ sakkāyadiṭṭhādīnañca.",
  "atk-s0517a4:34_11": "Susamūhatattāti vikkhambhanatadaṅgasamucchedavasena suṭṭhu samūhatattā nāsitattā.",
  "atk-s0517a4:34_12": "Potthakesu pana ‘‘susamugghātattā’’ti likhanti, taṁ na sundaraṁ.",
  "atk-s0517a4:35_0": "161.",
  "atk-s0517a4:35_1": "Puna tasseva padassa aññampi atthavikappaṁ dassento susamantiādimāha.",
  "atk-s0517a4:35_2": "Tattha tattha jātāti tasmiṁ sikhāppattabhāvanāvisese jātā.",
  "atk-s0517a4:35_3": "Anavajjāti kilesānaṁ ārammaṇabhāvānupagamanena kilesadosavirahitā. Kusalāti jātivasena kusalā.",
  "atk-s0517a4:35_4": "Bodhipakkhiyāti bujjhanaṭṭhena bodhīti laddhanāmassa ariyassa pakkhe bhavattā bodhipakkhiyā.",
  "atk-s0517a4:35_5": "Pakkhe bhavattāti hi upakārabhāve ṭhitattā.",
  "atk-s0517a4:35_6": "Te ca ‘‘cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā,",
  "atk-s0517a4:35_7": "ariyo aṭṭhaṅgiko maggo’’ti (ma. ni. 3.35; cūḷani.",
  "atk-s0517a4:35_8": "mettagūmāṇavapucchāniddesa 22; mi. pa. 5.4.1) sattatiṁsa dhammā.",
  "atk-s0517a4:35_9": "Idaṁ samanti idaṁ maggakkhaṇe dhammajātaṁ samucchedavasena kilese sameti vināsetīti samaṁ nāma.",
  "atk-s0517a4:35_10": "Nirodhonibbānanti dukkhanirodhattā nirodho,",
  "atk-s0517a4:35_11": "vānasaṅkhātāya taṇhāya abhāvā nibbānaṁ.",
  "atk-s0517a4:35_12": "Idaṁ susamanti idaṁ nibbānaṁ sabbasaṅkhatavisamāpagatattā suṭṭhu samanti susamaṁ nāma.",
  "atk-s0517a4:35_13": "Ñātanti bodhipakkhiyasaṅkhātaṁ samaṁ asammohato ñāṇena ñātaṁ,",
  "atk-s0517a4:35_14": "nibbānasaṅkhātaṁ susamaṁ ārammaṇato ñāṇena ñātaṁ.",
  "atk-s0517a4:35_15": "Tadeva dvayaṁ teneva cakkhunā viya diṭṭhaṁ.",
  "atk-s0517a4:35_16": "Viditanti tadeva dvayaṁ santāne uppādanena ārammaṇakaraṇena ca paṭiladdhaṁ.",
  "atk-s0517a4:35_17": "Ñātaṁ viya paññāya sacchikataṁ phassitañca.",
  "atk-s0517a4:35_18": "‘‘Asallīnaṁ asammuṭṭhā asāraddho ekagga’’nti purimassa purimassa padassa atthappakāsanaṁ.",
  "atk-s0517a4:35_19": "Tattha āraddhanti paṭṭhapitaṁ. Asallīnanti asaṅkucitaṁ. Upaṭṭhitāti upagantvā ṭhitā. Asammuṭṭhāti avinaṭṭhā. Passaddhoti nibbuto. Asāraddhoti niddaratho. Samāhitanti samaṁ ṭhapitaṁ. Ekagganti avikkhittaṁ.",
  "atk-s0517a4:36_0": "‘‘Cattāro susamāraddhā’’tiādi sakalassa susamāraddhavacanassa mūlattho.",
  "atk-s0517a4:36_1": "‘‘Atthi sama’’ntiādi pana susamavacanassa,",
  "atk-s0517a4:36_2": "‘‘ñāta’’ntiādi āraddhavacanassa vikappatthā.",
  "atk-s0517a4:36_3": "Tatthāyaṁ padatthasaṁsandanā – ‘‘samā ca susamā ca samasusamā’’ti vattabbe ekadesasarūpekasesaṁ katvā ‘‘susamā’’ icceva vuttā yathā nāmañca rūpañca nāmarūpañca nāmarūpanti. ‘‘Idaṁ samaṁ,",
  "atk-s0517a4:36_4": "idaṁ susama’’nti pana anaññāpekkhaṁ katvā napuṁsakavacanaṁ kataṁ.",
  "atk-s0517a4:36_5": "Yasmā pana ñātampi diṭṭhanti vuccati,",
  "atk-s0517a4:36_6": "diṭṭhañca āraddhañca atthato ekaṁ.",
  "atk-s0517a4:36_7": "Viditasacchikataphassitāni pana ñātavevacanāni,",
  "atk-s0517a4:36_8": "tasmā ñātanti āraddhatthoyeva vutto hoti.",
  "atk-s0517a4:37_0": "Āraddhaṁ hoti vīriyaṁ asallīnanti ayaṁ pana āraddhavacanassa ujukatthoyeva.",
  "atk-s0517a4:37_1": "Upaṭṭhitā satītiādīni pana sampayuttavīriyassa upakārakadhammadassanatthaṁ vuttāni,",
  "atk-s0517a4:37_2": "na āraddhavacanassa atthadassanatthaṁ.",
  "atk-s0517a4:37_3": "Purimena atthena suṭṭhu samāraddhāti susamāraddhā ca,",
  "atk-s0517a4:37_4": "iminā atthena susamā āraddhāti susamāraddhā ca ekasese kate ‘‘susamāraddhā’’ti vuccanti.",
  "atk-s0517a4:37_5": "Imamatthaṁ pariggahetvā ‘‘tena vuccati susamāraddhā’’ti vuttaṁ.",
  "atk-s0517a4:38_0": "Anupubbanti yathānukkamenāti attho,",
  "atk-s0517a4:38_1": "pubbaṁ pubbaṁ anūti vuttaṁ hoti.",
  "atk-s0517a4:38_2": "Dīghaṁ assāsavasenāti dīghanti vuttaassāsavasena.",
  "atk-s0517a4:38_3": "Purimā purimāti purimā purimā sati.",
  "atk-s0517a4:38_4": "Etena pubbantipadassa attho vutto hoti. Pacchimā pacchimāti satiyeva.",
  "atk-s0517a4:38_5": "Etena anūtipadassa attho vutto hoti.",
  "atk-s0517a4:38_6": "Ubhayena pubbañca anu ca paricitāti attho vutto hoti.",
  "atk-s0517a4:38_7": "Upari soḷasa vatthūni vitthāretvā vacanato idha saṅkhipitvā ‘‘paṭinissaggānupassī’’ti antimameva dassitaṁ.",
  "atk-s0517a4:38_8": "Yasmā sikhāppattabhāvanassa sabbāpi ānāpānassatiyo punappunaṁ yathāruci pavattanato anuparicitāpi honti.",
  "atk-s0517a4:38_9": "Tena vuttaṁ – ‘‘aññamaññaṁ paricitā ceva honti anuparicitā cā’’ti.",
  "atk-s0517a4:39_0": "Yathatthāti yathāsabhāvatthā.",
  "atk-s0517a4:39_1": "Attadamathatthoti arahattamaggakkhaṇe attano nibbisevanattho. Samathatthoti sītibhāvattho.",
  "atk-s0517a4:39_2": "Parinibbāpanatthoti kilesaparinibbānena.",
  "atk-s0517a4:39_3": "Abhiññatthoti sabbadhammavasena.",
  "atk-s0517a4:39_4": "Pariññatthādayo maggañāṇakiccavasena.",
  "atk-s0517a4:39_5": "Saccābhisamayattho catunnaṁ saccānaṁ ekapaṭivedhadassanavasena.",
  "atk-s0517a4:39_6": "Nirodhe patiṭṭhāpakattho ārammaṇakaraṇavasena.",
  "atk-s0517a4:40_0": "Buddhotipadassa abhāvepi buddhenātipade yo so buddho,",
  "atk-s0517a4:40_1": "taṁ niddisitukāmena buddhoti vuttaṁ.",
  "atk-s0517a4:40_2": "Sayambhūti upadesaṁ vinā sayameva bhūto.",
  "atk-s0517a4:40_3": "Anācariyakoti sayambhūpadassa atthavivaraṇaṁ.",
  "atk-s0517a4:40_4": "Yo hi ācariyaṁ vinā saccāni paṭivijjhati, so sayambhū nāma hoti.",
  "atk-s0517a4:40_5": "Pubbe ananussutesūtiādi anācariyakabhāvassa atthappakāsanaṁ.",
  "atk-s0517a4:40_6": "Ananussutesūti ācariyaṁ ananussutesu. Sāmanti sayameva.",
  "atk-s0517a4:40_7": "Abhisambujjhīti bhusaṁ sammā paṭivijjhi.",
  "atk-s0517a4:40_8": "Tattha ca sabbaññutaṁ pāpuṇīti tesu ca saccesu sabbaññubhāvaṁ pāpuṇi.",
  "atk-s0517a4:40_9": "Yathā saccāni paṭivijjhantā sabbaññuno honti,",
  "atk-s0517a4:40_10": "tathā saccānaṁ paṭividdhattā evaṁ vuttaṁ. Sabbaññutaṁ pattotipi pāṭho.",
  "atk-s0517a4:40_11": "Balesu ca vasībhāvanti dasasu ca tathāgatabalesu issarabhāvaṁ pāpuṇi. Yo so evaṁ bhūto, so buddhoti vuttaṁ hoti.",
  "atk-s0517a4:40_12": "Tattha sabbesu dhammesu appaṭihatañāṇanimittānuttaravimokkhādhigamaparibhāvitaṁ khandhasantānaṁ upādāya paṇṇattiko,",
  "atk-s0517a4:40_13": "sabbaññutapadaṭṭhānaṁ vā saccābhisambodhimupādāya paṇṇattiko sattaviseso buddho.",
  "atk-s0517a4:40_14": "Ettāvatā atthato buddhavibhāvanā katā hoti.",
  "atk-s0517a4:41_0": "162.",
  "atk-s0517a4:41_1": "Idāni byañjanato vibhāvento buddhoti kenaṭṭhena buddhotiādimāha.",
  "atk-s0517a4:41_2": "Tattha yathā loke avagantā avagatoti vuccati,",
  "atk-s0517a4:41_3": "evaṁ bujjhitā saccānīti buddho.",
  "atk-s0517a4:41_4": "Yathā paṇṇasosā vātā paṇṇasusāti vuccanti, evaṁ bodhetā pajāyāti buddho.",
  "atk-s0517a4:41_5": "Sabbaññutāya buddhoti sabbadhammabujjhanasamatthāya buddhiyā buddhoti vuttaṁ hoti.",
  "atk-s0517a4:41_6": "Sabbadassāvitāya buddhoti sabbadhammānaṁ ñāṇacakkhunā diṭṭhattā buddhoti vuttaṁ hoti.",
  "atk-s0517a4:41_7": "Anaññaneyyatāyabuddhoti aññena abodhanīyato sayameva buddhattā buddhoti vuttaṁ hoti.",
  "atk-s0517a4:41_8": "Visavitāya buddhoti nānāguṇavisavanato padumamiva vikasanaṭṭhena buddhoti vuttaṁ hoti.",
  "atk-s0517a4:41_9": "Khīṇāsavasaṅkhātena buddhotiādīhi chahi pariyāyehi cittasaṅkocakaradhammappahānena niddakkhayavibuddho puriso viya sabbakilesaniddakkhayavibuddhattā buddhoti vuttaṁ hoti.",
  "atk-s0517a4:41_10": "Saṅkhā saṅkhātanti atthato ekattā saṅkhātenāti vacanassa koṭṭhāsenāti attho.",
  "atk-s0517a4:41_11": "Taṇhālepadiṭṭhilepābhāvena nirupalepasaṅkhātena.",
  "atk-s0517a4:41_12": "Savāsanānaṁ sabbakilesānaṁ pahīnattā ekantavacanena visesetvā ekantavītarāgotiādi vuttaṁ.",
  "atk-s0517a4:41_13": "Ekantanikkilesoti rāgadosamohāvasesehi sabbakilesehi nikkileso.",
  "atk-s0517a4:41_14": "Ekāyanamaggaṁ gatoti buddhoti gamanatthānaṁ dhātūnaṁ bujjhanatthattā bujjhanatthāpi dhātuyo gamanatthā honti,",
  "atk-s0517a4:41_15": "tasmā ekāyanamaggaṁ gatattā buddhoti vuttaṁ hoti. Ekāyanamaggoti cettha –",
  "atk-s0517a4:42_0": "‘‘Maggo pantho patho pajjo, añjasaṁ vaṭumāyanaṁ;",
  "atk-s0517a4:43_0": "Nāvā uttarasetu ca, kullo ca bhisi saṅkamo’’ti . (cūḷani.",
  "atk-s0517a4:43_1": "pārāyanatthutigāthāniddesa 101) –",
  "atk-s0517a4:44_0": "Maggassa bahūsu nāmesu ayananāmena vutto. Tasmā ekamaggabhūto maggo, na dvedhāpathabhūtoti attho.",
  "atk-s0517a4:44_1": "Atha vā ekena ayitabbo maggoti ekāyanamaggo.",
  "atk-s0517a4:44_2": "Ekenāti gaṇasaṅgaṇikaṁ pahāya pavivekena cittena. Ayitabboti paṭipajjitabbo. Ayanti vā etenāti ayano,",
  "atk-s0517a4:44_3": "saṁsārato nibbānaṁ gacchantīti attho. Ekesaṁ ayano ekāyano. Eketi seṭṭhā,",
  "atk-s0517a4:44_4": "sabbasattaseṭṭhā ca sammāsambuddhā,",
  "atk-s0517a4:44_5": "tasmā ekāyanamaggoti sammāsambuddhānaṁ ayanabhūto maggoti vuttaṁ hoti. Ayatīti vā ayano, gacchati pavattatīti attho.",
  "atk-s0517a4:44_6": "Ekasmiṁ ayano maggoti ekāyanamaggo,",
  "atk-s0517a4:44_7": "ekasmiṁyeva buddhasāsane pavattamāno maggo, na aññatthāti vuttaṁ hoti. Api ca ekaṁ ayatīti ekāyano,",
  "atk-s0517a4:44_8": "pubbabhāge nānāmukhabhāvanānayappavattopi aparabhāge ekaṁ nibbānameva gacchatīti vuttaṁ hoti,",
  "atk-s0517a4:44_9": "tasmā ekāyanamaggoti ekanibbānagamanamaggoti attho.",
  "atk-s0517a4:44_10": "Eko anuttaraṁ sammāsambodhiṁ abhisambuddhoti buddhoti na parehi buddhattā buddho,",
  "atk-s0517a4:44_11": "kiṁ pana sayameva anuttaraṁ sammāsambodhiṁ abhisambuddhattā buddhoti vuttaṁ hoti.",
  "atk-s0517a4:44_12": "Abuddhivihatattā buddhipaṭilābhā buddhoti buddhi buddhaṁ bodhoti pariyāyavacanametaṁ.",
  "atk-s0517a4:44_13": "Tattha yathā nīlarattaguṇayogā nīlo paṭo ratto paṭoti vuccati,",
  "atk-s0517a4:44_14": "evaṁ buddhaguṇayogā buddhoti ñāpetuṁ vuttaṁ.",
  "atk-s0517a4:45_0": "Tato paraṁ buddhoti netaṁ nāmantiādi ‘‘atthamanugatā ayaṁ paññattī’’ti ñāpanatthaṁ vuttaṁ. Tattha mittā sahāyā. Amaccā bhaccā. Ñātī pitupakkhikā. Sālohitā mātupakkhikā. Samaṇā pabbajjūpagatā. Brāhmaṇā bhovādino, samitapāpabāhitapāpā vā. Devatā sakkādayo brahmāno ca.",
  "atk-s0517a4:45_1": "Vimokkhantikanti vimokkho arahattamaggo,",
  "atk-s0517a4:45_2": "vimokkhassa anto arahattaphalaṁ,",
  "atk-s0517a4:45_3": "tasmiṁ vimokkhante bhavaṁ vimokkhantikaṁ nāma.",
  "atk-s0517a4:45_4": "Sabbaññubhāvo hi arahattamaggena sijjhati,",
  "atk-s0517a4:45_5": "arahattaphalodaye siddho hoti,",
  "atk-s0517a4:45_6": "tasmā sabbaññubhāvo vimokkhante bhavo hoti.",
  "atk-s0517a4:45_7": "Taṁ nemittikampi nāmaṁ vimokkhante bhavaṁ nāma hoti.",
  "atk-s0517a4:45_8": "Tena vuttaṁ – ‘‘vimokkhantikametaṁ buddhānaṁ bhagavantāna’’nti.",
  "atk-s0517a4:45_9": "Bodhiyā mūle saha sabbaññutaññāṇassa paṭilābhāti mahābodhirukkhamūle yathāvuttakkhaṇe sabbaññutaññāṇassa paṭilābhena saha.",
  "atk-s0517a4:45_10": "Sacchikā paññattīti arahattaphalasacchikiriyāya,",
  "atk-s0517a4:45_11": "sabbadhammasacchikiriyāya vā jātā paññatti.",
  "atk-s0517a4:45_12": "Yadidaṁ buddhoti yā ayaṁ buddhoti paññatti,",
  "atk-s0517a4:45_13": "ayaṁ byañjanato buddhavibhāvanā.",
  "atk-s0517a4:46_0": "‘‘Yathā buddhena desitā’’tigāthāpādassa pana iminā padabhājanīye vuttatthena ayaṁ saṁsandanā – ānāpānassatiyo ca yathā buddhena desitā, yena pakārena desitā.",
  "atk-s0517a4:46_1": "Yathāsaddena saṅgahitā dasa yathatthā ca yathā buddhena desitā,",
  "atk-s0517a4:46_2": "yena pakārena desitāti pakāratthassa ca yathāsaddassa,",
  "atk-s0517a4:46_3": "sabhāvatthassa ca yathāsaddassa sarūpekasesavasena ekasesaṁ katvā ‘‘yathā’’ti vuttanti veditabbaṁ.",
  "atk-s0517a4:46_4": "Padabhājanīye panassa yathatthesu ekekassa yojanāvasena ‘‘desito’’ti ekavacanaṁ kataṁ.",
  "atk-s0517a4:47_0": "‘‘Soti gahaṭṭho vā hoti pabbajito vā’’ti vuttattā ādipadepi yassa gahaṭṭhassa vā pabbajitassa vāti vuttameva hoti. Lokattho vuttoyeva.",
  "atk-s0517a4:47_1": "Pabhāsetīti attano ñāṇassa pākaṭaṁ karotīti attho .",
  "atk-s0517a4:47_2": "Abhisambuddhattāti sāvakapāramiñāṇenapi paṭividdhabhāvena.",
  "atk-s0517a4:47_3": "Obhāsetīti kāmāvacarabhūtaṁ lokaṁ.",
  "atk-s0517a4:47_4": "Bhāsetīti rūpāvacarabhūtaṁ lokaṁ.",
  "atk-s0517a4:47_5": "Pabhāsetīti arūpāvacarabhūtaṁ lokaṁ.",
  "atk-s0517a4:48_0": "Ariyañāṇanti arahattamaggañāṇaṁ.",
  "atk-s0517a4:48_1": "Mahikā muttoti mahikāya mutto. Mahikāti nīhāro vuccati. Mahiyā muttotipi pāṭho.",
  "atk-s0517a4:48_2": "Dhūmarajā muttoti dhūmato ca rajato ca mutto.",
  "atk-s0517a4:48_3": "Rāhugahaṇā vippamuttoti rāhuno candassa āsannupakkilesattā dvīhi upasaggehi visesetvā vuttaṁ. Bhāsate iti saobhāsaṭṭhena. Tapate iti satejaṭṭhena. Virocate iti ruciraṭṭhena. Evamevanti evaṁ evaṁ.",
  "atk-s0517a4:48_4": "Yasmā pana candopi sayaṁ bhāsanto tapanto virocanto imaṁ okāsalokaṁ obhāseti,",
  "atk-s0517a4:48_5": "bhikkhu ca paññāya bhāsanto tapanto virocanto imaṁ khandhādilokaṁ paññāya obhāseti,",
  "atk-s0517a4:48_6": "tasmā ubhayatrāpi ‘‘bhāsetī’’ti avatvā ‘‘bhāsate’’ icceva vuttaṁ.",
  "atk-s0517a4:48_7": "Evañhi vutte hetuatthopi vutto hoti.",
  "atk-s0517a4:48_8": "Ativisadatarābhasūriyopamaṁ aggahetvā kasmā candopamā gahitāti ce?",
  "atk-s0517a4:48_9": "Sabbakilesapariḷāhavūpasamena santassa bhikkhuno santaguṇayuttacandopamā anucchavikāti gahitāti veditabbaṁ.",
  "atk-s0517a4:48_10": "Evaṁ ānāpānassatibhāvanāsiddhisādhakaṁ yogāvacaraṁ thunitvā imāni terasa vodāne ñāṇānīti tāni ñāṇāni nigametvā dassetīti.",
  "atk-s0517a4:49_0": "Vodānañāṇaniddesavaṇṇanā niṭṭhitā.",
  "atk-s0517a4:50_0": "5. Satokāriñāṇaniddesavaṇṇanā",
  "atk-s0517a4:51_0": "163.",
  "atk-s0517a4:51_1": "Satokāriñāṇaniddese mātikāyaṁ idha bhikkhūti imasmiṁ sāsane bhikkhu.",
  "atk-s0517a4:51_2": "Ayañhi ettha idha-saddo sabbappakāraānāpānassatisamādhinibbattakassa puggalassa sannissayabhūtasāsanaparidīpano,",
  "atk-s0517a4:51_3": "aññasāsanassa tathābhāvapaṭisedhano ca. Vuttañhetaṁ – ‘‘idheva, bhikkhave,",
  "atk-s0517a4:51_4": "samaṇo…pe… suññā parappavādā samaṇebhi aññehī’’ti (ma. ni. 1.139; a. ni. 4.241).",
  "atk-s0517a4:52_0": "Araññagato vā rukkhamūlagato vā suññāgāragato vāti idamassa ānāpānassatisamādhi bhāvanānurūpasenāsanapariggahaparidīpanaṁ.",
  "atk-s0517a4:52_1": "Imassa hi bhikkhuno dīgharattaṁ rūpādīsu ārammaṇesu anuvisaṭaṁ cittaṁ ānāpānassatisamādhiārammaṇaṁ abhiruhituṁ na icchati,",
  "atk-s0517a4:52_2": "kūṭagoṇayuttaratho viya uppathameva dhāvati.",
  "atk-s0517a4:52_3": "Tasmā seyyathāpi nāma gopo kūṭadhenuyā sabbaṁ khīraṁ pivitvā vaḍḍhitaṁ kūṭavacchaṁ dametukāmo dhenuto apanetvā ekamante mahantaṁ thambhaṁ nikhaṇitvā tattha yottena bandheyya,",
  "atk-s0517a4:52_4": "athassa so vaccho ito cito ca vipphanditvā palāyituṁ asakkonto tameva thambhaṁ upanisīdeyya vā upanipajjeyya vā,",
  "atk-s0517a4:52_5": "evameva imināpi bhikkhunā dīgharattaṁ rūpārammaṇādirasapānavaḍḍhitaṁ duṭṭhacittaṁ dametukāmena rūpādiārammaṇato apanetvā araññaṁ vā rukkhamūlaṁ vā suññāgāraṁ vā pavesetvā tattha assāsapassāsathambhe satiyottena bandhitabbaṁ.",
  "atk-s0517a4:52_6": "Evamassa taṁ cittaṁ ito cito ca vipphanditvāpi pubbe āciṇṇārammaṇaṁ alabhamānaṁ satiyottaṁ chinditvā palāyituṁ asakkontaṁ tamevārammaṇaṁ upacārappanāvasena upanisīdati ceva upanipajjati ca. Tenāhu porāṇā –",
  "atk-s0517a4:53_0": "‘‘Yathā thambhe nibandheyya, vacchaṁ damaṁ naro idha;",
  "atk-s0517a4:54_0": "Bandheyyevaṁ sakaṁ cittaṁ, satiyārammaṇe daḷha’’nti. (visuddhi. 1.217; pārā. aṭṭha. 2.165; dī. ni. aṭṭha. 2.374; ma. ni. aṭṭha. 1.107) –",
  "atk-s0517a4:55_0": "Evamassa taṁ senāsanaṁ bhāvanānurūpaṁ hoti.",
  "atk-s0517a4:55_1": "Atha vā yasmā idaṁ kammaṭṭhānappabhede muddhabhūtaṁ sabbabuddhapaccekabuddhabuddhasāvakānaṁ visesādhigamadiṭṭhadhammasukhavihārapadaṭṭhānaṁ ānāpānassatikammaṭṭhānaṁ itthipurisahatthiassādisaddasamākulaṁ gāmantaṁ apariccajitvā na sukaraṁ bhāvetuṁ saddakaṇṭakattā jhānassa.",
  "atk-s0517a4:55_2": "Agāmake pana araññe sukaraṁ yogāvacarena idaṁ kammaṭṭhānaṁ pariggahetvā ānāpānacatukkajjhānaṁ nibbattetvā tadeva pādakaṁ katvā saṅkhāre sammasitvā aggaphalaṁ arahattaṁ pāpuṇituṁ.",
  "atk-s0517a4:55_3": "Tasmā tassa anurūpaṁ senāsanaṁ upadisanto bhagavā ‘‘araññagato vā’’tiādimāha, tatheva thero.",
  "atk-s0517a4:56_0": "Vatthuvijjācariyo viya hi bhagavā,",
  "atk-s0517a4:56_1": "so yathā vatthuvijjācariyo nagarabhūmiṁ passitvā suṭṭhu upaparikkhitvā ‘‘ettha nagaraṁ māpethā’’ti upadisati,",
  "atk-s0517a4:56_2": "sotthinā ca nagare niṭṭhite rājakulato mahāsakkāraṁ labhati,",
  "atk-s0517a4:56_3": "evamevaṁ yogāvacarassa anurūpaṁ senāsanaṁ upaparikkhitvā ‘‘ettha kammaṭṭhānaṁ anuyuñjitabba’’nti upadisati,",
  "atk-s0517a4:56_4": "tato tattha kammaṭṭhānamanuyuttena yoginā kamena arahatte patte ‘‘sammāsambuddho vata so bhagavā’’ti mahantaṁ sakkāraṁ labhati.",
  "atk-s0517a4:56_5": "Ayaṁ pana bhikkhu ‘‘dīpisadiso’’ti vuccati.",
  "atk-s0517a4:56_6": "Yathā hi mahādīpirājā araññe tiṇagahanaṁ vā vanagahanaṁ vā pabbatagahanaṁ vā nissāya nilīyitvā vanamahiṁsagokaṇṇasūkarādayo mige gaṇhāti,",
  "atk-s0517a4:56_7": "evamevaṁ ayaṁ araññādīsu kammaṭṭhānamanuyuñjanto bhikkhu yathākkamena sotāpattisakadāgāmianāgāmiarahattamagge ceva ariyaphalāni ca gaṇhātīti veditabbo. Tenāhu porāṇā –",
  "atk-s0517a4:57_0": "‘‘Yathāpi dīpiko nāma, nilīyitvā gaṇhate mige;",
  "atk-s0517a4:58_0": "Tathevāyaṁ buddhaputto, yuttayogo vipassako;",
  "atk-s0517a4:59_0": "Araññaṁ pavisitvāna, gaṇhāti phalamuttama’’nti. (mi. pa. 6.1.5);",
  "atk-s0517a4:60_0": "Tenassa parakkamajavayoggabhūmiṁ araññasenāsanaṁ dassento ‘‘araññagato vā’’tiādimāha.",
  "atk-s0517a4:61_0": "Tattha araññagatoti upari vuttalakkhaṇaṁ yaṁkiñci pavivekasukhaṁ araññaṁ gato.",
  "atk-s0517a4:61_1": "Rukkhamūlagatoti rukkhasamīpaṁ gato.",
  "atk-s0517a4:61_2": "Suññāgāragatoti suññaṁ vivittokāsaṁ gato.",
  "atk-s0517a4:61_3": "Ettha ca ṭhapetvā araññañca rukkhamūlañca avasesasattavidhasenāsanaṁ gatopi ‘‘suññāgāragato’’ti vattuṁ vaṭṭati. Navavidhañhi senāsanaṁ.",
  "atk-s0517a4:61_4": "Yathāha – ‘‘so vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñja’’nti (vibha. 508).",
  "atk-s0517a4:61_5": "Evamassa ututtayānukūlaṁ dhātucariyānukūlañca ānāpānassatibhāvanānurūpaṁ senāsanaṁ upadisitvā alīnānuddhaccapakkhikaṁ santamiriyāpathaṁ upadisanto nisīdatīti āha.",
  "atk-s0517a4:61_6": "Athassa nisajjāya daḷhabhāvaṁ assāsapassāsānaṁ pavattanasamatthataṁ ārammaṇapariggahūpāyañca dassento pallaṅkaṁ ābhujitvātiādimāha.",
  "atk-s0517a4:61_7": "Tattha pallaṅkanti samantato ūrubaddhāsanaṁ. Ābhujitvāti bandhitvā.",
  "atk-s0517a4:61_8": "Ujuṁ kāyaṁ paṇidhāyāti uparimasarīraṁ ujukaṁ ṭhapetvā aṭṭhārasa piṭṭhikaṇṭake koṭiyā koṭiṁ paṭipādetvā.",
  "atk-s0517a4:61_9": "Evañhi nisinnassa dhammamaṁsanhārūni na paṇamanti.",
  "atk-s0517a4:61_10": "Athassa yā tesaṁ paṇamanapaccayā khaṇe khaṇe vedanā uppajjeyyuṁ, tā na uppajjanti.",
  "atk-s0517a4:61_11": "Tāsu anuppajjamānāsu cittaṁ ekaggaṁ hoti, kammaṭṭhānaṁ na paripatati, vuddhiṁ phātiṁ upagacchati.",
  "atk-s0517a4:62_0": "Parimukhaṁsatiṁ upaṭṭhapetvāti kammaṭṭhānābhimukhaṁ satiṁ ṭhapayitvā.",
  "atk-s0517a4:62_1": "So satova assasati sato passasatīti so bhikkhu evaṁ nisīditvā evañca satiṁ upaṭṭhapetvā taṁ satiṁ avijahanto sato eva assasati sato passasati, satokārī hotīti vuttaṁ hoti.",
  "atk-s0517a4:63_0": "Idāni yehi pakārehi satokārī hoti,",
  "atk-s0517a4:63_1": "te pakāre dassetuṁ dīghaṁ vā assasantotiādimāha.",
  "atk-s0517a4:63_2": "Tattha dīghaṁ vā assasantoti dīghaṁ vā assāsaṁ pavattayanto. Tathā rassaṁ. Yā pana nesaṁ dīgharassatā, sā kālavasena veditabbā.",
  "atk-s0517a4:63_3": "Kadāci hi manussā hatthiahiādayo viya kālavasena dīghaṁ assasanti ca passasanti ca,",
  "atk-s0517a4:63_4": "kadāci sunakhasasādayo viya rassaṁ.",
  "atk-s0517a4:63_5": "Aññathā hi cuṇṇavicuṇṇā assāsapassāsā dīgharassā nāma na honti .",
  "atk-s0517a4:63_6": "Tasmā te dīghaṁ kālaṁ pavisantā ca nikkhamantā ca dīghā,",
  "atk-s0517a4:63_7": "rassaṁ kālaṁ pavisantā ca nikkhamantā ca rassāti veditabbā.",
  "atk-s0517a4:63_8": "Tatrāyaṁ bhikkhu upari vuttehi navahākārehi dīghaṁ assasanto ca passasanto ca dīghaṁ assasāmi, passasāmīti pajānāti, tathā rassaṁ.",
  "atk-s0517a4:64_0": "Evaṁ pajānato ca –",
  "atk-s0517a4:65_0": "‘‘Dīgho rasso ca assāso, passāsopi ca tādiso;",
  "atk-s0517a4:66_0": "Cattāro vaṇṇā vattanti, nāsikaggeva bhikkhuno’’ti. (visuddhi. 1.219; pārā. aṭṭha. 2.165);",
  "atk-s0517a4:67_0": "Navannañcassa ākārānaṁ ekenākārena kāyānupassanāsatipaṭṭhānabhāvanā sampajjatīti veditabbā.",
  "atk-s0517a4:67_1": "Sabbakāyapaṭisaṁvedī assasissāmīti sikkhati.",
  "atk-s0517a4:67_2": "Sabbakāyapaṭisaṁvedī passasissāmīti sikkhatīti sakalassa assāsakāyassādimajjhapariyosānaṁ viditaṁ karonto pākaṭaṁ karonto assasissāmīti sikkhati.",
  "atk-s0517a4:67_3": "Sakalassa passāsakāyassādimajjhapariyosānaṁ viditaṁ karonto pākaṭaṁ karonto passasissāmīti sikkhati.",
  "atk-s0517a4:67_4": "Evaṁ viditaṁ karonto pākaṭaṁ karonto ñāṇasampayuttacittena assasati ceva passasati ca.",
  "atk-s0517a4:67_5": "Tasmā ‘‘assasissāmi passasissāmīti sikkhatī’’ti vuccati.",
  "atk-s0517a4:67_6": "Ekassa hi bhikkhuno cuṇṇavicuṇṇavisaṭe (visuddhi. 1.219; pārā. 2.165) assāsakāye,",
  "atk-s0517a4:67_7": "passāsakāye vā ādi pākaṭo hoti, na majjhapariyosānaṁ.",
  "atk-s0517a4:67_8": "So ādimeva pariggahetuṁ sakkoti, majjhapariyosāne kilamati. Ekassa majjhaṁ pākaṭaṁ hoti, na ādipariyosānaṁ.",
  "atk-s0517a4:67_9": "So majjhameva pariggahetuṁ sakkoti, ādipariyosāne kilamati.",
  "atk-s0517a4:67_10": "Ekassa pariyosānaṁ pākaṭaṁ hoti, na ādimajjhaṁ.",
  "atk-s0517a4:67_11": "So pariyosānaṁyeva pariggahetuṁ sakkoti, ādimajjhe kilamati. Ekassa sabbaṁ pākaṭaṁ hoti,",
  "atk-s0517a4:67_12": "so sabbampi pariggahetuṁ sakkoti , na katthaci kilamati.",
  "atk-s0517a4:67_13": "Tādisena bhavitabbanti dassento āha – ‘‘sabbakāyapaṭisaṁvedī’’tiādi.",
  "atk-s0517a4:68_0": "Tattha sikkhatīti evaṁ ghaṭati vāyamati. Yo vā tathābhūtassa saṁvaro, ayamettha adhisīlasikkhā. Yo tathābhūtassa samādhi, ayaṁ adhicittasikkhā. Yā tathābhūtassa paññā,",
  "atk-s0517a4:68_1": "ayaṁ adhipaññāsikkhāti imā tisso sikkhāyo tasmiṁ ārammaṇe tāya satiyā tena manasikārena sikkhati āsevati bhāveti bahulīkarotīti evamettha attho daṭṭhabbo.",
  "atk-s0517a4:68_2": "Tattha yasmā purimanayena kevalaṁ assasitabbaṁ passasitabbameva ca, na aññaṁ kiñci kātabbaṁ,",
  "atk-s0517a4:68_3": "ito paṭṭhāya pana ñāṇuppādanādīsu yogo karaṇīyo.",
  "atk-s0517a4:68_4": "Tasmā tattha ‘‘assasāmīti pajānāti passasāmīti pajānāti’’cceva vattamānakālavasena pāḷiṁ vatvā ito paṭṭhāya kattabbassa ñāṇuppādanādino ā-kārassa dassanatthaṁ ‘‘sabbakāyapaṭisaṁvedī assasissāmī’’tiādinā nayena anāgatakālavasena pāḷi āropitāti veditabbā.",
  "atk-s0517a4:69_0": "Passambhayaṁ kāyasaṅkhāraṁ…pe… sikkhatīti oḷārikaṁ assāsapassāsasaṅkhātaṁ kāyasaṅkhāraṁ passambhento paṭippassambhento nirodhento vūpasamento assasissāmi passasissāmīti sikkhati.",
  "atk-s0517a4:70_0": "Tatrevaṁ oḷārikasukhumatā ca passaddhi ca veditabbā – imassa hi bhikkhuno pubbe apariggahitakāle kāyo ca cittañca sadarathā honti oḷārikā.",
  "atk-s0517a4:70_1": "Kāyacittānaṁ oḷārikatte avūpasante assāsapassāsāpi oḷārikā honti, balavatarā hutvā pavattanti, nāsikā nappahoti,",
  "atk-s0517a4:70_2": "mukhena assasantopi passasantopi tiṭṭhati.",
  "atk-s0517a4:70_3": "Yadā panassa kāyopi cittampi pariggahitā honti,",
  "atk-s0517a4:70_4": "tadā te santā honti vūpasantā.",
  "atk-s0517a4:70_5": "Tesu vūpasantesu assāsapassāsā sukhumā hutvā pavattanti, ‘‘atthi nu kho,",
  "atk-s0517a4:70_6": "natthī’’ti vicetabbākārappattā honti.",
  "atk-s0517a4:70_7": "Seyyathāpi purisassa dhāvitvā pabbatā vā orohitvā mahābhāraṁ vā sīsato oropetvā ṭhitassa oḷārikā assāsapassāsā honti, nāsikā nappahoti,",
  "atk-s0517a4:70_8": "mukhena assasantopi passasantopi tiṭṭhati.",
  "atk-s0517a4:70_9": "Yadā panesa taṁ parissamaṁ vinodetvā nhatvā ca pivitvā ca allasāṭakaṁ hadaye katvā sītāya chāyāya nipanno hoti,",
  "atk-s0517a4:70_10": "athassa te assāsapassāsā sukhumā honti ‘‘atthi nu kho,",
  "atk-s0517a4:70_11": "natthī’’ti vicetabbākārappattā,",
  "atk-s0517a4:70_12": "evamevaṁ imassa bhikkhuno apariggahitakāleti vitthāretabbaṁ.",
  "atk-s0517a4:70_13": "Tathā hissa pubbe apariggahitakāle ‘‘oḷārikoḷārike kāyasaṅkhāre passambhemī’’ti ābhogasamannāhāramanasikāro natthi, pariggahitakāle pana atthi.",
  "atk-s0517a4:70_14": "Tenassa apariggahitakālato pariggahitakāle kāyasaṅkhāro sukhumo hoti. Tenāhu porāṇā –",
  "atk-s0517a4:71_0": "‘‘Sāraddhe kāye citte ca, adhimattaṁ pavattati;",
  "atk-s0517a4:72_0": "Asāraddhamhi kāyamhi, sukhumaṁ sampavattatī’’ti. (visuddhi. 1.220; pārā. aṭṭha. 2.165);",
  "atk-s0517a4:73_0": "Pariggahepi oḷāriko, paṭhamajjhānūpacāre sukhumo. Tasmimpi oḷāriko, paṭhamajjhāne sukhumo.",
  "atk-s0517a4:73_1": "Paṭhamajjhāne ca dutiyajjhānūpacāre ca oḷāriko, dutiyajjhāne sukhumo.",
  "atk-s0517a4:73_2": "Dutiyajjhāne ca tatiyajjhānūpacāre ca oḷāriko, tatiyajjhāne sukhumo.",
  "atk-s0517a4:73_3": "Tatiyajjhāne ca catutthajjhānūpacāre ca oḷāriko,",
  "atk-s0517a4:73_4": "catutthajjhāne atisukhumo appavattimeva pāpuṇāti.",
  "atk-s0517a4:73_5": "Idaṁ tāva dīghabhāṇakasaṁyuttabhāṇakānaṁ mataṁ.",
  "atk-s0517a4:74_0": "Majjhimabhāṇakā pana ‘‘paṭhamajjhāne oḷāriko,",
  "atk-s0517a4:74_1": "dutiyajjhānūpacāre sukhumo’’ti evaṁ heṭṭhimaheṭṭhimajjhānato uparūparijjhānūpacārepi sukhumataraṁ icchanti.",
  "atk-s0517a4:74_2": "Sabbesaṁyeva pana matena apariggahitakāle pavattakāyasaṅkhāro pariggahitakāle paṭippassambhati,",
  "atk-s0517a4:74_3": "pariggahitakāle pavattakāyasaṅkhāro paṭhamajjhānūpacāre…pe… catutthajjhānūpacāre pavattakāyasaṅkhāro catutthajjhāne paṭippassambhati. Ayaṁ tāva samathe nayo.",
  "atk-s0517a4:75_0": "Vipassanāyaṁ pana apariggahitakāle pavattakāyasaṅkhāro oḷāriko, mahābhūtapariggahe sukhumo. Sopi oḷāriko, upādārūpapariggahe sukhumo. Sopi oḷāriko, sakalarūpapariggahe sukhumo. Sopi oḷāriko, arūpapariggahe sukhumo. Sopi oḷāriko, rūpārūpapariggahe sukhumo. Sopi oḷāriko, paccayapariggahe sukhumo. Sopi oḷāriko,",
  "atk-s0517a4:75_1": "sappaccayanāmarūpadassane sukhumo. Sopi oḷāriko,",
  "atk-s0517a4:75_2": "lakkhaṇārammaṇika vipassanāya sukhumo.",
  "atk-s0517a4:75_3": "Sopi dubbalavipassanāya oḷāriko, balavavipassanāya sukhumo.",
  "atk-s0517a4:75_4": "Tattha pubbe vuttanayeneva purimassa purimassa pacchimena pacchimena paṭippassaddhi veditabbā.",
  "atk-s0517a4:75_5": "Evamettha oḷārikasukhumatā paṭippassaddhi ca veditabbā.",
  "atk-s0517a4:75_6": "Ayaṁ tāvettha kāyānupassanāvasena vuttassa paṭhamacatukkassa anupubbapadavaṇṇanā.",
  "atk-s0517a4:76_0": "Yasmā panettha idameva catukkaṁ ādikammikassa kammaṭṭhānavasena vuttaṁ,",
  "atk-s0517a4:76_1": "itarāni pana tīṇi catukkāni ettha pattajjhānassa vedanācittadhammānupassanāvasena,",
  "atk-s0517a4:76_2": "tasmā imaṁ kammaṭṭhānaṁ bhāvetvā ānāpānacatukkajjhānapadaṭṭhānāya vipassanāya saha paṭisambhidāhi arahattaṁ pāpuṇitukāmena ādikammikena kulaputtena visuddhimagge vuttanayena sīlaparisodhanādīni sabbakiccāni katvā sattaṅgasamannāgatassa ācariyassa santike pañcasandhikaṁ kammaṭṭhānaṁ uggahetabbaṁ.",
  "atk-s0517a4:76_3": "Tatrime pañca sandhayo uggaho paripucchā upaṭṭhānaṁ appanā lakkhaṇanti.",
  "atk-s0517a4:76_4": "Tattha uggaho nāma kammaṭṭhānassa uggaṇhanaṁ.",
  "atk-s0517a4:76_5": "Paripucchā nāma kammaṭṭhānassa paripucchanaṁ.",
  "atk-s0517a4:76_6": "Upaṭṭhānaṁ nāma kammaṭṭhānassa upaṭṭhānaṁ.",
  "atk-s0517a4:76_7": "Appanā nāma kammaṭṭhānassa appanā.",
  "atk-s0517a4:76_8": "Lakkhaṇaṁ nāma kammaṭṭhānassa lakkhaṇaṁ,",
  "atk-s0517a4:76_9": "‘‘evaṁ lakkhaṇamidaṁ kammaṭṭhāna’’nti kammaṭṭhānasabhāvūpadhāraṇanti vuttaṁ hoti.",
  "atk-s0517a4:77_0": "Evaṁ pañcasandhikaṁ kammaṭṭhānaṁ uggaṇhanto attanāpi na kilamati, ācariyampi na viheseti.",
  "atk-s0517a4:77_1": "Tasmā thokaṁ uddisāpetvā bahuṁ kālaṁ sajjhāyitvā evaṁ pañcasandhikaṁ kammaṭṭhānaṁ uggahetvā ācariyassa santike vā aññattha vā aṭṭhārasa dosayutte vihāre vajjetvā pañcaṅgasamannāgate senāsane vasantena upacchinnakhuddakapalibodhena katabhattakiccena bhattasammadaṁ paṭivinodetvā sukhanisinnena ratanattayaguṇānussaraṇena cittaṁ sampahaṁsetvā ācariyuggahato ekapadampi aparihāpentena idaṁ ānāpānassatikammaṭṭhānaṁ manasi kātabbaṁ. Tatrāyaṁ manasikāravidhi –",
  "atk-s0517a4:78_0": "‘‘Gaṇanā anubandhanā, phusanā ṭhapanā sallakkhaṇā;",
  "atk-s0517a4:79_0": "Vivaṭṭanā pārisuddhi, tesañca paṭipassanā’’ti.",
  "atk-s0517a4:80_0": "Tattha gaṇanāti gaṇanāyeva. Anubandhanāti anugamanā. Phusanāti phuṭṭhaṭṭhānaṁ. Ṭhapanāti appanā. Sallakkhaṇāti vipassanā. Vivaṭṭanāti maggo. Pārisuddhīti phalaṁ.",
  "atk-s0517a4:80_1": "Tesañca paṭipassanāti paccavekkhaṇā.",
  "atk-s0517a4:80_2": "Tattha iminā ādikammikena kulaputtena paṭhamaṁ gaṇanāya idaṁ kammaṭṭhānaṁ manasi kātabbaṁ.",
  "atk-s0517a4:80_3": "Gaṇentena pana pañcannaṁ heṭṭhā na ṭhapetabbaṁ, dasannaṁ upari na netabbaṁ,",
  "atk-s0517a4:80_4": "antarā khaṇḍaṁ na dassetabbaṁ.",
  "atk-s0517a4:80_5": "Pañcannaṁ heṭṭhā ṭhapentassa hi sambādhe okāse cittuppādo vipphandati sambādhe vaje sanniruddhagogaṇo viya.",
  "atk-s0517a4:80_6": "Dasannaṁ upari nentassa gaṇananissitova cittuppādo hoti.",
  "atk-s0517a4:80_7": "Antarā khaṇḍaṁ dassentassa ‘‘sikhāppattaṁ nu kho me kammaṭṭhānaṁ, no’’ti cittaṁ vikampati,",
  "atk-s0517a4:80_8": "tasmā ete dose vajjetvā gaṇetabbaṁ.",
  "atk-s0517a4:81_0": "Gaṇentena ca paṭhamaṁ dandhagaṇanāya dhaññamāpakagaṇanāya gaṇetabbaṁ.",
  "atk-s0517a4:81_1": "Dhaññamāpako hi nāḷiṁ pūretvā ‘‘eka’’nti vatvā okirati,",
  "atk-s0517a4:81_2": "puna pūrento kiñci kacavaraṁ disvā chaḍḍento ‘‘ekaṁ eka’’nti vadati. Eseva nayo dve dvetiādīsu.",
  "atk-s0517a4:81_3": "Evamevaṁ imināpi assāsapassāsesu yo upaṭṭhāti,",
  "atk-s0517a4:81_4": "taṁ gahetvā ‘‘ekaṁ eka’’ntiādiṁ katvā yāva ‘‘dasa dasā’’ti pavattamānaṁ pavattamānaṁ upalakkhetvāva gaṇetabbaṁ.",
  "atk-s0517a4:81_5": "Tassa evaṁ gaṇayato nikkhamantā ca pavisantā ca assāsapassāsā pākaṭā honti.",
  "atk-s0517a4:82_0": "Athānena taṁ dandhagaṇanaṁ dhaññamāpakagaṇanaṁ pahāya sīghagaṇanāya gopālakagaṇanāya gaṇetabbaṁ.",
  "atk-s0517a4:82_1": "Cheko hi gopālako sakkharādayo ucchaṅgena gahetvā rajjudaṇḍahattho pātova vajaṁ gantvā gāvo piṭṭhiyaṁ paharitvā palighatthambhamatthake nisinno dvāraṁ pattaṁ pattaṁyeva gāvaṁ ‘‘eko dve’’ti sakkharaṁ khipitvā khipitvā gaṇeti.",
  "atk-s0517a4:82_2": "Tiyāmarattiṁ sambādhe okāse dukkhaṁ vutthagogaṇo nikkhamanto aññamaññaṁ upanighaṁsanto vegena vegena puñjapuñjo hutvā nikkhamati.",
  "atk-s0517a4:82_3": "So vegena vegena ‘‘tīṇi cattāri pañca dasā’’ti gaṇetiyeva,",
  "atk-s0517a4:82_4": "evamassāpi purimanayena gaṇayato assāsapassāsā pākaṭā hutvā sīghaṁ sīghaṁ punappunaṁ sañcaranti.",
  "atk-s0517a4:82_5": "Tato tena ‘‘punappunaṁ sañcarantī’’ti ñatvā anto ca bahi ca aggahetvā dvārappattaṁ dvārappattaṁyeva gahetvā ‘‘eko dve tīṇi cattāri pañca,",
  "atk-s0517a4:82_6": "eko dve tīṇi cattāri pañca cha,",
  "atk-s0517a4:82_7": "eko dve tīṇi cattāri pañca cha satta…pe… aṭṭha nava dasā’’ti sīghaṁ sīghaṁ gaṇetabbameva.",
  "atk-s0517a4:82_8": "Gaṇanāpaṭibaddhe hi kammaṭṭhāne gaṇanabaleneva cittaṁ ekaggaṁ hoti arittupatthambhanavasena caṇḍasote nāvāṭhapanamiva.",
  "atk-s0517a4:83_0": "Tassevaṁ sīghaṁ sīghaṁ gaṇayato kammaṭṭhānaṁ nirantaraṁ pavattaṁ viya hutvā upaṭṭhāti.",
  "atk-s0517a4:83_1": "Atha ‘‘nirantaraṁ pavattatī’’ti ñatvā anto ca bahi ca vātaṁ apariggahetvā purimanayeneva vegena vegena gaṇetabbaṁ.",
  "atk-s0517a4:83_2": "Antopavisanavātena hi saddhiṁ cittaṁ pavesayato abbhantaraṁ vātabbhāhataṁ medapūritaṁ viya hoti.",
  "atk-s0517a4:83_3": "Bahinikkhamanavātena saddhiṁ cittaṁ nīharato bahiddhā puthuttārammaṇe cittaṁ vikkhipati.",
  "atk-s0517a4:83_4": "Phuṭṭhaphuṭṭhokāse pana satiṁ ṭhapetvā bhāventasseva bhāvanā sampajjati.",
  "atk-s0517a4:83_5": "Tena vuttaṁ – ‘‘anto ca bahi ca vātaṁ apariggahetvā purimanayeneva vegena vegena gaṇetabba’’nti.",
  "atk-s0517a4:84_0": "Kīvaciraṁ panetaṁ gaṇetabbanti?",
  "atk-s0517a4:84_1": "Yāva vinā gaṇanāya assāsapassāsārammaṇe sati santiṭṭhati.",
  "atk-s0517a4:84_2": "Bahi visaṭavitakkavicchedaṁ katvā assāsapassāsārammaṇe sati saṇṭhāpanatthaṁyeva hi gaṇanāti.",
  "atk-s0517a4:85_0": "Evaṁ gaṇanāya manasi katvā anubandhanāya manasi kātabbaṁ.",
  "atk-s0517a4:85_1": "Anubandhanā nāma gaṇanaṁ paṭisaṁharitvā satiyā nirantaraṁ assāsapassāsānaṁ anugamanaṁ.",
  "atk-s0517a4:85_2": "Tañca kho na ādimajjhapariyosānānugamanavasena.",
  "atk-s0517a4:85_3": "Ādimajjhapariyosānāni tassānugamane ādīnavā ca heṭṭhā vuttāyeva.",
  "atk-s0517a4:86_0": "Tasmā anubandhanāya manasikarontena na ādimajjhapariyosānavasena manasi kātabbaṁ,",
  "atk-s0517a4:86_1": "apica kho phusanāvasena ca ṭhapanāvasena ca manasi kātabbaṁ.",
  "atk-s0517a4:86_2": "Gaṇanānubandhanāvasena viya hi phusanāṭhapanāvasena visuṁ manasikāro natthi,",
  "atk-s0517a4:86_3": "phuṭṭhaphuṭṭhaṭṭhāneyeva pana gaṇento gaṇanāya ca phusanāya ca manasi karoti,",
  "atk-s0517a4:86_4": "tattheva gaṇanaṁ paṭisaṁharitvā te satiyā anubandhanto,",
  "atk-s0517a4:86_5": "appanāvasena ca cittaṁ ṭhapento ‘‘anubandhanāya ca phusanāya ca ṭhapanāya ca manasi karotī’’ti vuccati.",
  "atk-s0517a4:86_6": "Svāyamattho aṭṭhakathāsu vuttapaṅguḷadovārikopamāhi idheva pāḷiyaṁ vuttakakacūpamāya ca veditabbo.",
  "atk-s0517a4:87_0": "Tatrāyaṁ paṅguḷopamā – seyyathāpi paṅguḷo dolāya kīḷataṁ mātāputtānaṁ dolaṁ khipitvā tattheva dolāthambhamūle nisinno kamena āgacchantassa ca gacchantassa ca dolāphalakassa ubho koṭiyo majjhañca passati,",
  "atk-s0517a4:87_1": "na ca ubhokoṭimajjhānaṁ dassanatthaṁ byāvaṭo hoti,",
  "atk-s0517a4:87_2": "evameva bhikkhu sativasena upanibandhanatthambhamūle ṭhatvā assāsapassāsadolaṁ khipitvā tattheva nimitte satiyā nisīdanto kamena āgacchantānañca gacchantānañca phuṭṭhaṭṭhāne assāsapassāsānaṁ ādimajjhapariyosānaṁ satiyā anugacchanto tattheva (visuddhi.",
  "atk-s0517a4:87_3": "1.225) cittaṁ ṭhapetvā passati,",
  "atk-s0517a4:87_4": "na ca tesaṁ dassanatthaṁ byāvaṭo hoti. Ayaṁ paṅguḷopamā.",
  "atk-s0517a4:88_0": "Ayaṁ pana dovārikopamā – seyyathāpi dovāriko nagarassa anto ca bahi ca purise ‘‘ko tvaṁ, kuto vā āgato, kuhiṁ vā gacchasi,",
  "atk-s0517a4:88_1": "kiṁ vā te hatthe’’ti na vīmaṁsati. Na hi tassa te bhārā,",
  "atk-s0517a4:88_2": "dvārappattaṁ dvārappattaṁyeva pana vīmaṁsati,",
  "atk-s0517a4:88_3": "evameva imassa bhikkhuno antopaviṭṭhavātā ca bahinikkhantavātā ca na bhārā honti,",
  "atk-s0517a4:88_4": "dvārappattā dvārappattāyeva bhārāti ayaṁ dovārikopamā.",
  "atk-s0517a4:89_0": "Kakacūpamā pana ‘‘nimittaṁ assāsapassāsā’’tiādinā (paṭi. ma. 1.159) nayena idha vuttāyeva.",
  "atk-s0517a4:89_1": "Idha panassa āgatāgatavasena amanasikāramattameva payojananti veditabbaṁ.",
  "atk-s0517a4:90_0": "Idaṁ kammaṭṭhānaṁ manasikaroto kassaci na cireneva nimittañca uppajjati,",
  "atk-s0517a4:90_1": "avasesajhānaṅgapaṭimaṇḍitā appanāsaṅkhātā ṭhapanā ca sampajjati.",
  "atk-s0517a4:90_2": "Kassaci pana gaṇanāvaseneva manasikārakālato pabhuti yathā sāraddhakāyassa mañce vā pīṭhe vā nisīdato mañcapīṭhaṁ onamati vikūjati,",
  "atk-s0517a4:90_3": "paccattharaṇaṁ valiṁ gaṇhāti,",
  "atk-s0517a4:90_4": "asāraddhakāyassa pana nisīdato neva mañcapīṭhaṁ onamati na vikūjati,",
  "atk-s0517a4:90_5": "na paccattharaṇaṁ valiṁ gaṇhāti,",
  "atk-s0517a4:90_6": "tūlapicupūritaṁ viya mañcapīṭhaṁ hoti . Kasmā?",
  "atk-s0517a4:90_7": "Yasmā asāraddho kāyo lahuko hoti,",
  "atk-s0517a4:90_8": "evamevaṁ gaṇanāvasena manasikārakālato pabhuti anukkamato oḷārikaassāsapassāsanirodhavasena kāyadarathe vūpasante kāyopi cittampi lahukaṁ hoti,",
  "atk-s0517a4:90_9": "sarīraṁ ākāse laṅghanākārappattaṁ viya hoti.",
  "atk-s0517a4:91_0": "Tassa oḷārike assāsapassāse niruddhe sukhumaassāsapassāsanimittārammaṇaṁ cittaṁ pavattati .",
  "atk-s0517a4:91_1": "Tasmimpi niruddhe aparāparaṁ tato sukhumataraṁ sukhumataraṁ assāsapassāsanimittārammaṇaṁ pavattatiyeva.",
  "atk-s0517a4:91_2": "Svāyamattho upari vuttakaṁsathālopamāya veditabbo.",
  "atk-s0517a4:92_0": "Yathā hi aññāni kammaṭṭhānāni uparūpari vibhūtāni honti, na tathā idaṁ.",
  "atk-s0517a4:92_1": "Idaṁ pana uparūpari bhāventassa sukhumattaṁ gacchati, upaṭṭhānampi na upagacchati.",
  "atk-s0517a4:92_2": "Evaṁ anupaṭṭhahante pana tasmiṁ tena bhikkhunā ‘‘ācariyaṁ pucchissāmī’’ti vā ‘‘naṭṭhaṁ dāni me kammaṭṭhāna’’nti vā uṭṭhāyāsanā na gantabbaṁ.",
  "atk-s0517a4:92_3": "Iriyāpathaṁ vikopetvā gacchato hi kammaṭṭhānaṁ navanavameva hoti.",
  "atk-s0517a4:92_4": "Tasmā yathānisinneneva desato āharitabbaṁ.",
  "atk-s0517a4:93_0": "Tatrāyaṁ āharaṇūpāyo – tena bhikkhunā kammaṭṭhānassa anupaṭṭhānabhāvaṁ ñatvā iti paṭisañcikkhitabbaṁ ‘‘ime assāsapassāsā nāma kattha atthi, kattha natthi. Kassa vā atthi, kassa vā natthī’’ti.",
  "atk-s0517a4:93_1": "Athevaṁ paṭisañcikkhato ‘‘ime antomātukucchiyaṁ natthi, udake nimuggānaṁ natthi,",
  "atk-s0517a4:93_2": "tathā asaññībhūtānaṁ matānaṁ catutthajjhānasamāpannānaṁ rūpārūpabhavasamaṅgīnaṁ nirodhasamāpannāna’’nti ñatvā evaṁ attanāva attā paṭicodetabbo ‘‘nanu, tvaṁ paṇḍita, neva mātukucchigato, na udake nimuggo, na asaññībhūto, na mato, na catutthajjhānasamāpanno, na rūpārūpabhavasamaṅgī, na nirodhasamāpanno. Atthiyeva te assāsapassāsā,",
  "atk-s0517a4:93_3": "mandapaññatāya pana pariggahetuṁ na sakkosī’’ti.",
  "atk-s0517a4:93_4": "Athānena pakatiphuṭṭhavasena cittaṁ ṭhapetvā manasikāro pavattetabbo.",
  "atk-s0517a4:93_5": "Ime hi dīghanāsikassa nāsāpuṭaṁ ghaṭṭentā pavattanti, rassanāsikassa uttaroṭṭhaṁ.",
  "atk-s0517a4:93_6": "Tasmānena imaṁ nāma ṭhānaṁ ghaṭṭentīti nimittaṁ ṭhapetabbaṁ.",
  "atk-s0517a4:93_7": "Imameva hi atthavasaṁ paṭicca vuttaṁ bhagavatā – ‘‘nāhaṁ, bhikkhave,",
  "atk-s0517a4:93_8": "muṭṭhassatissa asampajānassa ānāpānassatibhāvanaṁ vadāmī’’ti (ma. ni. 3.149; saṁ. ni. 5.992).",
  "atk-s0517a4:93_9": "Kiñcāpi hi yaṁkiñci kammaṭṭhānaṁ satassa sampajānasseva sampajjati,",
  "atk-s0517a4:93_10": "ito aññaṁ pana manasikarontassa pākaṭaṁ hoti.",
  "atk-s0517a4:93_11": "Idaṁ pana ānāpānassatikammaṭṭhānaṁ garukaṁ garukabhāvanaṁ buddhapaccekabuddhabuddhaputtānaṁ mahāpurisānaṁyeva manasikārabhūmibhūtaṁ, na ceva ittaraṁ, na ca ittarasattasamāsevitaṁ. Yathā yathā manasi karīyati,",
  "atk-s0517a4:93_12": "tathā tathā santañceva hoti sukhumañca.",
  "atk-s0517a4:93_13": "Tasmā ettha balavatī sati ca paññā ca icchitabbā.",
  "atk-s0517a4:94_0": "Yathā hi maṭṭhasāṭakassa tunnakaraṇakāle sūcipi sukhumā icchitabbā,",
  "atk-s0517a4:94_1": "sūcipāsavedhanampi tato sukhumataraṁ,",
  "atk-s0517a4:94_2": "evamevaṁ maṭṭhasāṭakasadisassa imassa kammaṭṭhānassa bhāvanākāle sūcipaṭibhāgā satipi sūcipāsavedhanapaṭibhāgā taṁsampayuttā paññāpi balavatī icchitabbā.",
  "atk-s0517a4:94_3": "Tāhi ca pana satipaññāhi samannāgatena bhikkhunā na te assāsapassāsā aññatra pakatiphuṭṭhokāsā pariyesitabbā.",
  "atk-s0517a4:95_0": "Yathā hi kassako khettaṁ kasitvā balībadde muñcitvā gocaramukhe katvā chāyāya nisinno vissameyya,",
  "atk-s0517a4:95_1": "athassa te balībaddā vegena aṭaviṁ paviseyyuṁ. Yo hoti cheko kassako,",
  "atk-s0517a4:95_2": "so puna te gahetvā yojetukāmo na tesaṁ anupadaṁ gantvā aṭaviṁ āhiṇḍati.",
  "atk-s0517a4:95_3": "Atha kho rasmiñca patodañca gahetvā ujukameva tesaṁ nipātanatitthaṁ gantvā nisīdati vā nipajjati vā.",
  "atk-s0517a4:95_4": "Atha te goṇe divasabhāgaṁ caritvā nipātanatitthaṁ otaritvā nhatvā ca pivitvā ca paccuttaritvā ṭhite disvā rasmiyā bandhitvā patodena vijjhanto ānetvā yojetvā puna kammaṁ karoti.",
  "atk-s0517a4:95_5": "Evamevaṁ tena bhikkhunā na te assāsapassāsā aññatra pakatiphuṭṭhokāsā pariyesitabbā.",
  "atk-s0517a4:95_6": "Satirasmiṁ pana paññāpatodañca gahetvā pakatiphuṭṭhokāse cittaṁ ṭhapetvā manasikāro pavattetabbo.",
  "atk-s0517a4:95_7": "Evaṁ hissa manasikaroto na cirasseva te upaṭṭhahanti nipātanatitthe viya goṇā.",
  "atk-s0517a4:95_8": "Tato tena satirasmiyā bandhitvā tasmiṁyeva ṭhāne yojetvā paññāpatodena vijjhantena punappunaṁ kammaṭṭhānaṁ anuyuñjitabbaṁ.",
  "atk-s0517a4:95_9": "Tassevamanuyuñjato na cirasseva nimittaṁ upaṭṭhāti.",
  "atk-s0517a4:95_10": "Taṁ panetaṁ na sabbesaṁ ekasadisaṁ hoti,",
  "atk-s0517a4:95_11": "apica kho kassaci sukhasamphassaṁ uppādayamāno tūlapicu viya kappāsapicu viya vātadhārā viya ca upaṭṭhātīti ekacce āhu.",
  "atk-s0517a4:96_0": "Ayaṁ pana aṭṭhakathāsu vinicchayo – idañhi kassaci tārakarūpaṁ viya maṇiguḷikā viya muttāguḷikā viya ca,",
  "atk-s0517a4:96_1": "kassaci kharasamphassaṁ hutvā kappāsaṭṭhi viya dārusārasūci viya ca,",
  "atk-s0517a4:96_2": "kassaci dīghapāmaṅgasuttaṁ viya kusumadāmaṁ viya dhūmasikhā viya ca,",
  "atk-s0517a4:96_3": "kassaci vitthataṁ makkaṭakasuttaṁ viya valāhakapaṭalaṁ viya padumapupphaṁ viya rathacakkaṁ viya candamaṇḍalaṁ viya sūriyamaṇḍalaṁ viya ca upaṭṭhāti,",
  "atk-s0517a4:96_4": "tañca panetaṁ yathā sambahulesu bhikkhūsu suttantaṁ sajjhāyitvā nisinnesu ekena bhikkhunā ‘‘tumhākaṁ kīdisaṁ hutvā idaṁ suttaṁ upaṭṭhātī’’ti vutte eko ‘‘mayhaṁ mahatī pabbateyyā nadī viya hutvā upaṭṭhātī’’ti āha.",
  "atk-s0517a4:96_5": "Aparo ‘‘mayhaṁ ekā vanarāji viya’’.",
  "atk-s0517a4:96_6": "Añño ‘‘mayhaṁ eko sītacchāyo sākhāsampanno phalabhārabharito rukkho viyā’’ti.",
  "atk-s0517a4:96_7": "Tesañhi taṁ ekameva suttaṁ saññānānatāya nānato upaṭṭhāti.",
  "atk-s0517a4:96_8": "Evaṁ ekameva kammaṭṭhānaṁ saññānānatāya nānato upaṭṭhāti.",
  "atk-s0517a4:96_9": "Saññajañhi etaṁ saññānidānaṁ saññāpabhavaṁ,",
  "atk-s0517a4:96_10": "tasmā saññānānatāya nānato upaṭṭhātīti veditabbaṁ.",
  "atk-s0517a4:97_0": "Evaṁ upaṭṭhite pana nimitte tena bhikkhunā ācariyassa santikaṁ gantvā ārocetabbaṁ ‘‘mayhaṁ, bhante, evarūpaṁ nāma upaṭṭhātī’’ti.",
  "atk-s0517a4:97_1": "Ācariyena pana ‘‘nimittamidaṁ, āvuso,",
  "atk-s0517a4:97_2": "kammaṭṭhānaṁ punappunaṁ manasi karohi sappurisā’’ti vattabbo.",
  "atk-s0517a4:97_3": "Athānena nimitteyeva cittaṁ ṭhapetabbaṁ.",
  "atk-s0517a4:97_4": "Evamassāyaṁ ito pabhuti ṭhapanāvasena bhāvanā hoti. Vuttañhetaṁ porāṇehi –",
  "atk-s0517a4:98_0": "‘‘Nimitte ṭhapayaṁ cittaṁ, nānākāraṁ vibhāvayaṁ;",
  "atk-s0517a4:99_0": "Dhīro assāsapassāse, sakaṁ cittaṁ nibandhatī’’ti. (pārā. aṭṭha. 2.165; visuddhi. 1.232);",
  "atk-s0517a4:100_0": "Tassevaṁ nimittupaṭṭhānato pabhuti nīvaraṇāni vikkhambhitāneva honti, kilesā sannisinnāva,",
  "atk-s0517a4:100_1": "cittaṁ upacārasamādhinā samāhitameva.",
  "atk-s0517a4:100_2": "Athānena taṁ nimittaṁ neva vaṇṇato manasi kātabbaṁ,",
  "atk-s0517a4:100_3": "na lakkhaṇato paccavekkhitabbaṁ,",
  "atk-s0517a4:100_4": "apica kho khattiyamahesiyā cakkavattigabbho viya kassakena sāliyavagabbho viya ca āvāsādīni satta asappāyāni vajjetvā tāneva satta sappāyāni sevantena sādhukaṁ rakkhitabbaṁ,",
  "atk-s0517a4:100_5": "atha naṁ evaṁ rakkhitvā punappunaṁ manasikāravasena vuddhiṁ virūḷhiṁ gamayitvā dasavidhaṁ appanākosallaṁ sampādetabbaṁ, vīriyasamatā yojetabbā.",
  "atk-s0517a4:100_6": "Tassevaṁ ghaṭentassa visuddhimagge vuttānukkamena tasmiṁ nimitte catukkapañcakajjhānāni nibbattanti.",
  "atk-s0517a4:100_7": "Evaṁ nibbattacatukkapañcakajjhāno panettha bhikkhu sallakkhaṇāvivaṭṭanāvasena kammaṭṭhānaṁ vaḍḍhetvā pārisuddhiṁ pattukāmo tadeva jhānaṁ pañcahākārehi vasippattaṁ paguṇaṁ katvā nāmarūpaṁ vavatthapetvā vipassanaṁ paṭṭhapeti. Kathaṁ?",
  "atk-s0517a4:100_8": "So hi samāpattito vuṭṭhāya assāsapassāsānaṁ samudayo karajakāyo ca cittañcāti passati.",
  "atk-s0517a4:100_9": "Yathā hi kammāragaggariyā dhamamānāya bhastañca purisassa ca tajjaṁ vāyāmaṁ paṭicca vāto sañcarati,",
  "atk-s0517a4:100_10": "evamevaṁ kāyañca cittañca paṭicca assāsapassāsāti.",
  "atk-s0517a4:100_11": "Tato assāsapassāse ca kāyañca rūpanti,",
  "atk-s0517a4:100_12": "cittañca taṁsampayutte ca dhamme arūpanti vavatthapeti.",
  "atk-s0517a4:101_0": "Evaṁ nāmarūpaṁ vavatthapetvā tassa paccayaṁ pariyesati,",
  "atk-s0517a4:101_1": "pariyesanto ca taṁ disvā tīsupi addhāsu nāmarūpassa pavattiṁ ārabbha kaṅkhaṁ vitarati,",
  "atk-s0517a4:101_2": "vitiṇṇakaṅkho kalāpasammasanavasena ‘‘aniccaṁ dukkhamanattā’’ti tilakkhaṇaṁ āropetvā udayabbayānupassanāya pubbabhāge uppanne obhāsādayo dasa vipassanupakkilese pahāya upakkilesavimuttaṁ udayabbayānupassanāñāṇaṁ ‘‘maggo’’ti vavatthapetvā udayaṁ pahāya bhaṅgānupassanaṁ patvā nirantaraṁ bhaṅgānupassanena bhayato upaṭṭhitesu sabbasaṅkhāresu nibbindanto virajjanto vimuccanto yathākkamena cattāro ariyamagge pāpuṇitvā arahattaphale patiṭṭhāya ekūnavīsatibhedassa paccavekkhaṇāñāṇassa pariyantaṁ patto sadevakassa lokassa aggadakkhiṇeyyo hoti.",
  "atk-s0517a4:101_3": "Ettāvatā cassa gaṇanaṁ ādiṁ katvā vipassanāpariyosānā ānāpānassatisamādhibhāvanā samattā hotīti.",
  "atk-s0517a4:101_4": "Ayaṁ sabbākārato paṭhamacatukkavaṇṇanā.",
  "atk-s0517a4:102_0": "Itaresu pana tīsu catukkesu yasmā visuṁ kammaṭṭhānabhāvanānayo nāma natthi,",
  "atk-s0517a4:102_1": "tasmā anupadavaṇṇanānayeneva tesaṁ evamattho veditabbo.",
  "atk-s0517a4:102_2": "Pītipaṭisaṁvedīti pītiṁ paṭisaṁviditaṁ karonto pākaṭaṁ karonto assasissāmi passasissāmīti sikkhati.",
  "atk-s0517a4:102_3": "Tattha dvīhākārehi pīti paṭisaṁviditā hoti ārammaṇato ca asammohato ca.",
  "atk-s0517a4:103_0": "Kathaṁ ārammaṇato pīti paṭisaṁviditā hoti?",
  "atk-s0517a4:103_1": "Sappītike dve jhāne samāpajjati,",
  "atk-s0517a4:103_2": "tassa samāpattikkhaṇe jhānapaṭilābhena ārammaṇato pīti paṭisaṁviditā hoti ārammaṇassa paṭisaṁviditattā.",
  "atk-s0517a4:104_0": "Kathaṁ asammohato?",
  "atk-s0517a4:104_1": "Sappītike dve jhāne samāpajjitvā vuṭṭhāya jhānasampayuttaṁ pītiṁ khayato vayato sammasati,",
  "atk-s0517a4:104_2": "tassa vipassanākkhaṇe lakkhaṇapaṭivedhena asammohato pīti paṭisaṁviditā hoti.",
  "atk-s0517a4:104_3": "Eteneva nayena avasesapadānipi atthato veditabbāni.",
  "atk-s0517a4:104_4": "Idaṁ panettha visesamattaṁ – tiṇṇaṁ jhānānaṁ vasena sukhapaṭisaṁviditā hoti.",
  "atk-s0517a4:104_5": "Catunnampi jhānānaṁ vasena cittasaṅkhārapaṭisaṁviditā veditabbā.",
  "atk-s0517a4:104_6": "Cittasaṅkhāroti vedanāsaññākkhandhā.",
  "atk-s0517a4:104_7": "Passambhayaṁ cittasaṅkhāranti oḷārikaṁ oḷārikaṁ cittasaṅkhāraṁ passambhento, nirodhentoti attho.",
  "atk-s0517a4:104_8": "So vitthārato kāyasaṅkhāre vuttanayena veditabbo.",
  "atk-s0517a4:104_9": "Apicettha pītipade pītisīsena vedanā vuttā, sukhapade sarūpeneva vedanā.",
  "atk-s0517a4:104_10": "Dvīsu cittasaṅkhārapadesu ‘‘saññā ca vedanā ca cetasikā,",
  "atk-s0517a4:104_11": "ete dhammā cittapaṭibaddhā cittasaṅkhārā’’ti (paṭi. ma. 1.174; ma. ni.",
  "atk-s0517a4:104_12": "1.463) vacanato saññāsampayuttā vedanāti evaṁ vedanānupassanānayena idaṁ catukkaṁ bhāsitanti veditabbaṁ.",
  "atk-s0517a4:105_0": "Tatiyacatukkepi catunnaṁ jhānānaṁ vasena cittapaṭisaṁviditā veditabbā.",
  "atk-s0517a4:105_1": "Abhippamodayaṁ cittanti cittaṁ modento pamodento hāsento pahāsento assasissāmi passasissāmīti sikkhati.",
  "atk-s0517a4:105_2": "Tattha dvīhākārehi abhippamodo hoti samādhivasena ca vipassanāvasena ca.",
  "atk-s0517a4:106_0": "Kathaṁ samādhivasena?",
  "atk-s0517a4:106_1": "Sappītike dve jhāne samāpajjati,",
  "atk-s0517a4:106_2": "so samāpattikkhaṇe sampayuttāya pītiyā cittaṁ āmodeti pamodeti. Kathaṁ vipassanāvasena?",
  "atk-s0517a4:106_3": "Sappītike dve jhāne samāpajjitvā vuṭṭhāya jhānasampayuttaṁ pītiṁ khayato vayato sammasati.",
  "atk-s0517a4:106_4": "Evaṁ vipassanākkhaṇe jhānasampayuttaṁ pītiṁ ārammaṇaṁ katvā cittaṁ āmodeti pamodeti.",
  "atk-s0517a4:106_5": "Evaṁ paṭipanno ‘‘abhippamodayaṁ cittaṁ assasissāmi passasissāmīti sikkhatī’’ti vuccati.",
  "atk-s0517a4:107_0": "Samādahaṁ cittanti paṭhamajjhānādivasena ārammaṇe cittaṁ samaṁ ādahanto samaṁ ṭhapento,",
  "atk-s0517a4:107_1": "tāni vā pana jhānāni samāpajjitvā vuṭṭhāya jhānasampayuttaṁ cittaṁ khayato vayato sammasato vipassanākkhaṇe lakkhaṇapaṭivedhena uppajjati khaṇikacittekaggatā,",
  "atk-s0517a4:107_2": "evaṁ uppannāya khaṇikacittekaggatāya vasenapi ārammaṇe cittaṁ samaṁ ādahanto samaṁ ṭhapento ‘‘samādahaṁ cittaṁ assasissāmi passasissāmīti sikkhatī’’ti vuccati.",
  "atk-s0517a4:108_0": "Vimocayaṁcittanti paṭhamajjhānena nīvaraṇehi cittaṁ mocento vimocento, dutiyena vitakkavicārehi, tatiyena pītiyā,",
  "atk-s0517a4:108_1": "catutthena sukhadukkhehi cittaṁ mocento vimocento,",
  "atk-s0517a4:108_2": "tāni vā pana jhānāni samāpajjitvā vuṭṭhāya jhānasampayuttaṁ cittaṁ khayato vayato sammasati.",
  "atk-s0517a4:108_3": "So vipassanākkhaṇe aniccānupassanāya niccasaññāto cittaṁ mocento vimocento,",
  "atk-s0517a4:108_4": "dukkhānupassanāya sukhasaññāto,",
  "atk-s0517a4:108_5": "anattānupassanāya attasaññāto, nibbidānupassanāya nandito, virāgānupassanāya rāgato,",
  "atk-s0517a4:108_6": "nirodhānupassanāya samudayato,",
  "atk-s0517a4:108_7": "paṭinissaggānupassanāya ādānato cittaṁ mocento vimocento assasati ceva passasati ca.",
  "atk-s0517a4:108_8": "Tena vuccati – ‘‘vimocayaṁ cittaṁ assasissāmi passasissāmīti sikkhatī’’ti.",
  "atk-s0517a4:108_9": "Evaṁ cittānupassanāvasena idaṁ catukkaṁ bhāsitanti veditabbaṁ.",
  "atk-s0517a4:109_0": "Catutthacatukke pana aniccānupassīti ettha tāva aniccaṁ veditabbaṁ, aniccatā veditabbā, aniccānupassanā veditabbā, aniccānupassī veditabbo.",
  "atk-s0517a4:109_1": "Tattha aniccanti pañcakkhandhā. Kasmā? Uppādavayaññathattabhāvā.",
  "atk-s0517a4:109_2": "Aniccatāti tesaṁyeva uppādavayaññathattaṁ, hutvā abhāvo vā,",
  "atk-s0517a4:109_3": "nibbattānaṁ tenevākārena aṭṭhatvā khaṇabhaṅgena bhedoti attho.",
  "atk-s0517a4:109_4": "Aniccānupassanāti tassā aniccatāya vasena rūpādīsu ‘‘anicca’’nti anupassanā.",
  "atk-s0517a4:109_5": "Aniccānupassīti tāya anupassanāya samannāgato.",
  "atk-s0517a4:109_6": "Tasmā evaṁbhūto assasanto ca passasanto ca idha ‘‘aniccānupassī assasissāmi passasissāmīti sikkhatī’’ti veditabbo.",
  "atk-s0517a4:110_0": "Virāgānupassīti ettha pana dve virāgā khayavirāgo ca accantavirāgo ca.",
  "atk-s0517a4:110_1": "Tattha khayavirāgoti saṅkhārānaṁ khaṇabhaṅgo. Accantavirāgoti nibbānaṁ.",
  "atk-s0517a4:110_2": "Virāgānupassanāti tadubhayadassanavasena pavattā vipassanā ca maggo ca.",
  "atk-s0517a4:110_3": "Tāya duvidhāyapi anupassanāya samannāgato hutvā assasanto ca passasanto ca ‘‘virāgānupassī assasissāmi passasissāmīti sikkhatī’’ti veditabbo.",
  "atk-s0517a4:110_4": "Nirodhānupassīpadepi eseva nayo.",
  "atk-s0517a4:111_0": "Paṭinissaggānupassīti etthāpi dve paṭinissaggā pariccāgapaṭinissaggo ca pakkhandanapaṭinissaggo ca.",
  "atk-s0517a4:111_1": "Paṭinissaggoyeva anupassanā paṭinissaggānupassanā,",
  "atk-s0517a4:111_2": "vipassanāmaggānametaṁ adhivacanaṁ.",
  "atk-s0517a4:111_3": "Vipassanāti tadaṅgavasena saddhiṁ khandhābhisaṅkhārehi kilese pariccajati,",
  "atk-s0517a4:111_4": "saṅkhatadosadassanena ca tabbiparīte nibbāne tanninnatāya pakkhandatīti pariccāgapaṭinissaggo ceva pakkhandanapaṭinissaggo cāti vuccati.",
  "atk-s0517a4:111_5": "Maggo samucchedavasena saddhiṁ khandhābhisaṅkhārehi kilese pariccajati,",
  "atk-s0517a4:111_6": "ārammaṇakaraṇena ca nibbāne pakkhandatīti pariccāgapaṭinissaggo ceva pakkhandanapaṭinissaggo cāti vuccati.",
  "atk-s0517a4:111_7": "Ubhayampi pana purimapurimañāṇānaṁ anuanu passanato anupassanāti vuccati.",
  "atk-s0517a4:111_8": "Tāya duvidhāyapi paṭinissaggānupassanāya samannāgato hutvā assasanto ca passasanto ca ‘‘paṭinissaggānupassī assasissāmi passasissāmīti sikkhatī’’ti veditabbo.",
  "atk-s0517a4:112_0": "Ettha ca ‘‘aniccānupassī’’ti taruṇavipassanāya vasena vuttaṁ,",
  "atk-s0517a4:112_1": "‘‘virāgānupassī’’ti tato balavatarāya saṅkhāresu virajjanasamatthāya vipassanāya vasena,",
  "atk-s0517a4:112_2": "‘‘nirodhānupassī’’ti tato balavatarāya kilesanirodhanasamatthāya vipassanāya vasena ,",
  "atk-s0517a4:112_3": "‘‘paṭinissaggānupassī’’ti maggassa āsannabhūtāya atitikkhāya vipassanāya vasena vuttanti veditabbaṁ.",
  "atk-s0517a4:112_4": "Yattha pana maggopi labbhati, so abhinnoyeva.",
  "atk-s0517a4:112_5": "Evamidaṁ catukkaṁ suddhavipassanāvasena vuttaṁ,",
  "atk-s0517a4:112_6": "purimāni pana tīṇi samathavipassanāvasenāti.",
  "atk-s0517a4:113_0": "Ānāpānassatimātikāvaṇṇanā niṭṭhitā.",
  "atk-s0517a4:114_0": "164.",
  "atk-s0517a4:114_1": "Idāni yathānikkhittaṁ mātikaṁ paṭipāṭiyā bhājetvā dassetuṁ idhāti imissā diṭṭhiyātiādi āraddhaṁ.",
  "atk-s0517a4:114_2": "Tattha imissā diṭṭhiyātiādīhi dasahi padehi sikkhattayasaṅkhātaṁ sabbaññubuddhasāsanameva kathitaṁ.",
  "atk-s0517a4:114_3": "Tañhi buddhena bhagavatā diṭṭhattā diṭṭhīti vuccati,",
  "atk-s0517a4:114_4": "tasseva khamanavasena khanti, ruccanavasena ruci, gahaṇavasena ādāyo, sabhāvaṭṭhena dhammo, sikkhitabbaṭṭhena vinayo, tadubhayenapi dhammavinayo, pavuttavasena pāvacanaṁ,",
  "atk-s0517a4:114_5": "seṭṭhacariyaṭṭhena brahmacariyaṁ,",
  "atk-s0517a4:114_6": "anusiṭṭhidānavasena satthusāsananti vuccati.",
  "atk-s0517a4:114_7": "Tasmā ‘‘imissā diṭṭhiyā’’tiādīsu imissā buddhadiṭṭhiyā, imissā buddhakhantiyā, imissā buddharuciyā, imasmiṁ buddhaādāye, imasmiṁ buddhadhamme, imasmiṁ buddhavinaye, imasmiṁ buddhadhammavinaye, imasmiṁ buddhapāvacane, imasmiṁ buddhabrahmacariye,",
  "atk-s0517a4:114_8": "imasmiṁ buddhasatthusāsaneti attho veditabbo.",
  "atk-s0517a4:114_9": "Apicetaṁ sikkhattayasaṅkhātaṁ sakalaṁ pāvacanaṁ bhagavatā diṭṭhattā sammādiṭṭhipaccayattā sammādiṭṭhipubbaṅgamattā ca diṭṭhi.",
  "atk-s0517a4:114_10": "Bhagavato khamanavasena khanti. Ruccanavasena ruci. Gahaṇavasena ādāyo .",
  "atk-s0517a4:114_11": "Attano kārakaṁ apāye apatamānaṁ dhāretīti dhammo.",
  "atk-s0517a4:114_12": "Sova saṁkilesapakkhaṁ vinetīti vinayo.",
  "atk-s0517a4:114_13": "Dhammo ca so vinayo cāti dhammavinayo,",
  "atk-s0517a4:114_14": "kusaladhammehi vā akusaladhammānaṁ esa vinayoti dhammavinayo.",
  "atk-s0517a4:114_15": "Teneva vuttaṁ – ‘‘ye ca kho tvaṁ, gotami,",
  "atk-s0517a4:114_16": "dhamme jāneyyāsi ime dhammā virāgāya saṁvattanti, no sarāgāya…pe… ekaṁsena, gotami,",
  "atk-s0517a4:114_17": "dhāreyyāsi eso dhammo eso vinayo etaṁ satthusāsana’’nti (a. ni. 8.53; cūḷava. 406). Dhammena vā vinayo, na daṇḍādīhīti dhammavinayo. Vuttampi cetaṁ –",
  "atk-s0517a4:115_0": "‘‘Daṇḍeneke damayanti, aṅkusehi kasāhi ca;",
  "atk-s0517a4:116_0": "Adaṇḍena asatthena, nāgo danto mahesinā’’ti. (ma. ni. 2.352; cūḷava. 342);",
  "atk-s0517a4:117_0": "Tathā ‘‘dhammena nayamānānaṁ,",
  "atk-s0517a4:117_1": "kā usūyā vijānata’’nti (mahāva. 63).",
  "atk-s0517a4:117_2": "Dhammāya vā vinayo dhammavinayo.",
  "atk-s0517a4:117_3": "Anavajjadhammatthaṁ hesa vinayo, na bhavabhogāmisatthaṁ. Tenāha bhagavā – ‘‘nayidaṁ, bhikkhave,",
  "atk-s0517a4:117_4": "brahmacariyaṁ vussati janakuhanattha’’nti (itivu. 35; a. ni. 4.25) vitthāro.",
  "atk-s0517a4:117_5": "Puṇṇattheropi āha – ‘‘anupādāparinibbānatthaṁ kho, āvuso,",
  "atk-s0517a4:117_6": "bhagavati brahmacariyaṁ vussatī’’ti (ma. ni. 1.259).",
  "atk-s0517a4:117_7": "Visuddhaṁ vā nayatīti vinayo, dhammato vinayo dhammavinayo.",
  "atk-s0517a4:117_8": "Saṁsāradhammato hi sokādidhammato vā esa visuddhaṁ nibbānaṁ nayati, dhammassa vā vinayo,",
  "atk-s0517a4:117_9": "na titthakarānanti dhammavinayo. Dhammabhūto hi bhagavā, tasseva esa vinayo.",
  "atk-s0517a4:117_10": "Yasmā vā dhammā eva abhiññeyyā pariññeyyā pahātabbā bhāvetabbā sacchikātabbā ca, tasmā esa dhammesu vinayo,",
  "atk-s0517a4:117_11": "na sattesu na jīvesu cāti dhammavinayo.",
  "atk-s0517a4:117_12": "Sātthasabyañjanatādīhi aññesaṁ vacanato padhānaṁ vacananti pavacanaṁ, pavacanameva pāvacanaṁ.",
  "atk-s0517a4:117_13": "Sabbacariyāhi visiṭṭhacariyabhāvena brahmacariyaṁ.",
  "atk-s0517a4:117_14": "Devamanussānaṁ satthubhūtassa bhagavato sāsananti satthusāsanaṁ,",
  "atk-s0517a4:117_15": "satthubhūtaṁ vā sāsanantipi satthusāsanaṁ. ‘‘Yo vo, ānanda,",
  "atk-s0517a4:117_16": "mayā dhammo ca vinayo ca desito paññatto,",
  "atk-s0517a4:117_17": "so vo mamaccayena satthā’’ti (dī. ni.",
  "atk-s0517a4:117_18": "2.216) hi dhammavinayova satthāti vutto.",
  "atk-s0517a4:117_19": "Evametesaṁ padānaṁ attho veditabbo.",
  "atk-s0517a4:117_20": "Yasmā pana imasmiṁyeva sāsane sabbākāraānāpānassatisamādhinibbattako bhikkhu vijjati, na aññatra,",
  "atk-s0517a4:117_21": "tasmā tattha tattha ‘‘imissā’’ti ca ‘‘imasmi’’nti ca ayaṁ niyamo katoti veditabbo.",
  "atk-s0517a4:117_22": "Ayaṁ ‘‘idhā’’timātikāya niddesassa attho.",
  "atk-s0517a4:118_0": "Puthujjanakalyāṇakovātiādinā ca bhikkhusaddassa vacanatthaṁ avatvā idhādhippetabhikkhuyeva dassito.",
  "atk-s0517a4:118_1": "Tattha puthujjano ca so kilesānaṁ asamucchinnattā,",
  "atk-s0517a4:118_2": "kalyāṇo ca sīlādipaṭipattiyuttattāti puthujjanakalyāṇo,",
  "atk-s0517a4:118_3": "puthujjanakalyāṇova puthujjanakalyāṇako.",
  "atk-s0517a4:118_4": "Adhisīlādīni sikkhatīti sekkho.",
  "atk-s0517a4:118_5": "Sotāpanno vā sakadāgāmī vā anāgāmī vā.",
  "atk-s0517a4:118_6": "Akuppo calayitumasakkuṇeyyo arahattaphaladhammo assāti akuppadhammo.",
  "atk-s0517a4:118_7": "Sopi hi imaṁ samādhiṁ bhāveti.",
  "atk-s0517a4:119_0": "Araññaniddese vinayapariyāyena tāva ‘‘ṭhapetvā gāmañca gāmūpacārañca avasesaṁ arañña’’nti (pārā. 92) āgataṁ.",
  "atk-s0517a4:119_1": "Suttantapariyāyena āraññakaṁ bhikkhuṁ sandhāya ‘‘āraññakaṁ nāma senāsanaṁ pañcadhanusatikaṁ pacchima’’nti (pāci. 573) āgataṁ.",
  "atk-s0517a4:119_2": "Vinayasuttantā pana ubhopi pariyāyadesanā nāma,",
  "atk-s0517a4:119_3": "abhidhammo nippariyāyadesanāti abhidhammapariyāyena (vibha.",
  "atk-s0517a4:119_4": "529) araññaṁ dassetuṁ nikkhamitvā bahi indakhīlāti vuttaṁ,",
  "atk-s0517a4:119_5": "indakhīlato bahi nikkhamitvāti attho.",
  "atk-s0517a4:119_6": "Nikkhamitvā bahi indakhīlantipi pāṭho,",
  "atk-s0517a4:119_7": "indakhīlaṁ atikkamitvā bahīti vuttaṁ hoti.",
  "atk-s0517a4:119_8": "Indakhīloti cettha gāmassa vā nagarassa vā ummāro.",
  "atk-s0517a4:120_0": "Rukkhamūlaniddese rukkhamūlassa pākaṭattā taṁ avatvāva yatthātiādimāha.",
  "atk-s0517a4:120_1": "Tattha yatthāti yasmiṁ rukkhamūle.",
  "atk-s0517a4:120_2": "Āsanti nisīdanti etthāti āsanaṁ. Paññattanti ṭhapitaṁ.",
  "atk-s0517a4:120_3": "Mañco vātiādīni āsanassa pabhedavacanāni.",
  "atk-s0517a4:120_4": "Mañcopi hi nisajjāyapi okāsattā idha āsanesu vutto.",
  "atk-s0517a4:120_5": "So pana masārakabundikābaddhakuḷīrapādakaāhaccapādakānaṁ aññataro. Pīṭhaṁ tesaṁ aññatarameva.",
  "atk-s0517a4:120_6": "Bhisīti uṇṇābhisicoḷabhisivākabhisitiṇabhisipaṇṇabhisīnaṁ aññatarā.",
  "atk-s0517a4:120_7": "Taṭṭikāti tālapaṇṇādīhi cinitvā katā.",
  "atk-s0517a4:120_8": "Cammakhaṇḍoti nisajjāraho yo koci cammakhaṇḍo.",
  "atk-s0517a4:120_9": "Tiṇasantharādayo tiṇādīni gumbetvā katā. Tatthāti tasmiṁ rukkhamūle.",
  "atk-s0517a4:120_10": "Caṅkamati vātiādīhi rukkhamūlassa catuiriyāpathapavattanayogyatā kathitā.",
  "atk-s0517a4:120_11": "‘‘Yatthā’’tiādīhi sabbapadehi rukkhamūlassa sandacchāyatā janavivittatā ca vuttā hoti. Kenacīti kenaci samūhena.",
  "atk-s0517a4:120_12": "Taṁ samūhaṁ bhinditvā vitthārento gahaṭṭhehi vā pabbajitehi vāti āha.",
  "atk-s0517a4:120_13": "Anākiṇṇanti asaṁkiṇṇaṁ asambādhaṁ.",
  "atk-s0517a4:120_14": "Yassa senāsanassa samantā gāvutampi aḍḍhayojanampi pabbatagahanaṁ vanagahanaṁ nadīgahanaṁ hoti,",
  "atk-s0517a4:120_15": "na koci avelāya upasaṅkamituṁ sakkoti,",
  "atk-s0517a4:120_16": "idaṁ santikepi anākiṇṇaṁ nāma.",
  "atk-s0517a4:120_17": "Yaṁ pana aḍḍhayojanikaṁ vā yojanikaṁ vā hoti,",
  "atk-s0517a4:120_18": "idaṁ dūratāya eva anākiṇṇaṁ nāma.",
  "atk-s0517a4:121_0": "Vihāroti aḍḍhayogādimuttako avasesāvāso.",
  "atk-s0517a4:121_1": "Aḍḍhayogoti supaṇṇavaṅkagehaṁ.",
  "atk-s0517a4:121_2": "Pāsādoti dve kaṇṇikā gahetvā kato dīghapāsādo.",
  "atk-s0517a4:121_3": "Hammiyanti upariākāsatale patiṭṭhitakūṭāgārapāsādoyeva.",
  "atk-s0517a4:121_4": "Guhāti iṭṭhakāguhā silāguhā dāruguhā paṁsuguhāti evañhi khandhakaṭṭhakathāyaṁ (cūḷava. aṭṭha. 294) vuttaṁ.",
  "atk-s0517a4:121_5": "Vibhaṅgaṭṭhakathāyaṁ pana vihāroti samantā parihārapathaṁ antoyeva rattiṭṭhānadivāṭṭhānāni ca dassetvā katasenāsanaṁ. Guhāti bhūmiguhā,",
  "atk-s0517a4:121_6": "yattha rattindivaṁ dīpaṁ laddhuṁ vaṭṭati.",
  "atk-s0517a4:121_7": "Pabbataguhā vā bhūmiguhā vāti idaṁ dvayaṁ visesetvā vuttaṁ.",
  "atk-s0517a4:121_8": "Mātikāya sabbakālasādhāraṇalakkhaṇavasena ‘‘nisīdatī’’ti vattamānavacanaṁ kataṁ,",
  "atk-s0517a4:121_9": "idha pana nisinnassa bhāvanārambhasabbhāvato nisajjārambhapariyosānadassanatthaṁ nisinnoti niṭṭhānavacanaṁ kataṁ.",
  "atk-s0517a4:121_10": "Yasmā pana ujuṁ kāyaṁ paṇidhāya nisinnassa kāyo ujuko hoti,",
  "atk-s0517a4:121_11": "tasmā byañjane ādaraṁ akatvā adhippetama eva dassento ujukotiādimāha.",
  "atk-s0517a4:121_12": "Tattha ṭhito supaṇihitoti ujukaṁ paṇihitattā ujuko hutvā ṭhito, na sayamevāti attho.",
  "atk-s0517a4:121_13": "Pariggahaṭṭhoti pariggahitaṭṭho. Kiṁ pariggahitaṁ? Niyyānaṁ. Kiṁ niyyānaṁ?",
  "atk-s0517a4:121_14": "Ānāpānassatisamādhiyeva yāva arahattamaggā niyyānaṁ.",
  "atk-s0517a4:121_15": "Tenāhaniyyānaṭṭhoti mukhasaddassa jeṭṭhakatthavasena saṁsārato niyyānaṭṭho vutto.",
  "atk-s0517a4:121_16": "Upaṭṭhānaṭṭhoti sabhāvaṭṭhoyeva.",
  "atk-s0517a4:121_17": "Sabbehi panetehi padehi pariggahitaniyyānaṁ satiṁ katvāti attho vutto hoti.",
  "atk-s0517a4:121_18": "Keci pana ‘‘pariggahaṭṭhoti satiyā pariggahaṭṭho,",
  "atk-s0517a4:121_19": "niyyānaṭṭhoti assāsapassāsānaṁ pavisananikkhamanadvāraṭṭho’’ti vaṇṇayanti.",
  "atk-s0517a4:121_20": "Pariggahitaassāsapassāsaniyyānaṁ satiṁ upaṭṭhapetvāti vuttaṁ hoti.",
  "atk-s0517a4:122_0": "165.Bāttiṁsāya ākārehīti tāsu tāsu avatthāsu yathākkamena labbhamānānaṁ anavasesapariyādānavasena vuttaṁ.",
  "atk-s0517a4:122_1": "Dīghaṁ assāsavasenāti mātikāya ‘‘dīgha’’ntivuttaassāsavasena. Evaṁ sesesu. Ekaggatanti ekaggabhāvaṁ. Avikkhepanti avikkhipanaṁ.",
  "atk-s0517a4:122_2": "Ekaggatā eva hi nānārammaṇesu cittassa avikkhipanato avikkhepoti vuccati.",
  "atk-s0517a4:122_3": "Pajānatoti asammohavasena pajānantassa, vindantassāti vā attho.",
  "atk-s0517a4:122_4": "‘‘Avikkhepo me paṭiladdho’’ti ārammaṇakaraṇavasena pajānantassa vā.",
  "atk-s0517a4:122_5": "Tāya satiyāti tāya upaṭṭhitāya satiyā.",
  "atk-s0517a4:122_6": "Tena ñāṇenāti tena avikkhepajānanañāṇena.",
  "atk-s0517a4:122_7": "Sato kārī hotīti ettha yasmā ñāṇasampayuttā eva sati satīti adhippetā,",
  "atk-s0517a4:122_8": "yathāha – ‘‘satimā hoti paramena satinepakkena samannāgato’’ti (vibha. 467).",
  "atk-s0517a4:122_9": "Tasmā ‘‘sato’’ti vacaneneva ñāṇampi gahitameva hoti.",
  "atk-s0517a4:123_0": "166.Addhānasaṅkhāteti dīghasaṅkhāte kāle.",
  "atk-s0517a4:123_1": "Dīgho hi maggo addhānoti vuccati.",
  "atk-s0517a4:123_2": "Ayampi kālo dīghattā addhāno viya addhānoti vutto.",
  "atk-s0517a4:123_3": "‘‘Assasatī’’ti ca ‘‘passasatī’’ti ca assāsañca passāsañca visuṁ visuṁ vatvāpi bhāvanāya nirantarappavattidassanatthaṁ ‘‘assasatipi passasatipī’’ti puna samāsetvā vuttaṁ.",
  "atk-s0517a4:123_4": "Chando uppajjatīti bhāvanābhivuddhiyā bhiyyobhāvāya chando jāyati.",
  "atk-s0517a4:123_5": "Sukhumataranti passambhanasabbhāvato vuttaṁ.",
  "atk-s0517a4:123_6": "Pāmojjaṁ uppajjatīti bhāvanāpāripūriyā pīti jāyati.",
  "atk-s0517a4:123_7": "Assāsapassāsāpi cittaṁ vivattatīti assāsapassāse nissāya paṭibhāganimitte uppajjante pakatiassāsapassāsato cittaṁ nivattati.",
  "atk-s0517a4:123_8": "Upekkhā saṇṭhātīti tasmiṁ paṭibhāganimitte upacārappanāsamādhipattiyā puna samādhāne byāpārābhāvato tatramajjhattupekkhā saṇṭhāti nāma.",
  "atk-s0517a4:123_9": "Navahākārehīti ettha bhāvanārambhato pabhuti pure chanduppādā ‘‘assasatipi passasatipī’’ti vuttā tayo ākārā,",
  "atk-s0517a4:123_10": "chanduppādato pabhuti pure pāmojjuppādā tayo,",
  "atk-s0517a4:123_11": "pāmojjuppādato pabhuti tayoti nava ākārā.",
  "atk-s0517a4:123_12": "Kāyoti cuṇṇavicuṇṇāpi assāsapassāsā samūhaṭṭhena kāyo.",
  "atk-s0517a4:123_13": "Pakatiassāsapakatipassāse nissāya uppannanimittampi assāsapassāsāti nāmaṁ labhati.",
  "atk-s0517a4:123_14": "Upaṭṭhānaṁ satīti taṁ ārammaṇaṁ upecca tiṭṭhatīti sati upaṭṭhānaṁ nāma.",
  "atk-s0517a4:123_15": "Anupassanā ñāṇanti samathavasena nimittakāyānupassanā,",
  "atk-s0517a4:123_16": "vipassanāvasena nāmakāyarūpakāyānupassanā ñāṇanti attho.",
  "atk-s0517a4:123_17": "Kāyo upaṭṭhānanti so kāyo upecca tiṭṭhati ettha satīti upaṭṭhānaṁ nāma.",
  "atk-s0517a4:123_18": "No satīti so kāyo sati nāma na hotīti attho.",
  "atk-s0517a4:123_19": "Tāya satiyāti idāni vuttāya satiyā.",
  "atk-s0517a4:123_20": "Tena ñāṇenāti idāneva vuttena ñāṇena.",
  "atk-s0517a4:123_21": "Taṁ kāyaṁ anupassatīti samathavipassanāvasena yathāvuttaṁ kāyaṁ anugantvā jhānasampayuttañāṇena vā vipassanāñāṇena vā passati.",
  "atk-s0517a4:124_0": "Mātikāya kāyādīnaṁ padānaṁ abhāvepi imassa catukkassa kāyānupassanāvasena vuttattā idāni vattabbaṁ ‘‘kāye kāyānupassanāsatipaṭṭhānabhāvanā’’ti vacanaṁ sandhāya kāyapadaniddeso kato.",
  "atk-s0517a4:124_1": "Kāye kāyānupassanāti bahuvidhe kāye tassa tassa kāyassa anupassanā. Atha vā kāye kāyānupassanā,",
  "atk-s0517a4:124_2": "na aññadhammānupassanāti vuttaṁ hoti.",
  "atk-s0517a4:124_3": "Aniccadukkhānattāsubhabhūte kāye na niccasukhattasubhānupassanā,",
  "atk-s0517a4:124_4": "atha kho aniccadukkhānattāsubhato kāyasseva anupassanā.",
  "atk-s0517a4:124_5": "Atha vā kāye ahanti vā mamanti vā itthīti vā purisoti vā gahetabbassa kassaci ananupassanato tasseva kāyamattassa anupassanāti vuttaṁ hoti.",
  "atk-s0517a4:124_6": "Upari vedanāsu vedanānupassanātiādīsu tīsupi eseva nayo.",
  "atk-s0517a4:124_7": "Satiyeva upaṭṭhānaṁ satipaṭṭhānaṁ,",
  "atk-s0517a4:124_8": "kāyānupassanāya sampayuttaṁ satipaṭṭhānaṁ kāyānupassanāsatipaṭṭhānaṁ,",
  "atk-s0517a4:124_9": "tassa bhāvanā kāyānupassanāsatipaṭṭhānabhāvanā.",
  "atk-s0517a4:125_0": "167.",
  "atk-s0517a4:125_1": "Taṁ kāyanti aniddiṭṭhepi nāmarūpakāye kāyasaddena tassāpi saṅgahitattā niddiṭṭhaṁ viya katvā vuttaṁ.",
  "atk-s0517a4:125_2": "Aniccānupassanādayo hi nāmarūpakāye eva labbhanti, na nimittakāye.",
  "atk-s0517a4:125_3": "Anupassanā ca bhāvanā ca vuttatthā eva.",
  "atk-s0517a4:125_4": "Dīghaṁ assāsapassāsavasenātiādi ānāpānassatibhāvanāya ānisaṁsaṁ dassetuṁ vuttaṁ.",
  "atk-s0517a4:125_5": "Tassā hi sativepullatāñāṇavepullatā ca ānisaṁso.",
  "atk-s0517a4:125_6": "Tattha cittassa ekaggataṁ avikkhepaṁ pajānatoti paṭiladdhajjhānassa vipassanākāle cittekaggataṁ sandhāya vuttaṁ.",
  "atk-s0517a4:125_7": "Viditā vedanāti sāmaññato udayadassanena viditā vedanā.",
  "atk-s0517a4:125_8": "Viditā upaṭṭhahantīti khayato vayato suññato viditā upaṭṭhahanti.",
  "atk-s0517a4:125_9": "Viditā abbhatthaṁ gacchantīti sāmaññato vayadassanena viditā vināsaṁ gacchanti, bhijjantīti attho. Saññāvitakkesupi eseva nayo.",
  "atk-s0517a4:125_10": "Imesu pana tīsu vuttesu sesā rūpadhammāpi vuttā honti.",
  "atk-s0517a4:125_11": "Kasmā pana ime tayo eva vuttāti ce? Duppariggahattā.",
  "atk-s0517a4:125_12": "Vedanāsu tāva sukhadukkhā pākaṭā,",
  "atk-s0517a4:125_13": "upekkhā pana sukhumā duppariggahā, na suṭṭhu pākaṭā. Sāpi cassa pākaṭā hoti,",
  "atk-s0517a4:125_14": "saññā ākāramattaggāhakattā na yathāsabhāvaggāhinī .",
  "atk-s0517a4:125_15": "Sā ca sabhāvasāmaññalakkhaṇaggāhakena vipassanāñāṇena sampayuttā ati viya apākaṭā. Sāpi cassa pākaṭā hoti,",
  "atk-s0517a4:125_16": "vitakko ñāṇapatirūpakattā ñāṇato visuṁ katvā duppariggaho. Ñāṇapatirūpako hi vitakko.",
  "atk-s0517a4:125_17": "Yathāha – ‘‘yā cāvuso visākha,",
  "atk-s0517a4:125_18": "sammādiṭṭhi yo ca sammāsaṅkappo,",
  "atk-s0517a4:125_19": "ime dhammā paññākkhandhe saṅgahitā’’ti (ma. ni. 1.462).",
  "atk-s0517a4:125_20": "Sopi cassa vitakko pākaṭo hotīti evaṁ duppariggahesu vuttesu sesā vuttāva hontīti.",
  "atk-s0517a4:125_21": "Imesaṁ pana padānaṁ niddese kathaṁ viditā vedanā uppajjantīti pucchitvā taṁ avissajjetvāva vedanuppādassa viditatteyeva vissajjite vedanāya viditattaṁ vissajjitaṁ hotīti kathaṁ vedanāya uppādo vidito hotītiādimāha. Sesesupi eseva nayo.",
  "atk-s0517a4:125_22": "Avijjāsamudayā avijjānirodhātiādayo heṭṭhā vuttatthā eva.",
  "atk-s0517a4:125_23": "Imināva nayena saññāvitakkāpi veditabbā.",
  "atk-s0517a4:125_24": "Vitakkavāre pana ‘‘phassasamudayā phassanirodhā’’ti avatvā phassaṭṭhāne saññāsamudayā saññānirodhāti vuttaṁ. Taṁ kasmā iti ce? Saññāmūlakattā vitakkassa.",
  "atk-s0517a4:125_25": "‘‘Saññānānattaṁ paṭicca uppajjati saṅkappanānatta’’nti (dī. ni. 3.359) hi vuttaṁ.",
  "atk-s0517a4:126_0": "Aniccato manasikarototiādīsu ca ‘‘vedanaṁ aniccato manasikaroto’’tiādinā nayena tasmiṁ tasmiṁ vāre so soyeva dhammo yojetabbo.",
  "atk-s0517a4:126_1": "Yasmā pana vipassanāsampayuttā vedanā vipassanākiccakaraṇe asamatthattā vipassanāya anupakārikā,",
  "atk-s0517a4:126_2": "tasmāyeva ca bodhipakkhiyadhammesu nāgatā.",
  "atk-s0517a4:126_3": "Vipassanāsampayuttāya pana saññāya kiccameva aparibyattaṁ,",
  "atk-s0517a4:126_4": "tasmā sā vipassanāya ekantamanupakārikā eva.",
  "atk-s0517a4:126_5": "Vitakkaṁ pana vinā vipassanākiccameva natthi.",
  "atk-s0517a4:126_6": "Vitakkasahāyā hi vipassanā sakakiccaṁ karoti. Yathāha –",
  "atk-s0517a4:127_0": "‘‘Paññā attano dhammatāya aniccaṁ dukkhamanattāti ārammaṇaṁ nicchetuṁ na sakkoti,",
  "atk-s0517a4:127_1": "vitakke pana ākoṭetvā ākoṭetvā dente sakkoti. Kathaṁ?",
  "atk-s0517a4:127_2": "Yathā hi heraññiko kahāpaṇaṁ hatthe ṭhapetvā sabbabhāgesu oloketukāmo samānopi na cakkhutaleneva parivattetuṁ sakkoti,",
  "atk-s0517a4:127_3": "aṅgulipabbehi pana parivattetvā parivattetvā ito cito ca oloketuṁ sakkoti,",
  "atk-s0517a4:127_4": "evameva na paññā attano dhammatāya aniccādivasena ārammaṇaṁ nicchetuṁ sakkoti,",
  "atk-s0517a4:127_5": "abhiniropanalakkhaṇena pana āhananapariyāhananarasena vitakkena ākoṭentena viya parivattentena viya ca ādāyādāya dinnameva nicchetuṁ sakkotī’’ti (visuddhi. 2.568).",
  "atk-s0517a4:128_0": "Tasmā vedanāsaññānaṁ vipassanāya anupakārattā lakkhaṇamattavaseneva dassetuṁ ‘‘vedanāya saññāyā’’ti tattha tattha ekavacanena niddeso kato.",
  "atk-s0517a4:128_1": "Yattako pana vipassanāya bhedo,",
  "atk-s0517a4:128_2": "tattako eva vitakkassāti dassetuṁ ‘‘vitakkāna’’nti tattha tattha bahuvacanena niddeso katoti vattuṁ yujjati.",
  "atk-s0517a4:129_0": "168.",
  "atk-s0517a4:129_1": "Puna dīghaṁ assāsapassāsavasenātiādi ānāpānassatibhāvanāya sampattiṁ bhāvanāphalañca dassetuṁ vuttaṁ.",
  "atk-s0517a4:129_2": "Tattha samodhānetīti ārammaṇaṁ ṭhapeti,",
  "atk-s0517a4:129_3": "ārammaṇaṁ patiṭṭhāpetīti vā attho.",
  "atk-s0517a4:129_4": "Samodahanabyāpārābhāvepi bhāvanāpāripūriyā eva samodahati nāma.",
  "atk-s0517a4:129_5": "Gocaranti vipassanākkhaṇe saṅkhārārammaṇaṁ,",
  "atk-s0517a4:129_6": "maggakkhaṇe phalakkhaṇe ca nibbānārammaṇaṁ. Samatthanti samameva attho, samassa vā atthoti samattho. Taṁ samatthaṁ. Sesesupi eseva nayo.",
  "atk-s0517a4:129_7": "Maggaṁ samodhānetīti maggaphalakkhaṇeyeva gocaraṁ nibbānameva.",
  "atk-s0517a4:129_8": "Ayaṁ puggaloti ānāpānassatibhāvanaṁ anuyutto yogāvacarova.",
  "atk-s0517a4:129_9": "Imasmiṁ ārammaṇeti ettha pana ‘‘kāye’’tipadena saṅgahite nāmarūpakāyasaṅkhāte saṅkhatārammaṇe teneva kamena magge nibbānārammaṇe ca.",
  "atk-s0517a4:129_10": "Yaṁ tassātiādīhi ārammaṇagocarasaddānaṁ ekatthatā vuttā. Tassāti tassa puggalassa.",
  "atk-s0517a4:129_11": "Pajānātīti puggalo pajānanā paññāti puggalo paññāya pajānātīti vuttaṁ hoti.",
  "atk-s0517a4:129_12": "Ārammaṇassa upaṭṭhānanti vipassanākkhaṇe saṅkhārārammaṇassa,",
  "atk-s0517a4:129_13": "maggaphalakkhaṇe nibbānārammaṇassa upaṭṭhānaṁ sati.",
  "atk-s0517a4:129_14": "Ettha ca kammatthe sāmivacanaṁ yathā rañño upaṭṭhānanti. Avikkhepoti samādhi.",
  "atk-s0517a4:129_15": "Adhiṭṭhānanti yathāvuttasaṅkhārārammaṇaṁ nibbānārammaṇañca .",
  "atk-s0517a4:129_16": "Tañhi adhiṭṭhāti ettha cittanti adhiṭṭhānaṁ. Vodānanti ñāṇaṁ.",
  "atk-s0517a4:129_17": "Tañhi vodāyati visujjhati tena cittanti vodānaṁ.",
  "atk-s0517a4:129_18": "Līnapakkhiko samādhi alīnabhāvappattiyā samabhūtattā samaṁ,",
  "atk-s0517a4:129_19": "uddhaccapakkhikaṁ ñāṇaṁ anuddhatabhāvappattiyā samabhūtattā samaṁ.",
  "atk-s0517a4:129_20": "Tena vipassanāmaggaphalakkhaṇesu samathavipassanānaṁ yuganaddhatā vuttā hoti.",
  "atk-s0517a4:129_21": "Sati pana sabbatthikattā tadubhayasamatāya upakārikāti samaṁ,",
  "atk-s0517a4:129_22": "ārammaṇaṁ samatādhiṭṭhānattā samaṁ.",
  "atk-s0517a4:129_23": "Anavajjaṭṭhoti vipassanāya anavajjasabhāvo.",
  "atk-s0517a4:129_24": "Niklesaṭṭhoti maggassa nikkilesasabhāvo. Nikkilesaṭṭhoti vā pāṭho.",
  "atk-s0517a4:129_25": "Vodānaṭṭhoti phalassa parisuddhasabhāvo.",
  "atk-s0517a4:129_26": "Paramaṭṭhoti nibbānassa sabbadhammuttamasabhāvo.",
  "atk-s0517a4:129_27": "Paṭivijjhatīti taṁ taṁ sabhāvaṁ asammohato paṭivijjhati.",
  "atk-s0517a4:129_28": "Ettha ca ‘‘ārammaṇassa upaṭṭhāna’’ntiādīhi sammā paṭivedho vutto.",
  "atk-s0517a4:129_29": "Ettheva ca vodānaṭṭhapaṭivedhassa vuttattā tena ekalakkhaṇā anavajjaṭṭhanikkilesaṭṭhaparamaṭṭhā lakkhaṇahāravasena vuttāyeva honti. Yathāha –",
  "atk-s0517a4:130_0": "‘‘Vuttamhi ekadhamme, ye dhammā ekalakkhaṇā keci;",
  "atk-s0517a4:131_0": "Vuttā bhavanti sabbe, so hāro lakkhaṇo nāmā’’ti. (netti. 4.5 niddesavāra);",
  "atk-s0517a4:132_0": "Anavajjaṭṭho nikkilesaṭṭho cettha avikkhepasaṅkhātassa samassa attho payojananti samattho,",
  "atk-s0517a4:132_1": "vodānaṭṭho vipassanāmaggavodānaṁ sandhāya samameva atthoti samattho,",
  "atk-s0517a4:132_2": "phalavodānaṁ sandhāya maggavodānasaṅkhātassa samassa atthoti samattho,",
  "atk-s0517a4:132_3": "paramaṭṭho pana samameva atthoti vā nibbānapayojanattā sabbassa samassa atthoti vā samattho,",
  "atk-s0517a4:132_4": "taṁ vuttappakāraṁ samañca samatthañca ekadesasarūpekasesaṁ katvā samatthañca paṭivijjhatīti vuttaṁ.",
  "atk-s0517a4:132_5": "Indriyabalabojjhaṅgadhammā vipassanāmaggaphalakkhaṇepi labbhanti,",
  "atk-s0517a4:132_6": "maggo ca tisso ca visuddhiyo maggaphalakkhaṇeyeva,",
  "atk-s0517a4:132_7": "vimokkho ca vijjā ca khaye ñāṇañca maggakkhaṇeyeva,",
  "atk-s0517a4:132_8": "vimutti ca anuppāde ñāṇañca phalakkhaṇeyeva, sesā vipassanākkhaṇepīti.",
  "atk-s0517a4:132_9": "Dhammavāre ime dhamme imasmiṁ ārammaṇe samodhānetīti nibbānaṁ ṭhapetvā sesā yathāyogaṁ veditabbā.",
  "atk-s0517a4:132_10": "Idaṁ pana yebhuyyavasena vuttaṁ.",
  "atk-s0517a4:132_11": "Avuttatthā panettha heṭṭhā vuttā eva.",
  "atk-s0517a4:132_12": "Ekekacatukkavasenettha niyyāne dassitepi catukkantogadhassa ekekassāpi bhāgassa niyyānassa upanissayattā ekekabhāgavasena niyyānaṁ dassitaṁ.",
  "atk-s0517a4:132_13": "Na hi ekekaṁ vinā niyyānaṁ hotīti.",
  "atk-s0517a4:133_0": "Dīghaṁassāsapassāsaniddesavaṇṇanā niṭṭhitā.",
  "atk-s0517a4:134_0": "169.",
  "atk-s0517a4:134_1": "Rassaniddese ittarasaṅkhāteti parittasaṅkhāte kāle.",
  "atk-s0517a4:134_2": "Sesamettha vuttanayena veditabbaṁ.",
  "atk-s0517a4:135_0": "170.",
  "atk-s0517a4:135_1": "Sabbakāyapaṭisaṁvediniddese arūpadhammesu vedanāya oḷārikattā sukhaggahaṇatthaṁ paṭhamaṁ iṭṭhāniṭṭhārammaṇasaṁvedikā vedanā vuttā, tato yaṁ vedeti,",
  "atk-s0517a4:135_2": "taṁ sañjānātīti evaṁ vedanāvisayassa ākāraggāhikā saññā,",
  "atk-s0517a4:135_3": "tato saññāvasena abhisaṅkhārikā cetanā, tato ‘‘phuṭṭho vedeti, phuṭṭho sañjānāti, phuṭṭho cetetī’’ti (saṁ. ni. 4.93) vacanato phasso,",
  "atk-s0517a4:135_4": "tato sabbesaṁ sādhāraṇalakkhaṇo manasikāro,",
  "atk-s0517a4:135_5": "cetanādīhi saṅkhārakkhandho vutto.",
  "atk-s0517a4:135_6": "Evaṁ tīsu khandhesu vuttesu taṁnissayo viññāṇakkhandho vuttova hoti.",
  "atk-s0517a4:135_7": "Nāmañcāti vuttappakāraṁ nāmañca.",
  "atk-s0517a4:135_8": "Nāmakāyo cāti idaṁ pana nāmena nibbānassapi saṅgahitattā lokuttarānañca avipassanupagattā taṁ apanetuṁ vuttaṁ.",
  "atk-s0517a4:135_9": "‘‘Kāyo’’ti hi vacanena nibbānaṁ apanītaṁ hoti nibbānassa rāsivinimuttattā.",
  "atk-s0517a4:135_10": "Ye ca vuccanti cittasaṅkhārāti ‘‘saññā ca vedanā ca cetasikā ete dhammā cittapaṭibaddhā cittasaṅkhārā’’ti (paṭi. ma. 1.174; ma. ni.",
  "atk-s0517a4:135_11": "1.463) evaṁ vuccamānāpi cittasaṅkhārā idha nāmakāyeneva saṅgahitāti vuttaṁ hoti.",
  "atk-s0517a4:135_12": "Mahābhūtāti mahantapātubhāvato mahābhūtasāmaññato mahāparihārato mahāvikārato mahantabhūtattā cāti mahābhūtā.",
  "atk-s0517a4:135_13": "Te pana – pathavī āpo tejo vāyoti cattāro.",
  "atk-s0517a4:135_14": "Catunnañca mahābhūtānaṁ upādāyarūpanti upayogatthe sāmivacanaṁ,",
  "atk-s0517a4:135_15": "cattāro mahābhūte upādāya nissāya amuñcitvā pavattarūpanti attho.",
  "atk-s0517a4:135_16": "Taṁ pana – cakkhu sotaṁ ghānaṁ jivhā kāyo rūpaṁ saddo gandho raso itthindriyaṁ purisindriyaṁ jīvitindriyaṁ hadayavatthu ojā kāyaviññatti vacīviññatti ākāsadhātu rūpassa lahutā mudutā kammaññattā upacayo santati jaratā aniccatāti catuvīsatividhaṁ.",
  "atk-s0517a4:135_17": "Assāso ca passāso cāti pākatikoyeva.",
  "atk-s0517a4:135_18": "Assāsapassāse nissāya uppannaṁ paṭibhāganimittampi tadeva nāmaṁ labhati pathavīkasiṇādīni viya.",
  "atk-s0517a4:135_19": "Rūpasarikkhakattā rūpanti ca nāmaṁ labhati ‘‘bahiddhā rūpāni passatī’’tiādīsu (dha. sa. 204; dī. ni. 3.338) viya.",
  "atk-s0517a4:135_20": "Nimittañca upanibandhanāti satiupanibandhanāya nimittabhūtaṁ assāsapassāsānaṁ phusanaṭṭhānaṁ.",
  "atk-s0517a4:135_21": "Ye ca vuccanti kāyasaṅkhārāti ‘‘assāsapassāsā kāyikā ete dhammā kāyapaṭibaddhā kāyasaṅkhārā’’ti (paṭi. ma. 1.171; ma. ni.",
  "atk-s0517a4:135_22": "1.463) evaṁ vuccamānāpi kāyasaṅkhārā idha rūpakāyeneva saṅgahitāti vuttaṁ hoti.",
  "atk-s0517a4:136_0": "Tekāyā paṭividitā hontīti jhānakkhaṇe assāsapassāsanimittakāyā vipassanākkhaṇe avasesarūpārūpakāyā ārammaṇato paṭividitā honti,",
  "atk-s0517a4:136_1": "maggakkhaṇe asammohato paṭividitā honti.",
  "atk-s0517a4:136_2": "Assāsapassāsavasena paṭiladdhajjhānassa yogissa uppannavipassanāmaggepi sandhāya dīghaṁ assāsapassāsavasenātiādi vuttaṁ.",
  "atk-s0517a4:137_0": "Āvajjato pajānatotiādīni sīlakathāyaṁ vuttatthāni.",
  "atk-s0517a4:137_1": "Te vuttappakāre kāye antokaritvā ‘‘sabbakāyapaṭisaṁvedī’’ti vuttaṁ.",
  "atk-s0517a4:138_0": "Sabbakāyapaṭisaṁvedī assāsapassāsānaṁ saṁvaraṭṭhenātiādīsu ‘‘sabbakāyapaṭisaṁvedī’’tivuttaassāsapassāsato uppannajjhānavipassanāmaggesu saṁvaroyeva saṁvaraṭṭhena sīlavisuddhi.",
  "atk-s0517a4:138_1": "Avikkhepoyeva avikkhepaṭṭhena cittavisuddhi.",
  "atk-s0517a4:138_2": "Paññāyeva dassanaṭṭhena diṭṭhivisuddhi.",
  "atk-s0517a4:138_3": "Jhānavipassanāsu viratiabhāvepi pāpābhāvamattameva saṁvaro nāmāti veditabbaṁ.",
  "atk-s0517a4:139_0": "171.Passambhayantiādīnaṁ niddese kāyikāti rūpakāye bhavā.",
  "atk-s0517a4:139_1": "Kāyapaṭibaddhāti kāyaṁ paṭibaddhā kāyaṁ nissitā, kāye sati honti, asati na honti,",
  "atk-s0517a4:139_2": "tasmāyeva te kāyena saṅkharīyantīti kāyasaṅkhārā.",
  "atk-s0517a4:139_3": "Passambhentoti nibbāpento sannisīdāpento.",
  "atk-s0517a4:139_4": "Passambhanavacaneneva oḷārikānaṁ passambhanaṁ siddhaṁ.",
  "atk-s0517a4:139_5": "Nirodhentoti oḷārikānaṁ anuppādanena nirodhento.",
  "atk-s0517a4:139_6": "Vūpasamentoti oḷārikeyeva ekasantatipariṇāmanayena santabhāvaṁ nayanto.",
  "atk-s0517a4:139_7": "Sikkhatīti adhikāravasena assasissāmīti sikkhatīti sambandho,",
  "atk-s0517a4:139_8": "tisso sikkhā sikkhatīti vā attho.",
  "atk-s0517a4:140_0": "Idāni oḷārikapassambhanaṁ dassetuṁ yathārūpehītiādimāha.",
  "atk-s0517a4:140_1": "Tattha yathārūpehīti yādisehi. Ānamanāti pacchato namanā.",
  "atk-s0517a4:140_2": "Vinamanāti ubhayapassato namanā.",
  "atk-s0517a4:140_3": "Sannamanāti sabbatopi namantassa suṭṭhu namanā. Paṇamanāti purato namanā. Iñjanāti kampanā. Phandanāti īsakaṁ calanā. Pakampanāti bhusaṁ kampanā.",
  "atk-s0517a4:140_4": "Yathārūpehi kāyasaṅkhārehi kāyassa ānamanā…pe… pakampanā,",
  "atk-s0517a4:140_5": "tathārūpaṁ kāyasaṅkhāraṁ passambhayanti ca,",
  "atk-s0517a4:140_6": "yā kāyassa ānamanā…pe… pakampanā,",
  "atk-s0517a4:140_7": "tañca passambhayanti ca sambandho kātabbo.",
  "atk-s0517a4:140_8": "Kāyasaṅkhāresu hi passambhitesu kāyassa ānamanādayo ca passambhitāyeva hontīti.",
  "atk-s0517a4:140_9": "Yathārūpehi kāyasaṅkhārehi kāyassa na ānamanādikā hoti,",
  "atk-s0517a4:140_10": "tathārūpaṁ santaṁ sukhumampi kāyasaṅkhāraṁ passambhayanti ca, yā kāyassa na ānamanādikā,",
  "atk-s0517a4:140_11": "tañca santaṁ sukhumaṁ passambhayanti ca sambandhato veditabbaṁ.",
  "atk-s0517a4:140_12": "Santaṁ sukhumanti ca bhāvanapuṁsakavacanametaṁ.",
  "atk-s0517a4:140_13": "Iti kirāti ettha iti evamatthe, kira yadiatthe.",
  "atk-s0517a4:140_14": "Yadi evaṁ sukhumakepi assāsapassāse passambhayaṁ assasissāmi passasissāmīti sikkhatīti codakena codanā āraddhā hoti.",
  "atk-s0517a4:140_15": "Atha vā kirāti codakavacanattā asaddahanatthe asahanatthe parokkhatthe ca yujjatiyeva,",
  "atk-s0517a4:140_16": "evaṁ sukhumānampi passambhanaṁ sikkhatīti na saddahāmi na sahāmi apaccakkhaṁ meti vuttaṁ hoti.",
  "atk-s0517a4:141_0": "Evaṁ santeti evaṁ sukhumānaṁ passambhane sante.",
  "atk-s0517a4:141_1": "Vātūpaladdhiyā ca pabhāvanā na hotīti assāsapassāsavātassa upaladdhiyā. Upaladdhīti viññāṇaṁ.",
  "atk-s0517a4:141_2": "Assāsapassāsavātaṁ upalabbhamānassa tadārammaṇassa bhāvanāviññāṇassa pabhāvanā uppādanā na hoti,",
  "atk-s0517a4:141_3": "tassa ārammaṇassa bhāvanā na hotīti attho.",
  "atk-s0517a4:141_4": "Assāsapassāsānañca pabhāvanā na hotīti bhāvanāya sukhumakānampi assāsapassāsānaṁ nirodhanato tesañca uppādanā pavattanā na hotīti attho.",
  "atk-s0517a4:141_5": "Ānāpānassatiyā ca pabhāvanā na hotīti assāsapassāsābhāvatoyeva tadārammaṇāya bhāvanāviññāṇasampayuttāya satiyā ca pavattanā na hoti.",
  "atk-s0517a4:141_6": "Tasmāyeva taṁsampayuttassa ānāpānassatisamādhissa ca bhāvanā na hoti.",
  "atk-s0517a4:141_7": "Na ca naṁ tanti ettha ca nanti nipātamattaṁ ‘‘bhikkhu ca na’’ntiādīsu (pārā. 273) viya.",
  "atk-s0517a4:141_8": "Taṁ vuttavidhiṁ samāpattiṁ paṇḍitā na samāpajjantipi tato na vuṭṭhahantipīti sambandho.",
  "atk-s0517a4:141_9": "Codanāpakkhassa parihāravacane iti kirāti evameva.",
  "atk-s0517a4:141_10": "Ettha evakāratthe kirasaddo daṭṭhabbo.",
  "atk-s0517a4:141_11": "Evaṁ santeti evaṁ passambhane sante eva.",
  "atk-s0517a4:142_0": "Yathā kathaṁ viyāti yathā taṁ vuttavidhānaṁ hoti,",
  "atk-s0517a4:142_1": "tathā taṁ kathaṁ viyāti upamaṁ pucchati.",
  "atk-s0517a4:142_2": "Idāni seyyathāpīti taṁ upamaṁ dasseti. Kaṁseti kaṁsamayabhājane.",
  "atk-s0517a4:142_3": "Nimittanti tesaṁ saddānaṁ ākāraṁ.",
  "atk-s0517a4:142_4": "‘‘Nimitta’’nti ca sāmiatthe upayogavacanaṁ, nimittassāti attho.",
  "atk-s0517a4:142_5": "Saddanimittañca saddato anaññaṁ.",
  "atk-s0517a4:142_6": "Suggahitattāti suṭṭhu uggahitattā. Sugahitattātipi pāṭho, suṭṭhu gahitattāti attho.",
  "atk-s0517a4:142_7": "Sumanasikatattāti suṭṭhu āvajjitattā.",
  "atk-s0517a4:142_8": "Sūpadhāritattāti suṭṭhu citte ṭhapitattā.",
  "atk-s0517a4:142_9": "Sukhumasaddanimittārammaṇatāpīti tadā sukhumānampi saddānaṁ niruddhattā anuggahitasaddanimittassa anārammaṇampi sukhumataraṁ saddanimittaṁ ārammaṇaṁ katvā sukhumataraṁ saddanimittārammaṇampi cittaṁ pavattati,",
  "atk-s0517a4:142_10": "sukhumatarasaddanimittārammaṇabhāvatopīti vā attho.",
  "atk-s0517a4:142_11": "Imināva nayena appanāyampi attho veditabbo.",
  "atk-s0517a4:143_0": "Passambhayantiādīsu ‘‘passambhayaṁ kāyasaṅkhāra’’nti vuttā assāsapassāsā kāyoti vā ‘‘passambhayaṁ kāyasaṅkhāra’’nti ettha assāsapassāsā kāyoti vā yojanā veditabbā.",
  "atk-s0517a4:143_1": "Bhāvanāvisuddhiyā kāyasaṅkhāre passambhamānepi oḷārikaṁ kāyasaṅkhāraṁ passambhemīti yogino ābhoge sati tenādarena ativiya passambhati.",
  "atk-s0517a4:143_2": "Anupaṭṭhahantampi sukhumaṁ suānayaṁ hoti.",
  "atk-s0517a4:144_0": "Aṭṭhaanupassanāñāṇānīti ‘‘dīghaṁ rassaṁ sabbakāyapaṭisaṁvedī passambhayaṁ kāyasaṅkhāra’’nti vuttesu catūsu vatthūsu assāsavasena catasso,",
  "atk-s0517a4:144_1": "passāsavasena catassoti aṭṭha anupassanāñāṇāni.",
  "atk-s0517a4:144_2": "Aṭṭha ca upaṭṭhānānussatiyoti ‘‘dīghaṁ assāsavasena cittassa ekaggataṁ avikkhepaṁ pajānato sati upaṭṭhitā hotī’’tiādinā (paṭi. ma.",
  "atk-s0517a4:144_3": "1.170) nayena vuttesu catūsu vatthūsu assāsavasena catasso,",
  "atk-s0517a4:144_4": "passāsavasena catassoti aṭṭha ca upaṭṭhānānussatiyo.",
  "atk-s0517a4:144_5": "Aṭṭha cupaṭṭhānānussatiyotipi pāṭho.",
  "atk-s0517a4:144_6": "Cattāri suttantikavatthūnīti bhagavatā ānāpānassatisuttante (ma. ni.",
  "atk-s0517a4:144_7": "3.144 ādayo) vuttattā paṭhamacatukkavasena cattāri suttantikavatthūnīti.",
  "atk-s0517a4:145_0": "Paṭhamacatukkaniddesavaṇṇanā niṭṭhitā.",
  "atk-s0517a4:146_0": "172.",
  "atk-s0517a4:146_1": "Dutiyacatukkassa pītipaṭisaṁvediniddese uppajjati pīti pāmojjanti ettha pītīti mūlapadaṁ. Pāmojjanti tassa atthapadaṁ, pamuditabhāvoti attho.",
  "atk-s0517a4:146_2": "Yā pīti pāmojjantiādīsu yā ‘‘pītī’’ti ca ‘‘pāmojja’’nti ca evamādīni nāmāni labhati, sā pītīti vuttaṁ hoti. Tattha pītīti sabhāvapadaṁ. Pamuditassa bhāvo pāmojjaṁ. Āmodanākāro āmodanā. Pamodanākāro pamodanā.",
  "atk-s0517a4:146_3": "Yathā vā bhesajjānaṁ vā telānaṁ vā uṇhodakasītodakānaṁ vā ekatokaraṇaṁ modanāti vuccati,",
  "atk-s0517a4:146_4": "evamayampi dhammānaṁ ekatokaraṇena modanā,",
  "atk-s0517a4:146_5": "upasaggavasena pana padaṁ maṇḍetvā āmodanā pamodanāti vuttaṁ. Hāsetīti hāso, pahāsetīti pahāso,",
  "atk-s0517a4:146_6": "haṭṭhapahaṭṭhākārānametaṁ adhivacanaṁ. Vittīti vittaṁ, dhanassetaṁ nāmaṁ.",
  "atk-s0517a4:146_7": "Ayaṁ pana somanassapaccayattā vittisarikkhatāya vitti.",
  "atk-s0517a4:146_8": "Yathā hi dhanino dhanaṁ paṭicca somanassaṁ uppajjati,",
  "atk-s0517a4:146_9": "evaṁ pītimatopi pītiṁ paṭicca somanassaṁ uppajjati. Tasmā ‘‘vittī’’ti vuttā.",
  "atk-s0517a4:146_10": "Tuṭṭhisabhāvasaṇṭhitāya hi pītiyā etaṁ nāmaṁ.",
  "atk-s0517a4:146_11": "Pītimā pana puggalo kāyacittānaṁ uggatattā abbhuggatattā ‘‘udaggo’’ti vuccati, udaggassa bhāgo odagyaṁ. Attano manatā attamanatā.",
  "atk-s0517a4:146_12": "Anabhiraddhassa hi mano dukkhapadaṭṭhānattā na attano mano nāma hoti,",
  "atk-s0517a4:146_13": "abhiraddhassa sukhapadaṭṭhānattā attano mano nāma hoti,",
  "atk-s0517a4:146_14": "iti attano manatā attamanatā,",
  "atk-s0517a4:146_15": "sakamanatā sakamanassa bhāvoti attho.",
  "atk-s0517a4:146_16": "Sā pana yasmā na aññassa kassaci attano manatā,",
  "atk-s0517a4:146_17": "cittasseva paneso bhāvo cetasiko dhammo,",
  "atk-s0517a4:146_18": "tasmā attamanatā cittassāti vuttā.",
  "atk-s0517a4:146_19": "Sesamettha ca upari ca heṭṭhā vuttanayena yojetvā veditabbaṁ.",
  "atk-s0517a4:147_0": "173.",
  "atk-s0517a4:147_1": "Sukhapaṭisaṁvediniddese dve sukhānīti samathavipassanābhūmidassanatthaṁ vuttaṁ.",
  "atk-s0517a4:147_2": "Kāyikañhi sukhaṁ vipassanāya bhūmi,",
  "atk-s0517a4:147_3": "cetasikaṁ sukhaṁ samathassa ca vipassanāya ca bhūmi.",
  "atk-s0517a4:147_4": "Kāyikanti pasādakāyaṁ vinā anuppattito kāye niyuttanti kāyikaṁ.",
  "atk-s0517a4:147_5": "Cetasikanti avippayogavasena cetasi niyuttanti cetasikaṁ.",
  "atk-s0517a4:147_6": "Tattha kāyikapadena cetasikaṁ sukhaṁ paṭikkhipati, sukhapadena kāyikaṁ dukkhaṁ.",
  "atk-s0517a4:147_7": "Tathā cetasikapadena kāyikaṁ sukhaṁ paṭikkhipati,",
  "atk-s0517a4:147_8": "sukhapadena cetasikaṁ dukkhaṁ. Sātanti madhuraṁ sumadhuraṁ. Sukhanti sukhameva, na dukkhaṁ.",
  "atk-s0517a4:147_9": "Kāyasamphassajanti kāyasamphasse jātaṁ.",
  "atk-s0517a4:147_10": "Sātaṁ sukhaṁvedayitanti sātaṁ vedayitaṁ, na asātaṁ vedayitaṁ. Sukhaṁ vedayitaṁ, na dukkhaṁ vedayitaṁ.",
  "atk-s0517a4:147_11": "Parato tīṇi padāni itthiliṅgavasena vuttāni. Sātā vedanā, na asātā. Sukhā vedanā,",
  "atk-s0517a4:147_12": "na dukkhāti ayameva panettha attho.",
  "atk-s0517a4:148_0": "Cetasikasukhaniddeso vuttapaṭipakkhanayena yojetabbo.",
  "atk-s0517a4:148_1": "Te sukhāti liṅgavipallāso kato, tāni sukhānīti vuttaṁ hoti.",
  "atk-s0517a4:148_2": "Sesamettha catukke heṭṭhā paṭhamacatukke vuttanayeneva veditabbaṁ.",
  "atk-s0517a4:148_3": "Cattāri suttantikavatthūni dutiyacatukkavasena veditabbānīti.",
  "atk-s0517a4:149_0": "Dutiyacatukkaniddesavaṇṇanā niṭṭhitā.",
  "atk-s0517a4:150_0": "176.",
  "atk-s0517a4:150_1": "Tatiyacatukkaniddese cittanti mūlapadaṁ. Viññāṇanti atthapadaṁ.",
  "atk-s0517a4:150_2": "Yaṁ cittantiādi pītiyaṁ vuttanayena yojetabbaṁ.",
  "atk-s0517a4:150_3": "Tattha cittantiādīsu cittavicittatāya cittaṁ.",
  "atk-s0517a4:150_4": "Ārammaṇaṁ minamānaṁ jānātīti mano. Mānasanti manoyeva. ‘‘Antalikkhacaro pāso,",
  "atk-s0517a4:150_5": "yvāyaṁ carati mānaso’’ti (saṁ. ni. 1.151; mahāva.",
  "atk-s0517a4:150_6": "33) hi ettha pana sampayuttakadhammo mānasoti vutto.",
  "atk-s0517a4:151_0": "‘‘Kathañhi bhagavā tuyhaṁ, sāvako sāsane rato;",
  "atk-s0517a4:152_0": "Appattamānaso sekkho, kālaṁ kayirā jane sutā’’ti. (saṁ. ni. 1.159) –",
  "atk-s0517a4:153_0": "Ettha arahattaṁ mānasanti vuttaṁ. Idha pana manova mānasaṁ.",
  "atk-s0517a4:153_1": "Byañjanavasena hetaṁ padaṁ vaḍḍhitaṁ.",
  "atk-s0517a4:154_0": "Hadayanti cittaṁ. ‘‘Cittaṁ vā te khipissāmi,",
  "atk-s0517a4:154_1": "hadayaṁ vā te phālessāmī’’ti (saṁ. ni. 1.237; su. ni.",
  "atk-s0517a4:154_2": "āḷavakasutta) ettha uro hadayanti vuttaṁ.",
  "atk-s0517a4:154_3": "‘‘Hadayā hadayaṁ maññe aññāya tacchatī’’ti (ma. ni. 1.63) ettha cittaṁ. ‘‘Vakkaṁ hadaya’’nti (dī. ni. 2.377; ma. ni. 1.110) ettha hadayavatthu.",
  "atk-s0517a4:154_4": "Idha pana cittameva abbhantaraṭṭhena ‘‘hadaya’’nti vuttaṁ.",
  "atk-s0517a4:154_5": "Tadeva parisuddhaṭṭhena paṇḍaraṁ. Bhavaṅgaṁ sandhāyetaṁ vuttaṁ. Yathāha – ‘‘pabhassaramidaṁ, bhikkhave, cittaṁ,",
  "atk-s0517a4:154_6": "tañca kho āgantukehi upakkilesehi upakkiliṭṭha’’nti (a. ni. 1.49).",
  "atk-s0517a4:154_7": "Tato nikkhantattā pana akusalampi gaṅgāya nikkhantā nadī gaṅgā viya,",
  "atk-s0517a4:154_8": "godhāvarito nikkhantā godhāvarī viya ca ‘‘paṇḍara’’ntveva vuttaṁ.",
  "atk-s0517a4:154_9": "Yasmā pana ārammaṇavijānanalakkhaṇaṁ cittaṁ upakkilesena kileso na hoti,",
  "atk-s0517a4:154_10": "sabhāvato parisuddhameva hoti,",
  "atk-s0517a4:154_11": "upakkilesayoge pana sati upakkiliṭṭhaṁ nāma hoti,",
  "atk-s0517a4:154_12": "tasmāpi ‘‘paṇḍara’’nti vattuṁ yujjati.",
  "atk-s0517a4:155_0": "Mano manāyatananti idha pana manogahaṇaṁ manasseva āyatanabhāvadīpanatthaṁ.",
  "atk-s0517a4:155_1": "Tenetaṁ dīpeti – ‘‘nayidaṁ devāyatanaṁ viya manassa āyatanattā manāyatanaṁ,",
  "atk-s0517a4:155_2": "atha kho mano eva āyatanaṁ manāyatana’’nti.",
  "atk-s0517a4:156_0": "Āyatanaṭṭho heṭṭhā vuttoyeva. Manate iti mano, vijānātīti attho.",
  "atk-s0517a4:156_1": "Aṭṭhakathācariyā panāhu – nāḷiyā minamāno viya mahātulāya dhārayamāno viya ca ārammaṇaṁ jānātīti mano,",
  "atk-s0517a4:156_2": "tadeva mananalakkhaṇe indaṭṭhaṁ kāretīti indriyaṁ, manova indriyaṁ manindriyaṁ.",
  "atk-s0517a4:157_0": "Vijānātīti viññāṇaṁ.",
  "atk-s0517a4:157_1": "Viññāṇameva khandho viññāṇakkhandho. Ruḷhito khandho vutto.",
  "atk-s0517a4:157_2": "Rāsaṭṭhena hi viññāṇakkhandhassa ekadeso ekaṁ viññāṇaṁ.",
  "atk-s0517a4:157_3": "Tasmā yathā rukkhassa ekadesaṁ chindanto rukkhaṁ chindatīti vuccati,",
  "atk-s0517a4:157_4": "evameva viññāṇakkhandhassa ekadesabhūtaṁ ekampi viññāṇaṁ ruḷhito ‘‘viññāṇakkhandho’’ti vuttaṁ.",
  "atk-s0517a4:157_5": "Yasmā pana rāsaṭṭhoyeva khandhaṭṭho na hoti,",
  "atk-s0517a4:157_6": "koṭṭhāsaṭṭhopi khandhaṭṭhoyeva,",
  "atk-s0517a4:157_7": "tasmā koṭṭhāsaṭṭhena viññāṇakoṭṭhāsotipi attho.",
  "atk-s0517a4:157_8": "Tajjā manoviññāṇadhātūti tesaṁ phassādīnaṁ sampayuttadhammānaṁ anucchavikā manoviññāṇadhātu.",
  "atk-s0517a4:157_9": "Imasmiñhi pade ekameva cittaṁ minanaṭṭhena mano, vijānanaṭṭhena viññāṇaṁ, sabhāvaṭṭhena,",
  "atk-s0517a4:157_10": "nissattaṭṭhena vā dhātūti tīhi nāmehi vuttaṁ.",
  "atk-s0517a4:158_0": "177.",
  "atk-s0517a4:159_0": "Abhippamodoti adhikā tuṭṭhi.",
  "atk-s0517a4:160_0": "178.",
  "atk-s0517a4:160_1": "Samādhiniddese acalabhāvena ārammaṇe tiṭṭhatīti ṭhiti.",
  "atk-s0517a4:160_2": "Parato padadvayaṁ upasaggavasena vaḍḍhitaṁ .",
  "atk-s0517a4:160_3": "Apica sampayuttadhamme ārammaṇamhi sampiṇḍetvā tiṭṭhatīti saṇṭhiti.",
  "atk-s0517a4:160_4": "Ārammaṇaṁ ogāhetvā anupavisitvā tiṭṭhatīti avaṭṭhiti.",
  "atk-s0517a4:160_5": "Kusalapakkhasmiṁ hi cattāro dhammā ārammaṇaṁ ogāhanti saddhā sati samādhi paññāti.",
  "atk-s0517a4:160_6": "Teneva saddhā ‘‘okappanā’’ti vuttā, sati ‘‘apilāpanatā’’ti, samādhi ‘‘avaṭṭhitī’’ti, paññā ‘‘pariyogāhanā’’ti.",
  "atk-s0517a4:160_7": "Akusalapakkhe pana tayo dhammā ārammaṇaṁ ogāhanti taṇhā diṭṭhi avijjāti. Teneva te ‘‘oghā’’ti vuttā.",
  "atk-s0517a4:160_8": "Uddhaccavicikicchāvasena pavattassa visāhārassa paṭipakkhato avisāhāro, avisāharaṇanti attho.",
  "atk-s0517a4:160_9": "Uddhaccavicikicchāvaseneva gacchantaṁ cittaṁ vikkhipati nāma,",
  "atk-s0517a4:160_10": "ayaṁ pana tathā na hotīti avikkhepo.",
  "atk-s0517a4:160_11": "Uddhaccavicikicchāvaseneva cittaṁ visāhaṭaṁ nāma hoti, ito cito ca harīyati,",
  "atk-s0517a4:160_12": "ayaṁ pana avisāhaṭassa mānasassa bhāvoti avisāhaṭamānasatā.",
  "atk-s0517a4:161_0": "Samathoti tividho samatho cittasamatho adhikaraṇasamatho sabbasaṅkhārasamathoti.",
  "atk-s0517a4:161_1": "Tattha aṭṭhasu samāpattīsu cittekaggatā cittasamatho nāma.",
  "atk-s0517a4:161_2": "Tañhi āgamma cittacalanaṁ cittavipphandanaṁ sammati vūpasammati,",
  "atk-s0517a4:161_3": "tasmā so ‘‘cittasamatho’’ti vuccati.",
  "atk-s0517a4:161_4": "Sammukhāvinayādisattavidho adhikaraṇasamatho nāma.",
  "atk-s0517a4:161_5": "Tañhi āgamma tāni tāni adhikaraṇāni sammanti vūpasammanti,",
  "atk-s0517a4:161_6": "tasmā so ‘‘adhikaraṇasamatho’’ti vuccati.",
  "atk-s0517a4:161_7": "Yasmā pana sabbe saṅkhārā nibbānaṁ āgamma sammanti vūpasammanti,",
  "atk-s0517a4:161_8": "tasmā taṁ sabbasaṅkhārasamathoti vuccati.",
  "atk-s0517a4:161_9": "Imasmiṁ atthe cittasamatho adhippeto.",
  "atk-s0517a4:161_10": "Samādhilakkhaṇe indaṭṭhaṁ kāretīti samādhindriyaṁ.",
  "atk-s0517a4:161_11": "Uddhacce na kampatīti samādhibalaṁ.",
  "atk-s0517a4:161_12": "Sammāsamādhīti yāthāvasamādhi niyyānikasamādhi kusalasamādhi.",
  "atk-s0517a4:162_0": "179.Rāgato vimocayaṁ cittantiādīhi dasahi kilesavatthūhi vimocanaṁ vuttaṁ.",
  "atk-s0517a4:162_1": "Thinaggahaṇeneva cettha middhaggahaṇaṁ,",
  "atk-s0517a4:162_2": "uddhaccaggahaṇeneva ca kukkuccaggahaṇaṁ kataṁ hotīti aññesu pāṭhesu sahacārittā kilesavatthuto vimocanavacaneneva paṭhamajjhānādīhi nīvaraṇādito vimocanaṁ,",
  "atk-s0517a4:162_3": "aniccānupassanādīhi niccasaññādito ca vimocanaṁ vuttameva hotīti.",
  "atk-s0517a4:162_4": "Kathaṁ taṁ cittaṁ anupassatīti ettha peyyāle ca aniccānupassanādīhi niccasaññādīnaṁ pahānaṁ vuttameva.",
  "atk-s0517a4:162_5": "Cattāri suttantikavatthūni tatiyacatukkavasena veditabbānīti.",
  "atk-s0517a4:163_0": "Tatiyacatukkaniddesavaṇṇanā niṭṭhitā.",
  "atk-s0517a4:164_0": "180.",
  "atk-s0517a4:164_1": "Catutthacatukkaniddese ‘‘aniddiṭṭhe napuṁsaka’’nti vacanato asukanti aniddiṭṭhattā ‘‘aniccanti kiṁ anicca’’nti napuṁsakavacanena pucchā katā.",
  "atk-s0517a4:164_2": "Uppādavayaṭṭhenāti uppādavayasaṅkhātena atthena, uppādavayasabhāvenāti attho.",
  "atk-s0517a4:164_3": "Ettha ca pañcakkhandhā sabhāvalakkhaṇaṁ,",
  "atk-s0517a4:164_4": "pañcannaṁ khandhānaṁ uppādavayā vikāralakkhaṇaṁ.",
  "atk-s0517a4:164_5": "Etena hutvā abhāvena aniccāti vuttaṁ hoti.",
  "atk-s0517a4:164_6": "Teneva ca aṭṭhakathāyaṁ ‘‘saṅkhatalakkhaṇavasena aniccatāti tesaṁyeva uppādavayaññathatta’’nti ca vatvāpi ‘‘hutvā abhāvo vā’’ti vuttaṁ.",
  "atk-s0517a4:164_7": "Etena hutvā abhāvākāro aniccalakkhaṇanti vuttaṁ hoti.",
  "atk-s0517a4:164_8": "‘‘Pañcannaṁ khandhānaṁ udayabbayaṁ passanto imāni paññāya lakkhaṇānī’’ti peyyālaṁ katvā vuttaṁ.",
  "atk-s0517a4:164_9": "Dhammāti rūpakkhandhādayo yathāvuttadhammā.",
  "atk-s0517a4:165_0": "Virāgānupassīniddese rūpe ādīnavaṁ disvāti bhaṅgānupassanato paṭṭhāya parato vuttehi aniccaṭṭhādīhi rūpakkhandhe ādīnavaṁ disvā. Rūpavirāgeti nibbāne.",
  "atk-s0517a4:165_1": "Nibbānañhi āgamma rūpaṁ virajjati apunaruppattidhammataṁ āpajjanena nirujjhati,",
  "atk-s0517a4:165_2": "tasmā nibbānaṁ ‘‘rūpavirāgo’’ti vuccati.",
  "atk-s0517a4:165_3": "Chandajāto hotīti anussavavasena uppannadhammacchando hoti.",
  "atk-s0517a4:165_4": "Saddhādhimuttoti tasmiṁyeva nibbāne saddhāya ca adhimutto nicchito.",
  "atk-s0517a4:165_5": "Cittañcassa svādhiṭṭhitanti assa yogissa cittaṁ khayavirāgasaṅkhāte rūpabhaṅge ārammaṇavasena ,",
  "atk-s0517a4:165_6": "accanta virāgasaṅkhāte rūpavirāge nibbāne anussavavasena suṭṭhu adhiṭṭhitaṁ suṭṭhu patiṭṭhitaṁ hotīti sambandhato veditabbaṁ.",
  "atk-s0517a4:165_7": "Rūpe virāgānupassīti rūpassa khayavirāgo rūpe virāgoti pakatibhummavacanena vutto.",
  "atk-s0517a4:165_8": "Rūpassa accantavirāgo rūpe virāgoti nimittatthe bhummavacanena vutto.",
  "atk-s0517a4:165_9": "Taṁ duvidhampi virāgaṁ ārammaṇato ajjhāsayato ca anupassanasīlo ‘‘rūpe virāgānupassī’’ti vutto. Esa nayo vedanādīsu.",
  "atk-s0517a4:165_10": "Nirodhānupassīpadaniddesepi eseva nayo.",
  "atk-s0517a4:166_0": "181.Katihākārehītiādi panettha viseso – tattha avijjādīnaṁ paṭiccasamuppādaṅgānaṁ ādīnavanirodhadassaneneva rūpādīnampi ādīnavanirodhā dassitā honti tesampi paṭiccasamuppādaṅgānativattanato.",
  "atk-s0517a4:166_1": "Iminā eva ca visesavacanena virāgānupassanato nirodhānupassanāya visiṭṭhabhāvo vutto hoti.",
  "atk-s0517a4:166_2": "Tattha aniccaṭṭhenāti khayaṭṭhena, hutvā abhāvaṭṭhena vā. Dukkhaṭṭhenāti bhayaṭṭhena, paṭipīḷanaṭṭhena vā.",
  "atk-s0517a4:166_3": "Anattaṭṭhenāti asārakaṭṭhena, avasavattanaṭṭhena vā.",
  "atk-s0517a4:166_4": "Santāpaṭṭhenāti kilesasantāpanaṭṭhena.",
  "atk-s0517a4:166_5": "Vipariṇāmaṭṭhenāti jarābhaṅgavasena dvidhā pariṇāmanaṭṭhena.",
  "atk-s0517a4:166_6": "Nidānanirodhenāti mūlapaccayābhāvena. Nirujjhatīti na bhavati.",
  "atk-s0517a4:166_7": "Samudayanirodhenāti āsannapaccayābhāvena.",
  "atk-s0517a4:166_8": "Mūlapaccayo hi byādhissa asappāyabhojanaṁ viya nidānanti vutto,",
  "atk-s0517a4:166_9": "āsannapaccayo byādhissa vātapittasemhā viya samudayoti vutto.",
  "atk-s0517a4:166_10": "Nidānañhi nicchayena dadāti phalamiti nidānaṁ,",
  "atk-s0517a4:166_11": "samudayo pana suṭṭhu udeti etasmā phalamiti samudayo.",
  "atk-s0517a4:166_12": "Jātinirodhenāti mūlapaccayassa uppattiabhāvena.",
  "atk-s0517a4:166_13": "Pabhavanirodhenāti āsannapaccayassa uppattiabhāvena.",
  "atk-s0517a4:166_14": "Jātiyeva hi pabhavati etasmā dukkhanti pabhavoti vattuṁ yujjati.",
  "atk-s0517a4:166_15": "Hetunirodhenāti janakapaccayābhāvena.",
  "atk-s0517a4:166_16": "Paccayanirodhenāti upatthambhakapaccayābhāvena.",
  "atk-s0517a4:166_17": "Mūlapaccayopi hi āsannapaccayo ca janakapaccayo upatthambhakapaccayo ca hotiyeva.",
  "atk-s0517a4:166_18": "Etehi tikkhavipassanākkhaṇe tadaṅganirodho,",
  "atk-s0517a4:166_19": "maggakkhaṇe samucchedanirodho vutto hoti.",
  "atk-s0517a4:166_20": "Ñāṇuppādenāti tikkhavipassanāñāṇassa vā maggañāṇassa vā uppādena.",
  "atk-s0517a4:166_21": "Nirodhupaṭṭhānenāti vipassanākkhaṇe paccakkhato khayanirodhassa anussavavasena nirodhasaṅkhātassa nibbānassa upaṭṭhānena,",
  "atk-s0517a4:166_22": "maggakkhaṇe paccakkhato ca nibbānassa upaṭṭhānena.",
  "atk-s0517a4:166_23": "Etehi visayavisayiniyamova kato hoti,",
  "atk-s0517a4:166_24": "tadaṅgasamucchedanirodho ca vutto hoti.",
  "atk-s0517a4:167_0": "182.",
  "atk-s0517a4:167_1": "Paṭinissaggānupassīpadaniddese rūpaṁ pariccajatīti ādīnavadassanena nirapekkhatāya rūpakkhandhaṁ pariccajati.",
  "atk-s0517a4:167_2": "Pariccāgapaṭinissaggoti pariccāgaṭṭhena paṭinissaggoti vuttaṁ hoti.",
  "atk-s0517a4:167_3": "Etena paṭinissaggapadassa pariccāgaṭṭho vutto,",
  "atk-s0517a4:167_4": "tasmā kilesānaṁ pajahananti attho.",
  "atk-s0517a4:167_5": "Ettha ca vuṭṭhānagāminī vipassanā kilese tadaṅgavasena pariccajati, maggo samucchedavasena.",
  "atk-s0517a4:167_6": "Rūpanirodhe nibbāne cittaṁ pakkhandatīti vuṭṭhānagāminī taṁninnatāya pakkhandati, maggo ārammaṇakaraṇena.",
  "atk-s0517a4:167_7": "Pakkhandanapaṭinissaggoti pakkhandanaṭṭhena paṭinissaggoti vuttaṁ hoti.",
  "atk-s0517a4:167_8": "Etena paṭinissaggapadassa pakkhandanaṭṭho vutto,",
  "atk-s0517a4:167_9": "tasmā cittassa nibbāne vissajjananti attho.",
  "atk-s0517a4:167_10": "Cattāri suttantikavatthūni catutthacatukkavasena veditabbāni.",
  "atk-s0517a4:167_11": "Imasmiṁ catukke jarāmaraṇe vattabbaṁheṭṭhā vuttanayeneva veditabbaṁ.",
  "atk-s0517a4:167_12": "Satipaṭṭhānesu ca ‘‘kāye kāyānupassanā,",
  "atk-s0517a4:167_13": "citte cittānupassanā’’ti kāyacittānaṁ ekattavohāravasena ekavacananiddeso kato. ‘‘Vedanāsu vedanānupassanā,",
  "atk-s0517a4:167_14": "dhammesu dhammānupassanā’’ti vedanādhammānaṁ nānattavohāravasena bahuvacananiddeso katoti veditabboti.",
  "atk-s0517a4:168_0": "Catutthacatukkaniddesavaṇṇanā niṭṭhitā.",
  "atk-s0517a4:169_0": "Niṭṭhitā ca satokāriñāṇaniddesavaṇṇanā.",
  "atk-s0517a4:170_0": "6. Ñāṇarāsichakkaniddesavaṇṇanā",
  "atk-s0517a4:171_0": "183.",
  "atk-s0517a4:171_1": "Idāni chahi rāsīhi uddiṭṭhañāṇesu catuvīsatisamādhiñāṇaniddese tāva kāyānupassanādīnaṁ tiṇṇaṁ catukkānaṁ vasena dvādasannaṁ vatthūnaṁ ekekasmiṁ assāsavasena eko ,",
  "atk-s0517a4:171_2": "passāsavasena ekoti dve dve samādhīti dvādasasu vatthūsu catuvīsati samādhayo honti.",
  "atk-s0517a4:171_3": "Jhānakkhaṇe tehi sampayuttāni catuvīsatisamādhivasena ñāṇāni.",
  "atk-s0517a4:172_0": "Dvāsattativipassanāñāṇaniddese dīghaṁ assāsāti ‘‘dīgha’’ntivuttaassāsato. Kiṁ vuttaṁ hoti?",
  "atk-s0517a4:172_1": "Dīghaṁ assāsahetu jhānaṁ paṭilabhitvā samāhitena cittena vipassanākkhaṇe aniccato anupassanaṭṭhena vipassanāti vuttaṁ hoti. Esa nayo uttaratrāpi.",
  "atk-s0517a4:172_2": "Tesaṁyeva dvādasannaṁ vatthūnaṁ ekekasmiṁ assāsavasena tisso,",
  "atk-s0517a4:172_3": "passāsavasena tissoti cha cha anupassanāti dvādasasu vatthūsu dvāsattati anupassanā honti.",
  "atk-s0517a4:172_4": "Tā eva dvāsattati anupassanā dvāsattativipassanāvasena ñāṇāni.",
  "atk-s0517a4:173_0": "Nibbidāñāṇaniddese aniccānupassī assasanti aniccānupassī hutvā assasanto,",
  "atk-s0517a4:173_1": "aniccānupassī hutvā vattentoti attho.",
  "atk-s0517a4:173_2": "‘‘Assasa’’nti ca idaṁ vacanaṁ hetuatthe daṭṭhabbaṁ.",
  "atk-s0517a4:173_3": "Yathābhūtaṁ jānāti passatīti nibbidāñāṇanti kalāpasammasanato paṭṭhāya yāva bhaṅgānupassanā pavattavipassanāñāṇena saṅkhārānaṁ yathāsabhāvaṁ jānāti,",
  "atk-s0517a4:173_4": "cakkhunā diṭṭhamiva ca teneva ñāṇacakkhunā passati.",
  "atk-s0517a4:173_5": "Tasmā nibbidāñāṇaṁ nāmāti attho,",
  "atk-s0517a4:173_6": "saṅkhāresu nibbindañāṇaṁ nāmāti vuttaṁ hoti.",
  "atk-s0517a4:173_7": "Upari bhayatūpaṭṭhānādīnaṁ muñcitukamyatādīnañca ñāṇānaṁ visuṁ āgatattā idha yathāvuttāneva vipassanāñāṇāni nibbidāñāṇānīti veditabbāni.",
  "atk-s0517a4:174_0": "Nibbidānulomañāṇaniddese aniccānupassī assasanti aniccānupassino assasantassa. Sāmiatthe paccattavacanaṁ.",
  "atk-s0517a4:174_1": "Bhayatupaṭṭhāne paññātivacaneneva bhayatupaṭṭhānaādīnavānupassanānibbidānupassanāñāṇāni vuttāni honti tiṇṇaṁ ekalakkhaṇattā.",
  "atk-s0517a4:174_2": "Imāni tīṇi ñāṇāni anantarā vuttānaṁ nibbidāñāṇānaṁ anukūlabhāvena anulomato nibbidānulomañāṇānīti vuttāni.",
  "atk-s0517a4:175_0": "Nibbidāpaṭippassaddhiñāṇaniddese aniccānupassī assasanti anantarasadisameva.",
  "atk-s0517a4:175_1": "Paṭisaṅkhā santiṭṭhanā paññātivacaneneva muñcitukamyatāpaṭisaṅkhānupassanāsaṅkhārupekkhāñāṇāni vuttāni honti tiṇṇaṁ ekalakkhaṇattā.",
  "atk-s0517a4:175_2": "‘‘Paṭisaṅkhā santiṭṭhanā’’tivacaneneva anulomañāṇamaggañāṇānipi gahitāni honti .",
  "atk-s0517a4:175_3": "Saṅkhārupekkhāñāṇaanulomañāṇānipi hi nibbidāya sikhāppattattā nibbidājananabyāpārappahānena nibbidāpaṭippassaddhiñāṇāni nāma honti.",
  "atk-s0517a4:175_4": "Maggañāṇaṁ pana nibbidāpaṭippassaddhante uppajjanato nibbidāpaṭippassaddhiñāṇaṁ nāma hotīti ativiya yujjatīti.",
  "atk-s0517a4:175_5": "Nibbidānulomañāṇesu viya ādibhūtaṁ muñcitukamyatāñāṇaṁ aggahetvā ‘‘paṭisaṅkhā santiṭṭhanā’’ti ante ñāṇadvayaggahaṇaṁ maggañāṇasaṅgahaṇatthaṁ.",
  "atk-s0517a4:175_6": "Muñcitukamyatāti hi vutte anulomañāṇaṁ saṅgayhati, na maggañāṇaṁ.",
  "atk-s0517a4:175_7": "Maggañāṇañhi muñcitukamyatā nāma na hoti,",
  "atk-s0517a4:175_8": "kiccasiddhiyaṁ santiṭṭhanato pana santiṭṭhanā nāma hoti.",
  "atk-s0517a4:175_9": "Aṭṭhakathāyampi ca ‘‘phusanāti appanā’’ti vuttaṁ.",
  "atk-s0517a4:175_10": "Idañca maggañāṇaṁ nibbāne appanāti katvā santiṭṭhanā nāma hotīti ‘‘santiṭṭhanā’’tivacanena maggañāṇampi saṅgayhati.",
  "atk-s0517a4:175_11": "Nibbidānulomañāṇānipi atthato nibbidāñāṇāneva hontīti tānipi nibbidāñāṇehi saṅgahetvā nibbidāpaṭippassaddhiñāṇānīti nibbidāgahaṇameva kataṁ, na nibbidānulomaggahaṇaṁ.",
  "atk-s0517a4:175_12": "Tīsupi cetesu ñāṇaṭṭhakaniddesesu catutthassa dhammānupassanācatukkassa vasena vuttānaṁ catunnaṁ vatthūnaṁ ekekasmiṁ assāsavasena ekaṁ,",
  "atk-s0517a4:175_13": "passāsavasena ekanti dve dve ñāṇānīti catūsu vatthūsu aṭṭha ñāṇāni honti.",
  "atk-s0517a4:176_0": "Vimuttisukhañāṇaniddese pahīnattāti pahānaṁ dassetvā tassa pahānassa samucchedappahānattaṁ dassento samucchinnattāti āha.",
  "atk-s0517a4:176_1": "Vimuttisukhe ñāṇanti phalavimuttisukhasampayuttañāṇañca phalavimuttisukhārammaṇapaccavekkhaṇañāṇañca.",
  "atk-s0517a4:176_2": "Anusayavatthussa kilesassa pahānena pariyuṭṭhānaduccaritavatthuppahānaṁ hotīti dassanatthaṁ puna anusayānaṁ pahānaṁ vuttaṁ.",
  "atk-s0517a4:176_3": "Ekavīsatiphalañāṇaṁ sandhāya pahīnakilesagaṇanāyapi ñāṇagaṇanā katā hoti,",
  "atk-s0517a4:176_4": "paccavekkhaṇañāṇañca sandhāya pahīnakilesapaccavekkhaṇagaṇanāya phalapaccavekkhaṇañāṇagaṇanā katā hotīti.",
  "atk-s0517a4:177_0": "Ñāṇarāsichakkaniddesavaṇṇanā niṭṭhitā.",
  "atk-s0517a4:178_0": "Saddhammappakāsiniyā paṭisambhidāmaggaṭṭhakathāya",
  "atk-s0517a4:179_0": "Ānāpānassatikathāvaṇṇanā niṭṭhitā."
}