{
  "tika-abh08t47:0_0": "23. Tevīsatimo paricchedo",
  "tika-abh08t47:1_0": "Kilesappahānakathāvaṇṇanā",
  "tika-abh08t47:2_0": "1375.",
  "tika-abh08t47:2_1": "Idāni imissāyeva catutthañāṇāya ñāṇadassanavisuddhiyā ānubhāvavijānanatthaṁ yena ye dhammā pahātabbā,",
  "tika-abh08t47:2_2": "tesaṁ pahānañca abhisamayakāle pariññādikiccāni ca dassetuṁ “etesu yena ye dhammā”tiādi āraddhaṁ.",
  "tika-abh08t47:2_3": "Ye dhammāti ye saṁkilesadhammā.",
  "tika-abh08t47:2_4": "Saṁyojanādīsu khandhehi khandhānaṁ,",
  "tika-abh08t47:2_5": "phalena kammassa,",
  "tika-abh08t47:2_6": "dukkhena vā sattānaṁ saṁyojanaṭṭhena bandhanaṭṭhena saṁyojanāni.",
  "tika-abh08t47:2_7": "Sampayuttadhammānaṁ vibādhanaṭṭhena,",
  "tika-abh08t47:2_8": "upatāpanaṭṭhena,",
  "tika-abh08t47:2_9": "saṁkiliṭṭhatāya ca kilesā.",
  "tika-abh08t47:2_10": "Abhinivesādivasena micchāviparītaṁ pavattanato micchāsabhāvāti micchattā.",
  "tika-abh08t47:2_11": "Loke dhammā,",
  "tika-abh08t47:2_12": "lokapariyāpannā dhammā,",
  "tika-abh08t47:2_13": "lokappavattiyaṁ sati anuparamadhammattā vāti lokadhammā.",
  "tika-abh08t47:2_14": "Maccherassa bhāvo,",
  "tika-abh08t47:2_15": "kammaṁ vāti macchariyaṁ.",
  "tika-abh08t47:2_16": "Viparītaṭṭhena vipallāsā.",
  "tika-abh08t47:2_17": "Nāmakāyassa ca rūpakāyassa ca ganthanato ganthā.",
  "tika-abh08t47:2_18": "Ariyehi agantabbā,",
  "tika-abh08t47:2_19": "ayuttā gatīti vā agati.",
  "tika-abh08t47:2_20": "Āsavantīti āsavā,",
  "tika-abh08t47:2_21": "ābhavaggato sabbamokāsalokaṁ,",
  "tika-abh08t47:2_22": "āgotrabhuto sabbe dhamme byāpetvā pavattantīti attho,",
  "tika-abh08t47:2_23": "āsavanti saṁsāradukkhanti vā āsavā,",
  "tika-abh08t47:2_24": "cakkhādīhi vā saṁvarāsaṁvaradvārehi sattasantāne āsavanti vaṇato yūsāni sandanti viyāti āsavā,",
  "tika-abh08t47:2_25": "āsavanti vā etehi cittāni visayesūti āsavā.",
  "tika-abh08t47:2_26": "Saṁsāramahāsāgarappattihananato oghā viyāti oghā.",
  "tika-abh08t47:2_27": "Heṭṭhā vuttanayena yojanato yogā.",
  "tika-abh08t47:2_28": "Nivārenti lokiyalokuttaraguṇavisesādhigamanti nīvaraṇāni.",
  "tika-abh08t47:2_29": "Aniccādidhammasabhāvaṁ atikkamma parato asabhāvato āmasantīti parāmāsā.",
  "tika-abh08t47:2_30": "Maṇḍūkaṁ pannago viya ārammaṇaṁ bhusaṁ ādiyantīti upādānāni.",
  "tika-abh08t47:2_31": "Appahīnabhāvena sattasantāne anusenti mūsikavisaṁ viya anurūpakāraṇaṁ labhitvā uppajjantīti anusayā.",
  "tika-abh08t47:2_32": "Cittassa malīnabhāvakaraṇaṭṭhena malā.",
  "tika-abh08t47:2_33": "Akusalakammāni ca tāni duggatīnaṁ pathā cāti akusalakammapathā.",
  "tika-abh08t47:2_34": "Idha pana kammapathabhāvaṁ appattānaṁ taṁsabhāvato gahaṇaṁ daṭṭhabbaṁ.",
  "tika-abh08t47:2_35": "Cittaṁ uppajjati etthāti cittuppādo,",
  "tika-abh08t47:2_36": "cetasikarāsi,",
  "tika-abh08t47:2_37": "akusalo ca so cittuppādo cāti akusalacittuppādo.",
  "tika-abh08t47:3_0": "Kāmabhavato uparikoṭṭhāsabhāvato tatiyamaggappattiyā uddhaṁ bhajitabbato,",
  "tika-abh08t47:3_1": "sevitabbato cāti uddhambhāgā,",
  "tika-abh08t47:3_2": "rūpārūpabhavā,",
  "tika-abh08t47:3_3": "tesaṁ hitāni tatthuppajjanakhandhādiyojanatoti uddhambhāgiyāni,",
  "tika-abh08t47:3_4": "tāniyeva saṁyojanānīti uddhambhāgiyasaṁyojanāni.",
  "tika-abh08t47:3_5": "Rūpārūpabhavato heṭṭhimakoṭṭhāsabhāvato tatthuppādakilesānaṁ appahīnabhāvena tatiyamaggappattiyā heṭṭhā bhajitabbato vā adhobhāgā,",
  "tika-abh08t47:3_6": "kāmabhavā,",
  "tika-abh08t47:3_7": "tesaṁ hitāni saṁyojanānīti adhobhāgiyasaṁyojanānīti.",
  "tika-abh08t47:4_0": "Imesu pana dasasu rūpabhavasaṁyojanaṁ,",
  "tika-abh08t47:4_1": "arūpabhavasaṁyojanaṁ,",
  "tika-abh08t47:4_2": "kāmabhavasaṁyojanañca atthato lobhova,",
  "tika-abh08t47:4_3": "sakkāyadiṭṭhisīlabbataparāmāsāpi diṭṭhiyeva,",
  "tika-abh08t47:4_4": "tasmā dhammato satta saṁyojanāni.",
  "tika-abh08t47:5_0": "Micchāsaṅkappo micchāvāyāmo micchāsamādhīti tathā pavattānaṁ vitakkavīriyasamādhīnamadhivacanaṁ.",
  "tika-abh08t47:5_1": "Micchāvācādayo tayo tathā pavattā cetanā.",
  "tika-abh08t47:5_2": "Micchāsati pana cittuppādo.",
  "tika-abh08t47:5_3": "Micchāñāṇaṁ tathā pavatto moho.",
  "tika-abh08t47:5_4": "Micchāvimutti lokathūpikādīsu mokkhoti pavattamicchāgāho.",
  "tika-abh08t47:6_0": "Kāraṇūpacārenāti lābhahetuko lābho,",
  "tika-abh08t47:6_1": "alābhahetuko alābhotiādinā kāriyassa kāraṇavasena upacaraṇena.",
  "tika-abh08t47:6_2": "Lokadhammaggahaṇanti lokadhammaggahaṇena gahaṇaṁ.",
  "tika-abh08t47:7_0": "Āvāse macchariyaṁ,",
  "tika-abh08t47:7_1": "āvāsahetukaṁ vā macchariyanti āvāsamacchariyaṁ.",
  "tika-abh08t47:7_2": "Evaṁ kulamacchariyādīnipi.",
  "tika-abh08t47:7_3": "Tattha āvāsoti vihārādi.",
  "tika-abh08t47:7_4": "Kulanti upaṭṭhākakulaṁ,",
  "tika-abh08t47:7_5": "ñātikulañca.",
  "tika-abh08t47:7_6": "Lābhoti paccayalābhoyeva.",
  "tika-abh08t47:7_7": "Vaṇṇoti sarīravaṇṇo ca guṇavaṇṇo ca.",
  "tika-abh08t47:7_8": "Dhammoti āgamo,",
  "tika-abh08t47:7_9": "adhigamo ca.",
  "tika-abh08t47:8_0": "“Tayo”ti vatthuṁ abhinditvā vuttaṁ, bhinditvā ca pana vuccamāne dvādasa honti.",
  "tika-abh08t47:9_0": "Abhisajjanūpanayhanavasena pavattanato abhijjhābyāpādānaṁ kāyaganthatā daṭṭhabbā.",
  "tika-abh08t47:9_1": "“Idameva saccaṁ moghamañña”nti evaṁ avatthumhi pavatto abhiniveso idaṁsaccābhiniveso.",
  "tika-abh08t47:9_2": "Sīlabbataparāmāsaidaṁsaccābhinivesakāyaganthā cettha atthato diṭṭhiyeva,",
  "tika-abh08t47:9_3": "tasmā dhammato tayo kāyaganthā.",
  "tika-abh08t47:10_0": "“Chandadosamohabhayānī”ti agatikāraṇattā vuttaṁ,",
  "tika-abh08t47:10_1": "chandādīhi pana akattabbakaraṇaṁ,",
  "tika-abh08t47:10_2": "kattabbākaraṇañca agati nāma.",
  "tika-abh08t47:11_0": "Āsavesu kāmarāgabhavarāgā atthato lobhoti dhammato tayo āsavā.",
  "tika-abh08t47:12_0": "Tesamevāti kāmarāgādīnameva.",
  "tika-abh08t47:12_1": "Te hi ogho viya attani patite apāyasamuddaṁ pāpenti,",
  "tika-abh08t47:12_2": "saṁsāradukkhato ca sīsaṁ ukkhipituṁ na denti,",
  "tika-abh08t47:12_3": "khandhādīni ca khandhādīhi yojenti.",
  "tika-abh08t47:13_0": "Kāmupādānādīnīti kāmupādānadiṭṭhupādānasīlabbatupādānaattavādupādānāni.",
  "tika-abh08t47:13_1": "Diṭṭhupādānādīni cettha tathā pavattā diṭṭhiyeva,",
  "tika-abh08t47:13_2": "kāmupādānaṁ lobhoti dhammato dve upādānāni.",
  "tika-abh08t47:14_0": "Sattānusayāti ettha yadi appahīnaṭṭhena sattasantāne anusentīti anusayā.",
  "tika-abh08t47:14_1": "Kasmā satteva vuttā,",
  "tika-abh08t47:14_2": "nanu aññesampi kilesānaṁ appahīnabhāvo vijjatīti?",
  "tika-abh08t47:14_3": "Na mayaṁ appahīnamattena anusayaṁ vadāma,",
  "tika-abh08t47:14_4": "kintu appahīnabhāvena thāmagatakilesā anusayāti,",
  "tika-abh08t47:14_5": "thāmagamanañca nesaṁ aññehi asādhāraṇo sabhāvo daṭṭhabbo.",
  "tika-abh08t47:14_6": "Tathā hi dhammasabhāvavedinā tathāgatena imeyeva anusayā vuttā,",
  "tika-abh08t47:14_7": "kāmarāgoyeva anusayo kāmarāgānusayo.",
  "tika-abh08t47:14_8": "Evaṁ sesesupi.",
  "tika-abh08t47:14_9": "Apare pana “kāmarāgassa anusayo”tiādinibbacanaṁ vatvā kāmarāgādīnaṁ bījabhūtā attabhāvassa kilesasambhūtā kilesuppādanasatti anusayāti vaṇṇenti,",
  "tika-abh08t47:14_10": "tesaṁ matapaṭikkhepo idha papañcāvahattā anāhaṭo.",
  "tika-abh08t47:15_0": "Pāṇassa atipāto pāṇātipāto,",
  "tika-abh08t47:15_1": "pāṇoti vohārato satto,",
  "tika-abh08t47:15_2": "paramatthato jīvitindriyaṁ.",
  "tika-abh08t47:15_3": "Tasmiṁ pāṇe pāṇasaññino jīvitindriyupacchedakappayogasamuṭṭhāpikā vadhakacetanā pāṇātipāto.",
  "tika-abh08t47:15_4": "Parabhaṇḍe tathāsaññino tadādāyakappayogasamuṭṭhāpikā theyyacetanā adinnādānaṁ.",
  "tika-abh08t47:15_5": "Asaddhammakāmatāya kāyadvārappavattā agantabbaṭṭhānavītikkamacetanā kāmesumicchācāro.",
  "tika-abh08t47:15_6": "Abhūtaṁ vatthuṁ bhūtato paraṁ viññāpetukāmassa tathā viññāpanappayogasamuṭṭhāpikā cetanā musāvādo.",
  "tika-abh08t47:15_7": "So pana parassa atthabhedakarova kammapatho,",
  "tika-abh08t47:15_8": "itaro kammameva.",
  "tika-abh08t47:15_9": "Saṁkiliṭṭhacittassa parabhedanakāmatāya,",
  "tika-abh08t47:15_10": "attapiyakamyatāya vā parabhedakappayogasamuṭṭhāpikā cetanā pisuṇavācā.",
  "tika-abh08t47:15_11": "Sāpi dvīsu bhinnesuyeva kammapatho.",
  "tika-abh08t47:15_12": "Paramammacchedakappayogasamuṭṭhāpikā ekantapharusacetanā pharusavācā.",
  "tika-abh08t47:15_13": "Anatthaviññāpanappayogasamuṭṭhāpikā saṁkiliṭṭhacetanā samphappalāpo nāma.",
  "tika-abh08t47:15_14": "So pana parehi gahiteyeva kammapatho hoti.",
  "tika-abh08t47:15_15": "“Aho vatedaṁ mama hotū”ti evaṁ parabhaṇḍābhijjhāyanalakkhaṇā abhijjhā.",
  "tika-abh08t47:15_16": "“Aho vatāyaṁ satto vinasseyyā”ti evaṁ manopadosalakkhaṇo byāpādo.",
  "tika-abh08t47:15_17": "“Natthi dinna”ntiādinā nayena viparītadassanalakkhaṇā micchādiṭṭhi.",
  "tika-abh08t47:15_18": "Ettha ca natthikaahetukaakiriyadiṭṭhīhiyeva kammapathabhedo.",
  "tika-abh08t47:16_0": "Imesu ca pāṇātipātādi tividhaṁ kāyakammameva.",
  "tika-abh08t47:16_1": "Taṁ kāyavacīdvāresuyeva uppajjati,",
  "tika-abh08t47:16_2": "na manodvāre.",
  "tika-abh08t47:16_3": "Tathā musāvādādi catubbidhaṁ vacīkammameva.",
  "tika-abh08t47:16_4": "Abhijjhādikaṁ pana tividhaṁ manokammameva.",
  "tika-abh08t47:16_5": "Taṁ tīsupi dvāresu pavattati.",
  "tika-abh08t47:16_6": "Dvārantaresupi pavattamānassa sakasakanāmāpariccāgo vuttoyeva.",
  "tika-abh08t47:16_7": "Dhammato cettha ādito satta cetanāsabhāvā,",
  "tika-abh08t47:16_8": "itare tayo cetanāsampayuttāti daṭṭhabbā.",
  "tika-abh08t47:16_9": "Mahāsāvajjaappasāvajjappayogādibhedo pana tattha tattha vuttanayena veditabbo.",
  "tika-abh08t47:17_0": "Etānīti imāni maggañāṇāni. Yathāsambhavanti taṁtaṁmaggānurūpaṁ.",
  "tika-abh08t47:18_0": "Apāyaṁ gacchanti etehīti apāyagamanīyā.",
  "tika-abh08t47:18_1": "Sesāti na apāyagamanīyā.",
  "tika-abh08t47:18_2": "Oḷārikāti tatiyamaggena pahātabbāvatthaṁ upādāya oḷārikā.",
  "tika-abh08t47:18_3": "Tenāha “sukhumā tatiyamaggañāṇavajjhā”ti.",
  "tika-abh08t47:18_4": "Sukhumā kāmarāgapaṭighāti sambandho.",
  "tika-abh08t47:18_5": "Catutthamaggañāṇavajjhā evāti avadhāraṇena paṭhamamaggādivajjhataṁ nivatteti.",
  "tika-abh08t47:18_6": "Na hi rūparāgādīnaṁ apāyagāminiyāvatthāpi atthi,",
  "tika-abh08t47:18_7": "yato te paṭhamañāṇavajjhāpi siyunti.",
  "tika-abh08t47:19_0": "Yattha yattha pana eva-saddena avadhāraṇaṁ akatvā yaṁ yaṁ dutiyañāṇavajjhanti vā tatiyañāṇavajjhanti vā catutthañāṇavajjhanti vā vakkhati,",
  "tika-abh08t47:19_1": "tattha tattha so so purimañāṇehi hatāpāyagamanīyādibhāvova hutvā upariñāṇavajjho hotīti veditabbo.",
  "tika-abh08t47:19_2": "Tena lobha…pe…",
  "tika-abh08t47:19_3": "catutthañāṇavajjhānīti ettha lobhādayo heṭṭhimamaggavajjhāpi honteva.",
  "tika-abh08t47:20_0": "Yaseti parivāre.",
  "tika-abh08t47:21_0": "Dukkhe sukhanti saññācittavipallāsāti sambandho.",
  "tika-abh08t47:22_0": "Agatiyopaṭhamamaggañāṇavajjhāti kiñcāpi chandādayo taṇhādisabhāvā uparimaggavajjhā,",
  "tika-abh08t47:22_1": "tathāpi tammūlakassa akattabbakaraṇassa,",
  "tika-abh08t47:22_2": "kattabbākaraṇassa ca apāyagamanīyatāya paṭhamamaggañāṇavajjhā.",
  "tika-abh08t47:23_0": "Katākatakusalākusalavisayaṁ yaṁ vippaṭisārabhūtaṁ kukkuccaṁ,",
  "tika-abh08t47:23_1": "taṁ idha tatiyañāṇavajjhaṁ vuttaṁ.",
  "tika-abh08t47:23_2": "Yaṁ pana “kukkuccapakatatāya āpattiṁ āpajjatī”ti vuttaṁ kukkuccaṁ,",
  "tika-abh08t47:23_3": "taṁ sandhāya “kukkuccavicikicchā sotāpattimaggena pahīyantī”ti dhammasaṅgaṇīaṭṭhakathāyaṁ vuttaṁ,",
  "tika-abh08t47:23_4": "tasmā dvinnaṁ vacanānaṁ ayaṁ adhippāyo veditabbo.",
  "tika-abh08t47:23_5": "Aññesupi edisesu ṭhānesu adhippāyova pariyesitabbo,",
  "tika-abh08t47:23_6": "na virodhato paccetabbaṁ.",
  "tika-abh08t47:23_7": "Oḷārikānavasesappahānaṁ vā sandhāya kukkuccassa paṭhamatatiyañāṇavajjhatā vuttā.",
  "tika-abh08t47:23_8": "Yaṁ pana arahato uppajjamānaṁ “bhagavatā paṭikkhittaṁ anuvasitvā anuvasitvā āvasathapiṇḍaṁ bhuñjitunti",
  "tika-abh08t47:23_9": "kukkuccāyanto na paṭiggahesī”ti āgataṁ kukkuccaṁ,",
  "tika-abh08t47:23_10": "na taṁ nīvaraṇaṁ.",
  "tika-abh08t47:23_11": "Na hi nīvaraṇaṁ arahato uppajjati,",
  "tika-abh08t47:23_12": "nīvaraṇapatirūpakaṁ pana kappatīti vīmaṁsanabhūtaṁ vinayakukkuccaṁ nāma,",
  "tika-abh08t47:23_13": "taṁ tathāpavattacittuppādova.",
  "tika-abh08t47:24_0": "Kāmarāgapaṭighānusayā anusahagatā tatiyañāṇavajjhā,",
  "tika-abh08t47:24_1": "oḷārikānaṁ pana dutiyañāṇavajjhatā heṭṭhā vuttanayāva.",
  "tika-abh08t47:25_0": "Akusalacittuppāda-ggahaṇena cettha makkhapalāsamāyāsāṭheyyathambhasārambhādīnaṁ saṅgaho katoti daṭṭhabbaṁ.",
  "tika-abh08t47:26_0": "1376.Tena tenāti tena tena ghātakena saddhiṁ.",
  "tika-abh08t47:26_1": "Kiṁ panetāni ete dhamme ghātentāni atītānāgate ghātenti,",
  "tika-abh08t47:26_2": "udāhu paccuppanneti.",
  "tika-abh08t47:26_3": "Kiṁ panettha,",
  "tika-abh08t47:26_4": "yadi tāva atītānāgate,",
  "tika-abh08t47:26_5": "aphalo vāyāmo āpajjati. Kasmā?",
  "tika-abh08t47:26_6": "Pahātabbānaṁ tadā natthitāya.",
  "tika-abh08t47:26_7": "Atha paccuppanne,",
  "tika-abh08t47:26_8": "tathāpi aphalo vāyāmena saddhiṁ pahātabbānaṁ atthitāya.",
  "tika-abh08t47:26_9": "Athāpi kathañci pahānaṁ siyā,",
  "tika-abh08t47:26_10": "saṁkilesikā maggabhāvanā āpajjati pahātabbappahāyakānaṁ sahāvaṭṭhānato?",
  "tika-abh08t47:26_11": "Saccametaṁ,",
  "tika-abh08t47:26_12": "ye pana maggena asamugghāṭitattā kāraṇalābhe sati avassaṁ uppajjanārahā kilesā,",
  "tika-abh08t47:26_13": "te attano uppattiyā anuppattidhammataṁ āpādentāni etāni te anāgate ghātenti nāma.",
  "tika-abh08t47:27_0": "1377-82.Pariññādīnikiccānīti pariññāpahānasacchikiriyābhāvanāvasena cattāri kiccāni.",
  "tika-abh08t47:27_1": "Vuttānīti “dukkhaṁ pariññeyya”ntiādinā, “yo,",
  "tika-abh08t47:27_2": "bhikkhave,",
  "tika-abh08t47:27_3": "dukkhaṁ passatī”tiādinā ca vuttāni.",
  "tika-abh08t47:27_4": "Saccābhisamayeti catunnaṁ ariyasaccānaṁ paṭivijjhanakkhaṇe.",
  "tika-abh08t47:28_0": "Yathāsabhāvatoti aviparītasabhāvena.",
  "tika-abh08t47:28_1": "“Jānitabbānī”ti vatvā kathaṁ panetaṁ jānitabbaṁ,",
  "tika-abh08t47:28_2": "kathaṁ nāma ekekassa ñāṇassa ekakkhaṇe cattāri kiccāni sambhavanti.",
  "tika-abh08t47:28_3": "Na hi tādisaṁ kiñci loke diṭṭhaṁ atthi,",
  "tika-abh08t47:28_4": "na ca vacanaṁ labbhatīti codanaṁ manasi nidhāya tesaṁ jānanavidhiṁ upamāvasena tāva dassetuṁ “padīpo hī”tiādi vuttaṁ.",
  "tika-abh08t47:28_5": "Vidaṁsetīti dasseti.",
  "tika-abh08t47:28_6": "Pariyādiyatīti khepeti.",
  "tika-abh08t47:29_0": "1383-4.Pariññābhisamayenāti anavasesato paricchijja jānanasaṅkhātena paṭivijjhanena.",
  "tika-abh08t47:29_1": "Abhisametīti asammohavasena paṭivijjhati.",
  "tika-abh08t47:29_2": "Pahānābhisamayenevāti samucchedappahānasaṅkhātena paṭivijjhanena asammohatova abhisameti.",
  "tika-abh08t47:29_3": "Bhāvanāvidhināti sahajātādipaccayatāvasena bhāvanābhisamayavidhinā.",
  "tika-abh08t47:29_4": "Maggañāṇañhi sammāsaṅkappādivasena maggapubbabhāgabhāvanāsambhūtena ariyamaggabhāvanāsaṅkhātena paṭivijjhanena",
  "tika-abh08t47:29_5": "abhisametīti aṭṭhaṅgikaṁ maggaṁ asammohato paṭivijjhati.",
  "tika-abh08t47:29_6": "Tañhi sampayuttadhammesu sammohaṁ viddhaṁsentaṁ attanipi sammohaṁ viddhaṁsetiyeva.",
  "tika-abh08t47:29_7": "Nirodhanti nibbānaṁ.",
  "tika-abh08t47:29_8": "Sacchikarotīti paccakkhakaraṇavasena paṭivijjhati.",
  "tika-abh08t47:29_9": "“Nirodhaṁ sacchikarotī”ti nirodhasaccamekaṁ ārammaṇapaṭivedhena cattāripi saccāni asammohapaṭivedhena maggañāṇaṁ paṭivijjhati.",
  "tika-abh08t47:30_0": "Evaṁ yuttivasena vibhāvitaṁ ekapaṭivedhaṁ āgamenapi sādhetuṁ “vuttampi ceta”ntiādi vuttaṁ.",
  "tika-abh08t47:30_1": "Maggasamaṅgissa ñāṇanti hi “yo nu kho, āvuso,",
  "tika-abh08t47:30_2": "dukkhaṁ passati,",
  "tika-abh08t47:30_3": "dukkhasamudayampi so passati,",
  "tika-abh08t47:30_4": "dukkhanirodhampi,",
  "tika-abh08t47:30_5": "dukkhanirodhagāminipaṭipadampi so passatī”ti ekasaccadassanasamaṅgino aññasaccadassanasamaṅgibhāvavicāraṇāyaṁ",
  "tika-abh08t47:30_6": "tamatthaṁ sādhetuṁ āyasmatā gavampatittherena vuttaṁ.",
  "tika-abh08t47:30_7": "Aññathā kamābhisamaye sati purimadiṭṭhassa puna adassanato samudayādipassato dukkhādidassanaṁ puna avattabbaṁ siyā.",
  "tika-abh08t47:30_8": "Idāni panettha upamāsaṁsandanaṁ karonto āha “padīpo”tiādi.",
  "tika-abh08t47:30_9": "Nissayābhāvahetutāya dukkhapariññāya vaṭṭijjhāpanasadisatā,",
  "tika-abh08t47:30_10": "paṭipakkhaviddhaṁsanatāya samudayappahānassa andhakāravināsanasadisatā,",
  "tika-abh08t47:30_11": "ñāṇālokaparibrūhanatāya maggabhāvanāya ālokavidaṁsanasadisatā,",
  "tika-abh08t47:30_12": "tena tena maggena yathā yathā nirodhassa sacchikiriyā,",
  "tika-abh08t47:30_13": "tathā tathā kilesasnehapariyādānaṁ hotīti nirodhasacchikiriyāya snehapariyādānasadisatā kāraṇūpacārena vuttā.",
  "tika-abh08t47:31_0": "1385-6.",
  "tika-abh08t47:31_1": "Aparāyapi upamāya tamatthaṁ dassento āha “uggacchanto”tiādi.",
  "tika-abh08t47:31_2": "Obhāsetīti pakāseti.",
  "tika-abh08t47:31_3": "Paṭihaññatīti paṭippassambheti.",
  "tika-abh08t47:31_4": "Etthāpi yathā sūriyo rūpagatāni obhāseti,",
  "tika-abh08t47:31_5": "evaṁ maggañāṇaṁ dukkhaṁ parijānāti.",
  "tika-abh08t47:31_6": "Yathā andhakāraṁ vināseti,",
  "tika-abh08t47:31_7": "evaṁ samudayaṁ pajahati.",
  "tika-abh08t47:31_8": "Yathā ālokaṁ dasseti,",
  "tika-abh08t47:31_9": "evaṁ sahajātādipaccayatāya maggaṁ bhāveti.",
  "tika-abh08t47:31_10": "Yathā sītaṁ paṭippassambheti,",
  "tika-abh08t47:31_11": "evaṁ sabbakilesadarathapariḷāhapaṭippassaddhibhūtaṁ nirodhaṁ sacchikarotīti upamāsaṁsandanaṁ daṭṭhabbaṁ.",
  "tika-abh08t47:32_0": "1388.Appetīti pappoti.",
  "tika-abh08t47:32_1": "Dukkhapariññāya sakkāyatīrasamatikkamabhāvato orimatīrappajahanasadisatā,",
  "tika-abh08t47:32_2": "maggabhāvanāya sattatiṁsabodhipakkhiyadhammavahanatāya bhaṇḍavahanasadisatā,",
  "tika-abh08t47:32_3": "ettāvatā paññābhāvanāya nānākilesaviddhaṁsanavasappavatto ānisaṁso dassito hotīti.",
  "tika-abh08t47:33_0": "Ariyaphalasamāpattinirodhasamāpattiyopi panassā ānisaṁsāti daṭṭhabbaṁ.",
  "tika-abh08t47:33_1": "Tā pana saṅkhepato evaṁ daṭṭhabbā –",
  "tika-abh08t47:33_2": "“ariyaphalasamāpattī”ti hi catunnampi phalaṭṭhānaṁ attano attano ariyaphalassa diṭṭhadhammasukhavihāratthaṁ nirodhe appanā.",
  "tika-abh08t47:33_3": "Cattāropi hi ariyapuggalā sakaṁ sakaṁ phalasamāpattiṁ samāpajjanti.",
  "tika-abh08t47:33_4": "Keci pana “anāgāmiarahantova samāpajjanti samādhismiṁ paripūrakāritāyā”ti vadanti,",
  "tika-abh08t47:33_5": "taṁ akāraṇaṁ attanā paṭiladdhasamāpattisamāpajjane samādhismiṁ paripūrakāritāya kātabbābhāvato.",
  "tika-abh08t47:33_6": "Sabbaso asamucchinnakilesassa hi puthujjanassāpi attanā paṭiladdhalokiyasamāpattisamāpajjanaṁ labbhati,",
  "tika-abh08t47:33_7": "kimaṅgaṁ pana samucchinnekaccakilesānaṁ ariyānaṁ.",
  "tika-abh08t47:33_8": "Uparimā pana heṭṭhimaṁ pubbe paṭiladdhampi na samāpajjanti puggalantarabhāvaṁ upagatattā.",
  "tika-abh08t47:33_9": "Samugghāṭitakammakilesanirodhanena hi puthujjanehi viya sotāpannassa,",
  "tika-abh08t47:33_10": "sotāpannādīhi sakadāgāmiādīnaṁ puggalantarabhāvūpagamanaṁ atthi,",
  "tika-abh08t47:33_11": "anantaraphalattā ca lokuttarakusalānaṁ heṭṭhimato uparimo bhavantaragato viya hotīti tassa tassa ariyassa taṁ taṁ phalaṁ bhavaṅgasadisaṁ hoti,",
  "tika-abh08t47:33_12": "tasmā puggalantarabhāvūpagamanena paṭippassaddhattā natthi uparimassa heṭṭhimaphalasamāpattiyā samāpajjanaṁ,",
  "tika-abh08t47:33_13": "heṭṭhimo pana uparimaṁ na samāpajjati anadhigatattāti cattāropi puggalā sakasakaphalameva samāpajjanti.",
  "tika-abh08t47:33_14": "Taṁ pana samāpajjitukāmena ariyasāvakena rahogatena paṭisallīnena udayabbayādivasena saṅkhārā vipassitabbā.",
  "tika-abh08t47:33_15": "Tassa pavattānupubbavipassanassa saṅkhārārammaṇagotrabhuñāṇānantaraṁ phalasamāpattivasena nirodhe cittaṁ appeti.",
  "tika-abh08t47:33_16": "Phalasamāpattininnacittatāya cettha sekhassa phalameva uppajjati, na maggo.",
  "tika-abh08t47:33_17": "Añño eva hi vipassanācāro ariyamaggāvaho,",
  "tika-abh08t47:33_18": "añño phalasamāpattiāvaho.",
  "tika-abh08t47:34_0": "Tathā hi ariyamaggavīthiyaṁ anulomañāṇāni anibbiddhapubbānaṁ thūlathūlalobhakkhandhādīnaṁ sātisayaṁ padālanena",
  "tika-abh08t47:34_1": "lokiyañāṇesu ukkaṁsapāramippattāni maggānukūlāni hutvā uppajjanti,",
  "tika-abh08t47:34_2": "phalasamāpattivīthiyaṁ pana tāni tena tena maggena tesaṁ tesaṁ kilesānaṁ samucchinnattā kilesavikkhambhane",
  "tika-abh08t47:34_3": "nirussukkāni kevalaṁ ariyānaṁ phalasamāpattisukhasamaṅgibhāvassa parikammappattāni hutvā uppajjantīti",
  "tika-abh08t47:34_4": "na tesaṁ kutoci vuṭṭhānasambhavo.",
  "tika-abh08t47:34_5": "Yato nesaṁ pacchimo saṅkhāranimittato vuṭṭhahitvā maggassa anantarapaccayo bhaveyya,",
  "tika-abh08t47:34_6": "teneva ca phalasamāpattiyā anantarapaccayabhūtaṁ ñāṇaṁ saṅkhārārammaṇameva hoti,",
  "tika-abh08t47:34_7": "na nibbānārammaṇanti veditabbaṁ.",
  "tika-abh08t47:34_8": "Pubbābhisaṅkhāravasena cassā pabandhavasena pavattiparicchinnakālāpagame bhavaṅgavasena tato vuṭṭhānañca veditabbaṁ.",
  "tika-abh08t47:35_0": "Nirodhasamāpatti pana tatiyacatutthaphalaṭṭhānaṁ anupubbanirodhavasena cittacetasikānaṁ dhammānaṁ appavatti.",
  "tika-abh08t47:35_1": "Anāgāmiarahantoyeva hi kāmacchandādisamucchindanena samādhismiṁ paripūrakāritāya samathaphalasamannāgatattā nirodhaṁ samāpajjanti.",
  "tika-abh08t47:35_2": "Tathā hetaṁ samathavipassanānaṁ yuganandhabhāvappavattanavasena dvīhi balehi samannāgatasseva sambhavati,",
  "tika-abh08t47:35_3": "tasmā taṁ samāpajjitukāmena anāgāminā,",
  "tika-abh08t47:35_4": "khīṇāsavena vā aṭṭhasamāpattilābhinā rahogatena paṭisallīnena paṭhamajjhānaṁ samāpajjitvā vuṭṭhāya tattha",
  "tika-abh08t47:35_5": "saṅkhārā aniccato dukkhato anattato vipassitabbā,",
  "tika-abh08t47:35_6": "tato dutiyaṁ tatiyaṁ catutthaṁ ākāsānañcāyatanaṁ viññāṇañcāyatanaṁ samāpajjitvā vuṭṭhāya tatheva tattha saṅkhārā sammasitabbā,",
  "tika-abh08t47:35_7": "atha ākiñcaññāyatanaṁ samāpajjitvā vuṭṭhāya nānābaddhāvikopanaṁ saṅghapaṭimānanaṁ satthupakkosanaṁ addhānaparicchedoti",
  "tika-abh08t47:35_8": "catubbidhaṁ pubbakiccaṁ kātabbaṁ.",
  "tika-abh08t47:36_0": "Tattha sarīrato visaṁyuttā mañcapīṭhādayo sattāhabbhantare yathā na nassanti,",
  "tika-abh08t47:36_1": "tathā adhiṭṭhānaṁ nānābaddhāvikopanaṁ.",
  "tika-abh08t47:36_2": "Sarīrasaṁyutte visuṁ adhiṭṭhānakiccaṁ natthi.",
  "tika-abh08t47:36_3": "Saṅgho pana ñattikammādīsu kiñcideva kammaṁ kattukāmo “yāva maṁ na pakkosati,",
  "tika-abh08t47:36_4": "tāvadeva vuṭṭhahissāmī”ti pubbābhogakaraṇaṁ saṅghapaṭimānanaṁ.",
  "tika-abh08t47:36_5": "Satthā ca “sikkhāpadapaññāpanādīsu yāva maṁ na pakkosati,",
  "tika-abh08t47:36_6": "tāvadeva vuṭṭhahissāmī”ti pubbābhogakaraṇaṁ satthupakkosanaṁ.",
  "tika-abh08t47:36_7": "Sattāhabbhantare attano āyusaṅkhārassa pavattanasamatthatāvalokanaṁ addhānaparicchedo.",
  "tika-abh08t47:36_8": "Evaṁ katapubbakiccena nevasaññānāsaññāyatanaṁ samāpajjitabbaṁ.",
  "tika-abh08t47:36_9": "Athekaṁ vā dve vā cittavāre atikkamitvā acittako hoti,",
  "tika-abh08t47:36_10": "nirodhaṁ phusati,",
  "tika-abh08t47:36_11": "tato yathāparicchedaṁ tatiyacatutthaphalānaṁ aññatarena nirodhā vuṭṭhahissatīti.",
  "tika-abh08t47:36_12": "Evamayaṁ duvidhā samāpatti lokuttarapaññāya ānisaṁso.",
  "tika-abh08t47:37_0": "1392-4.",
  "tika-abh08t47:37_1": "Sadevakalokato uttiṇṇena,",
  "tika-abh08t47:37_2": "uttaritarena vāti lokuttarena sammāsambuddhena.",
  "tika-abh08t47:37_3": "Paññāya bhāvananti sambandho.",
  "tika-abh08t47:37_4": "Hitabhāvananti idhalokaparalokahitavibhāvanaṁ imaṁ paññābhāvanaṁ.",
  "tika-abh08t47:37_5": "Sukhasaṁhitanti siniddhacchāyudakavantatādinā sukhasahitaṁ.",
  "tika-abh08t47:37_6": "Hitanti yogakammassa hitaṁ.",
  "tika-abh08t47:37_7": "Uttamanti uggatatamaṁ,",
  "tika-abh08t47:37_8": "accuggataṁ balavantampīti adhippāyo.",
  "tika-abh08t47:37_9": "Aviggahakampadanti viggahañca kampañca na detīti aviggahakampadanti attho.",
  "tika-abh08t47:38_0": "Iti abhidhammatthavikāsiniyā nāma",
  "tika-abh08t47:39_0": "Abhidhammāvatārasaṁvaṇṇanāya",
  "tika-abh08t47:40_0": "Kilesappahānakathāvaṇṇanā niṭṭhitā."
}