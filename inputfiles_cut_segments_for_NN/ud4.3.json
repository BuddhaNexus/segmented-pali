{
  "ud4.3:0.1_0": "Udāna 4.3",
  "ud4.3:0.2_0": "Gopālakasutta",
  "ud4.3:1.1_0": "Evaṁ me sutaṁ—",
  "ud4.3:1.2_0": " ekaṁ samayaṁ bhagavā kosalesu cārikaṁ carati mahatā bhikkhusaṅghena saddhiṁ.",
  "ud4.3:1.3_0": "Atha kho bhagavā maggā okkamma yena aññataraṁ rukkhamūlaṁ tenupasaṅkami;",
  "ud4.3:1.3_1": "upasaṅkamitvā paññatte āsane nisīdi.",
  "ud4.3:2.1_0": "Atha kho aññataro gopālako yena bhagavā tenupasaṅkami;",
  "ud4.3:2.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "ud4.3:2.2_0": "Ekamantaṁ nisinnaṁ kho taṁ gopālakaṁ bhagavā dhammiyā kathāya sandassesi samādapesi samuttejesi sampahaṁsesi.",
  "ud4.3:3.1_0": "Atha kho so gopālako bhagavatā dhammiyā kathāya sandassito samādapito samuttejito sampahaṁsito bhagavantaṁ etadavoca:",
  "ud4.3:3.2_0": "“adhivāsetu me, bhante, bhagavā svātanāya bhattaṁ saddhiṁ bhikkhusaṅghenā”ti.",
  "ud4.3:3.3_0": "Adhivāsesi bhagavā tuṇhībhāvena.",
  "ud4.3:3.4_0": "Atha kho so gopālako bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "ud4.3:4.1_0": "Atha kho so gopālako tassā rattiyā accayena sake nivesane pahūtaṁ appodakapāyāsaṁ paṭiyādāpetvā navañca sappiṁ bhagavato kālaṁ ārocesi:",
  "ud4.3:4.2_0": "“kālo, bhante, niṭṭhitaṁ bhattan”ti.",
  "ud4.3:5.1_0": "Atha kho bhagavā pubbaṇhasamayaṁ nivāsetvā pattacīvaramādāya saddhiṁ bhikkhusaṅghena yena tassa gopālakassa nivesanaṁ tenupasaṅkami;",
  "ud4.3:5.1_1": "upasaṅkamitvā paññatte āsane nisīdi.",
  "ud4.3:5.2_0": "Atha kho so gopālako buddhappamukhaṁ bhikkhusaṅghaṁ appodakapāyāsena navena ca sappinā sahatthā santappesi sampavāresi.",
  "ud4.3:5.3_0": "Atha kho so gopālako bhagavantaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdi.",
  "ud4.3:5.4_0": "Ekamantaṁ nisinnaṁ kho taṁ gopālakaṁ bhagavā dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.",
  "ud4.3:5.5_0": "Atha kho acirapakkantassa bhagavato taṁ gopālakaṁ aññataro puriso sīmantarikāya jīvitā voropesi.",
  "ud4.3:6.1_0": "Atha kho sambahulā bhikkhū yena bhagavā tenupasaṅkamiṁsu;",
  "ud4.3:6.1_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "ud4.3:6.2_0": "Ekamantaṁ nisinnā kho te bhikkhū bhagavantaṁ etadavocuṁ:",
  "ud4.3:6.3_0": "“yena, bhante,",
  "ud4.3:6.3_1": "gopālakena ajja buddhappamukho bhikkhusaṅgho appodakapāyāsena navena ca sappinā sahatthā santappito sampavārito so kira, bhante,",
  "ud4.3:6.3_2": "gopālako aññatarena purisena sīmantarikāya jīvitā voropito”ti.",
  "ud4.3:7.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud4.3:8.1_0": "“Diso disaṁ yaṁ taṁ kayirā,",
  "ud4.3:8.2_0": "verī vā pana verinaṁ;",
  "ud4.3:8.3_0": "Micchāpaṇihitaṁ cittaṁ,",
  "ud4.3:8.4_0": "pāpiyo naṁ tato kare”ti.",
  "ud4.3:8.5_0": "Tatiyaṁ."
}