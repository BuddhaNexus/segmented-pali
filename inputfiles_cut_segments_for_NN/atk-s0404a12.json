{
  "atk-s0404a12:0_0": "3. Sattāvāsavaggo",
  "atk-s0404a12:1_0": "1. Tiṭhānasuttavaṇṇanā",
  "atk-s0404a12:2_0": "21.",
  "atk-s0404a12:2_1": "Tatiyassa paṭhame uttarakurukāti uttarakuruvāsino.",
  "atk-s0404a12:2_2": "Adhiggaṇhantīti adhibhavanti,",
  "atk-s0404a12:2_3": "adhikā visiṭṭhā jeṭṭhakā honti.",
  "atk-s0404a12:2_4": "Amamāti nittaṇhā.",
  "atk-s0404a12:2_5": "Aṭṭhakathāyaṁ pana niddukkhāti vuttaṁ.",
  "atk-s0404a12:2_6": "Apariggahāti ‘‘idaṁ mayha’’nti pariggaharahitā.",
  "atk-s0404a12:2_7": "Niyatāyukāti tesañhi nibaddhaṁ āyu vassasahassameva,",
  "atk-s0404a12:2_8": "gatipi nibaddhā,",
  "atk-s0404a12:2_9": "tato cavitvā saggeyeva nibbattanti.",
  "atk-s0404a12:2_10": "Satimantoti devatānañhi ekantasukhitāya sati thirā na hoti,",
  "atk-s0404a12:2_11": "nerayikānaṁ ekantadukkhitāya.",
  "atk-s0404a12:2_12": "Imesaṁ pana vokiṇṇasukhadukkhattā sati thirā hoti.",
  "atk-s0404a12:2_13": "Idha brahmacariyavāsoti jambudīpe buddhapaccekabuddhānaṁ uppajjanato aṭṭhaṅgikamaggabrahmacariyavāsopi idheva hoti.",
  "atk-s0404a12:3_0": "2. Assakhaḷuṅkasuttavaṇṇanā",
  "atk-s0404a12:4_0": "22.",
  "atk-s0404a12:4_1": "Dutiye javasampannoti padajavena sampanno.",
  "atk-s0404a12:4_2": "Na vaṇṇasampannoti na sarīravaṇṇena sampanno.",
  "atk-s0404a12:4_3": "Purisakhaḷuṅkesu javasampannoti ñāṇajavena sampanno.",
  "atk-s0404a12:4_4": "Na vaṇṇasampannoti na guṇavaṇṇena sampanno.",
  "atk-s0404a12:4_5": "Sesaṁ pāḷinayeneva veditabbaṁ.",
  "atk-s0404a12:4_6": "Yañhettha vattabbaṁ siyā,",
  "atk-s0404a12:4_7": "taṁ tikanipātavaṇṇanāyaṁ vuttameva.",
  "atk-s0404a12:5_0": "3. Taṇhāmūlakasuttavaṇṇanā",
  "atk-s0404a12:6_0": "23.",
  "atk-s0404a12:6_1": "Tatiye taṇhaṁ paṭiccāti dve taṇhā esanataṇhā esitataṇhā ca.",
  "atk-s0404a12:6_2": "Yāya taṇhāya ajapathasaṅkupathādīni paṭipajjitvā bhoge esati gavesati,",
  "atk-s0404a12:6_3": "ayaṁ esanataṇhā nāma.",
  "atk-s0404a12:6_4": "Yā tesu esitesu gavesitesu paṭiladdhesu taṇhā,",
  "atk-s0404a12:6_5": "ayaṁ esitataṇhā nāma.",
  "atk-s0404a12:6_6": "Idha pana esanataṇhā daṭṭhabbā.",
  "atk-s0404a12:6_7": "Pariyesanāti rūpādiārammaṇapariyesanā.",
  "atk-s0404a12:6_8": "Sā hi esanataṇhāya sati hoti.",
  "atk-s0404a12:6_9": "Lābhoti rūpādiārammaṇapaṭilābho.",
  "atk-s0404a12:6_10": "So hi pariyesanāya sati hoti.",
  "atk-s0404a12:7_0": "Vinicchayo pana ñāṇataṇhādiṭṭhivitakkavasena catubbidho.",
  "atk-s0404a12:7_1": "Tattha ‘‘sukhavinicchayaṁ jaññā,",
  "atk-s0404a12:7_2": "sukhavinicchayaṁ ñatvā ajjhattaṁ sukhamanuyuñjeyyā’’ti (ma. ni.",
  "atk-s0404a12:7_3": "3.323) ayaṁ ñāṇavinicchayo .",
  "atk-s0404a12:7_4": "‘‘Vinicchayāti dve vinicchayā taṇhāvinicchayo ca diṭṭhivinicchayo cā’’ti (mahāni.",
  "atk-s0404a12:7_5": "102) evaṁ āgatāni aṭṭhasatataṇhāvicaritāni taṇhāvinicchayo.",
  "atk-s0404a12:7_6": "Dvāsaṭṭhi diṭṭhiyo diṭṭhivinicchayo.",
  "atk-s0404a12:7_7": "‘‘Chando kho,",
  "atk-s0404a12:7_8": "devānaminda,",
  "atk-s0404a12:7_9": "vitakkanidāno’’ti (dī. ni.",
  "atk-s0404a12:7_10": "2.358) imasmiṁ pana sutte idha vinicchayoti vutto vitakkoyeva āgato.",
  "atk-s0404a12:7_11": "Lābhaṁ labhitvā hi iṭṭhāniṭṭhaṁ sundarāsundaraṁ vitakkeneva vinicchinanti ‘‘ettakaṁ me rūpārammaṇatthāya bhavissati,",
  "atk-s0404a12:7_12": "ettakaṁ saddhārammaṇatthāya,",
  "atk-s0404a12:7_13": "ettakaṁ mayhaṁ bhavissati,",
  "atk-s0404a12:7_14": "ettakaṁ parassa,",
  "atk-s0404a12:7_15": "ettakaṁ paribhuñjissāmi,",
  "atk-s0404a12:7_16": "ettakaṁ nidahissāmī’’ti.",
  "atk-s0404a12:7_17": "Tena vuttaṁ –",
  "atk-s0404a12:7_18": "lābhaṁ paṭicca vinicchayoti.",
  "atk-s0404a12:8_0": "Chandarāgoti evaṁ akusalavitakkena vitakkite vatthusmiṁ dubbalarāgo ca balavarāgo ca uppajjati.",
  "atk-s0404a12:8_1": "Idañhi idha chandoti dubbalarāgassādhivacanaṁ.",
  "atk-s0404a12:8_2": "Ajjhosānanti ahaṁ mamanti balavasanniṭṭhānaṁ.",
  "atk-s0404a12:8_3": "Pariggahoti taṇhādiṭṭhivasena pariggahakaraṇaṁ.",
  "atk-s0404a12:8_4": "Macchariyanti parehi sādhāraṇabhāvassa asahanatā.",
  "atk-s0404a12:8_5": "Tenevassa porāṇā evaṁ vacanatthaṁ vadanti –",
  "atk-s0404a12:8_6": "‘‘idaṁ acchariyaṁ mayhameva hotu,",
  "atk-s0404a12:8_7": "mā aññassa acchariyaṁ hotūti pavattattā macchariyanti vuccatī’’ti.",
  "atk-s0404a12:8_8": "Ārakkhoti dvārapidahanamañjūsāgopanādivasena suṭṭhu rakkhanaṁ.",
  "atk-s0404a12:8_9": "Adhikarotīti adhikaraṇaṁ,",
  "atk-s0404a12:8_10": "kāraṇassetaṁ nāmaṁ.",
  "atk-s0404a12:8_11": "Ārakkhādhikaraṇanti bhāvanapuṁsakaṁ,",
  "atk-s0404a12:8_12": "ārakkhāhetūti attho.",
  "atk-s0404a12:8_13": "Daṇḍādānādīsu paranisedhanatthaṁ daṇḍassa ādānaṁ daṇḍādānaṁ.",
  "atk-s0404a12:8_14": "Ekato dhārādino satthassa ādānaṁ satthādānaṁ.",
  "atk-s0404a12:8_15": "Kalahoti kāyakalahopi vācākalahopi.",
  "atk-s0404a12:8_16": "Purimo viggaho,",
  "atk-s0404a12:8_17": "pacchimo vivādo (dī. ni. aṭṭha. 2.103).",
  "atk-s0404a12:8_18": "Tuvaṁtuvanti agāravavasena tuvaṁtuvaṁvacanaṁ.",
  "atk-s0404a12:9_0": "4. Sattāvāsasuttavaṇṇanā",
  "atk-s0404a12:10_0": "24.",
  "atk-s0404a12:10_1": "Catutthe sattāvāsāti sattānaṁ āvāsā,",
  "atk-s0404a12:10_2": "vasanaṭṭhānānīti attho.",
  "atk-s0404a12:10_3": "Tattha suddhāvāsāpi sattāvāsova,",
  "atk-s0404a12:10_4": "asabbakālikattā pana na gahitā.",
  "atk-s0404a12:10_5": "Suddhāvāsā hi buddhānaṁ khandhāvāraṭṭhānasadisā,",
  "atk-s0404a12:10_6": "asaṅkheyyakappe buddhesu anibbattesu taṁ ṭhānaṁ suññaṁ hoti.",
  "atk-s0404a12:10_7": "Iti asabbakālikattā na gahitā.",
  "atk-s0404a12:10_8": "Sesamettha viññāṇaṭṭhitīsu vuttanayeneva veditabbaṁ.",
  "atk-s0404a12:11_0": "5. Paññāsuttavaṇṇanā",
  "atk-s0404a12:12_0": "25.",
  "atk-s0404a12:12_1": "Pañcame yatoti yasmiṁ kāle.",
  "atk-s0404a12:12_2": "Suparicitaṁ hotīti suṭṭhu upacitaṁ suvaḍḍhitaṁ hoti.",
  "atk-s0404a12:12_3": "Kallaṁ vacanāyāti yuttaṁ vattuṁ.",
  "atk-s0404a12:12_4": "Vītarāganti vigatarāgaṁ.",
  "atk-s0404a12:12_5": "Asarāgadhammanti na sarajjanasabhāvaṁ.",
  "atk-s0404a12:12_6": "Anāvattidhammanti anāvattanasabhāvaṁ anibbattārahaṁ,",
  "atk-s0404a12:12_7": "appaṭisandhikabhāveneva nirujjhanasabhāvanti attho.",
  "atk-s0404a12:12_8": "Imasmiṁ sutte khīṇāsavova kathito.",
  "atk-s0404a12:13_0": "6. Silāyūpasuttavaṇṇanā",
  "atk-s0404a12:14_0": "26.",
  "atk-s0404a12:14_1": "Chaṭṭhe candikāputtoti mātu nāmavasena paññāto candikāputtatthero.",
  "atk-s0404a12:14_2": "Cetasā cittaṁ hotīti cittavārapariyāyena cittavārapariyāyo cito vaḍḍhito hoti.",
  "atk-s0404a12:14_3": "Cetasā cittaṁ suparicitanti cittavārapariyāyena cittavārapariyāyo uparūpari sucito suvaḍḍhito hoti.",
  "atk-s0404a12:14_4": "Nevassa cittaṁ pariyādiyantīti tāni ārammaṇāni tassa khīṇāsavassa cittuppādaṁ gahetvā khepetvā ṭhātuṁ na sakkonti.",
  "atk-s0404a12:14_5": "Amissīkatanti tāni ārammaṇāni anallīnattā tehi amissīkataṁ.",
  "atk-s0404a12:14_6": "Āneñjappattanti aniñjanabhāvaṁ nipphandanabhāvaṁ pattaṁ.",
  "atk-s0404a12:15_0": "Silāyūpoti silāthambho.",
  "atk-s0404a12:15_1": "Soḷasakukkukoti dīghato soḷasahattho.",
  "atk-s0404a12:15_2": "Heṭṭhānemaṅgamāti āvāṭassa heṭṭhāgatā.",
  "atk-s0404a12:15_3": "Upari nemassāti upari āvāṭassa.",
  "atk-s0404a12:15_4": "Sunikhātattāti ayamusalehi koṭṭetvā koṭṭetvā suṭṭhu nikhātattā.",
  "atk-s0404a12:15_5": "Evameva khoti ettha silāyūpo viya khīṇāsavo daṭṭhabbo,",
  "atk-s0404a12:15_6": "mahāvātā viya chasu dvāresu uppajjanakā kilesā,",
  "atk-s0404a12:15_7": "catūhi disāhi āgantvā vātānaṁ silāyūpaṁ cāletuṁ asamatthabhāvo viya chasu dvāresu uppajjanakakilesānaṁ",
  "atk-s0404a12:15_8": "khīṇāsavassa cittaṁ cāletuṁ asamatthabhāvo veditabbo.",
  "atk-s0404a12:15_9": "Imasmimpi sutte khīṇāsavova kathito.",
  "atk-s0404a12:16_0": "7-8. Verasuttadvayavaṇṇanā",
  "atk-s0404a12:17_0": "27-28.",
  "atk-s0404a12:17_1": "Sattame bhayaṁ veraṁ pasavatīti cittutrāsabhayañca puggalaverañca paṭilabhati.",
  "atk-s0404a12:17_2": "Cetasikanti cittanissitaṁ.",
  "atk-s0404a12:17_3": "Dukkhanti kāyavatthukaṁ.",
  "atk-s0404a12:17_4": "Domanassanti paṭighasampayuttadukkhaṁ.",
  "atk-s0404a12:17_5": "Imasmiṁ sutte sotāpattimaggo kathito.",
  "atk-s0404a12:17_6": "Aṭṭhamaṁ bhikkhusaṅghassa kathitaṁ,",
  "atk-s0404a12:17_7": "imasmiṁ pana sotāpannova kathitoti vuttaṁ.",
  "atk-s0404a12:18_0": "9. Āghātavatthusuttavaṇṇanā",
  "atk-s0404a12:19_0": "29. Navame āghātavatthūnīti āghātakāraṇāni. Āghātaṁ bandhatīti kopaṁ bandhati uppādeti.",
  "atk-s0404a12:20_0": "10-11. Āghātapaṭivinayasuttādivaṇṇanā",
  "atk-s0404a12:21_0": "30-31.",
  "atk-s0404a12:21_1": "Dasame āghātapaṭivinayāti āghātassa paṭivinayakāraṇāni.",
  "atk-s0404a12:21_2": "Taṁkutettha labbhāti ‘‘taṁ anatthacaraṇaṁ mā ahosī’’ti etasmiṁ puggale kuto labbhā,",
  "atk-s0404a12:21_3": "kena kāraṇena sakkā laddhuṁ,",
  "atk-s0404a12:21_4": "‘‘paro nāma parassa attano cittaruciyā anatthaṁ karotī’’ti evaṁ cintetvā āghātaṁ paṭivineti.",
  "atk-s0404a12:21_5": "Atha vā sacāhaṁ kopaṁ kareyyaṁ,",
  "atk-s0404a12:21_6": "taṁ kopakaraṇaṁ ettha puggale kuto labbhā,",
  "atk-s0404a12:21_7": "kena kāraṇena laddhabbanti attho.",
  "atk-s0404a12:21_8": "Kuto lābhātipi pāṭho.",
  "atk-s0404a12:21_9": "Sacāhaṁ ettha kopaṁ kareyyaṁ,",
  "atk-s0404a12:21_10": "tasmiṁ me kopakaraṇe kuto lābhā lābhā,",
  "atk-s0404a12:21_11": "nāma ke siyunti attho.",
  "atk-s0404a12:21_12": "Imasmiñca atthe tanti nipātamattameva hoti.",
  "atk-s0404a12:21_13": "Ekādasame anupubbanirodhāti anupaṭipāṭinirodhā.",
  "atk-s0404a12:21_14": "Sesaṁ sabbattha uttānatthamevāti.",
  "atk-s0404a12:22_0": "Sattāvāsavaggo tatiyo."
}