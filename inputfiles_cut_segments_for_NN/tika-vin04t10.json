{
  "tika-vin04t10:0_0": "Sekhiyakaṇḍo",
  "tika-vin04t10:1_0": "1. Parimaṇḍalasikkhāpadavaṇṇanā",
  "tika-vin04t10:2_0": "Sekhiyesu paṭhame parimaṇḍalanti samantato maṇḍalaṁ.",
  "tika-vin04t10:2_1": "Sikkhā karaṇīyāti “evaṁ nivāsessāmī”ti ārāmepi antaragharepi sabbattha sikkhā kātabbā,",
  "tika-vin04t10:2_2": "ettha ca yasmā vattakkhandhake vuttavattānipi sikkhitabbattā sekhiyāneva honti,",
  "tika-vin04t10:2_3": "tasmā pārājikādīsu viya paricchedo na kato.",
  "tika-vin04t10:2_4": "Cārittavinayadassanatthañca “yo pana bhikkhu olambento nivāseyya,",
  "tika-vin04t10:2_5": "dukkaṭa”nti evaṁ āpattināmena avatvā “sikkhā karaṇīyā”ti evaṁ sabbasikkhāpadesu pāḷi āropitā,",
  "tika-vin04t10:2_6": "padabhājane pana “āpatti dukkaṭassā”ti vuttattā sabbattha anādariyakaraṇe dukkaṭaṁ veditabbaṁ.",
  "tika-vin04t10:3_0": "Idāni parimaṇḍalanti ettha nābhimaṇḍalaṁ paṭicchādetvā jāṇumaṇḍalassa heṭṭhā jaṅghaṭṭhikato paṭṭhāya",
  "tika-vin04t10:3_1": "aṭṭhaṅgulamattaṁ nivāsanaṁ otāretvā nivāsentena parimaṇḍalaṁ nivatthaṁ nāma hoti,",
  "tika-vin04t10:3_2": "evaṁ anivāsetvā anādariyena purato vā pacchato vā olambetvā nivāsentassa dukkaṭaṁ.",
  "tika-vin04t10:3_3": "Na kevalañca tasseva,",
  "tika-vin04t10:3_4": "ye caññe “tena kho pana samayena chabbaggiyā gihinivatthaṁ nivāsenti,",
  "tika-vin04t10:3_5": "hatthisoṇḍakaṁ macchavālakaṁ catukkaṇṇakaṁ tālavaṇṭakaṁ satavalikaṁ nivāsenti,",
  "tika-vin04t10:3_6": "saṁvalliyaṁ nivāsentī”ti khandhake nivāsanadosā vuttā,",
  "tika-vin04t10:3_7": "tathā nivāsentassapi dukkaṭameva.",
  "tika-vin04t10:4_0": "Tattha hatthisoṇḍakaṁ nāma nābhimūlato hatthisoṇḍasaṇṭhānaṁ olambakaṁ katvā nivatthaṁ coḷikaitthīnaṁ nivāsanaṁ viya.",
  "tika-vin04t10:4_1": "Macchavālakaṁ nāma ekatodasantaṁ ekato pāsantaṁ olambetvā nivatthaṁ.",
  "tika-vin04t10:4_2": "Catukkaṇṇakaṁ nāma upari dve,",
  "tika-vin04t10:4_3": "heṭṭhato dveti evaṁ cattāro kaṇṇe dassetvā nivatthaṁ.",
  "tika-vin04t10:4_4": "Tālavaṇṭakaṁ nāma tālavaṇṭākārena sāṭakaṁ olambetvā nivatthaṁ.",
  "tika-vin04t10:4_5": "Satavalikaṁ nāma dīghasāṭakaṁ anekakkhattuṁ obhujitvā ovaṭṭikaṁ karontena nivatthaṁ,",
  "tika-vin04t10:4_6": "vāmadakkhiṇapassesu vā nirantaraṁ valiyo dassetvā nivatthaṁ.",
  "tika-vin04t10:4_7": "Sace pana jāṇuto paṭṭhāya ekā vā dve vā valiyo paññāyanti, vaṭṭati.",
  "tika-vin04t10:4_8": "Saṁvalliyanti mallakammakārādīhi viya kacchaṁ bandhitvā nivatthaṁ.",
  "tika-vin04t10:4_9": "Evaṁ nivāsetuṁ gilānassāpi maggappaṭipannassāpi na vaṭṭati.",
  "tika-vin04t10:4_10": "Yampi maggaṁ gacchantā ekaṁ vā dve vā kaṇṇe ukkhipitvā antaravāsakassa upari lagganti,",
  "tika-vin04t10:4_11": "anto vā ekaṁ kāsāvaṁ tathā nivāsetvā bahi aparaṁ nivāsenti,",
  "tika-vin04t10:4_12": "sabbaṁ na vaṭṭati.",
  "tika-vin04t10:5_0": "Gilāno pana antokāsāvassa ovaṭṭikaṁ dassetvā aparaṁ upari nivāsetuṁ labhati,",
  "tika-vin04t10:5_1": "agilānena dve nivāsentena saguṇaṁ katvā nivāsetabbāni.",
  "tika-vin04t10:5_2": "Iti imaṁ khandhake paṭikkhittañca olambakañca sabbaṁ vivajjetvā vuttalakkhaṇasampannaṁ nibbikāraṁ parimaṇḍalaṁ nivāsetabbaṁ,",
  "tika-vin04t10:5_3": "tathā anivāsetvā yaṁkiñci vikāraṁ karontassa dukkaṭaṁ.",
  "tika-vin04t10:6_0": "“Nidānaṁ puggalaṁ vatthu”ntiādike pana vinicchaye surusurukārakaṁ kosambiyaṁ paññattaṁ,",
  "tika-vin04t10:6_1": "sāmisena hatthena pānīyathālakasasitthakapattadhovanapaṭisaṁyuttadvayaṁ bhaggesu sambahule bhikkhū ārabbha,",
  "tika-vin04t10:6_2": "sesāni sabbāneva sāvatthiyaṁ chabbaggiye ārabbha olambetvā nivāsanādivatthusmiṁ paññattāni.",
  "tika-vin04t10:6_3": "Sūpodanaviññattiyaṁ dhammadesanādīsu ca gilānavasena ekā anupaññatti,",
  "tika-vin04t10:6_4": "sabbāni sādhāraṇapaññattiyo,",
  "tika-vin04t10:6_5": "anāṇattikāni,",
  "tika-vin04t10:6_6": "sabbesu dukkaṭameva,",
  "tika-vin04t10:6_7": "añño āpattibhedo natthi,",
  "tika-vin04t10:6_8": "vipattivicāraṇā vuttāyeva,",
  "tika-vin04t10:6_9": "samuṭṭhānādīni sabbesaṁ avasāne dassayissāma.",
  "tika-vin04t10:6_10": "Anāpattimattaṁ pana aṅgañca sabbattha vattabbaṁ,",
  "tika-vin04t10:6_11": "tayidaṁ vuccati.",
  "tika-vin04t10:6_12": "Imasmiṁ tāva sikkhāpade asañcicca, assatiyā,",
  "tika-vin04t10:6_13": "ajānantassa,",
  "tika-vin04t10:6_14": "gilānassa, āpadāsu,",
  "tika-vin04t10:6_15": "ummattakādīnañca anāpatti.",
  "tika-vin04t10:7_0": "Tattha asañciccāti “aparimaṇḍalaṁ nivāsessāmī”ti evaṁ asañcicca,",
  "tika-vin04t10:7_1": "atha kho “parimaṇḍalaṁyeva nivāsessāmī”ti virajjhitvā aparimaṇḍalaṁ nivāsentassa anāpatti.",
  "tika-vin04t10:7_2": "Assatiyāti aññāvihitassāpi tathā nivāsentassa anāpatti.",
  "tika-vin04t10:7_3": "Ajānantassāti parimaṇḍalaṁ nivāsetuṁ ajānantassa anāpatti,",
  "tika-vin04t10:7_4": "apica nivāsanavattaṁ uggahetabbaṁ.",
  "tika-vin04t10:7_5": "Yo pana sukkhajaṅgho vā hoti mahāpiṇḍikamaṁso vā,",
  "tika-vin04t10:7_6": "tassa sāruppatthāya aṭṭhaṅgulādhikampi otāretvā nivāsetuṁ vaṭṭati.",
  "tika-vin04t10:7_7": "Gilānassāti yassa jaṅghāya vā pāde vā vaṇo hoti,",
  "tika-vin04t10:7_8": "tassa ukkhipitvā vā otāretvā vā nivāsetuṁ vaṭṭati.",
  "tika-vin04t10:7_9": "Āpadāsūti vāḷā vā corā vā anubandhanti,",
  "tika-vin04t10:7_10": "evarūpāsu āpadāsu anāpatti.",
  "tika-vin04t10:7_11": "Ummattakādayo vuttanayā eva.",
  "tika-vin04t10:7_12": "Anādariyaṁ,",
  "tika-vin04t10:7_13": "anāpattikāraṇābhāvo,",
  "tika-vin04t10:7_14": "aparimaṇḍalanivāsananti imānettha tīṇi aṅgāni.",
  "tika-vin04t10:7_15": "Yathā cettha,",
  "tika-vin04t10:7_16": "evaṁ sabbattha purimāni dve tattha tattha vuttappaṭipakkhakaraṇañcāti tīṇiyeva honti,",
  "tika-vin04t10:7_17": "tasmā ito paraṁ tānipi avatvā anāpattimattameva vakkhāmāti.",
  "tika-vin04t10:8_0": "2. Dutiyaparimaṇḍalasikkhāpadavaṇṇanā",
  "tika-vin04t10:9_0": "Dutiye “na,",
  "tika-vin04t10:9_1": "bhikkhave,",
  "tika-vin04t10:9_2": "gihipārutaṁ pārupitabba”nti evaṁ paṭikkhittaṁ gihipārutaṁ apārupitvā ubho kaṇṇe samaṁ katvā pārupanaṁ parimaṇḍalapārupanaṁ nāma,",
  "tika-vin04t10:9_3": "tattha yaṁkiñci setapaṭapārutaṁ paribbājakapārutaṁ ekasāṭakapārutaṁ surāsoṇḍapārutaṁ antepurikapārutaṁ",
  "tika-vin04t10:9_4": "mahājeṭṭhapārutaṁ kuṭippavesakapārutaṁ brāhmaṇapārutaṁ pāḷikārakapārutanti evamādi parimaṇḍalalakkhaṇato",
  "tika-vin04t10:9_5": "aññathā pārutaṁ,",
  "tika-vin04t10:9_6": "sabbametaṁ gihipārutaṁ nāma.",
  "tika-vin04t10:9_7": "Tasmā yathā setapaṭā aḍḍhapālakanigaṇṭhā pārupanti,",
  "tika-vin04t10:9_8": "yathā ca ekacce paribbājakā uraṁ vivaritvā dvīsu aṁsakūṭesu pāvuraṇaṁ ṭhapenti,",
  "tika-vin04t10:9_9": "yathā ca ekasāṭakā manussā nivatthasāṭakassa ekena antena piṭṭhiṁ pārupitvā ubho kaṇṇe ubhosu aṁsakūṭesu ṭhapenti,",
  "tika-vin04t10:9_10": "yathā ca surāsoṇḍādayo sāṭakena gīvaṁ parikkhipitvā ubho ante ure vā olambenti,",
  "tika-vin04t10:9_11": "piṭṭhiyaṁ vā khipanti,",
  "tika-vin04t10:9_12": "yathā ca antepurikāyo akkhitārakamattaṁ dassetvā oguṇṭhitaṁ pārupanti,",
  "tika-vin04t10:9_13": "yathā ca mahājeṭṭhā dīghasāṭakaṁ nivāsetvā tasseva ekenantena sakalasarīraṁ pārupanti,",
  "tika-vin04t10:9_14": "yathā ca kassakā khettakuṭiṁ pavisantā sāṭakaṁ paliveṭhetvā upakacchake pakkhipitvā tasseva ekenantena sarīraṁ pārupanti,",
  "tika-vin04t10:9_15": "yathā ca brāhmaṇā ubhinnaṁ upakacchakānaṁ antare sāṭakaṁ pavesetvā aṁsakūṭesu pakkhipanti,",
  "tika-vin04t10:9_16": "yathā ca pāḷikārako bhikkhu ekaṁsapārupanena pārutaṁ vāmabāhuṁ vivaritvā cīvaraṁ aṁsakūṭe āropeti,",
  "tika-vin04t10:9_17": "evaṁ apārupitvā sabbepi ete,",
  "tika-vin04t10:9_18": "aññe ca evarūpe pārupanadose vajjetvā nibbikāraṁ parimaṇḍalaṁ pārupitabbaṁ.",
  "tika-vin04t10:9_19": "Tathā apārupitvā ārāme vā antaraghare vā anādarena yaṁkiñci vikāraṁ karontassa dukkaṭaṁ,",
  "tika-vin04t10:9_20": "anāpatti purimasadisāyeva,",
  "tika-vin04t10:9_21": "yathā cettha,",
  "tika-vin04t10:9_22": "evaṁ sabbattha.",
  "tika-vin04t10:9_23": "Yattha pana viseso bhavissati,",
  "tika-vin04t10:9_24": "tattha vakkhāmāti.",
  "tika-vin04t10:10_0": "3-4. Suppaṭicchannasikkhāpadavaṇṇanā",
  "tika-vin04t10:11_0": "Tatiye suppaṭicchannoti suṭṭhu paṭicchanno,",
  "tika-vin04t10:11_1": "gaṇṭhikaṁ paṭimuñcitvā anuvātantena gīvaṁ paṭicchādetvā ubho kaṇṇe samaṁ katvā paṭisaṅgharitvā yāva maṇibandhaṁ",
  "tika-vin04t10:11_2": "paṭicchādetvā antaraghare gamissāmīti attho,",
  "tika-vin04t10:11_3": "tathā akatvā pana jāṇuṁ vā uraṁ vā vivaritvā gacchantassa dukkaṭaṁ.",
  "tika-vin04t10:12_0": "Catutthe galavāṭakato paṭṭhāya sīsaṁ,",
  "tika-vin04t10:12_1": "maṇibandhato paṭṭhāya hatthe,",
  "tika-vin04t10:12_2": "piṇḍikamaṁsato paṭṭhāya pāde vivaritvā sesaṁ chādetvā nisinno suppaṭicchanno nāma hoti,",
  "tika-vin04t10:12_3": "ettha pana vāsūpagatassa anāpatti.",
  "tika-vin04t10:13_0": "5-6. Susaṁvutasikkhāpadavaṇṇanā",
  "tika-vin04t10:14_0": "Pañcame susaṁvutoti hatthaṁ vā pādaṁ vā akīḷāpento suvinītoti attho. Chaṭṭhepi eseva nayo.",
  "tika-vin04t10:15_0": "7-8. Okkhittacakkhusikkhāpadavaṇṇanā",
  "tika-vin04t10:16_0": "Sattame okkhittacakkhūti heṭṭhā khittacakkhu hutvā purato yugamattaṁ bhūmibhāgaṁ pekkhamāno,",
  "tika-vin04t10:16_1": "ekasmiṁ pana ṭhāne ṭhatvā hatthiassādiparissayābhāvaṁ oloketuṁ vaṭṭati.",
  "tika-vin04t10:16_2": "Aṭṭhamepi eseva nayo.",
  "tika-vin04t10:17_0": "9-10. Ukkhittakasikkhāpadavaṇṇanā",
  "tika-vin04t10:18_0": "Navame ukkhittakāyāti ukkhepena,",
  "tika-vin04t10:18_1": "itthambhūtalakkhaṇe karaṇavacanaṁ,",
  "tika-vin04t10:18_2": "ekato vā ubhato vā ukkhittacīvaro hutvāti attho,",
  "tika-vin04t10:18_3": "anto indakhīlato paṭṭhāya evaṁ na gantabbaṁ.",
  "tika-vin04t10:19_0": "Dasame nisinnakāle dhamakaraṇaṁ nīharantenāpi cīvaraṁ anukkhipitvāva nīharitabbaṁ,",
  "tika-vin04t10:19_1": "vāsūpagatassa pana anāpatti.",
  "tika-vin04t10:20_0": "11-12. Ujjagghikasikkhāpadavaṇṇanā",
  "tika-vin04t10:21_0": "Ekādasame ujjagghikāyāti mahāhasitaṁ hasantoti attho.",
  "tika-vin04t10:21_1": "Idhāpi hi itthambhūtalakkhaṇeyeva karaṇavacanaṁ.",
  "tika-vin04t10:22_0": "Dvādasamepi eseva nayo. Ubhayattha hasanīyasmiṁ vatthusmiṁ mihitamattaṁ karontassa anāpatti.",
  "tika-vin04t10:23_0": "13-14. Uccasaddasikkhāpadavaṇṇanā",
  "tika-vin04t10:24_0": "Terasame appasaddoti na uccāsaddamahāsaddo hutvā.",
  "tika-vin04t10:24_1": "Cuddasamepi eseva nayo.",
  "tika-vin04t10:24_2": "Ayaṁ panettha appasaddatāparicchedo –",
  "tika-vin04t10:24_3": "sace dvādasahatthe gehe ādimhi saṅghatthero,",
  "tika-vin04t10:24_4": "majjhe dutiyatthero,",
  "tika-vin04t10:24_5": "ante tatiyattheroti evaṁ nisinnesu yaṁ saṅghatthero dutiyattherena saddhiṁ manteti,",
  "tika-vin04t10:24_6": "dutiyatthero ca tassa saddaṁ suṇāti,",
  "tika-vin04t10:24_7": "kathañca vavatthapeti.",
  "tika-vin04t10:24_8": "Tatiyatthero pana saddameva suṇāti,",
  "tika-vin04t10:24_9": "kathaṁ na vavatthapeti,",
  "tika-vin04t10:24_10": "ettāvatā appasaddo hoti.",
  "tika-vin04t10:24_11": "Sace pana tatiyatthero kathañca vavatthapeti,",
  "tika-vin04t10:24_12": "mahāsaddo nāma hoti.",
  "tika-vin04t10:25_0": "15…Pe…20. kāyappacālakādisikkhāpadavaṇṇanā",
  "tika-vin04t10:26_0": "Ito paresu chasu kāyappacālakanti kāyaṁ cāletvā cāletvā,",
  "tika-vin04t10:26_1": "esa nayo sabbattha.",
  "tika-vin04t10:26_2": "Tasmā kāyādīni paggahetvā niccalāni ujukāni ṭhapetvā gantabbañceva nisīditabbañca,",
  "tika-vin04t10:26_3": "nisīdanappaṭisaṁyuttesu tīsu vāsūpagatassa anāpatti.",
  "tika-vin04t10:27_0": "21-22. Khambhakatasikkhāpadavaṇṇanā",
  "tika-vin04t10:28_0": "Ekavīsadvāvīsesu khambhakatoti kaṭiyaṁ hatthaṁ ṭhapetvā katakhambho.",
  "tika-vin04t10:29_0": "23-24. Oguṇṭhitasikkhāpadavaṇṇanā",
  "tika-vin04t10:30_0": "Tevīsacatuvīsesu oguṇṭhitoti sasīsaṁ pāruto.",
  "tika-vin04t10:31_0": "25. Ukkuṭikasikkhāpadavaṇṇanā",
  "tika-vin04t10:32_0": "Pañcavīse ukkuṭikā vuccati paṇhiyo ukkhipitvā aggapādeheva,",
  "tika-vin04t10:32_1": "aggapāde vā ukkhipitvā paṇhīhiyeva bhūmiyaṁ phusantassa gamanaṁ,",
  "tika-vin04t10:32_2": "karaṇavacanaṁ panettha vuttalakkhaṇameva.",
  "tika-vin04t10:33_0": "26. Pallatthikasikkhāpadavaṇṇanā",
  "tika-vin04t10:34_0": "Chabbīse na pallatthikāyāti hatthapallatthikāya vā dussapallatthikāya vā na nisīditabbaṁ.",
  "tika-vin04t10:34_1": "Anādarena nisīdantassa dukkaṭaṁ,",
  "tika-vin04t10:34_2": "vāsūpagatassa pana idhāpi purimesu ca dvāvīsacatuvīsesu anāpatti.",
  "tika-vin04t10:35_0": "Chabbīsatisāruppasikkhāpadavaṇṇanā niṭṭhitā.",
  "tika-vin04t10:36_0": "27. Sakkaccapaṭiggahaṇasikkhāpadavaṇṇanā",
  "tika-vin04t10:37_0": "Bhojanappaṭisaṁyuttesu paṭhame sakkaccanti satiṁ upaṭṭhāpetvā.",
  "tika-vin04t10:38_0": "28. Pattasaññīpaṭiggahaṇasikkhāpadavaṇṇanā",
  "tika-vin04t10:39_0": "Dutiye patte saññā pattasaññā,",
  "tika-vin04t10:39_1": "sā assa atthīti pattasaññī,",
  "tika-vin04t10:39_2": "attano bhājane upanibaddhasaññī hutvāti attho.",
  "tika-vin04t10:40_0": "29. Samasūpakapaṭiggahaṇasikkhāpadavaṇṇanā",
  "tika-vin04t10:41_0": "Tatiye samasūpako nāma yattha muggamāsehi vā kulatthādīhi vā kato hatthahāriyo sūpo bhattassa catutthabhāgappamāṇo hoti,",
  "tika-vin04t10:41_1": "tato hi adhikaṁ gaṇhantassa dukkaṭaṁ.",
  "tika-vin04t10:41_2": "Ṭhapetvā pana sūpaṁ avasesā sabbāpi sūpeyyabyañjanavikati rasaraso nāma hoti,",
  "tika-vin04t10:41_3": "tasmiṁ rasarase,",
  "tika-vin04t10:41_4": "ñātakānaṁ vā pavāritānaṁ vā aññassatthāya vā attano dhanena vā idha anāpatti.",
  "tika-vin04t10:42_0": "30…Pe…32. samatittikasikkhāpadavaṇṇanā",
  "tika-vin04t10:43_0": "Catutthe samatittikanti samapuṇṇaṁ samabharitaṁ adhiṭṭhānupagapattassa antomukhavaṭṭilekhaṁ anatikkamitvā racitaṁ.",
  "tika-vin04t10:43_1": "Piṇḍapātanti yaṁkiñci yāvakālikaṁ.",
  "tika-vin04t10:43_2": "Anadhiṭṭhānupage pana yāvakālikaṁ yāmakālikādīni ca yatthakatthaci thūpīkatānipi vaṭṭanti,",
  "tika-vin04t10:43_3": "yaṁ pana dvīsu pattesu gahetvā ekaṁ pūretvā vihāraṁ harati,",
  "tika-vin04t10:43_4": "yaṁ vā pakkhipiyamānaṁ pūvaucchukkhaṇḍaphalāphalādi heṭṭhā orohati,",
  "tika-vin04t10:43_5": "takkolavaṭaṁsakādayo vā upari ṭhapetvā diyyanti,",
  "tika-vin04t10:43_6": "yañca paṇṇe vā thālake vā pakkhipitvā pattamatthake ṭhapitaṁ hoti,",
  "tika-vin04t10:43_7": "na taṁ thūpīkataṁ nāma,",
  "tika-vin04t10:43_8": "tasmā taṁ sabbaṁ vaṭṭati.",
  "tika-vin04t10:43_9": "Idha pana gilānassāpi anāpatti natthi,",
  "tika-vin04t10:43_10": "tasmā tenapi samatittikoyeva gahetabbo.",
  "tika-vin04t10:43_11": "Sabbattha pana paṭiggahetumeva na vaṭṭati,",
  "tika-vin04t10:43_12": "paṭiggahitaṁ pana suppaṭiggahitaṁ paribhuñjituṁ vaṭṭati.",
  "tika-vin04t10:43_13": "Pañcamachaṭṭhāni vuttanayāneva.",
  "tika-vin04t10:44_0": "33-34. Sapadānasikkhāpadavaṇṇanā",
  "tika-vin04t10:45_0": "Sattame sapadānanti tattha tattha odhiṁ akatvā anupaṭipāṭiyā.",
  "tika-vin04t10:45_1": "Yo pana aññesaṁ vā dento,",
  "tika-vin04t10:45_2": "aññabhājane vā ākiranto tato tato omasati, tassa,",
  "tika-vin04t10:45_3": "uttaribhaṅgañca uppaṭipāṭiyā gaṇhantassāpi idha anāpatti.",
  "tika-vin04t10:45_4": "Aṭṭhamaṁ vuttanayameva.",
  "tika-vin04t10:46_0": "35. Thūpakatasikkhāpadavaṇṇanā",
  "tika-vin04t10:47_0": "Navame thūpakatoti matthakato vemajjhatoti attho.",
  "tika-vin04t10:47_1": "Yo pana parittake sese ekato saṅkaḍḍhitvā omadditvā bhuñjati,",
  "tika-vin04t10:47_2": "tassāpi anāpatti.",
  "tika-vin04t10:48_0": "36. Odanappaṭicchādanasikkhāpadavaṇṇanā",
  "tika-vin04t10:49_0": "Dasame yassa bhattasāmikā māghātasamayādīsu byañjanaṁ paṭicchādetvā denti,",
  "tika-vin04t10:49_1": "yo ca na bhiyyokamyatāya paṭicchādeti,",
  "tika-vin04t10:49_2": "tesaṁ anāpatti,",
  "tika-vin04t10:49_3": "gilānassa pana anāgatattā āpattiyeva.",
  "tika-vin04t10:50_0": "37. Sūpodanaviññattisikkhāpadavaṇṇanā",
  "tika-vin04t10:51_0": "Ekādasame ñātakānaṁ vā pavāritānaṁ vā aññassatthāya attano dhanenāti idaṁ anāpattiyaṁ adhikaṁ.",
  "tika-vin04t10:52_0": "38. Ujjhānasaññīsikkhāpadavaṇṇanā",
  "tika-vin04t10:53_0": "Dvādasame ujjhāne saññā ujjhānasaññā,",
  "tika-vin04t10:53_1": "sā assa atthīti ujjhānasaññī.",
  "tika-vin04t10:53_2": "Idhāpi gilāno na muccati,",
  "tika-vin04t10:53_3": "“dassāmī”ti vā,",
  "tika-vin04t10:53_4": "“dāpessāmī”ti vā olokentassa pana,",
  "tika-vin04t10:53_5": "na ujjhānasaññissa ca anāpatti.",
  "tika-vin04t10:54_0": "39. Kabaḷasikkhāpadavaṇṇanā",
  "tika-vin04t10:55_0": "Terasame nātimahantanti mayūraṇḍaṁ atimahantaṁ,",
  "tika-vin04t10:55_1": "kukkuṭaṇḍaṁ atikhuddakaṁ,",
  "tika-vin04t10:55_2": "tesaṁ vemajjhappamāṇaṁ.",
  "tika-vin04t10:55_3": "Mūlakhādanīyādibhede pana sabbakhajjake phalāphale ca anāpatti.",
  "tika-vin04t10:56_0": "40. Ālopasikkhāpadavaṇṇanā",
  "tika-vin04t10:57_0": "Cuddasame parimaṇḍalanti adīghaṁ. Idha pana khajjakaphalāphalehi saddhiṁ uttaribhaṅgepi anāpatti.",
  "tika-vin04t10:58_0": "41-42. Anāhaṭasikkhāpadavaṇṇanā",
  "tika-vin04t10:59_0": "Pannarasame anāhaṭeti anāharite,",
  "tika-vin04t10:59_1": "mukhadvāraṁ asampatteti attho.",
  "tika-vin04t10:59_2": "Soḷasame sabbahatthanti sakalaṁ hatthaṁ.",
  "tika-vin04t10:60_0": "43. Sakabaḷasikkhāpadavaṇṇanā",
  "tika-vin04t10:61_0": "Sattarasame sakabaḷenāti ettha yattakena vacanaṁ aparipuṇṇaṁ hoti,",
  "tika-vin04t10:61_1": "tattake sati kathentassa āpatti.",
  "tika-vin04t10:61_2": "Yo pana dhammaṁ kathento hariṭakādīni mukhe pakkhipitvā katheti,",
  "tika-vin04t10:61_3": "yattakena vacanaṁ aparipuṇṇaṁ na hoti,",
  "tika-vin04t10:61_4": "tattake mukhamhi sati vaṭṭati.",
  "tika-vin04t10:62_0": "44. Piṇḍukkhepakasikkhāpadavaṇṇanā",
  "tika-vin04t10:63_0": "Aṭṭhārasame piṇḍukkhepakanti piṇḍaṁ ukkhipitvā ukkhipitvā, idhāpi khajjakaphalāphalesu anāpatti.",
  "tika-vin04t10:64_0": "45. Kabaḷāvacchedakasikkhāpadavaṇṇanā",
  "tika-vin04t10:65_0": "Ekūnavīsatime kabaḷāvacchedakanti kabaḷaṁ avacchinditvā avacchinditvā,",
  "tika-vin04t10:65_1": "idha khajjakaphalāphalehi saddhiṁ uttaribhaṅgepi anāpatti.",
  "tika-vin04t10:66_0": "46. Avagaṇḍakārakasikkhāpadavaṇṇanā",
  "tika-vin04t10:67_0": "Vīsatime avagaṇḍakārakanti makkaṭo viya gaṇḍe katvā katvā, idha phalāphalamattake anāpatti.",
  "tika-vin04t10:68_0": "47. Hatthaniddhunakasikkhāpadavaṇṇanā",
  "tika-vin04t10:69_0": "Ekavīsatime hatthaniddhunakanti hatthaṁ niddhunitvā niddhunitvā,",
  "tika-vin04t10:69_1": "anāpattiyaṁ panettha “kacavaraṁ chaḍḍento hatthaṁ niddhunātī”ti idaṁ adhikaṁ.",
  "tika-vin04t10:70_0": "48. Sitthāvakārakasikkhāpadavaṇṇanā",
  "tika-vin04t10:71_0": "Dvāvīsatime sitthāvakārakanti sitthāni avakiritvā avakiritvā,",
  "tika-vin04t10:71_1": "idhāpi “kacavaraṁ chaḍḍento sitthaṁ chaḍḍayatī”ti idaṁ anāpattiyaṁ adhikaṁ.",
  "tika-vin04t10:72_0": "49. Jivhānicchārakasikkhāpadavaṇṇanā",
  "tika-vin04t10:73_0": "Tevīsatime jivhānicchārakanti jivhaṁ nicchāretvā nicchāretvā.",
  "tika-vin04t10:74_0": "50-51. Capucapukārakasikkhāpadavaṇṇanā",
  "tika-vin04t10:75_0": "Catuvīsatime capucapukārakanti capu capūti evaṁ saddaṁ katvā katvā. Pañcavīsatimepi eseva nayo.",
  "tika-vin04t10:76_0": "52…Pe…54. hatthanillehakādisikkhāpadavaṇṇanā",
  "tika-vin04t10:77_0": "Chabbīsatime hatthanillehakanti hatthaṁ nillehitvā nillehitvā.",
  "tika-vin04t10:77_1": "Bhuñjantena hi aṅgulimattampi nillehituṁ na vaṭṭati.",
  "tika-vin04t10:77_2": "Ghanayāguphāṇitapāyāsādike pana aṅgulīhi gahetvā aṅguliyo mukhe pavesetvā bhuñjituṁ vaṭṭati,",
  "tika-vin04t10:77_3": "sattavīsatimaaṭṭhavīsatimesupi eseva nayo.",
  "tika-vin04t10:77_4": "Tasmā ekaṅguliyāpi patto na nillehitabbo,",
  "tika-vin04t10:77_5": "ekaoṭṭhopi ca jivhāya na nillehitabbo,",
  "tika-vin04t10:77_6": "oṭṭhamaṁsehi eva pana gahetvā anto pavesetuṁ vaṭṭati.",
  "tika-vin04t10:78_0": "55. Sāmisasikkhāpadavaṇṇanā",
  "tika-vin04t10:79_0": "Ekūnatiṁsatime na sāmisenāti etaṁ paṭikūlavasena paṭikkhittaṁ,",
  "tika-vin04t10:79_1": "tasmā saṅghikampi puggalikampi gihisantakampi attano santakampi saṅkhopi sarāvakampi thālakampi na gahetabbameva,",
  "tika-vin04t10:79_2": "gaṇhantassa dukkaṭaṁ.",
  "tika-vin04t10:79_3": "Sace pana hatthassa ekadeso āmisamakkhito na hoti,",
  "tika-vin04t10:79_4": "tena padesena gahetuṁ vaṭṭati,",
  "tika-vin04t10:79_5": "idha “dhovissāmīti vā,",
  "tika-vin04t10:79_6": "dhovāpessāmīti vā paṭiggaṇhātī”ti idaṁ anāpattiyaṁ adhikaṁ.",
  "tika-vin04t10:80_0": "56. Sasitthakasikkhāpadavaṇṇanā",
  "tika-vin04t10:81_0": "Tiṁsatime “uddharitvā vā bhinditvā vā paṭiggahe vā nīharitvā vā chaḍḍetī”ti idaṁ anāpattiyaṁ adhikaṁ.",
  "tika-vin04t10:81_1": "Tattha uddharitvā vāti sitthāni udakato uddharitvā,",
  "tika-vin04t10:81_2": "ekasmiṁ ṭhāne rāsiṁ katvā udakaṁ chaḍḍeti.",
  "tika-vin04t10:81_3": "Bhinditvā vāti sitthāni bhinditvā udakagatikāni katvā chaḍḍeti.",
  "tika-vin04t10:81_4": "Paṭiggahe vāti paṭiggahena paṭicchantānaṁ paṭiggahe chaḍḍeti.",
  "tika-vin04t10:81_5": "Nīharitvāti bahi nīharitvā chaḍḍeti,",
  "tika-vin04t10:81_6": "evaṁ chaḍḍentassa anāpatti.",
  "tika-vin04t10:82_0": "Tiṁsabhojanappaṭisaṁyuttasikkhāpadavaṇṇanā niṭṭhitā.",
  "tika-vin04t10:83_0": "57. Chattapāṇisikkhāpadavaṇṇanā",
  "tika-vin04t10:84_0": "Dhammadesanāpaṭisaṁyuttesu paṭhame yaṁkiñci chattaṁ pāṇimhi assāti chattapāṇi.",
  "tika-vin04t10:84_1": "So taṁ chattaṁ yatthakatthaci sarīrāvayave ṭhapetvāpi yāva hatthena na muñcati,",
  "tika-vin04t10:84_2": "tāvassa dhammaṁ desetuṁ na vaṭṭati.",
  "tika-vin04t10:84_3": "Sace panassa añño chattaṁ dhāreti,",
  "tika-vin04t10:84_4": "passe vā ṭhitaṁ hoti,",
  "tika-vin04t10:84_5": "hatthato apagatamatte chattapāṇi nāma na hoti,",
  "tika-vin04t10:84_6": "tassa desetuṁ vaṭṭati.",
  "tika-vin04t10:84_7": "Dhammaparicchedo cettha padasodhamme vuttanayeneva veditabbo.",
  "tika-vin04t10:85_0": "58-59. Daṇḍapāṇisikkhāpadavaṇṇanā",
  "tika-vin04t10:86_0": "Dutiye daṇḍo nāma majjhimassa purisassa catuhatthappamāṇo,",
  "tika-vin04t10:86_1": "daṇḍapāṇibhāvo panassa chattapāṇimhi vuttanayeneva veditabbo.",
  "tika-vin04t10:86_2": "Tatiyepi eseva nayo.",
  "tika-vin04t10:86_3": "Asiṁ sannahitvā ṭhitopi hi satthapāṇisaṅkhyaṁ na gacchati.",
  "tika-vin04t10:87_0": "60. Āvudhapāṇisikkhāpadavaṇṇanā",
  "tika-vin04t10:88_0": "Catutthe sabbāpi dhanuvikati saddhiṁ saravikatiyā āvudhanti veditabbā,",
  "tika-vin04t10:88_1": "tasmā saddhiṁ vā sarena dhanuṁ gahetvā,",
  "tika-vin04t10:88_2": "suddhadhanuṁ vā suddhasaraṁ vā sajiyadhanuṁ vā nijjiyadhanuṁ vā gahetvā ṭhitassa vā nisinnassa vā dhammaṁ desetuṁ na vaṭṭati.",
  "tika-vin04t10:88_3": "Sace panassa dhanu khandhepi paṭimukkaṁ hoti,",
  "tika-vin04t10:88_4": "yāva na gaṇhāti,",
  "tika-vin04t10:88_5": "tāva vaṭṭati.",
  "tika-vin04t10:89_0": "61-62. Pādukasikkhāpadavaṇṇanā",
  "tika-vin04t10:90_0": "Pañcame pādukāruḷhassāti chattadaṇḍake aṅgulantarikaṁ appavesetvā kevalaṁ akkantassa vā,",
  "tika-vin04t10:90_1": "pavesetvā ṭhānavasena paṭimukkassa vā.",
  "tika-vin04t10:90_2": "Chaṭṭhepi eseva nayo.",
  "tika-vin04t10:90_3": "Idha pana yvāyaṁ paṇhikabandhaṁ omuñcitvā ṭhānavasena “omukko”ti vuccati,",
  "tika-vin04t10:90_4": "tassāpi na vaṭṭati.",
  "tika-vin04t10:91_0": "63. Yānasikkhāpadavaṇṇanā",
  "tika-vin04t10:92_0": "Sattame sacepi dvīhi janehi hatthasaṅghāṭena gahito,",
  "tika-vin04t10:92_1": "sāṭake vā ṭhapetvā vaṁsena vayhati,",
  "tika-vin04t10:92_2": "ayutte vā vayhādike yāne visaṅkharitvā vā ṭhapite cakkamattepi nisinno hoti,",
  "tika-vin04t10:92_3": "yānagatotveva saṅkhaṁ gacchati.",
  "tika-vin04t10:92_4": "Sace pana dvepi ekayāne nisinnā honti, vaṭṭati.",
  "tika-vin04t10:92_5": "Visuṁ nisinnesupi ucce yāne nisinnena nīce nisinnassa desetuṁ vaṭṭati,",
  "tika-vin04t10:92_6": "samappamāṇepi vaṭṭati,",
  "tika-vin04t10:92_7": "tathā purime nisinnena pacchime nisinnassa.",
  "tika-vin04t10:92_8": "Pacchime pana uccatarepi nisinnena desetuṁ na vaṭṭati.",
  "tika-vin04t10:93_0": "64. Sayanasikkhāpadavaṇṇanā",
  "tika-vin04t10:94_0": "Aṭṭhame sayanagatassāti antamaso kaṭasārakepi pakatibhūmiyampi nipannassa uccepi mañce vā pīṭhe vā bhūmippadese",
  "tika-vin04t10:94_1": "vā ṭhitena nisinnena vā desetuṁ na vaṭṭati.",
  "tika-vin04t10:94_2": "Sayanagatena pana sayanagatassa uccatare vā samappamāṇe vā nipannena desetuṁ vaṭṭati.",
  "tika-vin04t10:94_3": "Nipannena pana ṭhitassa vā nisinnassa vā nipannassa vā,",
  "tika-vin04t10:94_4": "nisinnena ca ṭhitassa vā nisinnassa vā,",
  "tika-vin04t10:94_5": "ṭhitena ṭhitasseva vaṭṭati.",
  "tika-vin04t10:95_0": "65. Pallatthikasikkhāpadavaṇṇanā",
  "tika-vin04t10:96_0": "Navame hatthapallatthikādīsu yāya kāyaci nisinnassa desetuṁ na vaṭṭati.",
  "tika-vin04t10:97_0": "66. Veṭhitasikkhāpadavaṇṇanā",
  "tika-vin04t10:98_0": "Dasame veṭhitasīsassāti dussaveṭhena vā moḷiādīhi vā yathā kesanto na dissati,",
  "tika-vin04t10:98_1": "evaṁ veṭhitasīsassa,",
  "tika-vin04t10:98_2": "tenevassa anāpattiyaṁ “kesantaṁ vivarāpetvā desetī”ti vuttaṁ.",
  "tika-vin04t10:99_0": "67. Oguṇṭhitasikkhāpadavaṇṇanā",
  "tika-vin04t10:100_0": "Ekādasame oguṇṭhitasīsassāti sasīsaṁ pārutassa,",
  "tika-vin04t10:100_1": "anāpattiyaṁ panettha “sīsaṁ vivarāpetvā desetī”ti adhikaṁ.",
  "tika-vin04t10:101_0": "68. Chamāsikkhāpadavaṇṇanā",
  "tika-vin04t10:102_0": "Dvādasame chamāyaṁ nisīditvāti bhūmiyaṁ nisīditvā.",
  "tika-vin04t10:102_1": "Āsaneti antamaso vatthampi tiṇānipi santharitvā nisinnassa.",
  "tika-vin04t10:103_0": "69. Nīcāsanasikkhāpadavaṇṇanā",
  "tika-vin04t10:104_0": "Terasame ucce āsaneti antamaso bhūmippadesepi unnatappadese nisinnassa.",
  "tika-vin04t10:105_0": "70. Ṭhitasikkhāpadavaṇṇanā",
  "tika-vin04t10:106_0": "Cuddasame na ṭhito nisinnassāti sace therassa upaṭṭhānaṁ gantvā ṭhitaṁ daharaṁ āsane nisinno mahāthero pañhaṁ pucchati,",
  "tika-vin04t10:106_1": "na kathetabbaṁ.",
  "tika-vin04t10:106_2": "Gāravena pana theraṁ “uṭṭhahitvā pucchā”ti vattuṁ na sakkā,",
  "tika-vin04t10:106_3": "tasmā “passe ṭhitassa bhikkhuno kathessāmī”ti kathetuṁ vaṭṭati.",
  "tika-vin04t10:107_0": "71. Pacchatogamanasikkhāpadavaṇṇanā",
  "tika-vin04t10:108_0": "Pannarasame sace purato gacchanto pañhaṁ pucchati,",
  "tika-vin04t10:108_1": "tassa taṁ akathetvā “pacchimassa bhikkhuno kathessāmī”ti kathetabbaṁ.",
  "tika-vin04t10:108_2": "Saddhiṁ uggahitadhammaṁ pana sajjhāyituṁ,",
  "tika-vin04t10:108_3": "samadhurena vā gacchantassa kathetuṁ vaṭṭati.",
  "tika-vin04t10:109_0": "72. Uppathenagamanasikkhāpadavaṇṇanā",
  "tika-vin04t10:110_0": "Soḷasame na uppathenāti ettha sace dvepi sakaṭamaggasmiṁ ekekacakkapathena vā uppathena vā samadhuraṁ gacchanti, vaṭṭati.",
  "tika-vin04t10:111_0": "73. Ṭhitouccārasikkhāpadavaṇṇanā",
  "tika-vin04t10:112_0": "Sattarasame “asañciccā”ti anāpattiyaṁ sace paṭicchannaṭṭhānaṁ gacchantassa sahasā uccāro vā passāvo vā nikkhamati,",
  "tika-vin04t10:112_1": "asañcicca kato nāma hoti.",
  "tika-vin04t10:113_0": "74. Hariteuccārasikkhāpadavaṇṇanā",
  "tika-vin04t10:114_0": "Aṭṭhārasame yampi jīvamānarukkhassa mūlaṁ pathaviyaṁ dissamānaṁ gacchati,",
  "tika-vin04t10:114_1": "sākhā vā bhūmilaggā gacchati,",
  "tika-vin04t10:114_2": "sabbaṁ haritasaṅkhātameva.",
  "tika-vin04t10:114_3": "Khandhe nisīditvā pana appaharitaṭṭhāne pātetuṁ vaṭṭati.",
  "tika-vin04t10:114_4": "Sace appaharitaṭṭhānaṁ olokentasseva sahasā nikkhamati,",
  "tika-vin04t10:114_5": "gilānaṭṭhāne ṭhito hoti,",
  "tika-vin04t10:114_6": "“appaharite kato haritaṁ ottharatī”ti idamettha anāpattiyaṁ adhikaṁ.",
  "tika-vin04t10:114_7": "Tattha sacepi appaharitaṁ alabhantena tiṇaṇḍupakaṁ vā palalaṇḍupakaṁ vā ṭhapetvā kato pacchā haritaṁ ottharati,",
  "tika-vin04t10:114_8": "vaṭṭatiyeva.",
  "tika-vin04t10:114_9": "Kheḷena cettha siṅghāṇikāpi saṅgahitā.",
  "tika-vin04t10:115_0": "75. Udakeuccārasikkhāpadavaṇṇanā",
  "tika-vin04t10:116_0": "Ekūnavīsatime na udaketi etaṁ paribhogaudakameva sandhāya vuttaṁ,",
  "tika-vin04t10:116_1": "vaccakuṭisamuddādiudakesu pana aparibhogesu anāpatti.",
  "tika-vin04t10:116_2": "Deve vassante samantato udakoghe jāte anudakaṭṭhānaṁ alabhantena udake kātuṁ vaṭṭati,",
  "tika-vin04t10:116_3": "idhāpi “thale kato udakaṁ ottharatī”ti idaṁ anāpattiyaṁ adhikaṁ,",
  "tika-vin04t10:116_4": "sesaṁ sabbasikkhāpadesu uttānameva.",
  "tika-vin04t10:117_0": "Samuṭṭhānādidīpanatthāya panettha idaṁ pakiṇṇakaṁ –",
  "tika-vin04t10:117_1": "ujjagghikauccāsaddappaṭisaṁyuttāni cattāri,",
  "tika-vin04t10:117_2": "sakabaḷena mukhena byāharaṇaṁ ekaṁ,",
  "tika-vin04t10:117_3": "chamānīcāsananisinnaṭhitapacchatogamanauppathagamanappaṭisaṁyuttāni pañcāti imāni dasa sikkhāpadāni samanubhāsanasamuṭṭhānāni,",
  "tika-vin04t10:117_4": "ekekamettha kiriyaṁ,",
  "tika-vin04t10:117_5": "saññāvimokkhaṁ,",
  "tika-vin04t10:117_6": "sacittakaṁ,",
  "tika-vin04t10:117_7": "lokavajjaṁ,",
  "tika-vin04t10:117_8": "kāyakammaṁ,",
  "tika-vin04t10:117_9": "vacīkammaṁ,",
  "tika-vin04t10:117_10": "akusalacittaṁ,",
  "tika-vin04t10:117_11": "dukkhavedanaṁ.",
  "tika-vin04t10:117_12": "Sūpodanaviññattisikkhāpadaṁ theyyasatthasamuṭṭhānaṁ, kiriyaṁ,",
  "tika-vin04t10:117_13": "saññāvimokkhaṁ,",
  "tika-vin04t10:117_14": "sacittakaṁ,",
  "tika-vin04t10:117_15": "lokavajjaṁ,",
  "tika-vin04t10:117_16": "kāyakammaṁ,",
  "tika-vin04t10:117_17": "vacīkammaṁ,",
  "tika-vin04t10:117_18": "akusalacittaṁ,",
  "tika-vin04t10:117_19": "dukkhavedanaṁ.",
  "tika-vin04t10:117_20": "Chattapāṇidaṇḍapāṇisatthapāṇiāvudhapāṇipādukāupāhanayānasayanapallatthikaveṭhitaoguṇṭhitanāmakāni ekādasa dhammadesanāsamuṭṭhānāni,",
  "tika-vin04t10:117_21": "kiriyākiriyāni,",
  "tika-vin04t10:117_22": "saññāvimokkhāni,",
  "tika-vin04t10:117_23": "sacittakāni,",
  "tika-vin04t10:117_24": "lokavajjāni,",
  "tika-vin04t10:117_25": "vacīkammāni,",
  "tika-vin04t10:117_26": "akusalacittāni,",
  "tika-vin04t10:117_27": "dukkhavedanāni.",
  "tika-vin04t10:117_28": "Sesāni tepaṇṇāsa paṭhamapārājikasamauṭṭhānādibhedānīti.",
  "tika-vin04t10:118_0": "Ekūnavīsatidhammadesanāpaṭisaṁyuttasikkhāpadavaṇṇanā niṭṭhitā.",
  "tika-vin04t10:119_0": "Kaṅkhāvitaraṇiyā pātimokkhavaṇṇanāya",
  "tika-vin04t10:120_0": "Sekhiyavaṇṇanā niṭṭhitā.",
  "tika-vin04t10:121_0": "Adhikaraṇasamathavaṇṇanā",
  "tika-vin04t10:122_0": "Adhikaraṇasamathesu sattāti tesaṁ gaṇanaparicchedo.",
  "tika-vin04t10:122_1": "Adhikaraṇāni samenti vūpasamentīti adhikaraṇasamathā.",
  "tika-vin04t10:122_2": "Uddesaṁ āgacchantīti āpattādhikaraṇasaṅkhātāsu ca avasesādhikaraṇattayapaccayāsu ca āpattīsu parisuddhabhāvaṁ pucchanatthaṁ uddisitabbataṁ āgacchanti.",
  "tika-vin04t10:122_3": "Uppannuppannānanti uppannānaṁ uppannānaṁ.",
  "tika-vin04t10:122_4": "Adhikaraṇānanti vivādādhikaraṇaṁ anuvādādhikaraṇaṁ āpattādhikaraṇaṁ kiccādhikaraṇanti imesaṁ catunnaṁ.",
  "tika-vin04t10:122_5": "Samathāya vūpasamāyāti samanatthañceva vūpasamanatthañca sammukhāvinayo dātabbo…pe…",
  "tika-vin04t10:122_6": "tiṇavatthārakoti ime satta samathā dātabbā.",
  "tika-vin04t10:122_7": "Tatrāyaṁ vinicchayo –",
  "tika-vin04t10:122_8": "adhikaraṇesu tāva “dhammo”ti vā,",
  "tika-vin04t10:122_9": "“adhammo”ti vā aṭṭhārasahi vatthūhi vivadantānaṁ bhikkhūnaṁ yo vivādo,",
  "tika-vin04t10:122_10": "idaṁ vivādādhikaraṇaṁ nāma.",
  "tika-vin04t10:122_11": "Sīlavipattiyā vā ācāradiṭṭhiājīvavipattiyā vā anuvadantānaṁ yo anuvādo upavadanā ceva codanā ca,",
  "tika-vin04t10:122_12": "idaṁ anuvādādhikaraṇaṁ nāma.",
  "tika-vin04t10:122_13": "Mātikāya āgatā pañca,",
  "tika-vin04t10:122_14": "vibhaṅge dveti sattapi āpattikkhandhā āpattādhikaraṇaṁ, nāma.",
  "tika-vin04t10:122_15": "Yaṁ saṅghassa apalokanādīnaṁ catunnaṁ kammānaṁ karaṇaṁ,",
  "tika-vin04t10:122_16": "idaṁ kiccādhikaraṇaṁ nāma.",
  "tika-vin04t10:123_0": "Tattha vivādādhikaraṇaṁ dvīhi samathehi sammati sammukhāvinayena ca yebhuyyasikāya ca,",
  "tika-vin04t10:123_1": "sammukhāvinayeneva sammamānaṁ yasmiṁ vihāre uppannaṁ,",
  "tika-vin04t10:123_2": "tasmiṁyeva vā,",
  "tika-vin04t10:123_3": "aññattha vūpasametuṁ gacchantānaṁ antarāmagge vā,",
  "tika-vin04t10:123_4": "yattha gantvā saṅghassa niyyātitaṁ,",
  "tika-vin04t10:123_5": "tattha saṅghena vā vūpasametuṁ asakkonte tattheva ubbāhikāya sammatapuggalehi vā vinicchitaṁ sammati,",
  "tika-vin04t10:123_6": "evaṁ sammamāne ca pana tasmiṁ yā saṅghasammukhatā dhammasammukhatā vinayasammukhatā puggalasammukhatā ayaṁ sammukhāvinayo nāma.",
  "tika-vin04t10:123_7": "Tattha ca kārakasaṅghassa saṅghasāmaggivasena sammukhībhāvo saṅghasammukhatā,",
  "tika-vin04t10:123_8": "sametabbassa vatthuno bhūtatā dhammasammukhatā,",
  "tika-vin04t10:123_9": "yathā taṁ sametabbaṁ,",
  "tika-vin04t10:123_10": "tathevassa samanaṁ vinayasammukhatā,",
  "tika-vin04t10:123_11": "yo ca vivadati,",
  "tika-vin04t10:123_12": "yena ca vivadati,",
  "tika-vin04t10:123_13": "tesaṁ ubhinnaṁ atthapaccatthikānaṁ sammukhībhāvo puggalasammukhatā.",
  "tika-vin04t10:123_14": "Ubbāhikāya vūpasamane panettha saṅghasammukhatā parihāyati,",
  "tika-vin04t10:123_15": "evaṁ tāva sammukhāvinayeneva sammati.",
  "tika-vin04t10:124_0": "Sace panevampi na sammati,",
  "tika-vin04t10:124_1": "atha naṁ ubbāhikāya sammatā bhikkhū “na mayaṁ sakkoma vūpasametu”nti saṅghasseva niyyātenti,",
  "tika-vin04t10:124_2": "tato saṅgho pañcaṅgasamannāgataṁ bhikkhuṁ salākaggāhāpakaṁ sammannitvā tena guḷhakavivaṭṭakasakaṇṇajappakesu",
  "tika-vin04t10:124_3": "tīsu salākaggāhesu aññataravasena salākaṁ gāhetvā sannipatitaparisāya dhammavādīnaṁ yebhuyyatāya yathā",
  "tika-vin04t10:124_4": "te dhammavādino vadanti,",
  "tika-vin04t10:124_5": "evaṁ vūpasantaṁ adhikaraṇaṁ sammukhāvinayena ca yebhuyyasikāya ca vūpasantaṁ hoti.",
  "tika-vin04t10:124_6": "Tattha sammukhāvinayo vuttanayo eva,",
  "tika-vin04t10:124_7": "yaṁ pana yebhuyyasikakammassa karaṇaṁ.",
  "tika-vin04t10:124_8": "Ayaṁ yebhuyyasikā nāma,",
  "tika-vin04t10:124_9": "evaṁ vivādādhikaraṇaṁ dvīhi samathehi sammati.",
  "tika-vin04t10:125_0": "Anuvādādhikaraṇaṁ catūhi samathehi sammati sammukhāvinayena ca sativinayena ca amūḷhavinayena ca tassapāpiyasikāya ca.",
  "tika-vin04t10:125_1": "Sammukhāvinayeneva sammamānaṁ yo ca anuvadati,",
  "tika-vin04t10:125_2": "yañca anuvadati,",
  "tika-vin04t10:125_3": "tesaṁ vacanaṁ sutvā sace kāci āpatti natthi,",
  "tika-vin04t10:125_4": "ubho khamāpetvā,",
  "tika-vin04t10:125_5": "sace atthi,",
  "tika-vin04t10:125_6": "“ayaṁ nāmettha āpattī”ti evaṁ vinicchitaṁ vūpasammati,",
  "tika-vin04t10:125_7": "tattha sammukhāvinayalakkhaṇaṁ vuttanayameva.",
  "tika-vin04t10:125_8": "Yadā pana khīṇāsavassa bhikkhuno amūlikāya sīlavipattiyā anuddhaṁsitassa sativinayaṁ yācamānassa saṅgho ñatticatutthena kammena sativinayaṁ deti,",
  "tika-vin04t10:125_9": "tadā sammukhāvinayena ca sativinayena ca vūpasantaṁ hoti,",
  "tika-vin04t10:125_10": "dinne pana sativinaye puna tasmiṁ puggale kassaci anuvādo na ruhati.",
  "tika-vin04t10:125_11": "Yadā ummattako bhikkhu ummādavasena gate assāmaṇake ajjhācāre “saratāyasmā evarūpiṁ āpatti”nti bhikkhūhi codiyamāno “ummattakena me, āvuso,",
  "tika-vin04t10:125_12": "etaṁ kataṁ,",
  "tika-vin04t10:125_13": "nāhaṁ taṁ sarāmī”ti bhaṇantopi bhikkhūhi codiyamānova puna acodanatthāya amūḷhavinayaṁ yācati,",
  "tika-vin04t10:125_14": "saṅgho cassa ñatticatutthena kammena amūḷhavinayaṁ deti.",
  "tika-vin04t10:125_15": "Tadā sammukhāvinayena ca amūḷhavinayena ca vūpasantaṁ hoti,",
  "tika-vin04t10:125_16": "dinne pana amūḷhavinaye puna tasmiṁ puggale kassaci tappaccayā anuvādo na ruhati.",
  "tika-vin04t10:126_0": "Yadā pana pārājikena vā pārājikasāmantena vā codiyamānassa aññenaññaṁ paṭicarato pāpussannatāya pāpiyassa",
  "tika-vin04t10:126_1": "puggalassa “sacāyaṁ acchinnamūlo bhavissati,",
  "tika-vin04t10:126_2": "sammā vattitvā osāraṇaṁ labhissati,",
  "tika-vin04t10:126_3": "sace chinnamūlo,",
  "tika-vin04t10:126_4": "sayamevassa nāsanā bhavissatī”ti maññamāno saṅgho ñatticatutthena kammena tassapāpiyasikaṁ kammaṁ karoti,",
  "tika-vin04t10:126_5": "tadā sammukhāvinayena ca tassapāpiyasikāya ca vūpasantaṁ hoti,",
  "tika-vin04t10:126_6": "evaṁ anuvādādhikaraṇaṁ catūhi samathehi sammati.",
  "tika-vin04t10:127_0": "Āpattādhikaraṇaṁ tīhi samathehi sammati sammukhāvinayena ca paṭiññātakaraṇena ca tiṇavatthārakena ca.",
  "tika-vin04t10:127_1": "Tassa sammukhāvinayeneva vūpasamo natthi,",
  "tika-vin04t10:127_2": "yadā pana ekassa vā bhikkhuno,",
  "tika-vin04t10:127_3": "nissaggiyavaṇṇanāyaṁ vuttanayena saṅghagaṇamajjhesu vā bhikkhu lahukaṁ āpattiṁ deseti,",
  "tika-vin04t10:127_4": "tadā āpattādhikaraṇaṁ sammukhāvinayena ca paṭiññātakaraṇena ca vūpasammati.",
  "tika-vin04t10:127_5": "Tattha sammukhāvinaye tāva yo ca deseti,",
  "tika-vin04t10:127_6": "yassa ca deseti,",
  "tika-vin04t10:127_7": "tesaṁ sammukhībhāvo puggalasammukhatā,",
  "tika-vin04t10:127_8": "sesaṁ vuttanayameva.",
  "tika-vin04t10:127_9": "Puggalassa ca gaṇassa ca desanākāle saṅghasammukhatā parihāyati.",
  "tika-vin04t10:128_0": "Yā panettha “ahaṁ, bhante,",
  "tika-vin04t10:128_1": "itthannāmaṁ āpattiṁ āpanno”ti ca,",
  "tika-vin04t10:128_2": "“passasī”ti,",
  "tika-vin04t10:128_3": "“āma passāmī”ti ca paṭiññā,",
  "tika-vin04t10:128_4": "tāya “āyatiṁ saṁvareyyāsī”ti karaṇaṁ paṭiññātakaraṇaṁ nāma.",
  "tika-vin04t10:128_5": "Saṅghādisese parivāsādiyācanā paṭiññā,",
  "tika-vin04t10:128_6": "parivāsādīnaṁ dānaṁ paṭiññātakaraṇaṁ nāma.",
  "tika-vin04t10:128_7": "Dvepakkhajātā pana bhaṇḍanakārakā bhikkhū bahuṁ assāmaṇakaṁ ajjhācāraṁ caritvā puna lajjidhamme uppanne",
  "tika-vin04t10:128_8": "“sace mayaṁ imāhi āpattīhi aññamaññaṁ karissāma,",
  "tika-vin04t10:128_9": "siyāpi taṁ adhikaraṇaṁ kakkhaḷatthāya vāḷatthāya saṁvatteyyā”ti aññamaññaṁ āpattiyā kārāpane dosaṁ disvā yadā tiṇavatthārakakammaṁ karonti,",
  "tika-vin04t10:128_10": "tadā āpattādhikaraṇaṁ sammukhāvinayena ca tiṇavatthārakena ca sammati.",
  "tika-vin04t10:128_11": "Tatra hi yattakā hatthapāsūpagatā “na metaṁ khamatī”ti evaṁ diṭṭhāvikammaṁ akatvā niddampi okkamantā honti,",
  "tika-vin04t10:128_12": "sabbesaṁ ṭhapetvā thullavajjañca gihippaṭisaṁyuttañca sabbāpattiyo vuṭṭhahanti,",
  "tika-vin04t10:128_13": "evaṁ āpattādhikaraṇaṁ tīhi samathehi sammati.",
  "tika-vin04t10:129_0": "Kiccādhikaraṇaṁ ekena samathena sammati sammukhāvinayeneva.",
  "tika-vin04t10:129_1": "Iti imāni cattāri adhikaraṇāni yathānurūpaṁ imehi sattahi samathehi sammanti,",
  "tika-vin04t10:129_2": "tena vuttaṁ “uppannuppannānaṁ adhikaraṇānaṁ samathāya vūpasamāya sammukhāvinayo dātabbo…pe…",
  "tika-vin04t10:129_3": "tiṇavatthārako”ti.",
  "tika-vin04t10:129_4": "Ayamettha vinicchayanayo,",
  "tika-vin04t10:129_5": "vitthāro pana samathakkhandhake āgatoyeva,",
  "tika-vin04t10:129_6": "vinicchayopissa samantapāsādikāyaṁ vutto.",
  "tika-vin04t10:130_0": "Tatthāyasmante pucchāmi,",
  "tika-vin04t10:130_1": "kaccittha parisuddhāti tesu sattasu adhikaraṇasamathesu kaccittha parisuddhā,",
  "tika-vin04t10:130_2": "natthi vo kiñci samathehi vūpasametabbanti pucchāmi,",
  "tika-vin04t10:130_3": "etena sabbāpattīhi parisuddhabhāvo pucchito hoti.",
  "tika-vin04t10:131_0": "Uddiṭṭhaṁ kho āyasmanto nidānantiādi nigamanavacanaṁ.",
  "tika-vin04t10:131_1": "Tattha ettakanti ettakaṁ sikkhāpadaṁ.",
  "tika-vin04t10:131_2": "Suttāgatanti sutte pātimokkhe āgataṁ.",
  "tika-vin04t10:131_3": "Suttapariyāpannanti tattheva antogadhaṁ.",
  "tika-vin04t10:131_4": "Anvaddhamāsaṁ uddesaṁ āgacchatīti addhamāse addhamāse uposathavasena uddisitabbataṁ āgacchati.",
  "tika-vin04t10:131_5": "Samaggehīti kāyasāmaggivasena samaggehi.",
  "tika-vin04t10:131_6": "Sammodamānehīti cittasāmaggivasena ekajjhāsayatāya suṭṭhu modamānehi.",
  "tika-vin04t10:131_7": "Avivadamānehīti aṭṭhārasasu vivādavatthūsu aññataravasenāpi avivadamānehi.",
  "tika-vin04t10:131_8": "Sikkhitabbanti taṁ taṁ sikkhāpadaṁ avītikkamantehi adhisīlasikkhā sampādetabbā.",
  "tika-vin04t10:131_9": "Antarantarā pana yaṁ na vuttaṁ,",
  "tika-vin04t10:131_10": "taṁ sabbaṁ purime purime sikkhāpade vuttattā ceva uttānatthattā cāti.",
  "tika-vin04t10:132_0": "Adhikaraṇasamathavaṇṇanā niṭṭhitā.",
  "tika-vin04t10:133_0": "Kaṅkhāvitaraṇiyā pātimokkhavaṇṇanāya",
  "tika-vin04t10:134_0": "Bhikkhupātimokkhavaṇṇanā niṭṭhitā.",
  "tika-vin04t10:135_0": "Namo tassa bhagavato arahato sammasambuddhassa"
}