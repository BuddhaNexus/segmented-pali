{
  "atk-s0511a13:0_0": "13. Sumedhabuddhavaṁsavaṇṇanā",
  "atk-s0511a13:1_0": "Padumuttare pana sammāsambuddhe parinibbute sāsanepissa antarahite sattatikappasahassāni buddhā nuppajjiṁsu,",
  "atk-s0511a13:1_1": "buddhasuññāni ahesuṁ.",
  "atk-s0511a13:1_2": "Ito paṭṭhāya tiṁsakappasahassānaṁ matthake ekasmiṁ kappe sumedho sujāto cāti dve sammāsambuddhā nibbattiṁsu.",
  "atk-s0511a13:1_3": "Tattha adhigatamedho sumedho nāma bodhisatto pāramiyo pūretvā tusitapure nibbattitvā tato cavitvā sudassananagare",
  "atk-s0511a13:1_4": "sudattassa nāma rañño aggamahesiyā sudattāya nāma deviyā kucchismiṁ paṭisandhiṁ gahetvā dasannaṁ māsānaṁ",
  "atk-s0511a13:1_5": "accayena sudassanuyyāne taruṇadivasakaro viya saliladharavivaragato mātukucchito nikkhami.",
  "atk-s0511a13:1_6": "So navavassasahassāni agāraṁ ajjhāvasi.",
  "atk-s0511a13:1_7": "Tassa kira sucandana-kañcana-sirivaḍḍhananāmakā tayo pāsādā ahesuṁ.",
  "atk-s0511a13:1_8": "Sumanamahādevippamukhāni aṭṭhacattālīsaitthisahassāni paccupaṭṭhitāni ahesuṁ.",
  "atk-s0511a13:2_0": "So cattāri nimittāni disvā sumanadeviyā punabbasumitte nāma putte jāte hatthiyānena mahābhinikkhamanaṁ nikkhamitvā pabbaji.",
  "atk-s0511a13:2_1": "Manussānañca koṭisatamanupabbaji.",
  "atk-s0511a13:2_2": "So tehi parivuto aḍḍhamāsaṁ padhānacariyaṁ caritvā visākhapuṇṇamāya nakulanigame nakulaseṭṭhidhītāya",
  "atk-s0511a13:2_3": "dinnaṁ madhupāyāsaṁ paribhuñjitvā sālavane divāvihāraṁ vītināmetvā sirivaḍḍhājīvakena dinnā aṭṭha tiṇamuṭṭhiyo",
  "atk-s0511a13:2_4": "gahetvā nīpabodhimūle vīsatihatthavitthataṁ tiṇasantharaṁ santharitvā samāraṁ mārabalaṁ vidhamitvā abhisambodhiṁ",
  "atk-s0511a13:2_5": "pāpuṇitvā ‘‘anekajātisaṁsāraṁ…pe…",
  "atk-s0511a13:2_6": "taṇhānaṁ khayamajjhagā’’ti udānaṁ udānetvā sattasattāhaṁ bodhisamīpeyeva vītināmetvā aṭṭhame sattāhe",
  "atk-s0511a13:2_7": "brahmuno dhammadesanāyācanaṁ sampaṭicchitvā bhabbapuggale olokento attano kaniṭṭhabhātikaṁ saraṇakumārañca",
  "atk-s0511a13:2_8": "sabbakāmikumārañca attanā saddhiṁ pabbajitānaṁ bhikkhūnañca koṭisataṁ catusaccadhammapaṭivedhasamatthe",
  "atk-s0511a13:2_9": "disvā ākāsena gantvā sudassananagarasamīpe sudassanuyyāne otaritvā uyyānapālena attano bhātike pakkosāpetvā",
  "atk-s0511a13:2_10": "tesaṁ parivārānaṁ majjhe dhammacakkaṁ pavattesi.",
  "atk-s0511a13:2_11": "Tadā koṭisatasahassānaṁ dhammābhisamayo ahosi,",
  "atk-s0511a13:2_12": "ayaṁ paṭhamo abhisamayo.",
  "atk-s0511a13:2_13": "Tena vuttaṁ –",
  "atk-s0511a13:3_0": "1.",
  "atk-s0511a13:4_0": " ‘‘Padumuttarassa aparena, sumedho nāma nāyako;",
  "atk-s0511a13:5_0": "Durāsado uggatejo, sabbalokuttamo muni.",
  "atk-s0511a13:6_0": "2.",
  "atk-s0511a13:7_0": " ‘‘Pasannanetto sumukho, brahā uju patāpavā;",
  "atk-s0511a13:8_0": "Hitesī sabbasattānaṁ, bahū mocesi bandhanā.",
  "atk-s0511a13:9_0": "3.",
  "atk-s0511a13:10_0": " ‘‘Yadā buddho pāpuṇitvā, kevalaṁ bodhimuttamaṁ;",
  "atk-s0511a13:11_0": "Sudassanamhi nagare, dhammacakkaṁ pavattayi.",
  "atk-s0511a13:12_0": "4.",
  "atk-s0511a13:13_0": " ‘‘Tassābhisamayā tīṇi, ahesuṁ dhammadesane;",
  "atk-s0511a13:14_0": "Koṭisatasahassānaṁ, paṭhamābhisamayo ahū’’ti.",
  "atk-s0511a13:15_0": "Tattha uggatejoti uggatatejo.",
  "atk-s0511a13:15_1": "Pasannanettoti suṭṭhu pasannanayano,",
  "atk-s0511a13:15_2": "dhovitvā majjitvā ṭhapitamaṇiguḷikā viya pasannāni nettāni honti.",
  "atk-s0511a13:15_3": "Tasmā so ‘‘pasannanetto’’ti vutto.",
  "atk-s0511a13:15_4": "Mudusiniddhanīlavimalasukhumapakhumācitasuppasannanayanoti attho.",
  "atk-s0511a13:15_5": "‘‘Suppasannapañcanayano’’tipi vattuṁ vaṭṭati.",
  "atk-s0511a13:15_6": "Sumukhoti paripuṇṇasaradasamayacandasadisavadano.",
  "atk-s0511a13:15_7": "Brahāti aṭṭhāsītihatthappamāṇasarīrattā brahā mahanto,",
  "atk-s0511a13:15_8": "aññehi asādhāraṇasarīrappamāṇoti attho.",
  "atk-s0511a13:15_9": "Ujūti brahmujugatto ujumeva uggatasarīro devanagare samussitasuvaṇṇatoraṇasadisavarasarīroti attho.",
  "atk-s0511a13:15_10": "Patāpavāti vijjotamānasarīro.",
  "atk-s0511a13:15_11": "Hitesīti hitagavesī.",
  "atk-s0511a13:15_12": "Abhisamayā tīṇīti abhisamayā tayo,",
  "atk-s0511a13:15_13": "liṅgavipallāso katoti.",
  "atk-s0511a13:16_0": "Yadā pana bhagavā kumbhakaṇṇasadisānubhāvaṁ kumbhakaṇṇaṁ nāma manussabhakkhaṁ yakkhaṁ mahāaṭavimukhe",
  "atk-s0511a13:16_1": "sandissamānaghorasarīraṁ vattaniaṭavisañcāraṁ pacchinditvā pavattamānaṁ paccūsasamaye mahākaruṇāsamāpattiṁ",
  "atk-s0511a13:16_2": "samāpajjitvā tato vuṭṭhāya lokaṁ olokento disvā ekakova asahāyo tassa yakkhassa bhavanaṁ gantvā anto",
  "atk-s0511a13:16_3": "pavisitvā paññatte sirisayane nisīdi.",
  "atk-s0511a13:16_4": "Atha kho so yakkho makkhaṁ asahamāno daṇḍāhato ghoraviso āsiviso viya saṁkuddho dasabalaṁ bhiṁsāpetukāmo",
  "atk-s0511a13:16_5": "attano attabhāvaṁ ghorataraṁ katvā pabbatasadisaṁ sīsaṁ katvā sūriyamaṇḍalasadisāni akkhīni nimminitvā",
  "atk-s0511a13:16_6": "naṅgalasīsasadisātidīghavipulatikhiṇadāṭhāyo katvā olambanīlavipulavisamodaro tālakkhandhasadisabāhucipiṭakavirūpavaṅkanāso",
  "atk-s0511a13:16_7": "pabbatabilasadisavipularattamukho thūlapiṅgalakharapharusakeso atibhayānakadassano hutvā āgantvā sumedhassa",
  "atk-s0511a13:16_8": "bhagavato purato ṭhatvā padhūpāyanto pajjalanto pāsāṇapabbataggijāla-salila-kaddama-chārikāyudhaṅgāra-vālukappakārā",
  "atk-s0511a13:16_9": "navavidhā vassavuṭṭhiyo vassetvāpi bhagavato lomaggamattampi cāletuṁ asakkonto ‘‘bhagavantaṁ pañhaṁ pucchitvā",
  "atk-s0511a13:16_10": "māressāmī’’ti āḷavako viya pañhaṁ pucchi.",
  "atk-s0511a13:16_11": "Ayaṁ bhagavā pañhābyākaraṇena taṁ yakkhaṁ vinayamupanesi.",
  "atk-s0511a13:16_12": "Tato dutiyadivase kirassa raṭṭhavāsino manussā sakaṭabharitena bhattena saha rājakumāraṁ āharitvā yakkhassa adaṁsu.",
  "atk-s0511a13:16_13": "Atha yakkho rājakumāraṁ buddhassa adāsi.",
  "atk-s0511a13:16_14": "Aṭavidvāre ṭhitamanussā bhagavantaṁ upasaṅkamiṁsu.",
  "atk-s0511a13:16_15": "Tadā tasmiṁ samāgame dasabalo yakkhassa manonukūlaṁ dhammaṁ desento.",
  "atk-s0511a13:16_16": "Navutikoṭisahassānaṁ pāṇīnaṁ dhammacakkhuṁ uppādesi,",
  "atk-s0511a13:16_17": "so dutiyo dhammābhisamayo ahosi.",
  "atk-s0511a13:16_18": "Tena vuttaṁ –",
  "atk-s0511a13:17_0": "5.",
  "atk-s0511a13:18_0": " ‘‘Punāparaṁ kumbhakaṇṇaṁ, yakkhaṁ so damayī jino;",
  "atk-s0511a13:19_0": "Navutikoṭisahassānaṁ, dutiyābhisamayo ahū’’ti.",
  "atk-s0511a13:20_0": "Yadā pana upakārinagare sirinandanuyyāne cattāri saccāni pakāsayi,",
  "atk-s0511a13:20_1": "tadā asītikoṭisatasahassānaṁ tatiyo dhammābhisamayo ahosi.",
  "atk-s0511a13:20_2": "Tena vuttaṁ –",
  "atk-s0511a13:21_0": "6.",
  "atk-s0511a13:22_0": " ‘‘Punāparaṁ amitayaso, catusaccaṁ pakāsayi;",
  "atk-s0511a13:23_0": "Asītikoṭisahassānaṁ, tatiyābhisamayo ahū’’ti.",
  "atk-s0511a13:24_0": "Sumedhassāpi bhagavato tayo sāvakasannipātā ahesuṁ.",
  "atk-s0511a13:24_1": "Paṭhamasannipāte sudassananagare koṭisatakhīṇāsavā ahesuṁ.",
  "atk-s0511a13:24_2": "Puna devakūṭe pabbate kathinatthate dutiye navutikoṭiyo.",
  "atk-s0511a13:24_3": "Puna tatiye bhagavati cārikaṁ caramāne asītikoṭiyo ahesuṁ.",
  "atk-s0511a13:24_4": "Tena vuttaṁ –",
  "atk-s0511a13:25_0": "7.",
  "atk-s0511a13:26_0": " ‘‘Sannipātā tayo āsuṁ, sumedhassa mahesino;",
  "atk-s0511a13:27_0": "Khīṇāsavānaṁ vimalānaṁ, santacittāna tādinaṁ.",
  "atk-s0511a13:28_0": "8.",
  "atk-s0511a13:29_0": " ‘‘Sudassanaṁ nāma nagaraṁ, upagañchi jino yadā;",
  "atk-s0511a13:30_0": "Tadā khīṇāsavā bhikkhū, samiṁsu satakoṭiyo.",
  "atk-s0511a13:31_0": "9.",
  "atk-s0511a13:32_0": " ‘‘Punāparaṁ devakūṭe, bhikkhūnaṁ kathinatthate;",
  "atk-s0511a13:33_0": "Tadā navutikoṭīnaṁ, dutiyo āsi samāgamo.",
  "atk-s0511a13:34_0": "10.",
  "atk-s0511a13:35_0": " ‘‘Punāparaṁ dasabalo, yadā carati cārikaṁ;",
  "atk-s0511a13:36_0": "Tadā asītikoṭīnaṁ, tatiyo āsi samāgamo’’ti.",
  "atk-s0511a13:37_0": "Tadā amhākaṁ bodhisatto uttaro nāma sabbajanuttaro māṇavo hutvā nidahitvā ṭhapitaṁyeva asītikoṭidhanaṁ",
  "atk-s0511a13:37_1": "vissajjetvā buddhappamukhassa saṅghassa mahādānaṁ datvā tadā dasabalassa dhammaṁ sutvā saraṇesu patiṭṭhāya",
  "atk-s0511a13:37_2": "nikkhamitvā pabbaji.",
  "atk-s0511a13:37_3": "Sopi naṁ satthā bhojanānumodanaṁ karonto –",
  "atk-s0511a13:37_4": "‘‘anāgate gotamo nāma buddho bhavissatī’’ti byākāsi.",
  "atk-s0511a13:37_5": "Tena vuttaṁ –",
  "atk-s0511a13:38_0": "11.",
  "atk-s0511a13:39_0": " ‘‘Ahaṁ tena samayena, uttaro nāma māṇavo;",
  "atk-s0511a13:40_0": "Asītikoṭiyo mayhaṁ, ghare sannicitaṁ dhanaṁ.",
  "atk-s0511a13:41_0": "12.",
  "atk-s0511a13:42_0": " ‘‘Kevalaṁ sabbaṁ datvāna, sasaṅghe lokanāyake;",
  "atk-s0511a13:43_0": "Saraṇaṁ tassūpagañchiṁ, pabbajjañcābhirocayiṁ.",
  "atk-s0511a13:44_0": "13.",
  "atk-s0511a13:45_0": " ‘‘Sopi maṁ buddho byākāsi, karonto anumodanaṁ;",
  "atk-s0511a13:46_0": "Tiṁsakappasahassamhi, ayaṁ buddho bhavissati.",
  "atk-s0511a13:47_0": "14.",
  "atk-s0511a13:48_0": " ‘‘Padhānaṁ padahitvāna…pe… hessāma sammukhā imaṁ’’.",
  "atk-s0511a13:49_0": "Byākaraṇagāthā vitthāretabbā.",
  "atk-s0511a13:50_0": "15.",
  "atk-s0511a13:51_0": " ‘‘Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a13:52_0": "Uttariṁ vatamadhiṭṭhāsiṁ, dasapāramipūriyā.",
  "atk-s0511a13:53_0": "16.",
  "atk-s0511a13:54_0": " ‘‘Suttantaṁ vinayaṁ cāpi, navaṅgaṁ satthusāsanaṁ;",
  "atk-s0511a13:55_0": "Sabbaṁ pariyāpuṇitvāna, sobhayiṁ jinasāsanaṁ.",
  "atk-s0511a13:56_0": "17.",
  "atk-s0511a13:57_0": " ‘‘Tatthappamatto viharanto, nisajjaṭṭhānacaṅkame;",
  "atk-s0511a13:58_0": "Abhiññāpāramiṁ gantvā, brahmalokamagañchaha’’nti.",
  "atk-s0511a13:59_0": "Tattha sannicitanti nidahitaṁ nidhānavasena.",
  "atk-s0511a13:59_1": "Kevalanti sakalanti attho.",
  "atk-s0511a13:59_2": "Sabbanti asesato datvā.",
  "atk-s0511a13:59_3": "Sasaṅgheti sasaṅghassa.",
  "atk-s0511a13:59_4": "Tassūpagañchinti taṁ upagañchiṁ,",
  "atk-s0511a13:59_5": "upayogatthe sāmivacanaṁ.",
  "atk-s0511a13:59_6": "Abhirocayinti pabbajiṁ.",
  "atk-s0511a13:59_7": "Tiṁsakappasahassamhīti tiṁsakappasahassesu atikkantesūti attho.",
  "atk-s0511a13:60_0": "Tassa pana sumedhassa bhagavato sudassanaṁ nāma nagaraṁ ahosi,",
  "atk-s0511a13:60_1": "sudatto nāma rājā pitā,",
  "atk-s0511a13:60_2": "mātā sudattā nāma,",
  "atk-s0511a13:60_3": "saraṇo ca sabbakāmo ca dve aggasāvakā,",
  "atk-s0511a13:60_4": "sāgaro nāmupaṭṭhāko,",
  "atk-s0511a13:60_5": "rāmā ca surāmā ca dve aggasāvikā,",
  "atk-s0511a13:60_6": "mahānīparukkho bodhi,",
  "atk-s0511a13:60_7": "sarīraṁ aṭṭhāsītihatthubbedhaṁ ahosi,",
  "atk-s0511a13:60_8": "āyu navutivassasahassāni,",
  "atk-s0511a13:60_9": "navavassasahassāni agāraṁ ajjhāvasi,",
  "atk-s0511a13:60_10": "sumanā nāmassa aggamahesī,",
  "atk-s0511a13:60_11": "punabbasumitto nāma putto,",
  "atk-s0511a13:60_12": "hatthiyānena nikkhami.",
  "atk-s0511a13:60_13": "Sesaṁ gāthāsu dissati.",
  "atk-s0511a13:60_14": "Tena vuttaṁ –",
  "atk-s0511a13:61_0": "18.",
  "atk-s0511a13:62_0": " ‘‘Sudassanaṁ nāma nagaraṁ, sudatto nāma khattiyo;",
  "atk-s0511a13:63_0": "Sudattā nāma janikā, sumedhassa mahesino.",
  "atk-s0511a13:64_0": "23.",
  "atk-s0511a13:65_0": " ‘‘Saraṇo sabbakāmo ca, ahesuṁ aggasāvakā;",
  "atk-s0511a13:66_0": "Sāgaro nāmupaṭṭhāko, sumedhassa mahesino.",
  "atk-s0511a13:67_0": "24.",
  "atk-s0511a13:68_0": " ‘‘Rāmā ceva surāmā ca, ahesuṁ aggasāvikā;",
  "atk-s0511a13:69_0": "Bodhi tassa bhagavato, mahānīpoti vuccati.",
  "atk-s0511a13:70_0": "26.",
  "atk-s0511a13:71_0": " ‘‘Aṭṭhāsītiratanāni, accuggato mahāmuni;",
  "atk-s0511a13:72_0": "Obhāseti disā sabbā, cando tāragaṇe yathā.",
  "atk-s0511a13:73_0": "27.",
  "atk-s0511a13:74_0": " ‘‘Cakkavattimaṇī nāma, yathā tapati yojanaṁ;",
  "atk-s0511a13:75_0": "Tatheva tassa ratanaṁ, samantā pharati yojanaṁ.",
  "atk-s0511a13:76_0": "28.",
  "atk-s0511a13:77_0": " ‘‘Navutivassasahassāni, āyu vijjati tāvade;",
  "atk-s0511a13:78_0": "Tāvatā tiṭṭhamāno so, tāresi janataṁ bahuṁ.",
  "atk-s0511a13:79_0": "29.",
  "atk-s0511a13:80_0": " ‘‘Tevijjachaḷabhiññehi , balappattehi tādihi;",
  "atk-s0511a13:81_0": "Samākulamidaṁ āsi, arahantehi sādhuhi.",
  "atk-s0511a13:82_0": "30.",
  "atk-s0511a13:83_0": " ‘‘Tepi sabbe amitayasā, vippamuttā nirūpadhī;",
  "atk-s0511a13:84_0": "Ñāṇālokaṁ dassayitvā, nibbutā te mahāyasā’’ti.",
  "atk-s0511a13:85_0": "Tattha cando tāragaṇe yathāti yathā nāma gagane paripuṇṇacando tārāgaṇe obhāseti pakāseti,",
  "atk-s0511a13:85_1": "evameva sabbāpi disā obhāsetīti attho.",
  "atk-s0511a13:85_2": "Keci ‘‘cando pannaraso yathā’’ti paṭhanti,",
  "atk-s0511a13:85_3": "so uttānatthova.",
  "atk-s0511a13:86_0": "Cakkavattimaṇī nāmāti yathā nāma cakkavattirañño maṇiratanaṁ catuhatthāyāmaṁ sakaṭanābhisamapariṇāhaṁ",
  "atk-s0511a13:86_1": "caturāsītimaṇisahassaparivāraṁ tārāgaṇaparivutassa saradasamayaparipuṇṇarajanikarassa sirisamudayasobhaṁ",
  "atk-s0511a13:86_2": "avhayantamiva vepullapabbatato paramaramaṇīyadassanaṁ maṇiratanamāgacchati,",
  "atk-s0511a13:86_3": "tassevaṁ āgacchantassa samantato yojanappamāṇaṁ okāsaṁ ābhā pharati,",
  "atk-s0511a13:86_4": "evameva tassa sumedhassāpi bhagavato sarīrato ābhāratanaṁ samantato yojanaṁ pharatīti attho.",
  "atk-s0511a13:87_0": "Tevijjachaḷabhiññehīti tevijjehi chaḷabhiññehi cāti attho.",
  "atk-s0511a13:87_1": "Balappattehīti iddhibalappattehi.",
  "atk-s0511a13:87_2": "Tādihīti tādibhāvappattehi.",
  "atk-s0511a13:87_3": "Samākulanti saṅkiṇṇaṁ ekakāsāvapajjotaṁ.",
  "atk-s0511a13:87_4": "Idanti sāsanaṁ sandhāyāha,",
  "atk-s0511a13:87_5": "mahītalaṁ vā.",
  "atk-s0511a13:87_6": "Amitayasāti amitaparivārā,",
  "atk-s0511a13:87_7": "atulakittighoso vā.",
  "atk-s0511a13:87_8": "Nirūpadhīti caturūpadhivirahitā.",
  "atk-s0511a13:87_9": "Sesamettha gāthāsu sabbattha pākaṭamevāti.",
  "atk-s0511a13:88_0": "Sumedhabuddhavaṁsavaṇṇanā niṭṭhitā.",
  "atk-s0511a13:89_0": "Niṭṭhito ekādasamo buddhavaṁso."
}