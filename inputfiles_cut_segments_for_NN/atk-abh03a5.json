{
  "atk-abh03a5:0_0": "2. Niddesavaṇṇanā",
  "atk-abh03a5:1_0": "1. Ekakaniddesavaṇṇanā",
  "atk-abh03a5:2_0": "1.",
  "atk-abh03a5:2_1": "Idāni yathāṭhapitaṁ mātikaṁ ādito paṭṭhāya vibhajitvā dassetuṁ – katamo ca puggalo samayavimuttotiādimāha.",
  "atk-abh03a5:2_2": "Tattha idhāti imasmiṁ sattaloke. Ekacco puggaloti eko puggalo.",
  "atk-abh03a5:2_3": "Kālena kālanti ettha bhummavasena attho veditabbo. Ekekasmiṁ kāleti vuttaṁ hoti.",
  "atk-abh03a5:2_4": "Samayena samayanti idaṁ purimasseva vevacanaṁ.",
  "atk-abh03a5:2_5": "Aṭṭha vimokkheti rūpāvacarārūpāvacaraaṭṭhasamāpattiyo.",
  "atk-abh03a5:2_6": "Tāsañhi paccanīkadhammehi vimuccanato vimokkhoti nāmaṁ.",
  "atk-abh03a5:2_7": "Kāyenāti vimokkhasahajātena nāmakāyena.",
  "atk-abh03a5:2_8": "Phusitvā viharatīti paṭilabhitvā iriyati.",
  "atk-abh03a5:2_9": "Katamasmiṁ panesa kāle vimokkhe phusitvā viharatīti?",
  "atk-abh03a5:2_10": "Samāpattiṁ samāpajjitukāmassa hi kālo nāma atthi, akālo nāma atthi.",
  "atk-abh03a5:2_11": "Tattha pātova sarīrapaṭijagganakālo,",
  "atk-abh03a5:2_12": "vattakaraṇakālo ca samāpajjanassa akālo nāma.",
  "atk-abh03a5:2_13": "Sarīraṁ pana paṭijaggitvā vattaṁ katvā vasanaṭṭhānaṁ pavisitvā nisinnassa yāva piṇḍāya gamanakālo nāgacchati,",
  "atk-abh03a5:2_14": "etasmiṁ antare samāpajjanassa kālo nāma.",
  "atk-abh03a5:3_0": "Piṇḍāya gamanakālaṁ pana sallakkhetvā nikkhantassa cetiyavandanakālo,",
  "atk-abh03a5:3_1": "bhikkhusaṅghaparivutassa vitakkamāḷake ṭhānakālo piṇḍāya gamanakālo gāme caraṇakālo;",
  "atk-abh03a5:3_2": "āsanasālāya yāgupānakālo vattakaraṇakāloti ayampi samāpajjanassa akālo nāma.",
  "atk-abh03a5:3_3": "Āsanasālāya pana vivitte okāse sati yāva bhattakālo nāgacchati,",
  "atk-abh03a5:3_4": "etasmimpi antare samāpajjanassa kālo nāma. Bhattaṁ pana bhuñjanakālo, vihāragamanakālo, pattacīvarapaṭisāmanakālo, divāvattakaraṇakālo,",
  "atk-abh03a5:3_5": "paripucchādānakāloti ayampi samāpajjanassa akālo nāma. Yo akālo, sveva asamayo.",
  "atk-abh03a5:3_6": "Taṁ sabbampi ṭhapetvā avasese kāle kāle,",
  "atk-abh03a5:3_7": "samaye samaye vuttappakāre aṭṭha vimokkhe sahajātanāmakāyena paṭilabhitvā viharanto,",
  "atk-abh03a5:3_8": "‘‘idhekacco puggalo…pe… viharatī’’ti vuccati.",
  "atk-abh03a5:4_0": "Apicesa saphassakehi sahajātanāmadhammehi sahajātadhamme phusatiyeva nāma,",
  "atk-abh03a5:4_1": "upacārena appanaṁ phusatiyeva nāma.",
  "atk-abh03a5:4_2": "Purimāya appanāya aparaṁ appanaṁ phusatiyeva.",
  "atk-abh03a5:4_3": "Yena hi saddhiṁ ye dhammā sahajātā,",
  "atk-abh03a5:4_4": "tena te paṭiladdhā nāma honti.",
  "atk-abh03a5:4_5": "Phassenāpi phuṭṭhāyeva nāma honti.",
  "atk-abh03a5:4_6": "Upacārampi appanāya paṭilābhakāraṇameva,",
  "atk-abh03a5:4_7": "tathā purimā appanā aparaappanāya.",
  "atk-abh03a5:4_8": "Tatrāssa evaṁ sahajātehi sahajātānaṁ phusanā veditabbā – paṭhamajjhānañhi vitakkādīhi pañcaṅgikaṁ.",
  "atk-abh03a5:4_9": "Tasmiṁ ṭhapetvā tāni aṅgāni sesā atirekapaṇṇāsadhammā cattāro khandhā nāma honti.",
  "atk-abh03a5:4_10": "Tena nāmakāyena paṭhamajjhānasamāpattivimokkhaṁ phusitvā paṭilabhitvā viharati.",
  "atk-abh03a5:4_11": "Dutiyaṁ jhānaṁ pītisukhacittekaggatāhi tivaṅgikaṁ,",
  "atk-abh03a5:4_12": "tatiyaṁ sukhacittekaggatāhi duvaṅgikaṁ,",
  "atk-abh03a5:4_13": "catutthaṁ upekkhācittekaggatāhi duvaṅgikaṁ,",
  "atk-abh03a5:4_14": "tathā ākāsānañcāyatanaṁ…pe… nevasaññānāsaññāyatanañca.",
  "atk-abh03a5:4_15": "Tattha ṭhapetvā tāni aṅgāni sesā atirekapaṇṇāsadhammā cattāro khandhā nāma honti.",
  "atk-abh03a5:4_16": "Tena nāmakāyena nevasaññānāsaññāyatanasamāpattivimokkhaṁ phusitvā paṭilabhitvā viharati.",
  "atk-abh03a5:5_0": "Paññāya cassa disvāti vipassanāpaññāya saṅkhāragataṁ,",
  "atk-abh03a5:5_1": "maggapaññāya catusaccadhamme passitvā.",
  "atk-abh03a5:5_2": "Ekacce āsavā parikkhīṇā hontīti upaḍḍhupaḍḍhā paṭhamamaggādivajjhā āsavā parikkhīṇā honti.",
  "atk-abh03a5:5_3": "Ayaṁ vuccati puggalo samayavimuttoti ettha aṭṭhasamāpattilābhī puthujjano tena nāmakāyena phusitvā viharatīti vattuṁ vaṭṭati.",
  "atk-abh03a5:5_4": "Pāḷiyaṁ pana ‘‘ekacce āsavā parikkhīṇā’’ti vuttaṁ.",
  "atk-abh03a5:5_5": "Puthujjanassa ca khīṇā āsavā nāma natthi, tasmā so na gahito.",
  "atk-abh03a5:5_6": "Aṭṭhasamāpattilābhī khīṇāsavopi tena nāmakāyena phusitvā viharatīti vattuṁ vaṭṭati.",
  "atk-abh03a5:5_7": "Tassa pana aparikkhīṇāsavā nāma natthi, tasmā sopi na gahito.",
  "atk-abh03a5:5_8": "Samayavimuttoti pana tiṇṇaṁ sotāpannasakadāgāmianāgāmīnaṁyevetaṁ nāmanti veditabbaṁ.",
  "atk-abh03a5:6_0": "2.",
  "atk-abh03a5:6_1": "Asamayavimuttaniddese – purimasadisaṁ vuttanayeneva veditabbaṁ.",
  "atk-abh03a5:6_2": "Asamayavimuttoti panettha sukkhavipassakakhīṇāsavassetaṁ nāmaṁ.",
  "atk-abh03a5:6_3": "Sukkhavipassakā pana sotāpannasakadāgāmianāgāmino aṭṭhasamāpattilābhino ca khīṇāsavā puthujjanā ca imasmiṁ duke na labbhanti,",
  "atk-abh03a5:6_4": "dukamuttakapuggalā nāma honti.",
  "atk-abh03a5:6_5": "Tasmā satthā attano buddhasubuddhatāya heṭṭhā gahite ca aggahite ca saṅkaḍḍhitvā saddhiṁ piṭṭhivaṭṭakehi tantiṁ āropento sabbepi ariyapuggalātiādimāha.",
  "atk-abh03a5:6_6": "Tattha ariye vimokkheti kilesehi ārakattā ariyeti saṅkhaṁ gate lokuttaravimokkhe.",
  "atk-abh03a5:6_7": "Idaṁ vuttaṁ hoti – bāhirānañhi aṭṭhannaṁ samāpattīnaṁ samāpajjantassa samayopi atthi asamayopi.",
  "atk-abh03a5:6_8": "Maggavimokkhena vimuccanassa samayo vā asamayo vā natthi. Yassa saddhā balavatī, vipassanā ca āraddhā,",
  "atk-abh03a5:6_9": "tassa gacchantassa tiṭṭhantassa nisīdantassa nipajjantassa khādantassa bhuñjantassa maggaphalapaṭivedho nāma na hotīti natthi.",
  "atk-abh03a5:6_10": "Iti maggavimokkhena vimuccanassa samayo vā asamayo vā natthīti heṭṭhā gahite ca aggahite ca saṅkaḍḍhitvā imaṁ piṭṭhivaṭṭakaṁ tantiṁ āropesi dhammarājā.",
  "atk-abh03a5:6_11": "Samāpattilābhī puthujjano imāyapi tantiyā aggahitova.",
  "atk-abh03a5:6_12": "Bhajāpiyamāno pana samāpattivikkhambhitānaṁ kilesānaṁ vasena samayavimuttabhāvaṁ bhajeyya.",
  "atk-abh03a5:7_0": "3.",
  "atk-abh03a5:7_1": "Kuppadhammākuppadhammaniddesesu – yassa adhigato samāpattidhammo kuppati nassati, so kuppadhammo.",
  "atk-abh03a5:7_2": "Rūpasahagatānanti rūpanimittasaṅkhātena rūpena sahagatānaṁ.",
  "atk-abh03a5:7_3": "Tena saddhiṁ pavattānaṁ na vinā rūpārammaṇānaṁ catunnaṁ rūpāvacarajjhānānanti attho.",
  "atk-abh03a5:7_4": "Arūpasahagatānanti rūpato aññaṁ, na rūpanti arūpaṁ.",
  "atk-abh03a5:7_5": "Arūpena sahagatānaṁ tena saddhiṁ pavattānaṁ na vinā arūpārammaṇānaṁ catunnaṁ arūpāvacarajjhānānanti attho.",
  "atk-abh03a5:7_6": "Na nikāmalābhīti pañcahākārehi aciṇṇavasitāya icchitākārena aladdhattā na nikāmalābhī. Appaguṇasamāpattikoti attho.",
  "atk-abh03a5:7_7": "Na akicchalābhīti kicchalābhī dukkhalābhī.",
  "atk-abh03a5:7_8": "Yo āgamanamhi kilese vikkhambhento upacāraṁ pāpento appanaṁ pāpento cittamañjūsaṁ labhanto dukkhena kicchena sasaṅkhārena sappayogena kilamanto taṁ sampadaṁ pāpuṇituṁ sakkoti, so na akicchalābhī nāma.",
  "atk-abh03a5:7_9": "Na akasiralābhīti avipulalābhī.",
  "atk-abh03a5:7_10": "Samāpattiṁ appetvā addhānaṁ pharituṁ na sakkoti.",
  "atk-abh03a5:7_11": "Ekaṁ dve cittavāre vattetvā sahasāva vuṭṭhātīti attho.",
  "atk-abh03a5:8_0": "Yatthicchakanti yasmiṁ okāse samāpattiṁ appetvā nisīdituṁ icchati.",
  "atk-abh03a5:8_1": "Yadicchakanti kasiṇajjhānaṁ vā ānāpānajjhānaṁ vā brahmavihārajjhānaṁ vā asubhajjhānaṁ vāti yaṁ yaṁ samāpattiṁ appetvā nisīdituṁ icchati.",
  "atk-abh03a5:8_2": "Yāvaticchakanti addhānaparicchedena yattakaṁ kālaṁ icchati.",
  "atk-abh03a5:8_3": "Idaṁ vuttaṁ hoti – yattha yattha yaṁ yaṁ samāpattiṁ yattakaṁ addhānaṁ samāpajjitumpi vuṭṭhātumpi icchati,",
  "atk-abh03a5:8_4": "tattha tattha taṁ taṁ samāpattiṁ tattakaṁ addhānaṁ samāpajjitumpi vuṭṭhātumpi na sakkoti.",
  "atk-abh03a5:8_5": "Candaṁ vā sūriyaṁ vā ulloketvā ‘imasmiṁ cande vā sūriye vā ettakaṁ ṭhānaṁ gate vuṭṭhahissāmī’ti paricchinditvā jhānaṁ samāpanno yathāparicchedena vuṭṭhātuṁ na sakkoti, antarāva vuṭṭhāti; samāpattiyā appaguṇatāyāti.",
  "atk-abh03a5:9_0": "Pamādamāgammāti pamādaṁ paṭicca.",
  "atk-abh03a5:9_1": "Ayaṁ vuccatīti ayaṁ evaṁvidho puggalo kuppadhammoti vuccati.",
  "atk-abh03a5:9_2": "Idaṁ pana aṭṭhasamāpattilābhino puthujjanassa sotāpannassa sakadāgāminoti tiṇṇaṁ puggalānaṁ nāmaṁ.",
  "atk-abh03a5:9_3": "Etesañhi samādhipāribandhakā vipassanāpāribandhakā ca dhammā na suvikkhambhitā, na suvikkhālitā,",
  "atk-abh03a5:9_4": "tena tesaṁ samāpatti nassati parihāyati. Sā ca kho neva sīlabhedena, nāpattivītikkamena.",
  "atk-abh03a5:9_5": "Na garukamokkhadhammo panesa appamattakenapi kiccakaraṇīyena vā vattabhedamattakena vā nassati.",
  "atk-abh03a5:10_0": "Tatridaṁ vatthu – eko kira thero samāpattiṁ vaḷañjeti.",
  "atk-abh03a5:10_1": "Tasmiṁ piṇḍāya gāmaṁ paviṭṭhe dārakā pariveṇe kīḷitvā pakkamiṁsu.",
  "atk-abh03a5:10_2": "Thero āgantvā ‘pariveṇaṁ sammajjitabba’nti cintetvā asammajjitvā vihāraṁ pavisitvā ‘samāpattiṁ appessāmī’ti nisīdi. So appetuṁ asakkonto,",
  "atk-abh03a5:10_3": "‘kiṁ nu kho āvaraṇa’nti sīlaṁ āvajjanto appamattakampi vītikkamaṁ adisvā ‘vattabhedo nu kho atthī’ti olokento pariveṇassa asammaṭṭhabhāvaṁ ñatvā sammajjitvā pavisitvā nisīdanto samāpattiṁ appentova nisīdi.",
  "atk-abh03a5:11_0": "4.",
  "atk-abh03a5:11_1": "Akuppadhammaniddeso vuttapaṭipakkhavaseneva veditabbo.",
  "atk-abh03a5:11_2": "Akuppadhammoti idaṁ pana aṭṭhasamāpattilābhino anāgāmissa ceva khīṇāsavassa cāti dvinnaṁ puggalānaṁ nāmaṁ.",
  "atk-abh03a5:11_3": "Tesañhi samādhipāribandhakā vipassanāpāribandhakā ca dhammā suvikkhambhitā suvikkhālitā;",
  "atk-abh03a5:11_4": "tena tesaṁ bhassasaṅgaṇikārāmādikiccena vā aññena vā yena kenaci attano anurūpena pamādena vītināmentānampi samāpatti na kuppati, na nassati.",
  "atk-abh03a5:11_5": "Sukkhavipassakā pana sotāpannasakadāgāmianāgāmikhīṇāsavā imasmiṁ duke na labbhanti;",
  "atk-abh03a5:11_6": "dukamuttakapuggalā nāma honti.",
  "atk-abh03a5:11_7": "Tasmā satthā attano buddhasubuddhatāya heṭṭhā gahite ca aggahite ca saṅkaḍḍhitvā imasmimpi duke saddhiṁ piṭṭhivaṭṭakehi tantiṁ āropento sabbepi ariyapuggalātiādimāha.",
  "atk-abh03a5:11_8": "Aṭṭhannañhi samāpattīnaṁ kuppanaṁ nassanaṁ bhaveyya,",
  "atk-abh03a5:11_9": "lokuttaradhammassa pana sakiṁ paṭividdhassa kuppanaṁ nassanaṁ nāma natthi, taṁ sandhāyetaṁ vuttaṁ.",
  "atk-abh03a5:12_0": "5.",
  "atk-abh03a5:12_1": "Parihānadhammāparihānadhammaniddesāpi kuppadhammākuppadhammaniddesavaseneva veditabbā.",
  "atk-abh03a5:12_2": "Kevalañhi idha puggalassa pamādaṁ paṭicca dhammānaṁ parihānampi aparihānampi gahitanti idaṁ pariyāyadesanāmattameva nānaṁ. Sesaṁ sabbattha tādisameva.",
  "atk-abh03a5:13_0": "7.",
  "atk-abh03a5:13_1": "Cetanābhabbaniddese – cetanābhabboti cetanāya aparihāniṁ āpajjituṁ bhabbo. Sace anusañcetetīti, sace samāpajjati.",
  "atk-abh03a5:13_2": "Samāpattiñhi samāpajjanto anusañceteti nāma. So na parihāyati, itaro parihāyati.",
  "atk-abh03a5:14_0": "8.",
  "atk-abh03a5:14_1": "Anurakkhaṇābhabbaniddese – anurakkhaṇābhabboti anurakkhaṇāya aparihāniṁ āpajjituṁ bhabbo.",
  "atk-abh03a5:14_2": "Sace anurakkhatīti sace anupakāradhamme pahāya upakāradhamme sevanto samāpajjati.",
  "atk-abh03a5:14_3": "Evañhi paṭipajjanto anurakkhati nāma. So na parihāyati, itaro parihāyati.",
  "atk-abh03a5:15_0": "Ime dvepi samāpattiṁ ṭhapetuṁ thāvaraṁ kātuṁ paṭibalā.",
  "atk-abh03a5:15_1": "Cetanābhabbato pana anurakkhaṇābhabbova balavataro.",
  "atk-abh03a5:15_2": "Cetanābhabbo hi upakārānupakāre dhamme na jānāti.",
  "atk-abh03a5:15_3": "Ajānanto upakāradhamme nudati nīharati, anupakāradhamme sevati.",
  "atk-abh03a5:15_4": "So te sevanto samāpattito parihāyati .",
  "atk-abh03a5:15_5": "Anurakkhaṇābhabbo upakārānupakāre dhamme jānāti.",
  "atk-abh03a5:15_6": "Jānanto anupakāradhamme nudati nīharati, upakāradhamme sevati.",
  "atk-abh03a5:15_7": "So te sevanto samāpattito na parihāyati.",
  "atk-abh03a5:16_0": "Yathā hi dve khettapālā eko paṇḍurogena sarogo akkhamo sītādīnaṁ, eko arogo sītādīnaṁ saho.",
  "atk-abh03a5:16_1": "Sarogo heṭṭhākuṭiṁ na otarati,",
  "atk-abh03a5:16_2": "rattārakkhaṁ divārakkhaṁ vijahati.",
  "atk-abh03a5:16_3": "Tassa divā sukamorādayo khettaṁ otaritvā sālisīsaṁ khādanti,",
  "atk-abh03a5:16_4": "rattiṁ migasūkarādayo pavisitvā khalaṁ tacchi taṁ viya chetvā gacchanti.",
  "atk-abh03a5:16_5": "So attano pamattakāraṇā puna bījamattampi na labhati.",
  "atk-abh03a5:16_6": "Itaro rattārakkhaṁ divārakkhaṁ na vijahati.",
  "atk-abh03a5:16_7": "So attano appamattakāraṇā ekakarīsato cattāripi aṭṭhapi sakaṭāni labhati.",
  "atk-abh03a5:17_0": "Tattha sarogakhettapālo viya cetanābhabbo,",
  "atk-abh03a5:17_1": "arogo viya anurakkhaṇābhabbo daṭṭhabbo.",
  "atk-abh03a5:17_2": "Sarogassa attano pamādena puna bījamattassapi alabhanaṁ viya cetanābhabbassa upakārānupakāre dhamme ajānitvā upakāre pahāya anupakāre sevantassa samāpattiyā parihānaṁ.",
  "atk-abh03a5:17_3": "Itarassa attano appamādena ekakarīsamattato catuaṭṭhasakaṭauddharaṇaṁ viya anurakkhaṇābhabbassa upakārānupakāre dhamme jānitvā anupakāre pahāya upakāre sevantassa samāpattiyā aparihānaṁ veditabbaṁ.",
  "atk-abh03a5:17_4": "Evaṁ cetanābhabbato anurakkhaṇābhabbova samāpattiṁ thāvaraṁ kātuṁ balavataroti veditabbo.",
  "atk-abh03a5:18_0": "9.",
  "atk-abh03a5:18_1": "Puthujjananiddese – tīṇi saṁyojanānīti diṭṭhisaṁyojanasīlabbataparāmāsasaṁyojanavicikicchāsaṁyojanāni.",
  "atk-abh03a5:18_2": "Etāni hi phalakkhaṇe pahīnāni nāma honti.",
  "atk-abh03a5:18_3": "Ayaṁ pana phalakkhaṇepi na hotīti dasseti.",
  "atk-abh03a5:18_4": "Tesaṁ dhammānanti tesaṁ saṁyojanadhammānaṁ.",
  "atk-abh03a5:18_5": "Maggakkhaṇasmiñhi tesaṁ pahānāya paṭipanno nāma hoti.",
  "atk-abh03a5:18_6": "Ayaṁ pana maggakkhaṇepi na hoti.",
  "atk-abh03a5:18_7": "Ettāvatā vissaṭṭhakammaṭṭhāno thūlabālaputhujjanova idha kathitoti veditabbo.",
  "atk-abh03a5:19_0": "10.",
  "atk-abh03a5:19_1": "Gotrabhuniddese – yesaṁ dhammānanti yesaṁ gotrabhuñāṇena saddhiṁ uppannānaṁ paropaṇṇāsakusaladhammānaṁ.",
  "atk-abh03a5:19_2": "Ariyadhammassāti lokuttaramaggassa.",
  "atk-abh03a5:19_3": "Avakkanti hotīti okkanti nibbatti pātubhāvo hoti.",
  "atk-abh03a5:19_4": "Ayaṁ vuccatīti ayaṁ nibbānārammaṇena ñāṇena sabbaṁ puthujjanasaṅkhaṁ puthujjanagottaṁ puthujjanamaṇḍalaṁ puthujjanapaññattiṁ atikkamitvā ariyasaṅkhaṁ ariyagottaṁ ariyamaṇḍalaṁ ariyapaññattiṁ okkamanato gotrabhūpuggalo nāma vuccati.",
  "atk-abh03a5:20_0": "11.",
  "atk-abh03a5:20_1": "Bhayūparataniddese – bhayena uparatoti bhayūparato.",
  "atk-abh03a5:20_2": "Sattapi sekkhā puthujjanā ca bhāyitvā pāpato oramanti pāpaṁ na karonti .",
  "atk-abh03a5:20_3": "Tattha puthujjanā duggatibhayaṁ, vaṭṭabhayaṁ, kilesabhayaṁ,",
  "atk-abh03a5:20_4": "upavādabhayanti cattāri bhayāni bhāyanti.",
  "atk-abh03a5:20_5": "Tesu bhāyitabbaṭṭhena duggatiyeva bhayaṁ duggatibhayaṁ. Sesesupi eseva nayo.",
  "atk-abh03a5:20_6": "Tattha puthujjano ‘sace tvaṁ pāpaṁ karissasi,",
  "atk-abh03a5:20_7": "cattāro apāyā mukhaṁ vivaritvā ṭhitacchātaajagarasadisā,",
  "atk-abh03a5:20_8": "tesu dukkhaṁ anubhavanto kathaṁ bhavissasī’ti duggatibhayaṁ bhāyitvā pāpaṁ na karoti.",
  "atk-abh03a5:20_9": "Anamataggasaṁsāravaṭṭaṁyeva pana vaṭṭabhayaṁ nāma.",
  "atk-abh03a5:20_10": "Sabbampi akusalaṁ kilesabhayaṁ nāma.",
  "atk-abh03a5:20_11": "Garahā pana upavādabhayaṁ nāma.",
  "atk-abh03a5:20_12": "Tānipi bhāyitvā puthujjano pāpaṁ na karoti.",
  "atk-abh03a5:20_13": "Sotāpannasakadāgāmianāgāmino pana tayo sekkhā duggatiṁ atītattā sesāni tīṇi bhayāni bhāyitvā pāpaṁ na karonti.",
  "atk-abh03a5:20_14": "Maggaṭṭhakasekkhā āgamanavasena vā asamucchinnabhayattā vā bhayūparatā nāma honti.",
  "atk-abh03a5:20_15": "Khīṇāsavo imesu catūsu bhayesu ekampi na bhāyati.",
  "atk-abh03a5:20_16": "So hi sabbaso samucchinnabhayo; tasmā abhayūparatoti vuccati.",
  "atk-abh03a5:20_17": "Kiṁ pana so upavādampi na bhāyatīti? Na bhāyati.",
  "atk-abh03a5:20_18": "Upavādaṁ pana rakkhatīti vattuṁ vaṭṭati.",
  "atk-abh03a5:20_19": "Doṇuppalavāpigāme khīṇāsavatthero viya.",
  "atk-abh03a5:21_0": "12.",
  "atk-abh03a5:21_1": "Abhabbāgamananiddese – sammattaniyāmāgamanassa abhabboti abhabbāgamano.",
  "atk-abh03a5:21_2": "Kammāvaraṇenāti pañcavidhena ānantariyakammena.",
  "atk-abh03a5:21_3": "Kilesāvaraṇenāti niyatamicchādiṭṭhiyā.",
  "atk-abh03a5:21_4": "Vipākāvaraṇenāti ahetukaduhetukapaṭisandhiyā.",
  "atk-abh03a5:21_5": "Assaddhāti buddhadhammasaṅghesu saddhārahitā.",
  "atk-abh03a5:21_6": "Acchandikāti kattukamyatākusalacchandarahitā.",
  "atk-abh03a5:21_7": "Te ṭhapetvā jambudīpaṁ itaradīpattayavāsino veditabbā.",
  "atk-abh03a5:21_8": "Tesu hi manussā acchandikabhāvaṁ paviṭṭhā nāma.",
  "atk-abh03a5:21_9": "Duppaññāti bhavaṅgapaññārahitā.",
  "atk-abh03a5:21_10": "Abhabbāti appaṭiladdhamaggaphalūpanissayā. Niyāmanti magganiyāmaṁ, sammattaniyāmaṁ.",
  "atk-abh03a5:21_11": "Okkamitunti etaṁ kusalesu dhammesu sammattasaṅkhātaṁ niyāmaṁ okkamituṁ pavisituṁ tattha patiṭṭhātuṁ abhabbā.",
  "atk-abh03a5:22_0": "13.",
  "atk-abh03a5:22_1": "Bhabbāgamananiddeso vuttapaṭipakkhanayena veditabbo.",
  "atk-abh03a5:22_2": "Evamimasmiṁ duke ye ca puggalā pañcānantariyakā, ye ca niyatamicchādiṭṭhikā,",
  "atk-abh03a5:22_3": "yehi ca ahetukaduhetukapaṭisandhi gahitā ,",
  "atk-abh03a5:22_4": "ye ca buddhādīnaṁ na saddahanti,",
  "atk-abh03a5:22_5": "yesañca kattukamyatāchando natthi,",
  "atk-abh03a5:22_6": "ye ca aparipuṇṇabhavaṅgapaññā,",
  "atk-abh03a5:22_7": "yesañca maggaphalānaṁ upanissayo natthi,",
  "atk-abh03a5:22_8": "te sabbepi sammattaniyāmaṁ okkamituṁ abhabbā, viparītā bhabbāti vuttā.",
  "atk-abh03a5:23_0": "14.",
  "atk-abh03a5:23_1": "Niyatāniyataniddese – ānantarikāti āntarikakammasamaṅgino.",
  "atk-abh03a5:23_2": "Micchādiṭṭhikāti niyatamicchādiṭṭhisamaṅgino.",
  "atk-abh03a5:23_3": "Sabbepi hete nirayassa atthāya niyatattā niyatā nāma.",
  "atk-abh03a5:23_4": "Aṭṭha pana ariyapuggalā sammābhāvāya uparūparimaggaphalatthāya ceva anupādāparinibbānatthāya ca niyatattā niyatā nāma.",
  "atk-abh03a5:23_5": "Avasesapuggalā pana anibaddhagatikā.",
  "atk-abh03a5:23_6": "Yathā ākāse khittadaṇḍo pathaviyaṁ patanto ‘aggena vā majjhena vā mūlena vā patissatī’ti na ñāyati;",
  "atk-abh03a5:23_7": "evameva ‘asukagatiyā nāma nibbattissantī’ti niyamābhāvā aniyatā nāmāti veditabbā.",
  "atk-abh03a5:23_8": "Yā pana uttarakurukānaṁ niyatagatikatā vuttā, na sā niyatadhammavasena.",
  "atk-abh03a5:23_9": "Micchattasammattaniyatadhammāyeva hi niyatā nāma.",
  "atk-abh03a5:23_10": "Tesañca vasenāyaṁ puggalaniyamo kathitoti.",
  "atk-abh03a5:24_0": "15.",
  "atk-abh03a5:24_1": "Paṭipannakaniddese – maggasamaṅginoti maggaṭṭhakapuggalā.",
  "atk-abh03a5:24_2": "Te hi phalatthāya paṭipannattā paṭipannakā nāma.",
  "atk-abh03a5:24_3": "Phalasamaṅginoti phalapaṭilābhasamaṅgitāya phalasamaṅgino.",
  "atk-abh03a5:24_4": "Phalapaṭilābhato paṭṭhāya hi te phalasamāpattiṁ asamāpannāpi phale ṭhitāyeva nāma.",
  "atk-abh03a5:25_0": "16.",
  "atk-abh03a5:25_1": "Samasīsīniddese – apubbaṁ acarimanti apure apacchā, ekappahārenevāti attho. Pariyādānanti parikkhayo.",
  "atk-abh03a5:25_2": "Ayaṁ vuccatīti ayaṁ puggalo samasīsī nāma vuccati.",
  "atk-abh03a5:25_3": "So panesa tividho hoti – iriyāpathasamasīsī, rogasamasīsī, jīvitasamasīsīti.",
  "atk-abh03a5:25_4": "Tattha yo caṅkamantova vipassanaṁ paṭṭhapetvā arahattaṁ patvā caṅkamantova parinibbāti padumatthero viya;",
  "atk-abh03a5:25_5": "ṭhitakova vipassanaṁ paṭṭhapetvā arahattaṁ patvā ṭhitakova parinibbāti koṭapabbatavihāravāsītissatthero viya;",
  "atk-abh03a5:25_6": "nisinnova vipassanaṁ paṭṭhapetvā arahattaṁ patvā nisinnova parinibbāti,",
  "atk-abh03a5:25_7": "nipannova vipassanaṁ paṭṭhapetvā arahattaṁ patvā nipannova parinibbāti – ayaṁ iriyāpathasamasīsī nāma.",
  "atk-abh03a5:26_0": "Yo pana ekaṁ rogaṁ patvā antorogeyeva vipassanaṁ paṭṭhapetvā arahattaṁ patvā teneva rogena parinibbāti – ayaṁ rogasamasīsī nāma.",
  "atk-abh03a5:27_0": "Kataro jīvitasamasīsī nāma?",
  "atk-abh03a5:27_1": "‘‘Sīsanti terasa sīsāni – palibodhasīsañca taṇhā, vinibandhanasīsañca māno, parāmāsasīsañca diṭṭhi, vikkhepasīsañca uddhaccaṁ, saṁkilesasīsañca avijjā, adhimokkhasīsañca saddhā, paggahasīsañca vīriyaṁ, upaṭṭhānasīsañca sati, avikkhepasīsañca samādhi, dassanasīsañca paññā,",
  "atk-abh03a5:27_2": "pavattasīsañca jīvitindriyaṁ, gocarasīsañca vimokkho,",
  "atk-abh03a5:27_3": "saṅkhārasīsañca nirodho’’ti (paṭi. ma. 1.87).",
  "atk-abh03a5:27_4": "Tattha kilesasīsaṁ avijjaṁ arahattamaggo pariyādiyati.",
  "atk-abh03a5:27_5": "Pavattasīsaṁ jīvitindriyaṁ cuticittaṁ pariyādiyati.",
  "atk-abh03a5:27_6": "Avijjāpariyādāyakaṁ cittaṁ jīvitindriyaṁ pariyādātuṁ na sakkoti.",
  "atk-abh03a5:27_7": "Jīvitindriyapariyādāyakaṁ cittaṁ avijjaṁ pariyādātuṁ na sakkoti.",
  "atk-abh03a5:27_8": "Avijjāpariyādāyakaṁ cittaṁ aññaṁ,",
  "atk-abh03a5:27_9": "jīvitindriyapariyādāyakaṁ cittaṁ aññaṁ.",
  "atk-abh03a5:27_10": "Yassa cetaṁ sīsadvayaṁ samaṁ pariyādānaṁ gacchati, so jīvitasamasīsī nāma.",
  "atk-abh03a5:28_0": "Kathamidaṁ samaṁ hotīti? Vārasamatāya.",
  "atk-abh03a5:28_1": "Yasmiñhi vāre maggavuṭṭhānaṁ hoti – sotāpattimagge pañca paccavekkhaṇāni, sakadāgāmimagge pañca, anāgāmimagge pañca,",
  "atk-abh03a5:28_2": "arahattamagge cattārīti ekūnavīsatiyā paccavekkhaṇañāṇe patiṭṭhāya bhavaṅgaṁ otaritvā parinibbāyati.",
  "atk-abh03a5:28_3": "Imāya vārasamatāya idaṁ ubhayasīsapariyādānaṁ samaṁ hoti nāma.",
  "atk-abh03a5:28_4": "Tenāyaṁ puggalo jīvitasamasīsīti vuccati. Ayameva ca idha adhippeto.",
  "atk-abh03a5:29_0": "17.",
  "atk-abh03a5:29_1": "Ṭhitakappīniddese – ṭhito kappoti ṭhitakappo,",
  "atk-abh03a5:29_2": "ṭhitakappo assa atthīti ṭhitakappī.",
  "atk-abh03a5:29_3": "Kappaṁ ṭhapetuṁ samatthoti attho.",
  "atk-abh03a5:29_4": "Uḍḍayhanavelā assāti jhāyanakālo bhaveyya.",
  "atk-abh03a5:29_5": "Neva tāvāti yāva esa maggasamaṅgī puggalo sotāpattiphalaṁ na sacchikaroti, neva tāva kappo jhāyeyya.",
  "atk-abh03a5:29_6": "Jhāyamānopi ajjhāyitvāva tiṭṭheyya.",
  "atk-abh03a5:29_7": "Kappavināso hi nāma mahāvikāro mahāpayogo koṭisatasahassacakkavāḷassa jhāyanavasena mahālokavināso.",
  "atk-abh03a5:29_8": "Ayampi evaṁ mahāvināso tiṭṭheyya vāti vadati.",
  "atk-abh03a5:29_9": "Sāsane pana dharamāne ayaṁ kappavināso nāma natthi. Kappavināse sāsanaṁ natthi.",
  "atk-abh03a5:29_10": "Gatakoṭike hi kāle kappavināso nāma hoti.",
  "atk-abh03a5:29_11": "Evaṁ santepi satthā antarāyābhāvaṁ dīpetuṁ idaṁ kāraṇaṁ āhari – ‘‘idampi bhaveyya,",
  "atk-abh03a5:29_12": "maggasamaṅgino pana phalassa antarāyo na sakkā kātu’’nti.",
  "atk-abh03a5:29_13": "Ayaṁ pana puggalo kappaṁ ṭhapento kittakaṁ kālaṁ ṭhapeyyāti?",
  "atk-abh03a5:29_14": "Yasmiṁ vāre maggavuṭṭhānaṁ hoti,",
  "atk-abh03a5:29_15": "atha bhavaṅgaṁ āvaṭṭentaṁ manodvārāvajjanaṁ uppajjati. Tato tīṇi anulomāni, ekaṁ gotrabhucittaṁ, ekaṁ maggacittaṁ, dve phalacittāni,",
  "atk-abh03a5:29_16": "pañca paccavekkhaṇañāṇānīti ettakaṁ kālaṁ ṭhapeyya.",
  "atk-abh03a5:29_17": "Imaṁ panatthaṁ bāhirāya āgantukūpamāyapi evaṁ dīpayiṁsu.",
  "atk-abh03a5:29_18": "Sace hi sotāpattimaggasamaṅgissa matthakūpari yojanikaṁ ekagghanaselaṁ tivaṭṭāya rajjuyā bandhitvā olambeyya,",
  "atk-abh03a5:29_19": "ekasmiṁ vaṭṭe chinne dvīhi olambeyya,",
  "atk-abh03a5:29_20": "dvīsu chinnesu ekena olambeyyeva,",
  "atk-abh03a5:29_21": "tasmimpi chinne abbhakūṭaṁ viya ākāse tiṭṭheyya,",
  "atk-abh03a5:29_22": "na tveva tassa puggalassa maggānantaraphalassa antarāyaṁ kareyyāti. Ayaṁ pana dīpanā parittā, purimāva mahantā.",
  "atk-abh03a5:29_23": "Na kevalaṁ pana sotāpattimaggaṭṭhova kappaṁ ṭhapeti,",
  "atk-abh03a5:29_24": "itare maggasamaṅginopi ṭhapentiyeva.",
  "atk-abh03a5:29_25": "Tena bhagavā heṭṭhā gahitañca aggahitañca sabbaṁ saṅkaḍḍhitvā saddhiṁ piṭṭhivaṭṭakapuggalehi imaṁ tantiṁ āropesi – ‘‘sabbepi maggasamaṅgino puggalā ṭhitakappino’’ti.",
  "atk-abh03a5:30_0": "18.",
  "atk-abh03a5:30_1": "Ariyaniddese – kilesehi ārakattā ariyā.",
  "atk-abh03a5:30_2": "Sadevakena lokena araṇīyattā ariyā.",
  "atk-abh03a5:30_3": "Ariyaṭṭho nāma parisuddhaṭṭhoti parisuddhattāpi ariyā. Sesā aparisuddhatāya anariyā.",
  "atk-abh03a5:31_0": "19.",
  "atk-abh03a5:31_1": "Sekkhaniddese – maggasamaṅgino maggakkhaṇe,",
  "atk-abh03a5:31_2": "phalasamaṅgino ca phalakkhaṇe,",
  "atk-abh03a5:31_3": "adhisīlasikkhādikā tissopi sikkhā sikkhantiyevāti sekkhā.",
  "atk-abh03a5:31_4": "Arahatā pana arahattaphalakkhaṇe tisso sikkhā sikkhitā.",
  "atk-abh03a5:31_5": "Puna tassa sikkhanakiccaṁ natthīti asekkhā.",
  "atk-abh03a5:31_6": "Iti satta ariyā sikkhantīti sekkhā.",
  "atk-abh03a5:31_7": "Khīṇāsavā aññassa santike sīlādīnaṁ sikkhitattā sikkhitaasekkhā nāma.",
  "atk-abh03a5:31_8": "Buddhapaccekabuddhā sayambhūtatāya asikkhitaasekkhā nāma.",
  "atk-abh03a5:31_9": "Sesapuggalā neva sikkhanti na sikkhitāti nevasekkhānāsekkhā.",
  "atk-abh03a5:32_0": "20.",
  "atk-abh03a5:32_1": "Tevijjaniddese – paṭhamaṁ pubbenivāsadibbacakkhuñāṇāni nibbattetvā pacchā arahattaṁ pattopi,",
  "atk-abh03a5:32_2": "paṭhamaṁ arahattaṁ patvā pacchā pubbenivāsadibbacakkhuñāṇanibbattakopi tevijjoyeva nāma.",
  "atk-abh03a5:32_3": "Suttantakathā pana pariyāyadesanā abhidhammakathā nippariyāyadesanāti imasmiṁ ṭhāne āgamanīyameva dhuraṁ.",
  "atk-abh03a5:32_4": "Tasmā paṭhamaṁ dve vijjā nibbattetvā pacchā arahattaṁ pattova idha adhippeto. Chaḷabhiññepi eseva nayo.",
  "atk-abh03a5:33_0": "22.",
  "atk-abh03a5:33_1": "Sammāsambuddhaniddese – pubbe ananussutesūti pacchimabhave saccappaṭivedhato pubbe aññassa kassaci santike assutapubbesu.",
  "atk-abh03a5:33_2": "Tato purimapurimesu pana bhavesu sabbaññubodhisattā buddhasāsane pabbajitvā tīṇi piṭakāni uggahetvā gatapaccāgatavattaṁ āruyha kammaṭṭhānaṁ anulomaṁ gotrabhuṁ āhacca ṭhapenti.",
  "atk-abh03a5:33_3": "Tasmā pacchimabhavasmiṁyeva anācariyakabhāvaṁ sandhāyetaṁ vuttaṁ.",
  "atk-abh03a5:33_4": "Tadā hi tathāgato pūritapāramittā aññassa santike sāmaṁ ananussutesu saṅkhatāsaṅkhatadhammesu ‘‘idaṁ dukkhaṁ…pe… ayaṁ dukkhanirodhagāminī paṭipadā’’ti attapaccakkhena ñāṇena cattāri saccāni abhisambujjhati.",
  "atk-abh03a5:34_0": "Tattha cāti tasmiñca catusaccasambodhisaṅkhāte arahattamagge.",
  "atk-abh03a5:34_1": "Sabbaññutaṁ pāpuṇāti balesu ca vasībhāvanti sabbaññutaññāṇañceva balesu ca ciṇṇavasībhāvaṁ pāpuṇāti.",
  "atk-abh03a5:34_2": "Buddhānañhi sabbaññutaññāṇassa ceva dasabalañāṇassa ca adhigamanato paṭṭhāya aññaṁ kātabbaṁ nāma natthi.",
  "atk-abh03a5:34_3": "Yathā pana ubhatosujātassa khattiyakumārassa abhisekappattito paṭṭhāya ‘idaṁ nāma issariyaṁ anāgata’nti na vattabbaṁ, sabbaṁ āgatameva hoti.",
  "atk-abh03a5:34_4": "Evameva buddhānaṁ arahattamaggassa āgamanato paṭṭhāya ‘ayaṁ nāma guṇo na āgato, na paṭividdho, na paccakkho’ti na vattabbo,",
  "atk-abh03a5:34_5": "sabbepi sabbaññuguṇā āgatā paṭividdhā paccakkhakatāva honti.",
  "atk-abh03a5:34_6": "Ayaṁ vuccatīti ayaṁ evaṁ pāramīpūraṇasiddhānubhāvena ariyamaggena paṭividdhasabbaññuguṇo puggalo sammāsambuddhoti vuccati.",
  "atk-abh03a5:35_0": "23.",
  "atk-abh03a5:35_1": "Paccekabuddhaniddesepi – pubbe ananussutesūti pade pubbe vuttanayeneva attho veditabbo.",
  "atk-abh03a5:35_2": "Paccekabuddhopi hi pacchimabhave anācariyako attukkaṁsikañāṇeneva paṭividdhasacco sabbaññutaññāṇañceva balesu ca ciṇṇavasībhāvaṁ na pāpuṇāti.",
  "atk-abh03a5:36_0": "24.",
  "atk-abh03a5:36_1": "Ubhatobhāgavimuttaniddese – aṭṭha vimokkhe kāyena phusitvā viharatīti aṭṭha samāpattiyo sahajātanāmakāyena paṭilabhitvā viharati.",
  "atk-abh03a5:36_2": "Paññāya cassa disvāti vipassanāpaññāya saṅkhāragataṁ,",
  "atk-abh03a5:36_3": "maggapaññāya cattāri saccāni passitvā cattāropi āsavā khīṇā honti.",
  "atk-abh03a5:36_4": "Ayaṁ vuccatīti ayaṁ evarūpo puggalo ubhatobhāgavimutto nāmāti vuccati.",
  "atk-abh03a5:36_5": "Ayañhi dvīhi bhāgehi dve vāre vimuttoti ubhatobhāgavimutto.",
  "atk-abh03a5:36_6": "Tatrāyaṁ theravādo – tipiṭakacūḷanāgatthero tāva āha – ‘‘samāpattiyā vikkhambhanavimokkhena,",
  "atk-abh03a5:36_7": "maggena samucchedavimokkhena vimuttoti ubhatobhāgehi dve vāre vimutto’’ti.",
  "atk-abh03a5:36_8": "Tipiṭakamahādhammarakkhitatthero ‘‘nāmanissitako eso’’ti vatvā –",
  "atk-abh03a5:37_0": "‘‘Accī yathā vātavegena khittā, (upasīvāti bhagavā;)",
  "atk-abh03a5:38_0": "Atthaṁ paleti na upeti saṅkhaṁ;",
  "atk-abh03a5:39_0": "Evaṁ munī nāmakāyā vimutto,",
  "atk-abh03a5:40_0": "Atthaṁ paleti na upeti saṅkha’’nti. (su. ni. 1080);",
  "atk-abh03a5:41_0": "Vatvā suttaṁ āharitvā ‘‘nāmakāyato ca rūpakāyato ca suvimuttattā ubhatobhāgavimutto’’ti āha.",
  "atk-abh03a5:41_1": "Tipiṭakacūḷābhayatthero panāha – ‘‘samāpattiyā vikkhambhanavimokkhena ekavāraṁ vimutto maggena samucchedavimokkhena ekavāraṁ vimuttoti ubhatobhāgavimutto’’ti.",
  "atk-abh03a5:41_2": "Ime pana tayopi therā paṇḍitā,",
  "atk-abh03a5:41_3": "‘tiṇṇampi vāde kāraṇaṁ dissatī’ti tiṇṇampi vādaṁ tantiṁ katvā ṭhapayiṁsu.",
  "atk-abh03a5:42_0": "Saṅkhepato pana arūpasamāpattiyā rūpakāyato vimutto,",
  "atk-abh03a5:42_1": "maggena nāmakāyato vimuttoti ubhohi bhāgehi vimuttattā ubhatobhāgavimutto.",
  "atk-abh03a5:42_2": "So catunnaṁ arūpasamāpattīnaṁ ekekato vuṭṭhāya saṅkhāre sammasitvā arahattaṁ pattānaṁ catunnaṁ,",
  "atk-abh03a5:42_3": "nirodhā vuṭṭhāya arahattaṁ pattassa anāgāmino ca vasena pañcavidho hoti.",
  "atk-abh03a5:42_4": "Tattha purimā cattāro samāpattisīsaṁ nirodhaṁ na samāpajjantīti pariyāyena ubhatobhāgavimuttā nāma.",
  "atk-abh03a5:42_5": "Aṭṭhasamāpattilābhī anāgāmī taṁ samāpajjitvā tato vuṭṭhāya vipassanaṁ vaḍḍhetvā arahattaṁ pattoti nippariyāyena ubhatobhāgavimuttaseṭṭho nāma.",
  "atk-abh03a5:42_6": "Nanu ca arūpāvacarajjhānampi upekkhācittekaggatāhi duvaṅgikaṁ rūpāvacaracatutthajjhānampi,",
  "atk-abh03a5:42_7": "tasmā tampi padaṭṭhānaṁ katvā arahattaṁ pattena ubhatobhāgavimuttena bhavitabbanti? Na bhavitabbaṁ. Kasmā? Rūpakāyato avimuttattā.",
  "atk-abh03a5:42_8": "Tañhi kilesakāyatova vimuttaṁ, na rūpakāyato;",
  "atk-abh03a5:42_9": "tasmā tato vuṭṭhāya arahattaṁ patto ubhatobhāgavimutto nāma na hoti .",
  "atk-abh03a5:42_10": "Arūpāvacaraṁ pana nāmakāyato ca vimuttaṁ rūpakāyato cāti tadeva pādakaṁ katvā arahattaṁ patto ubhatobhāgavimutto hotīti veditabbo.",
  "atk-abh03a5:43_0": "25.",
  "atk-abh03a5:43_1": "Paññāvimuttaniddese – paññāya vimuttoti paññāvimutto.",
  "atk-abh03a5:43_2": "So sukkhavipassako catūhi jhānehi vuṭṭhāya arahattaṁ pattā cattāro cāti pañcavidho hoti.",
  "atk-abh03a5:43_3": "Etesu hi ekopi aṭṭhavimokkhalābhī na hoti.",
  "atk-abh03a5:43_4": "Teneva na heva kho aṭṭha vimokkhetiādimāha.",
  "atk-abh03a5:43_5": "Arūpāvacarajjhānesu pana ekasmiṁ sati ubhatobhāgavimuttoyeva nāma hotīti.",
  "atk-abh03a5:44_0": "26.",
  "atk-abh03a5:44_1": "Kāyasakkhiniddese – ekacce āsavāti heṭṭhimamaggattayavajjhā.",
  "atk-abh03a5:44_2": "Ayaṁ vuccatīti ayaṁ evarūpo puggalo kāyasakkhīti vuccati.",
  "atk-abh03a5:44_3": "So hi phuṭṭhantaṁ sacchikarotīti kāyasakkhī.",
  "atk-abh03a5:44_4": "Jhānaphassaṁ paṭhamaṁ phusati,",
  "atk-abh03a5:44_5": "pacchā nirodhaṁ nibbānaṁ sacchikarotītipi kāyasakkhī.",
  "atk-abh03a5:44_6": "So sotāpattiphalaṭṭhaṁ ādiṁ katvā yāva arahattamaggaṭṭhā chabbidho hoti.",
  "atk-abh03a5:45_0": "27.",
  "atk-abh03a5:45_1": "Diṭṭhippattaniddese – idaṁ dukkhanti idaṁ dukkhaṁ, ettakaṁ dukkhaṁ, na ito uddhaṁ dukkhaṁ.",
  "atk-abh03a5:45_2": "Dukkhasamudayādīsupi eseva nayo.",
  "atk-abh03a5:45_3": "Yathābhūtaṁ pajānātīti ṭhapetvā taṇhaṁ pañcupādānakkhandhe ‘dukkhasacca’nti yāthāvasarasato pajānāti.",
  "atk-abh03a5:45_4": "Taṇhā pana dukkhaṁ janeti nibbatteti, pabhāveti, tato taṁ dukkhaṁ samudeti;",
  "atk-abh03a5:45_5": "tasmā naṁ ayaṁ ‘dukkhasamudayo’ti yathābhūtaṁ pajānāti.",
  "atk-abh03a5:45_6": "Yasmā pana idaṁ dukkhañca samudayo ca nibbānaṁ patvā nirujjhanti vūpasammanti appavattiṁ gacchanti;",
  "atk-abh03a5:45_7": "tasmā naṁ ‘ayaṁ dukkhanirodho’ti yathābhūtaṁ pajānāti. Ariyo pana aṭṭhaṅgiko maggo, taṁ dukkhanirodhaṁ gacchati;",
  "atk-abh03a5:45_8": "tena taṁ ‘ayaṁ dukkhanirodhagāminī paṭipadā’ti yathābhūtaṁ pajānāti.",
  "atk-abh03a5:45_9": "Ettāvatā nānākkhaṇe saccavavatthānaṁ dassitaṁ.",
  "atk-abh03a5:45_10": "Idāni ekakkhaṇe dassetuṁ tathāgatappaveditātiādimāha.",
  "atk-abh03a5:45_11": "Tattha tathāgatappaveditāti mahābodhimaṇḍe nisīdatvā tathāgatena paṭividdhā viditā pākaṭīkatā. Dhammāti catusaccadhammā.",
  "atk-abh03a5:45_12": "Vodiṭṭhā hontīti sudiṭṭhā honti. Vocaritāti sucaritā.",
  "atk-abh03a5:45_13": "Tesu anena paññā suṭṭhu carāpitā hotīti attho.",
  "atk-abh03a5:45_14": "Ayaṁ vuccatīti ayaṁ evarūpo puggalo diṭṭhippattoti vuccati. Ayañhi diṭṭhantaṁ patto. ‘‘Dukkhā saṅkhārā,",
  "atk-abh03a5:45_15": "sukho nirodho’’ti ñāṇaṁ hoti .",
  "atk-abh03a5:45_16": "Diṭṭhaṁ viditaṁ sacchikataṁ passitaṁ paññāyāti diṭṭhappatto.",
  "atk-abh03a5:45_17": "Ayampi kāyasakkhī viya chabbidhova hoti.",
  "atk-abh03a5:46_0": "28.",
  "atk-abh03a5:46_1": "Saddhāvimuttaniddese – no ca kho yathā diṭṭhippattassāti yathā diṭṭhippattassa āsavā parikkhīṇā,",
  "atk-abh03a5:46_2": "na evaṁ saddhāvimuttassāti attho.",
  "atk-abh03a5:46_3": "Kiṁ pana nesaṁ kilesappahāne nānattaṁ atthīti? Natthi.",
  "atk-abh03a5:46_4": "Atha kasmā saddhāvimutto diṭṭhippattaṁ na pāpuṇātīti? Āgamanīyanānattena.",
  "atk-abh03a5:46_5": "Diṭṭhippato hi āgamanamhi kilese vikkhambhento appadukkhena appakasirena akilamantova vikkhambhetuṁ sakkoti.",
  "atk-abh03a5:46_6": "Saddhāvimutto pana dukkhena kasirena kilamanto hutvā vikkhambhetuṁ sakkoti,",
  "atk-abh03a5:46_7": "tasmā diṭṭhippattaṁ na pāpuṇāti.",
  "atk-abh03a5:46_8": "Apica nesaṁ paññāyapi nānattaṁ atthiyeva.",
  "atk-abh03a5:46_9": "Diṭṭhippattassa hi upari tiṇṇaṁ maggānaṁ vipassanāñāṇaṁ tikkhaṁ sūraṁ pasannaṁ hutvā vahati.",
  "atk-abh03a5:46_10": "Saddhāvimuttassa vipassanāñāṇaṁ no tikkhaṁ sūraṁ pasannaṁ hutvā vahati,",
  "atk-abh03a5:46_11": "tasmāpi so diṭṭhippattaṁ na pāpuṇāti.",
  "atk-abh03a5:47_0": "Yathā hi dvīsu taruṇesu sippaṁ dassentesu ekassa hatthe tikhiṇo asi, ekassa kuṇṭho.",
  "atk-abh03a5:47_1": "Tikhiṇena asinā kadalī chijjamānā saddaṁ na karoti.",
  "atk-abh03a5:47_2": "Kuṇṭhena asinā chijjamānā ‘kaṭakaṭā’ti saddaṁ karoti.",
  "atk-abh03a5:47_3": "Tattha tikhiṇena asinā saddaṁ akarontiyā eva kadaliyā chedanaṁ viya diṭṭhippattassa tiṇṇaṁ maggānaṁ vipassanāñāṇassa tikhiṇasūravippasannabhāvo.",
  "atk-abh03a5:47_4": "Kuṇṭhena asinā saddaṁ karontiyāpi kadaliyā chedanaṁ viya saddhāvimuttassa tiṇṇaṁ maggānaṁ vipassanāñāṇassa atikhiṇaasūraappasannabhāvo veditabbo.",
  "atk-abh03a5:47_5": "Imaṁ pana nayaṁ ‘no’ti paṭikkhipitvā,",
  "atk-abh03a5:47_6": "āgamanīyanānatteneva saddhāvimutto diṭṭhippattaṁ na pāpuṇātīti sanniṭṭhānaṁ kataṁ.",
  "atk-abh03a5:48_0": "Āgamaṭṭhakathāsu pana vuttaṁ – ‘‘etesu hi saddhāvimuttassa pubbabhāgamaggakkhaṇe saddahantassa viya okappentassa viya adhimuccantassa viya ca kilesakkhayo hoti.",
  "atk-abh03a5:48_1": "Diṭṭhippattassa pubbabhāgamaggakkhaṇe kilesacchedakañāṇaṁ adandhaṁ tikhiṇaṁ sūraṁ hutvā vahati.",
  "atk-abh03a5:48_2": "Tasmā yathā nāma atikhiṇena asinā kadaliṁ chindantassa chinnaṭṭhānaṁ na maṭṭhaṁ hoti, asi na sīghaṁ vahati, saddo suyyati,",
  "atk-abh03a5:48_3": "balavataro vāyāmo kātabbo hoti ;",
  "atk-abh03a5:48_4": "evarūpā saddhāvimuttassa pubbabhāgamaggabhāvanā.",
  "atk-abh03a5:48_5": "Yathā pana sunisiteneva asinā kadaliṁ chindantassa chinnaṭṭhānaṁ maṭṭhaṁ hoti, asi sīghaṁ vahati, saddo na suyyati, balavavāyāmakiccaṁ na hoti;",
  "atk-abh03a5:48_6": "evarūpā diṭṭhippattassa pubbabhāgamaggabhāvanā veditabbā’’ti.",
  "atk-abh03a5:48_7": "Ayaṁ vuccatīti ayaṁ evarūpo puggalo saddhāvimuttoti vuccati.",
  "atk-abh03a5:48_8": "Ayañhi saddahanto vimuttoti saddhāvimutto.",
  "atk-abh03a5:48_9": "Ayampi kāyasakkhī viya chabbidhova hoti.",
  "atk-abh03a5:49_0": "29.",
  "atk-abh03a5:49_1": "Dhammānusārīniddese – paṭipannassāti iminā sotāpattimaggaṭṭho dassito. Adhimattanti balavaṁ. Paññaṁ vāhetīti paññāvāhī.",
  "atk-abh03a5:49_2": "Paññā imaṁ puggalaṁ vahatīti paññāvāhītipi vuttaṁ hoti.",
  "atk-abh03a5:49_3": "Paññāpubbaṅgamanti paññaṁ purecārikaṁ katvā.",
  "atk-abh03a5:49_4": "Ayaṁ vuccatīti ayaṁ evarūpo puggalo dhammānusārīti vuccati.",
  "atk-abh03a5:49_5": "So hi paññāsaṅkhātena dhammena sarati anussaratīti dhammānusārī.",
  "atk-abh03a5:49_6": "Sotāpattimaggaṭṭhassevetaṁ nāmaṁ.",
  "atk-abh03a5:49_7": "Phale pana patte diṭṭhippatto nāma hoti.",
  "atk-abh03a5:50_0": "30.",
  "atk-abh03a5:50_1": "Saddhānusārīniddesepi – saddhaṁ vāhetīti saddhāvāhī.",
  "atk-abh03a5:50_2": "Saddhā imaṁ puggalaṁ vahatīti saddhāvāhītipi vuttameva.",
  "atk-abh03a5:50_3": "Saddhāpubbaṅgamanti saddhaṁ purecārikaṁ katvā.",
  "atk-abh03a5:50_4": "Ayaṁ vuccatīti ayaṁ evarūpo puggalo saddhānusārīti vuccati. So hi saddhāya sarati. Anussaratīti saddhānusārī.",
  "atk-abh03a5:50_5": "Sotāpattimaggaṭṭhassevetaṁ nāmaṁ.",
  "atk-abh03a5:50_6": "Phale pana patte saddhāvimutto nāma hoti.",
  "atk-abh03a5:50_7": "Lokuttaradhammañhi nibbattentānaṁ dve dhurāni nāma, dve abhinivesā nāma, dve sīsāni nāma.",
  "atk-abh03a5:50_8": "Tattha saddhādhuraṁ paññādhuranti – dve dhurāni nāma.",
  "atk-abh03a5:50_9": "Eko pana bhikkhu samathābhinivesena abhinivisati,",
  "atk-abh03a5:50_10": "eko vipassanābhinivesenāti – ime dve abhinivesā nāma.",
  "atk-abh03a5:50_11": "Eko ca matthakaṁ pāpuṇanto ubhatobhāgavimutto hoti,",
  "atk-abh03a5:50_12": "eko paññāvimuttoti – imāni dve sīsāni nāma.",
  "atk-abh03a5:50_13": "Ye keci hi lokuttaradhammaṁ nibbattenti,",
  "atk-abh03a5:50_14": "sabbe te ime dve dhamme dhuraṁ katvā imesu dvīsu ṭhānesu abhinivisitvā imehi dvīhi ṭhānehi vimuccanti.",
  "atk-abh03a5:50_15": "Tesu yo bhikkhu aṭṭhasamāpattilābhī paññaṁ dhuraṁ katvā samathavasena abhiniviṭṭho aññataraṁ arūpasamāpattiṁ padaṭṭhānaṁ katvā vipassanaṁ paṭṭhapetvā arahattaṁ pāpuṇāti,",
  "atk-abh03a5:50_16": "so sotāpattimaggakkhaṇe dhammānusārī nāma.",
  "atk-abh03a5:50_17": "Parato pana chasu ṭhānesu kāyasakkhī nāma.",
  "atk-abh03a5:50_18": "Arahattaphale patte ubhatobhāgavimutto nāma.",
  "atk-abh03a5:51_0": "Aparo paññameva dhuraṁ katvā vipassanāvasena abhiniviṭṭho suddhasaṅkhāre vā rūpāvacarajjhānesu vā aññataraṁ sammasitvā arahattaṁ pāpuṇāti,",
  "atk-abh03a5:51_1": "ayampi sotāpattimaggakkhaṇeyeva dhammānusārī nāma.",
  "atk-abh03a5:51_2": "Parato pana chasu ṭhānesu diṭṭhippatto nāma.",
  "atk-abh03a5:51_3": "Arahatte patte paññāvimutto nāma. Idha dve nāmāni apubbāni,",
  "atk-abh03a5:51_4": "tāni purimehi saddhiṁ pañca honti.",
  "atk-abh03a5:51_5": "Aparo aṭṭhasamāpattilābhī saddhaṁ dhuraṁ katvā samādhivasena abhiniviṭṭho aññataraṁ arūpasamāpattiṁ padaṭṭhānaṁ katvā vipassanaṁ paṭṭhapetvā arahattaṁ pāpuṇāti – ayaṁ sotāpattimaggakkhaṇe saddhānusārī nāma.",
  "atk-abh03a5:51_6": "Parato chasu ṭhānesu kāyasakkhīyeva nāma.",
  "atk-abh03a5:51_7": "Arahatte patte ubhatobhāgavimuttoyeva nāma. Idha ekameva nāmaṁ apubbaṁ.",
  "atk-abh03a5:51_8": "Tena saddhiṁ purimāni pañca cha honti.",
  "atk-abh03a5:51_9": "Aparo saddhameva dhuraṁ katvā vipassanāvasena abhiniviṭṭho suddhasaṅkhāre vā rūpāvacarajjhānesu vā aññataraṁ sammasitvā arahattaṁ pāpuṇāti.",
  "atk-abh03a5:51_10": "Ayampi sotāpattimaggakkhaṇe saddhānusārī nāma.",
  "atk-abh03a5:51_11": "Parato chasu ṭhānesu saddhāvimutto nāma.",
  "atk-abh03a5:51_12": "Arahatte patte paññāvimutto nāma. Idhāpi ekameva nāmaṁ apubbaṁ.",
  "atk-abh03a5:51_13": "Tena saddhiṁ purimāni cha satta honti.",
  "atk-abh03a5:51_14": "Ime satta puggalā loke aggadakkhiṇeyyā nāmāti.",
  "atk-abh03a5:52_0": "31.",
  "atk-abh03a5:52_1": "Sattakkhattuparamaniddese – sattakkhattunti sattavāre.",
  "atk-abh03a5:52_2": "Sattakkhattuparamā bhavūpapatti attabhāvaggahaṇaṁ assa,",
  "atk-abh03a5:52_3": "tato paraṁ aṭṭhamaṁ bhavaṁ nādiyatīti sattakkhattuparamo.",
  "atk-abh03a5:52_4": "Sotāpanno hotīti ettha sototi ariyamaggo,",
  "atk-abh03a5:52_5": "tena samannāgato sotāpanno nāma. Yathāha –",
  "atk-abh03a5:53_0": "‘‘Soto sototi hidaṁ, sāriputta, vuccati. Katamo nu kho, sāriputta, sototi? Ayameva hi, bhante, ariyo aṭṭhaṅgiko maggo soto,",
  "atk-abh03a5:53_1": "seyyathidaṁ – sammādiṭṭhi…pe… sammāsamādhīti. Sotāpanno sotāpannoti, hidaṁ, sāriputta, vuccati. Katamo nu kho, sāriputta, sotāpannoti? Yo hi, bhante,",
  "atk-abh03a5:53_2": "iminā ariyena aṭṭhaṅgikena maggena samannāgato ayaṁ vuccati sotāpanno,",
  "atk-abh03a5:53_3": "svāyaṁ āyasmā evaṁnāmo evaṁgotto iti vā’’ti (saṁ. ni. 5.1001).",
  "atk-abh03a5:54_0": "Evaṁ maggakkhaṇepi sotāpanno nāma hoti.",
  "atk-abh03a5:54_1": "Idha pana maggena phalassa nāmaṁ dinnanti phalakkhaṇe sotāpanno adhippeto.",
  "atk-abh03a5:55_0": "Avinipātadhammoti vinipātasaṅkhātaṁ apāyaṁ upapattivasena anāgamanasabhāvo.",
  "atk-abh03a5:55_1": "Niyatoti magganiyāmena niyato.",
  "atk-abh03a5:55_2": "Sambodhiparāyaṇoti bujjhanakabhāvaparāyaṇo.",
  "atk-abh03a5:55_3": "So hi paṭiladdhamaggena bujjhatīti sambodhiparāyaṇo.",
  "atk-abh03a5:55_4": "Upari tīhi maggehi avassaṁ bujjhissatīti sambodhiparāyaṇo.",
  "atk-abh03a5:55_5": "Deve ca manusse cāti devalokañca manussalokañca.",
  "atk-abh03a5:55_6": "Sandhāvitvā saṁsaritvāti paṭisandhivasena aparāparaṁ gantvā.",
  "atk-abh03a5:55_7": "Dukkhassantaṁ karotīti vaṭṭadukkhassa pariyantaṁ parivaṭumaṁ karoti.",
  "atk-abh03a5:55_8": "Ayaṁ vuccatīti ayaṁ evarūpo puggalo sattakkhattuparamo nāma vuccati.",
  "atk-abh03a5:55_9": "Ayaṁ pana kālena devalokassa kālena manussalokassa vasena missakabhavena kathitoti veditabbo.",
  "atk-abh03a5:56_0": "32.",
  "atk-abh03a5:56_1": "Kolaṁkolaniddese – kulato kulaṁ gacchatīti kolaṁkolo.",
  "atk-abh03a5:56_2": "Sotāpattiphalasacchikiriyato hi paṭṭhāya nīce kule upapatti nāma natthi,",
  "atk-abh03a5:56_3": "mahābhogakulesuyeva nibbattatīti attho.",
  "atk-abh03a5:56_4": "Dve vā tīṇi vā kulānīti devamanussavasena dve vā tayo vā bhave.",
  "atk-abh03a5:56_5": "Iti ayampi missakabhaveneva kathito.",
  "atk-abh03a5:56_6": "Desanāmattameva cetaṁ – ‘dve vā tīṇi vā’ti.",
  "atk-abh03a5:56_7": "Yāva chaṭṭhabhavā saṁsarantopi pana kolaṁkolova hoti.",
  "atk-abh03a5:57_0": "33.",
  "atk-abh03a5:57_1": "Ekabījiniddese – khandhabījaṁ nāma kathitaṁ.",
  "atk-abh03a5:57_2": "Yassa hi sotāpannassa ekaṁyeva khandhabījaṁ atthi, ekaṁ attabhāvaggahaṇaṁ, so ekabījī nāma.",
  "atk-abh03a5:57_3": "Mānusakaṁ bhavanti idaṁ panettha desanāmattameva.",
  "atk-abh03a5:57_4": "Devabhavaṁ nibbattetītipi pana vattuṁ vaṭṭatiyeva.",
  "atk-abh03a5:57_5": "Bhagavatā gahitanāmavaseneva cetāni etesaṁ nāmāni.",
  "atk-abh03a5:57_6": "Ettakaṁ ṭhānaṁ gato sattakkhattuparamo nāma hoti, ettakaṁ kolaṁkolo,",
  "atk-abh03a5:57_7": "ettakaṁ ekabījīti bhagavatā etesaṁ nāmaṁ gahitaṁ.",
  "atk-abh03a5:57_8": "Niyamato pana ayaṁ sattakkhattuparamo, ayaṁ kolaṁkolo, ayaṁ ekabījīti natthi.",
  "atk-abh03a5:58_0": "Ko pana tesaṁ etaṁ pabhedaṁ niyametīti?",
  "atk-abh03a5:58_1": "Keci tāva therā ‘pubbahetu niyametī’ti vadanti, keci ‘paṭhamamaggo’, keci ‘upari tayo maggā’,",
  "atk-abh03a5:58_2": "keci ‘tiṇṇaṁ maggānaṁ vipassanā’ti.",
  "atk-abh03a5:58_3": "Tattha ‘pubbahetu niyametī’ti vāde ‘paṭhamamaggassa upanissayo kato nāma hoti,",
  "atk-abh03a5:58_4": "upari tayo maggā nirupanissayā uppannā’ti vacanaṁ āpajjati.",
  "atk-abh03a5:58_5": "‘Paṭhamamaggo niyametī’ti vāde upari tiṇṇaṁ maggānaṁ niratthakatā āpajjati.",
  "atk-abh03a5:58_6": "‘Upari tayo maggā niyamentī’ti vāde ‘aṭṭhamamagge anuppanneyeva upari tayo maggā uppannā’ti āpajjati.",
  "atk-abh03a5:58_7": "‘Tiṇṇaṁ maggānaṁ vipassanā niyametī’ti vādo pana yujjati.",
  "atk-abh03a5:58_8": "Sace hi upari tiṇṇaṁ maggānaṁ vipassanā balavatī hoti, ekabījī nāma hoti; tato mandatarāya kolaṁkolo;",
  "atk-abh03a5:58_9": "tato mandatarāya sattakkhattuparamoti.",
  "atk-abh03a5:59_0": "Ekacco hi sotāpanno vaṭṭajjhāsayo hoti, vaṭṭābhirato,",
  "atk-abh03a5:59_1": "punappunaṁ vaṭṭasmiṁyeva vicarati sandissati. Anāthapiṇḍiko seṭṭhi, visākhā upāsikā,",
  "atk-abh03a5:59_2": "cūḷarathamahārathā devaputtā, anekavaṇṇo devaputto, sakko devarājā,",
  "atk-abh03a5:59_3": "nāgadatto devaputtoti ime hi ettakā janā vaṭṭajjhāsayā vaṭṭābhiratā ādito paṭṭhāya cha devaloke sodhetvā akaniṭṭhe ṭhatvā parinibbāyissanti, ime idha na gahitā. Na kevalañcime;",
  "atk-abh03a5:59_4": "yopi manussesuyeva sattakkhattuṁ saṁsaritvā arahattaṁ pāpuṇāti,",
  "atk-abh03a5:59_5": "yopi devaloke nibbatto devesuyeva sattakkhattuṁ aparāparaṁ saṁsaritvā arahattaṁ pāpuṇāti, imepi idha na gahitā.",
  "atk-abh03a5:59_6": "Missakabhavavaseneva panettha sattakkhattuparamakolaṁkolā mānusakabhavanibbattakoyeva ca ekabījī gahitoti veditabbo.",
  "atk-abh03a5:59_7": "Tattha ekeko dukkhāpaṭipadādivasena catubbidhabhāvaṁ āpajjati.",
  "atk-abh03a5:59_8": "Saddhādhureneva cattāro sattakkhattuparamā, cattāro kolaṁkolā,",
  "atk-abh03a5:59_9": "cattāro ekabījinoti dvādasa honti.",
  "atk-abh03a5:59_10": "Sace paññāya sakkā nibbattetuṁ,",
  "atk-abh03a5:59_11": "‘ahaṁ lokuttaraṁ dhammaṁ nibbattessāmī’ti evaṁ paññaṁ dhuraṁ katvā sattakkhattuparamādibhāvaṁ pattāpi paṭipadāvasena dvādasevāti ime catuvīsati sotāpannā ihaṭṭhakanijjhānikavaseneva imasmiṁ ṭhāne kathitāti veditabbā.",
  "atk-abh03a5:60_0": "34.",
  "atk-abh03a5:60_1": "Sakadāgāminiddese – paṭisandhivasena sakiṁ āgacchatīti sakadāgāmī. Sakidevāti ekavāraṁyeva.",
  "atk-abh03a5:60_2": "Imaṁ lokaṁ āgantvāti iminā pañcasu sakadāgāmīsu cattāro vajjetvā ekova gahito.",
  "atk-abh03a5:60_3": "Ekacco hi idha sakadāgāmiphalaṁ patvā idheva parinibbāyati,",
  "atk-abh03a5:60_4": "ekacco idha patvā devaloke parinibbāyati,",
  "atk-abh03a5:60_5": "ekacco devaloke patvā tattheva parinibbāyati,",
  "atk-abh03a5:60_6": "ekacco devaloke patvā idhūpapajjitvā parinibbāyati – ime cattāropi idha na gahitā.",
  "atk-abh03a5:60_7": "Yo pana idha patvā devaloke yāvatāyukaṁ vasitvā puna idhūpapajjitvā parinibbāyati – ayaṁ ekova idha gahitoti veditabbo.",
  "atk-abh03a5:60_8": "Sesamettha yaṁ vattabbaṁ siyā taṁ sabbaṁ heṭṭhā dhammasaṅgahaṭṭhakathāyaṁ lokuttarakusalaniddese vuttameva.",
  "atk-abh03a5:60_9": "Imassa pana sakadāgāmino ekabījinā saddhiṁ kiṁ nānākaraṇanti? Ekabījissa ekāva paṭisandhi,",
  "atk-abh03a5:60_10": "sakadāgāmissa dve paṭisandhiyo – idaṁ nesaṁ nānākaraṇanti.",
  "atk-abh03a5:61_0": "35.",
  "atk-abh03a5:61_1": "Anāgāminiddese – orambhāgiyānaṁ saṁyojanānanti oraṁ vuccati kāmadhātu.",
  "atk-abh03a5:61_2": "Yassa imāni pañca bandhanāni appahīnāni honti,",
  "atk-abh03a5:61_3": "so bhavagge nibbattopi gilitabaḷiso maccho viya dīghasuttakena pāde baddhakāko viya tehi bandhanehi ākaḍḍhiyamāno kāmadhātuyaṁyeva pavattatīti pañca bandhanāni orambhāgiyānīti vuccanti.",
  "atk-abh03a5:61_4": "Heṭṭhābhāgiyāni heṭṭhākoṭṭhāsikānīti attho.",
  "atk-abh03a5:61_5": "Parikkhayāti tesaṁ bandhanānaṁ parikkhayena. Opapātikoti upapātayoniko.",
  "atk-abh03a5:61_6": "Imināssa gabbhaseyyā paṭikkhittā.",
  "atk-abh03a5:61_7": "Tattha parinibbāyīti tattha suddhāvāsaloke parinibbāyitā.",
  "atk-abh03a5:61_8": "Anāvattidhammo tasmā lokāti paṭisandhiggahaṇavasena tasmā lokā idha anāvattanasabhāvo.",
  "atk-abh03a5:61_9": "Buddhadassanatheradassanadhammassavanānaṁ panatthāyassa āgamanaṁ anivāritaṁ.",
  "atk-abh03a5:61_10": "Ayaṁ vuccatīti ayaṁ evaṁvidho puggalo paṭisandhivasena puna anāgamanato anāgāmī nāma vuccati.",
  "atk-abh03a5:62_0": "36.",
  "atk-abh03a5:62_1": "Antarāparinibbāyiniddese – upapannaṁ vā samanantarāti upapannasamanantarā vā hutvā.",
  "atk-abh03a5:62_2": "Appattaṁ vā vemajjhaṁ āyuppamāṇanti āyuppamāṇaṁ vemajjhaṁ appattaṁ vā hutvā ariyamaggaṁ sañjanetīti attho.",
  "atk-abh03a5:62_3": "Vāsaddavikappato pana vemajjhaṁ pattantipi attho veditabbo.",
  "atk-abh03a5:62_4": "Evaṁ tayo antarāparinibbāyino siddhā honti.",
  "atk-abh03a5:62_5": "Upariṭṭhimānaṁ saṁyojanānanti upari pañcannaṁ uddhambhāgiyasaṁyojanānaṁ aṭṭhannaṁ vā kilesānaṁ.",
  "atk-abh03a5:62_6": "Pahānāyāti etesaṁ pajahanatthāya maggaṁ sañjaneti.",
  "atk-abh03a5:62_7": "Ayaṁ vuccatīti ayaṁ evarūpo puggalo āyuvemajjhassa antarāyeva parinibbāyanato antarāparinibbāyīti vuccati.",
  "atk-abh03a5:63_0": "37.",
  "atk-abh03a5:63_1": "Upahaccaparinibbāyiniddese – atikkamitvā vemajjhaṁ āyuppamāṇanti āyuppamāṇaṁ vemajjhaṁ atikkamitvā.",
  "atk-abh03a5:63_2": "Upahacca vā kālakiriyanti upagantvā kālakiriyaṁ.",
  "atk-abh03a5:63_3": "Āyukkhayassa āsanne ṭhatvāti attho.",
  "atk-abh03a5:63_4": "Ayaṁ vuccatīti ayaṁ evarūpo puggalo avihesu tāva kappasahassappamāṇassa āyuno pañcakappasatasaṅkhātaṁ vemajjhaṁ atikkamitvā chaṭṭhe vā kappasate sattamaṭṭhamanavamānaṁ vā aññatarasmiṁ dasameyeva vā kappasate ṭhatvā arahattaṁ patvā kilesaparinibbānena parinibbāyanato upahaccaparinibbāyīti vuccati.",
  "atk-abh03a5:64_0": "38.",
  "atk-abh03a5:64_1": "Asaṅkhārasasaṅkhāraparinibbāyiniddesesu – asaṅkhārena appadukkhena adhimattapayogaṁ akatvāva kilesaparinibbānena parinibbānadhammoti asaṅkhāraparinibbāyī.",
  "atk-abh03a5:64_2": "Sasaṅkhārena dukkhena kasirena adhimattapayogaṁ katvāva kilesaparinibbānena parinibbāyanadhammoti sasaṅkhāraparinibbāyī.",
  "atk-abh03a5:65_0": "40.",
  "atk-abh03a5:65_1": "Uddhaṁsotaniddese – uddhaṁ vāhibhāvena uddhamassa taṇhāsotaṁ vaṭṭasotaṁ vāti uddhaṁsoto.",
  "atk-abh03a5:65_2": "Uddhaṁ vā gantvā paṭilabhitabbato uddhamassa maggasotanti uddhaṁsoto.",
  "atk-abh03a5:65_3": "Akaniṭṭhaṁ gacchatīti akaniṭṭhagāmī.",
  "atk-abh03a5:65_4": "Avihā cuto atappaṁ gacchatītiādīsu avihe kappasahassaṁ vasanto arahattaṁ pattuṁ asakkuṇitvā atappaṁ gacchati.",
  "atk-abh03a5:65_5": "Tatrāpi dve kappasahassāni vasanto arahattaṁ pattuṁ asakkuṇitvā sudassaṁ gacchati.",
  "atk-abh03a5:65_6": "Tatrāpi cattāri kappasahassāni vasanto arahattaṁ pattuṁ asakkuṇitvā sudassiṁ gacchati.",
  "atk-abh03a5:65_7": "Tatrāpi aṭṭha kappasahassāni vasanto arahattaṁ pattuṁ asakkuṇitvā akaniṭṭhaṁ gacchati.",
  "atk-abh03a5:65_8": "Tattha vasanto ariyamaggaṁ sañjanetīti attho.",
  "atk-abh03a5:66_0": "Imesaṁ pana anāgāmīnaṁ pabhedajānanatthaṁ uddhaṁsoto akaniṭṭhagāmīcatukkaṁ veditabbaṁ.",
  "atk-abh03a5:66_1": "Tattha yo avihato paṭṭhāya cattāro devaloke sodhetvā akaniṭṭhaṁ gantvā parinibbāyati ayaṁ uddhaṁsoto akaniṭṭhagāmī nāma.",
  "atk-abh03a5:66_2": "Yo pana heṭṭhā tayo devaloke sodhetvā sudassīdevaloke ṭhatvā parinibbāyati – ayaṁ uddhaṁsoto, na akaniṭṭhagāmī nāma .",
  "atk-abh03a5:66_3": "Yo pana ito akaniṭṭhameva gantvā parinibbāyati, ayaṁ na uddhaṁsoto, akaniṭṭhagāmī nāma .",
  "atk-abh03a5:66_4": "Yo pana heṭṭhā catūsu devalokesu tattha tattheva parinibbāyati, ayaṁ na uddhaṁsoto, na akaniṭṭhagāmī nāmāti.",
  "atk-abh03a5:66_5": "Evamete aṭṭhacattālīsa anāgāmino honti.",
  "atk-abh03a5:67_0": "Kathaṁ?",
  "atk-abh03a5:67_1": "Avihe tāva tayo antarāparinibbāyino, eko upahaccaparinibbāyī,",
  "atk-abh03a5:67_2": "eko uddhaṁsoto te asaṅkhāraparinibbāyino pañca,",
  "atk-abh03a5:67_3": "sasaṅkhāraparinibbāyino pañcāti dasa honti.",
  "atk-abh03a5:67_4": "Tathā atappāsudassāsudassīsūti cattāro dasakā cattālīsaṁ.",
  "atk-abh03a5:67_5": "Akaniṭṭhe pana uddhaṁsoto natthi.",
  "atk-abh03a5:67_6": "Tayo pana antarāparinibbāyino, eko upahaccaparinibbāyī.",
  "atk-abh03a5:67_7": "Te asaṅkhāraparinibbāyino cattāro,",
  "atk-abh03a5:67_8": "sasaṅkhāraparinibbāyino cattāroti aṭṭha. Evaṁ aṭṭhacattālīsaṁ honti.",
  "atk-abh03a5:68_0": "Te sabbepi papaṭikopamāya dīpitā – divasaṁ santattānampi hi ārakaṇṭakavipphalikanakhacchedanānaṁ ayomukhe haññamāne papaṭikā uppajjitvāva nibbāyati – evarūpo paṭhamo antarāparinibbāyī veditabbo. Kasmā?",
  "atk-abh03a5:68_1": "Uppannasamanantarāva kilesaparinibbānena parinibbāyanato.",
  "atk-abh03a5:68_2": "Tato mahantatare ayomukhe haññamāne papaṭikā ākāsaṁ ullaṅghitvā nibbāyati – evarūpo dutiyo antarāparinibbāyī daṭṭhabbo. Kasmā?",
  "atk-abh03a5:68_3": "Vemajjhaṁ appatvā parinibbāyanato.",
  "atk-abh03a5:68_4": "Tato mahantatare ayomukhe haññamāne papaṭikā ākāsaṁ ullaṅghitvā nivattamānā pathaviyaṁ anupahaccatalā hutvā parinibbāyati – evarūpo tatiyo antarāparinibbāyī daṭṭhabbo. Kasmā?",
  "atk-abh03a5:68_5": "Vemajjhaṁ patvā anupahacca parinibbāyanato.",
  "atk-abh03a5:68_6": "Tato mahantatare ayomukhe haññamāne papaṭikā ākāsaṁ ullaṅghitvā pathaviyaṁ patitvā upahaccatalā hutvā nibbāyati – evarūpo upahaccaparinibbāyī veditabbo. Kasmā?",
  "atk-abh03a5:68_7": "Kālakiriyaṁ upagantvā āyugatiṁ khepetvā parinibbāyanato.",
  "atk-abh03a5:68_8": "Tato mahantatare ayomukhe haññamāne papaṭikā paritte tiṇakaṭṭhe patitvā taṁ parittaṁ tiṇakaṭṭhaṁ jhāpetvā nibbāyati – evarūpo asaṅkhāraparinibbāyī veditabbo. Kasmā?",
  "atk-abh03a5:68_9": "Appayogena lahusāya gatiyā parinibbāyanato.",
  "atk-abh03a5:68_10": "Tato mahantatare ayomukhe haññamāne papaṭikā vipule tiṇakaṭṭhapuñje patitvā taṁ vipulaṁ tiṇakaṭṭhapuñjaṁ jhāpetvā nibbāyati – evarūpo sasaṅkhāraparinibbāyī veditabbo. Kasmā?",
  "atk-abh03a5:68_11": "Sappayogena alahusāya gatiyā parinibbāyanato.",
  "atk-abh03a5:68_12": "Aparā mahantesu tiṇakaṭṭhapuñjesu patati,",
  "atk-abh03a5:68_13": "tattha mahantesu tiṇakaṭṭhapuñjesu jhāyamānesu vītaccitaṅgāro vā jālā vā uppatitvā kammārasālaṁ jhāpetvā gāmanigamanagararaṭṭhaṁ jhāpetvā samuddantaṁ patvā nibbāyati – evarūpo uddhaṁsoto akaniṭṭhagāmī daṭṭhabbo. Kasmā?",
  "atk-abh03a5:68_14": "Anekabhavabījavipphāraṁ phussa phussa byantīkatvā parinibbāyanato.",
  "atk-abh03a5:68_15": "Yasmā pana ārakaṇṭakādibhedaṁ khuddakampi mahantampi ayokapālameva,",
  "atk-abh03a5:68_16": "tasmā sutte sabbavāresu ayokapālantveva vuttaṁ (a. ni. 7.55). Yathāha –",
  "atk-abh03a5:69_0": "‘‘Idha, bhikkhave,",
  "atk-abh03a5:69_1": "bhikkhu evaṁ paṭipanno hoti – ‘no cassa, no ca me siyā, na bhavissati, na me bhavissati, yadatthi yaṁ bhūtaṁ,",
  "atk-abh03a5:69_2": "taṁ pajahāmī’’’ti upekkhaṁ paṭilabhati. So bhave na rajjati, sambhave na rajjati,",
  "atk-abh03a5:69_3": "atthuttari padaṁ santaṁ sammappaññāya passati.",
  "atk-abh03a5:69_4": "Tañca khvassa padaṁ na sabbena sabbaṁ sacchikataṁ hoti.",
  "atk-abh03a5:69_5": "Tassa na sabbena sabbaṁ mānānusayo pahīno hoti,",
  "atk-abh03a5:69_6": "na sabbena sabbaṁ bhavarāgānusayo pahīno hoti,",
  "atk-abh03a5:69_7": "na sabbena sabbaṁ avijjānusayo pahīno hoti.",
  "atk-abh03a5:69_8": "So pañcannaṁ orambhāgiyānaṁ saṁyojanānaṁ parikkhayā antarāparinibbāyī hoti. Seyyathāpi, bhikkhave,",
  "atk-abh03a5:69_9": "divasaṁ santatte ayokapāle haññamāne papaṭikā nibbattitvā nibbāyeyya; evameva kho , bhikkhave,",
  "atk-abh03a5:69_10": "bhikkhu evaṁ paṭipanno hoti – no cassa…pe… antarāparinibbāyī hoti.",
  "atk-abh03a5:70_0": "‘‘Idha pana, bhikkhave,",
  "atk-abh03a5:70_1": "bhikkhu evaṁ paṭipanno hoti – no cassa…pe… antarāparinibbāyī hoti. Seyyathāpi, bhikkhave,",
  "atk-abh03a5:70_2": "divasaṁ santatte ayokapāle haññamāne papaṭikā nibbattitvā uppatitvā nibbāyeyya; evameva kho, bhikkhave,",
  "atk-abh03a5:70_3": "bhikkhu evaṁ paṭipanno hoti – no cassa…pe… antarāparinibbāyī hoti.",
  "atk-abh03a5:71_0": "‘‘Idha pana, bhikkhave,",
  "atk-abh03a5:71_1": "bhikkhu evaṁ paṭipanno hoti – no cassa…pe… antarāparinibbāyī hoti. Seyyathāpi, bhikkhave,",
  "atk-abh03a5:71_2": "divasaṁ santatte ayokapāle haññamāne papaṭikā nibbattitvā uppatitvā anupahacca talaṁ nibbāyeyya; evameva kho, bhikkhave,",
  "atk-abh03a5:71_3": "bhikkhu evaṁ paṭipanno hoti – no cassa…pe… antarāparinibbāyī hoti.",
  "atk-abh03a5:72_0": "‘‘Idha pana, bhikkhave,",
  "atk-abh03a5:72_1": "bhikkhu evaṁ paṭipanno hoti – no cassa…pe… upahaccaparinibbāyī hoti. Seyyathāpi, bhikkhave,",
  "atk-abh03a5:72_2": "divasaṁ santatte ayokapāle haññamāne papaṭikā nibbattitvā uppatitvā upahacca talaṁ nibbāyeyya; evameva kho, bhikkhave,",
  "atk-abh03a5:72_3": "bhikkhu evaṁ paṭipanno hoti – no cassa…pe… upahaccaparinibbāyī hoti.",
  "atk-abh03a5:73_0": "‘‘Idha pana, bhikkhave,",
  "atk-abh03a5:73_1": "bhikkhu evaṁ paṭipanno hoti – no cassa…pe… parikkhayā asaṅkhāraparinibbāyī hoti. Seyyathāpi, bhikkhave,",
  "atk-abh03a5:73_2": "divasaṁ santatte ayokapāle haññamāne papaṭikā nibbattitvā uppatitvā paritte tiṇapuñje vā kaṭṭhapuñje vā nipateyya, sā tattha aggimpi janeyya, dhūmampi janeyya,",
  "atk-abh03a5:73_3": "aggimpi janetvā dhūmampi janetvā tameva parittaṁ tiṇapuñjaṁ vā kaṭṭhapuñjaṁ vā pariyādiyitvā anāhārā nibbāyeyya; evameva kho, bhikkhave,",
  "atk-abh03a5:73_4": "bhikkhu evaṁ paṭipanno hoti – no cassa…pe… parikkhayā asaṅkhāraparinibbāyī hoti.",
  "atk-abh03a5:74_0": "‘‘Idha pana, bhikkhave,",
  "atk-abh03a5:74_1": "bhikkhu evaṁ paṭipanno hoti – no cassa…pe… sasaṅkhāraparinibbāyī hoti. Seyyathāpi, bhikkhave,",
  "atk-abh03a5:74_2": "divasaṁ santatte ayokapāle haññamāne papaṭikā nibbattitvā uppatitvā vipule tiṇapuñje vā kaṭṭhapuñje vā nipateyya,",
  "atk-abh03a5:74_3": "sā tattha aggimpi janeyya…pe… tameva vipulaṁ tiṇapuñjaṁ vā kaṭṭhapuñjaṁ vā pariyādiyitvā anāhārā nibbāyeyya; evameva kho, bhikkhave,",
  "atk-abh03a5:74_4": "bhikkhu evaṁ paṭipanno hoti – no cassa…pe… sasaṅkhāraparinibbāyī hoti.",
  "atk-abh03a5:75_0": "‘‘Idha pana, bhikkhave,",
  "atk-abh03a5:75_1": "bhikkhu evaṁ paṭipanno hoti – no cassa…pe… parikkhayā uddhaṁsoto hoti akaniṭṭhagāmī. Seyyathāpi, bhikkhave,",
  "atk-abh03a5:75_2": "divasaṁ santatte ayokapāle haññamāne papaṭikā nibbattitvā uppatitvā mahante tiṇapuñje vā kaṭṭhapuñje vā nipateyya,",
  "atk-abh03a5:75_3": "sā tattha aggimpi janeyya…pe… tameva mahantaṁ tiṇapuñjaṁ vā kaṭṭhapuñjaṁ vā pariyādiyitvā gacchampi daheyya, dāyampi daheyya ,",
  "atk-abh03a5:75_4": "gacchampi dahitvā dāyampi dahitvā haritantaṁ vā pathantaṁ vā selantaṁ vā udakantaṁ vā ramaṇīyaṁ vā bhūmibhāgaṁ āgamma anāhārā nibbāyeyya; evameva kho, bhikkhave,",
  "atk-abh03a5:75_5": "bhikkhu evaṁ paṭipanno hoti – no cassa…pe… parikkhayā uddhaṁsoto hoti akaniṭṭhagāmī’’ti (a. ni. 7.55).",
  "atk-abh03a5:76_0": "41-44.",
  "atk-abh03a5:76_1": "Sotāpattiphalasacchikiriyāya paṭipannādiniddesā uttānatthāva.",
  "atk-abh03a5:76_2": "Ayaṁ vuccati puggalo arahāti ettha pana dvādasa arahanto veditabbā. Kathaṁ? Tayo hi vimokkhā – suññato, animitto, appaṇihitoti.",
  "atk-abh03a5:76_3": "Tattha suññatavimokkhena vimuttakhīṇāsavo paṭipadāvasena catubbidho hoti;",
  "atk-abh03a5:76_4": "tathā animittaappaṇihitavimokkhehīti – evaṁ dvādasa arahanto veditabbā.",
  "atk-abh03a5:76_5": "Iti ime dvādasa arahanto viya dvādaseva sakadāgāmino, catuvīsati sotāpannā,",
  "atk-abh03a5:76_6": "aṭṭhacattālīsa anāgāminoti ettakā puggalā ito muccitvā bahiddhā nuppajjanti,",
  "atk-abh03a5:76_7": "imasmiññeva sabbaññubuddhasāsane uppajjantīti.",
  "atk-abh03a5:77_0": "Ekakaniddesavaṇṇanā.",
  "atk-abh03a5:78_0": "2. Dukaniddesavaṇṇanā",
  "atk-abh03a5:79_0": "45.",
  "atk-abh03a5:79_1": "Dukaniddese kodhanoti kujjhanasīlo mahākodho.",
  "atk-abh03a5:79_2": "Evaṁ puggalaṁ pucchitvāpi dhammena puggalaṁ dassetuṁ tattha katamo kodhotiādimāha.",
  "atk-abh03a5:79_3": "Upanāhīniddesādīsupi eseva nayo.",
  "atk-abh03a5:79_4": "Kodho kujjhanātiādīni heṭṭhā vuttatthāneva.",
  "atk-abh03a5:79_5": "Tathā upanāhīniddesādīsu pubbakālaṁ kodhotiādīni.",
  "atk-abh03a5:79_6": "Ayaṁ kodho appahīnoti ayaṁ ettako kodho vikkhambhanappahānena vā tadaṅgappahānena vā samucchedappahānena vā appahīno.",
  "atk-abh03a5:79_7": "Parato upanāhādīsupi eseva nayo.",
  "atk-abh03a5:80_0": "53.",
  "atk-abh03a5:80_1": "Ahirikaniddesādīsu – iminā ahirikenāti iminā evaṁpakārena ahirikadhammena samannāgato.",
  "atk-abh03a5:80_2": "Iminā anottappenātiādīsupi eseva nayo.",
  "atk-abh03a5:81_0": "63.Ajjhattasaṁyojanoti ajjhattabandhano.",
  "atk-abh03a5:81_1": "Bahiddhāsaṁyojanoti bahiddhābandhano.",
  "atk-abh03a5:81_2": "Te ubhopi vacchakasālūpamāya dīpetabbā.",
  "atk-abh03a5:81_3": "Vacchakasālāya hi anto baddho antoyeva sayitavacchako viya idhaṭṭhakasotāpannasakadāgāmino. Tesañhi bandhanampi idheva, sayampi idheva.",
  "atk-abh03a5:81_4": "Anto baddho pana bahi sayitavacchako viya rūpārūpabhave sotāpannasakadāgāmino. Tesañhi bandhanameva idha, sayaṁ pana brahmaloke ṭhitā.",
  "atk-abh03a5:81_5": "Bahi baddho bahi sayitavacchako viya rūpārūpabhave anāgāmī.",
  "atk-abh03a5:81_6": "Tassa hi bandhanampi bahiddhā, sayampi bahiddhāva.",
  "atk-abh03a5:81_7": "Bahi baddho pana antosayitavacchako viya idhaṭṭhakaanāgāmī.",
  "atk-abh03a5:81_8": "Tassa hi bandhanaṁ rūpārūpabhavesu, sayaṁ pana idha ṭhito.",
  "atk-abh03a5:82_0": "65.",
  "atk-abh03a5:82_1": "Akkodhananiddesādīsu – pahīnoti vikkhambhanappahānena vā, tadaṅgappahānena vā,",
  "atk-abh03a5:82_2": "samucchedappahānena vā pahīno.",
  "atk-abh03a5:83_0": "83.",
  "atk-abh03a5:83_1": "Dullabhaniddese – dullabhāti na sulabhā.",
  "atk-abh03a5:83_2": "Pubbakārīti paṭhamameva kārako. Katavedīti kataṁ vedeti, viditaṁ pākaṭaṁ karoti.",
  "atk-abh03a5:83_3": "Te agāriyānagāriyehi dīpetabbā.",
  "atk-abh03a5:83_4": "Agāriyesu hi mātāpitaro pubbakārino nāma.",
  "atk-abh03a5:83_5": "Puttadhītaro pana mātāpitaro paṭijaggantā abhivādanādīni tesaṁ kurumānā katavedino nāma.",
  "atk-abh03a5:83_6": "Anagāriyesu ācariyupajjhāyā pubbakārino nāma.",
  "atk-abh03a5:83_7": "Antevāsikasaddhivihārikā ācariyupajjhāye paṭijaggantā abhivādanādīni tesaṁ kurumānā katavedino nāma.",
  "atk-abh03a5:83_8": "Tesaṁ āvibhāvatthāya upajjhāyaposakasoṇattherādīnaṁ vatthūni kathetabbāni.",
  "atk-abh03a5:84_0": "Aparo nayo – parena akateyeva upakāre attani kataṁ upakāraṁ anapekkhitvā kārako pubbakārī,",
  "atk-abh03a5:84_1": "seyyathāpi mātāpitaro ceva ācariyupajjhāyā ca. So dullabho; sattānaṁ taṇhābhibhūtattā.",
  "atk-abh03a5:84_2": "Parena katassa upakārassa anurūpappavattiṁ attani kataṁ upakāraṁ upakārato jānanto, vediyanto, kataññukatavedī.",
  "atk-abh03a5:84_3": "Seyyathāpi mātāpituācariyupajjhāyesu sammā paṭipanno. Sopi dullabho; sattānaṁ avijjābhibhūtattā.",
  "atk-abh03a5:85_0": "Apica – akāraṇavacchalo pubbakārī,",
  "atk-abh03a5:85_1": "sakāraṇavacchalo kataññukatavedī.",
  "atk-abh03a5:85_2": "‘Karissati me’ti evamādikāraṇanirapekkhakiriyo pubbakārī.",
  "atk-abh03a5:85_3": "‘Karissati me’ti evamādikāraṇasāpekkhakiriyo kataññukatavedī. Tamojotiparāyaṇo pubbakārī,",
  "atk-abh03a5:85_4": "jotijotiparāyaṇo kataññukatavedī. Desetā pubbakārī, paṭipajjitā kataññukatavedī.",
  "atk-abh03a5:85_5": "Sadevake loke arahaṁ sammāsambuddho pubbakārī,",
  "atk-abh03a5:85_6": "ariyasāvako kataññukatavedīti. Dukanipātaṭṭhakathāyaṁ (a. ni. aṭṭha.",
  "atk-abh03a5:85_7": "2.2.120) pana – ‘‘‘pubbakārī’ti paṭhamaṁ upakārassa kārako,",
  "atk-abh03a5:85_8": "‘kataññukatavedī’ti tena kataṁ ñatvā pacchā kārako.",
  "atk-abh03a5:85_9": "Tesu pubbakārī iṇaṁ demīti saññaṁ karoti,",
  "atk-abh03a5:85_10": "pacchākārako ‘iṇaṁ jīrāpemī’ti saññaṁ karotī’’ti ettakameva vuttaṁ.",
  "atk-abh03a5:86_0": "84.",
  "atk-abh03a5:86_1": "Duttappayaniddese – duttappayāti atappayā, na sakkā kenaci tappetuṁ.",
  "atk-abh03a5:86_2": "Yo hi upaṭṭhākakulaṁ vā ñātikulaṁ vā nissāya vasamāno cīvare jiṇṇe tehi dinnaṁ cīvaraṁ nikkhipati, na paribhuñjati.",
  "atk-abh03a5:86_3": "Punappunaṁ dinnampi gahetvā nikkhipateva.",
  "atk-abh03a5:86_4": "Yo ca teneva nayena laddhaṁ laddhaṁ vissajjeti parassa deti.",
  "atk-abh03a5:86_5": "Punappunaṁ laddhampi tatheva karoti.",
  "atk-abh03a5:86_6": "Ime dve puggalā sakaṭehipi paccaye upanentena tappetuṁ na sakkāti duttappayā nāma.",
  "atk-abh03a5:87_0": "85.",
  "atk-abh03a5:87_1": "Sutappayaniddese – na vissajjetīti attano akatvā parassa na deti.",
  "atk-abh03a5:87_2": "Atireke pana sati na nikkhipati parassa deti.",
  "atk-abh03a5:87_3": "Idaṁ vuttaṁ hoti – yo pana bhikkhu upaṭṭhākakulā vā ñātikulā vā jiṇṇacīvaro sāṭakaṁ labhitvā cīvaraṁ katvā paribhuñjati, na nikkhipati;",
  "atk-abh03a5:87_4": "aggaḷaṁ datvā pārupantopi puna diyyamāne sahasā na paṭiggaṇhāti.",
  "atk-abh03a5:87_5": "Yo ca laddhaṁ laddhaṁ attanā paribhuñjati, paresaṁ na deti.",
  "atk-abh03a5:87_6": "Ime dvepi sukhena sakkā tappetunti sutappayā nāmāti.",
  "atk-abh03a5:88_0": "86.Āsavāti kilesā.",
  "atk-abh03a5:88_1": "Na kukkuccāyitabbaṁ kukkuccāyatīti na kukkuccāyitabbayuttakaṁ kukkuccāyati.",
  "atk-abh03a5:88_2": "Sūkaramaṁsaṁ labhitvā acchamaṁsanti kukkuccāyati, migamaṁsaṁ,",
  "atk-abh03a5:88_3": "labhitvā dīpimaṁsanti kukkuccāyati.",
  "atk-abh03a5:88_4": "Kāle santeyeva ‘kālo natthī’ti,",
  "atk-abh03a5:88_5": "appavāretvāva ‘pavāritosmī’ti,",
  "atk-abh03a5:88_6": "patte rajasmiṁ apatiteyeva ‘patita’nti,",
  "atk-abh03a5:88_7": "attānaṁ uddissa macchamaṁse akateyeva ‘maṁ uddissa kata’nti kukkuccāyati.",
  "atk-abh03a5:88_8": "Kukkuccāyitabbaṁ na kukkuccāyatīti kukkuccāyitabbayuttakaṁ na kukkuccāyati.",
  "atk-abh03a5:88_9": "Acchamaṁsaṁ labhitvā sūkaramaṁsanti na kukkuccāyati…pe… attānaṁ uddissa macchamaṁse kate ‘maṁ uddissa kata’nti na kukkuccāyati .",
  "atk-abh03a5:88_10": "Aṅguttaraṭṭhakathāyaṁ pana – ‘‘‘na kukkuccāyitabba’nti saṅghabhogassa apaṭṭhapanaṁ avicāraṇaṁ na kukkuccāyitabbaṁ nāma, taṁ kukkuccāyati.",
  "atk-abh03a5:88_11": "‘Kukkuccāyitabba’nti tasseva paṭṭhapanaṁ vicāraṇaṁ,",
  "atk-abh03a5:88_12": "taṁ na kukkuccāyatī’’ti ettakameva vuttaṁ.",
  "atk-abh03a5:88_13": "Imesanti imesaṁ dvinnaṁ puggalānaṁ subhūmiyaṁ tiṇalatādīni viya rattimpi divāpi āsavā vaḍḍhantiyeva.",
  "atk-abh03a5:88_14": "Sukkapakkhe kappiyamaṁsaṁ labhitvā kappiyamaṁsantveva gaṇhanto na kukkuccāyitabbaṁ na kukkuccāyati nāmāti iminā nayena attho veditabbo.",
  "atk-abh03a5:89_0": "88.Hīnādhimuttoti hīnajjhāsayo. Dussīloti nissīlo. Pāpadhammoti lāmakadhammo.",
  "atk-abh03a5:90_0": "89.Paṇītādhimuttoti paṇītajjhāsayo.",
  "atk-abh03a5:90_1": "Kalyāṇadhammoti bhaddakadhammo, sucidhammo, sundaradhammo.",
  "atk-abh03a5:91_0": "90.Tittoti suhito pariyosito.",
  "atk-abh03a5:91_1": "Tappetāti aññesampi tittikaro.",
  "atk-abh03a5:91_2": "Paccekasambuddhā ye ca tathāgatasāvakāti ettha paccekabuddhā navahi lokuttaradhammehi sayaṁ tittā paripuṇṇā.",
  "atk-abh03a5:91_3": "Aññe pana tappetuṁ na sakkonti.",
  "atk-abh03a5:91_4": "Tesañhi dhammakathāya abhisamayo na hoti.",
  "atk-abh03a5:91_5": "Sāvakānaṁ pana dhammakathāya aparimāṇānampi devamanussānaṁ abhisamayo hoti.",
  "atk-abh03a5:91_6": "Evaṁ santepi yasmā pana te dhammaṁ desentā na attano vacanaṁ katvā kathenti,",
  "atk-abh03a5:91_7": "buddhānaṁ vacanaṁ katvā kathenti.",
  "atk-abh03a5:91_8": "Sotuṁ nisinnaparisāpi ‘ayaṁ bhikkhu na attanā paṭividdhadhammaṁ katheti,",
  "atk-abh03a5:91_9": "buddhehi paṭividdhadhammaṁ kathetī’ti cittīkāraṁ karoti.",
  "atk-abh03a5:91_10": "Iti so cittīkāro buddhānaṁyeva hoti.",
  "atk-abh03a5:91_11": "Evaṁ tattha sammāsambuddhova tappetā nāma.",
  "atk-abh03a5:91_12": "Yathā hi ‘asukassa nāma idañcidañca dethā’ti raññā āṇattā kiñcāpi ānetvā denti,",
  "atk-abh03a5:91_13": "atha kho rājāva tattha dāyako. Yehipi laddhaṁ hoti,",
  "atk-abh03a5:91_14": "te ‘raññā amhākaṁ ṭhānantaraṁ dinnaṁ,",
  "atk-abh03a5:91_15": "issariyavibhavo dinno’tveva gaṇhanti, na rājapurisehīti. Evaṁsampadamidaṁ veditabbaṁ.",
  "atk-abh03a5:91_16": "Sesaṁ sabbattha uttānatthamevāti.",
  "atk-abh03a5:92_0": "Dukaniddesavaṇṇanā.",
  "atk-abh03a5:93_0": "3. Tikaniddesavaṇṇanā",
  "atk-abh03a5:94_0": "91.",
  "atk-abh03a5:94_1": "Tikaniddese – dussīloti nissīlo. Pāpadhammoti lāmakadhammo. Sīlavipattiyā vā dussīlo, diṭṭhivipattiyā pāpadhammo .",
  "atk-abh03a5:94_2": "Kāyavacīsaṁvarabhedena dussīlo,",
  "atk-abh03a5:94_3": "sesasaṁvarabhedena pāpadhammo. Asuddhapayogatāya dussīlo, asuddhāsayatāya pāpadhammo. Kusalasīlavirahena dussīlo;",
  "atk-abh03a5:94_4": "akusalasīlasamannāgamena pāpadhammo.",
  "atk-abh03a5:94_5": "Asucīti asucīhi kāyakammādīhi samannāgato.",
  "atk-abh03a5:94_6": "Saṅkassarasamācāroti saṅkāya parehi saritabbasamācāro.",
  "atk-abh03a5:94_7": "Kiñcideva asāruppaṁ disvā ‘idaṁ iminā kataṁ bhavissatī’ti evaṁ parehi āsaṅkanīyasamācāro,",
  "atk-abh03a5:94_8": "attanoyeva vā saṅkāya saritabbasamācāro – sāsaṅkasamācāroti attho.",
  "atk-abh03a5:94_9": "Tassa hi divāṭṭhānādīsu sannipatitvā kiñcideva mantayante bhikkhū disvā ‘ime ekato hutvā mantenti,",
  "atk-abh03a5:94_10": "kacci nu kho mayā katakammaṁ jānitvā mantentī’ti evaṁ sāsaṅkasamācāro hoti.",
  "atk-abh03a5:95_0": "Paṭicchannakammantoti paṭicchādetabbayuttakena pāpakammena samannāgato.",
  "atk-abh03a5:95_1": "Assamaṇo samaṇapaṭiññoti assamaṇo hutvāva samaṇapatirūpakatāya ‘samaṇo aha’nti evaṁ paṭiñño.",
  "atk-abh03a5:95_2": "Abrahmacārī brahmacāripaṭiññoti aññe brahmacārino sunivatthe supārute sumbhakapattadhare gāmanigamajanapadarājadhānīsu piṇḍāya caritvā jīvikaṁ kappente disvā sayampi tādisena ākārena tathā paṭipajjanato ‘ahaṁ brahmacārī’ti paṭiññaṁ dento viya hoti.",
  "atk-abh03a5:95_3": "‘Ahaṁ bhikkhū’ti vatvā uposathaggādīni pavisanto pana brahmacāripaṭiñño hotiyeva,",
  "atk-abh03a5:95_4": "tathā saṅghikaṁ lābhaṁ gaṇhanto.",
  "atk-abh03a5:95_5": "Antopūtīti pūtinā kammena anto anupaviṭṭho,",
  "atk-abh03a5:95_6": "nigguṇatāya vā guṇasāravirahitattā antopūti. Avassutoti rāgādīhi tinto.",
  "atk-abh03a5:95_7": "Kasambujātoti sañjātarāgādikacavaro.",
  "atk-abh03a5:95_8": "Atha vā kasambu vuccati tintakuṇapagataṁ kasaṭaudakaṁ.",
  "atk-abh03a5:95_9": "Imasmiñca sāsane dussīlo nāma jigucchanīyattā tintakuṇapakasaṭaudakasadiso.",
  "atk-abh03a5:95_10": "Tasmā kasambu viya jātoti kasambujāto.",
  "atk-abh03a5:96_0": "Tassa na evaṁ hotīti kasmā na hoti?",
  "atk-abh03a5:96_1": "Yattha patiṭṭhitena sakkā bhaveyya arahattaṁ laddhuṁ, tassā patiṭṭhāya bhinnattā.",
  "atk-abh03a5:96_2": "Yathā hi caṇḍālakumārakassa ‘asuko nāma khattiyakumāro rajje abhisitto’ti sutvāpi,",
  "atk-abh03a5:96_3": "yasmiṁ kule paccājātā abhisekaṁ pāpuṇanti,",
  "atk-abh03a5:96_4": "tasmiṁ kule apaccājātattā na evaṁ hoti – ‘kudāssu nāmāhampi so khattiyakumāro viya abhisekaṁ pāpuṇeyya’nti;",
  "atk-abh03a5:96_5": "evameva dussīlassa ‘asuko nāma bhikkhu arahattaṁ patto’ti sutvāpi,",
  "atk-abh03a5:96_6": "yasmiṁ sīle patiṭṭhitena arahattaṁ pattabbaṁ,",
  "atk-abh03a5:96_7": "tassa abhāvato ‘kudāssu nāmāhampi so sīlavā viya arahattaṁ pāpuṇeya’nti na evaṁ hoti.",
  "atk-abh03a5:96_8": "Ayaṁ vuccatīti ayaṁ evarūpo puggalo arahattāsāya abhāvā nirāsoti vuccati.",
  "atk-abh03a5:97_0": "92.Tassa evaṁ hotīti kasmā hoti?",
  "atk-abh03a5:97_1": "Yasmiṁ patiṭṭhitena sakkā bhaveyya arahattaṁ pāpuṇituṁ, tassā patiṭṭhāya thirattā.",
  "atk-abh03a5:97_2": "Yathā hi sujātassa khattiyakumārassa ‘asuko nāma khattiyakumāro rajje abhisitto’ti sutvāva yasmiṁ kule paccājātā abhisekaṁ pāpuṇanti,",
  "atk-abh03a5:97_3": "tasmiṁ paccājātassa evaṁ hoti – ‘kudāssu nāmāhampi,",
  "atk-abh03a5:97_4": "so kumāro viya abhisekaṁ pāpuṇeyya’nti evameva sīlavato ‘asuko nāma bhikkhu arahattaṁ patto’ti sutvāva yasmiṁ sīle patiṭṭhitena arahattaṁ pattabbaṁ,",
  "atk-abh03a5:97_5": "tassā patiṭṭhāya thirattā – ‘kudāssu nāmāhampi so bhikkhu viya arahattaṁ pāpuṇeyya’nti evaṁ hoti.",
  "atk-abh03a5:97_6": "Ayaṁ vuccatīti ayaṁ evarūpo puggalo āsaṁso nāma vuccati.",
  "atk-abh03a5:97_7": "So hi arahattaṁ āsaṁsati patthetīti āsaṁso.",
  "atk-abh03a5:98_0": "93.Yā hissa pubbe avimuttassāti yā tassa khīṇāsavassa pubbe arahattavimuttiyā avimuttassa vimuttāsā ahosi, sā paṭippassaddhā, tasmā na evaṁ hoti.",
  "atk-abh03a5:98_1": "Yathā hi abhisittassa khattiyassa ‘asuko nāma khattiyakumāro rajje abhisitto’ti sutvā ekassa rañño dvinnaṁ rajjābhisekānaṁ dvinnaṁ setacchattānaṁ abhāvā na evaṁ hoti – ‘‘kudāssu nāmāhampi so kumāro viya abhisekaṁ pāpuṇeyya’’nti;",
  "atk-abh03a5:98_2": "evameva khīṇāsavassa ‘asuko nāma bhikkhu arahattaṁ patto’ti sutvā,",
  "atk-abh03a5:98_3": "dvinnaṁ arahattānaṁ abhāvā – ‘kudāssu nāmāhampi so bhikkhu viya arahattaṁ pāpuṇeyya’nti na evaṁ hoti.",
  "atk-abh03a5:98_4": "Ayaṁ vuccatīti ayaṁ evarūpo puggalo arahattāsāya vigatattā vigatāsoti vuccati.",
  "atk-abh03a5:99_0": "94.",
  "atk-abh03a5:99_1": "Gilānūpamaniddese – yāya upamāya te gilānūpamāti vuccanti,",
  "atk-abh03a5:99_2": "taṁ tāva upamaṁ dassetuṁ tayo gilānātiādi vuttaṁ.",
  "atk-abh03a5:99_3": "Tattha sappāyānīti hitāni vuddhikarāni. Patirūpanti anucchavikaṁ.",
  "atk-abh03a5:99_4": "Neva vuṭṭhāti tamhā ābādhāti iminā atekicchena vātāpamārādinā rogena samannāgato niṭṭhappatto gilāno kathito.",
  "atk-abh03a5:99_5": "Vuṭṭhāti tamhā ābādhāti iminā khipitakacchutiṇapupphakajarādippabhedo appamattakābādho kathito.",
  "atk-abh03a5:100_0": "Labhantosappāyāni bhojanāni no alabhantoti iminā pana yesaṁ paṭijagganena phāsukaṁ hoti, sabbepi te ābādhā kathitā.",
  "atk-abh03a5:100_1": "Ettha ca patirūpo upaṭṭhāko nāma gilānupaṭṭhākaaṅgehi samannāgato paṇḍito dakkho analaso veditabbo.",
  "atk-abh03a5:101_0": "Gilānupaṭṭhāko anuññātoti ‘bhikkhusaṅghena dātabbo’ti anuññāto.",
  "atk-abh03a5:101_1": "Tasmiñhi gilāne attano dhammatāya yāpetuṁ asakkonte bhikkhusaṅghena tassa bhikkhuno ‘eko bhikkhu ca sāmaṇero ca imaṁ paṭijaggathā’ti apaloketvā dātabbā.",
  "atk-abh03a5:101_2": "Yāva pana te taṁ paṭijagganti,",
  "atk-abh03a5:101_3": "tāva gilānassa ca tesañca dvinnaṁ yenattho sabbaṁ bhikkhusaṅghasseva bhāro.",
  "atk-abh03a5:101_4": "Aññepi gilānā upaṭṭhātabbāti itarepi dve gilānā upaṭṭhātabbā. Kiṁ kāraṇā? Yopi hi niṭṭhappattagilāno,",
  "atk-abh03a5:101_5": "so anupaṭṭhiyamāno ‘sace maṁ paṭijaggeyyuṁ, phāsukaṁ me bhaveyya,",
  "atk-abh03a5:101_6": "na kho pana maṁ paṭijaggantī’ti manopadosaṁ katvā apāye nibbatteyya.",
  "atk-abh03a5:101_7": "Paṭijaggiyamānassa pana evaṁ hoti – ‘bhikkhusaṅghena yaṁ kattabbaṁ taṁ sabbaṁ kataṁ,",
  "atk-abh03a5:101_8": "mayhaṁ pana kammavipāko īdiso’ti so bhikkhusaṅghe mettaṁ paccupaṭṭhapetvā sagge nibbattati.",
  "atk-abh03a5:101_9": "Yo pana appamattakena byādhinā samannāgato labhantopi alabhantopi vuṭṭhātiyeva,",
  "atk-abh03a5:101_10": "tassa vināpi bhesajjena vūpasamanakabyādhi bhesajje kate khippataraṁ vūpasammati.",
  "atk-abh03a5:101_11": "Tato so buddhavacanaṁ vā uggaṇhituṁ samaṇadhammaṁ vā kātuṁ sakkhissati.",
  "atk-abh03a5:101_12": "Iminā kāraṇena aññepi gilānā upaṭṭhātabbāti vuttaṁ.",
  "atk-abh03a5:102_0": "Neva okkamatīti neva pavisati.",
  "atk-abh03a5:102_1": "Niyāmaṁ kusalesu dhammesu sammattanti kusalesu dhammesu magganiyāmasaṅkhātaṁ sammattaṁ.",
  "atk-abh03a5:102_2": "Iminā padaparamo puggalo kathito.",
  "atk-abh03a5:102_3": "Dutiyavārena ugghaṭitaññū gahito sāsane nāḷakattherasadiso .",
  "atk-abh03a5:102_4": "Buddhantare ekavāraṁ paccekabuddhānaṁ santike ovādaṁ labhitvā paṭividdhapaccekabodhiñāṇo ca.",
  "atk-abh03a5:102_5": "Tatiyavārena vipañcitaññū puggalo kathito. Neyyo pana tannissitova hoti.",
  "atk-abh03a5:103_0": "Dhammadesanā anuññātāti māsassa aṭṭha vāre dhammakathā anuññātā.",
  "atk-abh03a5:103_1": "Aññesampi dhammo desetabboti itaresampi dhammo kathetabbo. Kiṁ kāraṇā?",
  "atk-abh03a5:103_2": "Padaparamassa hi imasmiṁ attabhāve dhammaṁ paṭivijjhituṁ asakkontassāpi anāgate paccayo bhavissati.",
  "atk-abh03a5:103_3": "Yo pana tathāgatassa rūpadassanaṁ labhantopi alabhantopi dhammavinayañca savanāya labhantopi alabhantopi dhammaṁ abhisameti;",
  "atk-abh03a5:103_4": "so alabhanto na tāva abhisameti,",
  "atk-abh03a5:103_5": "labhanto pana khippameva abhisamessatīti iminā kāraṇena tesaṁ dhammo desetabbo.",
  "atk-abh03a5:103_6": "Tatiyassa pana punappunaṁ desetabbova.",
  "atk-abh03a5:103_7": "Kāyasakkhidiṭṭhappattasaddhāvimuttā heṭṭhā kathitāyeva.",
  "atk-abh03a5:104_0": "98.",
  "atk-abh03a5:104_1": "Gūthabhāṇīādīsu – sabhaggatoti sabhāyaṁ ṭhito.",
  "atk-abh03a5:104_2": "Parisaggatoti gāmaparisāya ṭhito.",
  "atk-abh03a5:104_3": "Ñātimajjhagatoti dāyādānaṁ majjhe ṭhito.",
  "atk-abh03a5:104_4": "Pūgamajjhagatoti seṇīnaṁ majjhe ṭhito.",
  "atk-abh03a5:104_5": "Rājakulamajjhagatoti rājakulassa majjhe mahāvinicchaye ṭhito.",
  "atk-abh03a5:104_6": "Abhinītoti pucchanatthāya nīto.",
  "atk-abh03a5:104_7": "Sakkhipuṭṭhoti sakkhiṁ katvā pucchito.",
  "atk-abh03a5:104_8": "Ehambho purisāti ālapanametaṁ.",
  "atk-abh03a5:104_9": "Attahetu vā parahetu vāti attano vā parassa vā hatthapādādihetu vā dhanahetu vā.",
  "atk-abh03a5:104_10": "Āmisakiñcikkhahetu vāti ettha āmisanti lābho adhippeto.",
  "atk-abh03a5:104_11": "Kiñcikkhanti yaṁ vā taṁ vā appamattakaṁ.",
  "atk-abh03a5:104_12": "Antamaso tittiravaṭṭakasappipiṇḍanavanītapiṇḍādiappamattakassāpi lañjassa hetūti attho.",
  "atk-abh03a5:104_13": "Sampajānamusā bhāsitā hotīti jānantoyeva musāvādaṁ kattā hoti.",
  "atk-abh03a5:104_14": "Ayaṁ vuccatīti ayaṁ evarūpo puggalo gūthasadisavacanattā gūthabhāṇīti vuccati.",
  "atk-abh03a5:104_15": "Yathā hi gūthaṁ nāma mahājanassa aniṭṭhaṁ hoti akantaṁ;",
  "atk-abh03a5:104_16": "evameva imassa puggalassa vacanaṁ devamanussānaṁ aniṭṭhaṁ hoti akantaṁ.",
  "atk-abh03a5:105_0": "99.Ayaṁ vuccatīti ayaṁ evarūpo puggalo pupphasadisavacanattā pupphabhāṇīti vuccati.",
  "atk-abh03a5:105_1": "Yathā hi phullāni vassikāni vā adhimuttakāni vā mahājanassa iṭṭhāni kantāni honti;",
  "atk-abh03a5:105_2": "evameva imassa puggalassa vacanaṁ devamanussānaṁ iṭṭhaṁ hoti kantaṁ.",
  "atk-abh03a5:106_0": "100.Nelāti elaṁ vuccati doso. Nāssā elanti nelā. Niddosāti attho,",
  "atk-abh03a5:106_1": "‘‘nelaṅgo setapacchādo’’ti (udā. 65) ettha vuttanelaṁ viya.",
  "atk-abh03a5:106_2": "Kaṇṇasukhāti byañjanamadhuratāya kaṇṇānaṁ sukhā.",
  "atk-abh03a5:106_3": "Sūcivijjhanaṁ viya kaṇṇasūlaṁ na janeti.",
  "atk-abh03a5:106_4": "Atthamadhuratāya sakalasarīre kopaṁ ajanetvā pemaṁ janetīti pemanīyā.",
  "atk-abh03a5:106_5": "Hadayaṁ gacchati appaṭihaññamānā sukhena cittaṁ pavisatīti hadayaṅgamā.",
  "atk-abh03a5:106_6": "Guṇaparipuṇṇatāya pure bhavāti porī.",
  "atk-abh03a5:106_7": "Pure saṁvaḍḍhanārī viya sukumārātipi porī. Purassa esātipi porī. Nagaravāsīnaṁ kathāti attho.",
  "atk-abh03a5:106_8": "Nagaravāsino hi yuttakathā honti. Pitimattaṁ pitāti, mātimattaṁ mātāti, bhātimattaṁ bhātāti vadanti.",
  "atk-abh03a5:106_9": "Evarūpī kathā bahuno janassa kantā hotīti bahujanakantā.",
  "atk-abh03a5:106_10": "Bahujanassa kantabhāveneva bahuno janassa manāpā cittavuddhikarāti bahujanamanāpā.",
  "atk-abh03a5:106_11": "Ayaṁ vuccatīti ayaṁ evarūpo puggalo madhubhāṇīti vuccati. Mudubhāṇītipi pāṭho.",
  "atk-abh03a5:106_12": "Ubhayatthāpi madhuravacanoti attho.",
  "atk-abh03a5:106_13": "Yathā hi catumadhuraṁ nāma madhuraṁ paṇītaṁ;",
  "atk-abh03a5:106_14": "evameva imassa puggalassa vacanaṁ devamanussānaṁ madhuraṁ hoti.",
  "atk-abh03a5:107_0": "101.",
  "atk-abh03a5:107_1": "Arukūpamacittādīsu – abhisajjatīti laggati. Kuppatīti kopavasena kuppati.",
  "atk-abh03a5:107_2": "Byāpajjatīti pakatibhāvaṁ pajahati, pūtiko hoti.",
  "atk-abh03a5:107_3": "Patitthīyatīti thinabhāvaṁ thaddhabhāvañca āpajjati. Kopanti dubbalakodhaṁ.",
  "atk-abh03a5:107_4": "Dosanti dussanavasena tato balavataraṁ.",
  "atk-abh03a5:107_5": "Appaccayanti atuṭṭhākāraṁ domanassaṁ. Duṭṭhārukoti purāṇavaṇo. Kaṭṭhenāti daṇḍakakoṭiyā. Kaṭhalāyāti kapālena.",
  "atk-abh03a5:107_6": "Āsavaṁ detīti aparāparaṁ savati.",
  "atk-abh03a5:107_7": "Purāṇavaṇo hi attano dhammatāya eva pubbaṁ lohitaṁ yūsanti imāni tīṇi savati ,",
  "atk-abh03a5:107_8": "ghaṭṭito pana tāni adhikataraṁ savati.",
  "atk-abh03a5:107_9": "Evamevaṁ khoti ettha idaṁ opammasaṁsandanaṁ,",
  "atk-abh03a5:107_10": "duṭṭhāruko viya hi kodhano puggalo.",
  "atk-abh03a5:107_11": "Tassa attano dhammatāya savanaṁ viya kodhanassapi attano dhammatāya uddhumātakassa viya caṇḍikatassa caraṇaṁ.",
  "atk-abh03a5:107_12": "Kaṭṭhena vā kaṭhalāya vā ghaṭṭanaṁ viya appamattakampi vacanaṁ bhiyyoso mattāya savanaṁ viya ‘mādisaṁ nāma esa evaṁ vadatī’ti bhiyyoso mattāya uddhumāyanabhāvo daṭṭhabbo.",
  "atk-abh03a5:107_13": "Ayaṁ vuccatīti ayaṁ evarūpo puggalo arukūpamacittoti vuccati.",
  "atk-abh03a5:107_14": "Purāṇavaṇasadisacittoti attho.",
  "atk-abh03a5:108_0": "102.Rattandhakāratimisāyāti rattiṁ cakkhuviññāṇuppattinivāraṇena andhabhāvakaraṇe bahalatame.",
  "atk-abh03a5:108_1": "Vijjantarikāyāti vijjuppattikkhaṇe.",
  "atk-abh03a5:108_2": "Idhāpi idaṁ opammasaṁsandanaṁ – cakkhumā puriso viya hi yogāvacaro daṭṭhabbo.",
  "atk-abh03a5:108_3": "Andhakāraṁ viya sotāpattimaggavajjhā kilesā.",
  "atk-abh03a5:108_4": "Vijjusañcaraṇaṁ viya sotāpattimaggañāṇassa uppattikālo.",
  "atk-abh03a5:108_5": "Vijjantarikāya cakkhumato purisassa sāmantā rūpadassanaṁ viya sotāpattimaggakkhaṇe nibbānadassanaṁ.",
  "atk-abh03a5:108_6": "Puna andhakārāvattharaṇaṁ viya sakadāgāmimaggavajjhā kilesā.",
  "atk-abh03a5:108_7": "Puna vijjusañcaraṇaṁ viya sakadāgāmimaggañāṇassa uppādo.",
  "atk-abh03a5:108_8": "Vijjantarikāya cakkhumato purisassa sāmantā rūpadassanaṁ viya sakadāgāmimaggakkhaṇe nibbānadassanaṁ.",
  "atk-abh03a5:108_9": "Puna andhakārāvattharaṇaṁ viya anāgāmimaggavajjhā kilesā.",
  "atk-abh03a5:108_10": "Puna vijjusañcaraṇaṁ viya anāgāmimaggañāṇassa uppādo.",
  "atk-abh03a5:108_11": "Vijjantarikāya cakkhumato purisassa sāmantā rūpadassanaṁ viya anāgāmimaggakkhaṇe nibbānadassanaṁ veditabbaṁ.",
  "atk-abh03a5:108_12": "Ayaṁ vuccatīti ayaṁ evarūpo puggalo vijjūpamacittoti vuccati.",
  "atk-abh03a5:108_13": "Ittarakālobhāsena vijjusadisacittoti attho.",
  "atk-abh03a5:109_0": "103.",
  "atk-abh03a5:109_1": "Vajirūpamacittatāyapi idaṁ opammasaṁsandanaṁ – vajiraṁ viya hi arahattamaggañāṇaṁ daṭṭhabbaṁ.",
  "atk-abh03a5:109_2": "Maṇigaṇṭhipāsāṇagaṇṭhi viya arahattamaggavajjhā kilesā.",
  "atk-abh03a5:109_3": "Vajirassa maṇigaṇṭhiṁ vā pāsāṇagaṇṭhiṁ vā vinivijjhitvā agamanabhāvassa natthibhāvo viya arahattamaggañāṇena acchejjānaṁ kilesānaṁ natthibhāvo.",
  "atk-abh03a5:109_4": "Vajirena nibbiddhavedhassa puna apaṭipūraṇaṁ viya arahattamaggena chinnānaṁ kilesānaṁ puna anuppādo daṭṭhabbo.",
  "atk-abh03a5:109_5": "Ayaṁ vuccatīti ayaṁ evarūpo puggalo vajirūpamacittoti vuccati.",
  "atk-abh03a5:109_6": "Kilesānaṁ mūlaghātakaraṇasamatthatāya vajirena sadisacittoti attho.",
  "atk-abh03a5:110_0": "104.",
  "atk-abh03a5:110_1": "Andhādīsu tathārūpaṁ cakkhu na hotīti tathājātikaṁ tathāsabhāvaṁ paññācakkhu na hoti.",
  "atk-abh03a5:110_2": "Phātiṁ kareyyāti phītaṁ vaḍḍhitaṁ kareyya.",
  "atk-abh03a5:110_3": "Sāvajjānavajjeti sadosaniddose. Hīnappaṇīteti adhamuttame.",
  "atk-abh03a5:110_4": "Kaṇhasukkasappaṭibhāgeti kaṇhasukkāyeva aññamaññapaṭibāhanato paṭipakkhavasena sappaṭibhāgāti vuccanti.",
  "atk-abh03a5:110_5": "Ayaṁ panettha saṅkhepo – kusale dhamme ‘kusalā dhammā’ti yena paññācakkhunā jāneyya,",
  "atk-abh03a5:110_6": "akusale dhamme ‘akusalā dhammā’ti, sāvajjādīsupi eseva nayo.",
  "atk-abh03a5:110_7": "Kaṇhasukkasappaṭibhāgesu pana kaṇhadhamme ‘sukkasuppaṭibhāgā’ti,",
  "atk-abh03a5:110_8": "sukkadhamme ‘kaṇhasappaṭibhāgā’ti yena paññācakkhunā jāneyya.",
  "atk-abh03a5:110_9": "Tathārūpampissa cakkhu na hotīti iminā nayena sesaṭṭhānesupi attho veditabbo.",
  "atk-abh03a5:110_10": "Ayaṁ vuccatīti ayaṁ evarūpo puggalo diṭṭhadhammikabhogasaṁharaṇapaññācakkhuno ca samparāyikatthasodhanapaññācakkhuno ca abhāvā andhoti vuccati.",
  "atk-abh03a5:110_11": "Dutiyo diṭṭhadhammikabhogasaṁharaṇapaññācakkhuno bhāvā,",
  "atk-abh03a5:110_12": "samparāyikatthasodhanapaññācakkhuno pana abhāvā ekacakkhūti vuccati.",
  "atk-abh03a5:110_13": "Tatiyo dvinnampi bhāvā dvicakkhūti vuccati.",
  "atk-abh03a5:111_0": "107.",
  "atk-abh03a5:111_1": "Avakujjapaññādīsu dhammaṁ desentīti upāsako dhammassavanatthāya āgatoti attano kammaṁ pahāya dhammaṁ desenti.",
  "atk-abh03a5:111_2": "Ādikalyāṇanti ādimhi kalyāṇaṁ bhaddakaṁ anavajjaṁ niddosaṁ katvā desenti. Sesapadesupi eseva nayo.",
  "atk-abh03a5:111_3": "Ettha pana ādīti pubbapaṭṭhapanā. Majjhanti kathāvemajjhaṁ. Pariyosānanti sanniṭṭhānaṁ.",
  "atk-abh03a5:111_4": "Itissa dhammaṁ kathentā pubbapaṭṭhapanepi kalyāṇaṁ bhaddakaṁ anavajjameva katvā kathenti, vemajjhepi, pariyosānepi.",
  "atk-abh03a5:111_5": "Ettha ca atthi desanāya ādimajjhapariyosānāni, atthi sāsanassa.",
  "atk-abh03a5:111_6": "Tattha desanāya tāva – catuppadikagāthāya paṭhamapadaṁ ādi, dve padāni majjhaṁ, avasānapadaṁ pariyosānaṁ.",
  "atk-abh03a5:111_7": "Ekānusandhikasuttassa – nidānaṁ ādi, anusandhi majjhaṁ,",
  "atk-abh03a5:111_8": "idamavocāti appanā pariyosānaṁ.",
  "atk-abh03a5:111_9": "Anekānusandhikassa – paṭhamo anusandhi ādi ,",
  "atk-abh03a5:111_10": "tato paraṁ eko vā anekā vā majjhaṁ, pacchimo pariyosānaṁ. Ayaṁ tāva desanāya nayo.",
  "atk-abh03a5:112_0": "Sāsanassa pana sīlaṁ ādi, samādhi majjhaṁ, vipassanā pariyosānaṁ. Samādhi vā ādi, vipassanā majjhaṁ, maggo pariyosānaṁ. Vipassanā vā ādi, maggo majjhaṁ, phalaṁ pariyosānaṁ. Maggo vā ādi, phalaṁ majjhaṁ, nibbānaṁ pariyosānaṁ .",
  "atk-abh03a5:112_1": "Dve dve vā kariyamāne sīlasamādhayo ādi, vipassanāmaggā majjhaṁ, phalanibbānāni pariyosānaṁ.",
  "atk-abh03a5:112_2": "Sātthanti sātthakaṁ katvā desenti.",
  "atk-abh03a5:112_3": "Sabyañjananti akkharapāripūriṁ katvā desenti.",
  "atk-abh03a5:112_4": "Kevalaparipuṇṇanti sakalaparipuṇṇaṁ anūnaṁ katvā desenti.",
  "atk-abh03a5:112_5": "Parisuddhanti parisuddhaṁ nijjaṭaṁ niggaṇṭhiṁ katvā desenti.",
  "atk-abh03a5:112_6": "Brahmacariyaṁ pakāsentīti evaṁ desentā ca seṭṭhacariyabhūtaṁ sikkhattayasaṅgahitaṁ ariyaṁ aṭṭhaṅgikaṁ maggaṁ pakāsenti.",
  "atk-abh03a5:112_7": "Neva ādiṁ manasi karotīti neva pubbapaṭṭhapanaṁ manasi karoti. Kumbhoti ghaṭo. Nikkujjoti adhomukho ṭhapito.",
  "atk-abh03a5:112_8": "Evamevanti ettha kumbho nikkujjo viya avakujjapañño puggalo daṭṭhabbo.",
  "atk-abh03a5:112_9": "Udakāsiñcanakālo viya dhammadesanāya laddhakālo.",
  "atk-abh03a5:112_10": "Udakassa vivaṭṭanakālo viya tasmiṁ āsane nisinnassa uggahetuṁ asamatthakālo.",
  "atk-abh03a5:112_11": "Udakassa asaṇṭhānakālo viya uṭṭhahitvā asallakkhaṇakālo veditabbo.",
  "atk-abh03a5:112_12": "Ayaṁ vuccatīti ayaṁ evarūpo puggalo avakujjapaññoti vuccati. Adhomukhapaññoti attho.",
  "atk-abh03a5:113_0": "108.Ākiṇṇānīti pakkhittāni.",
  "atk-abh03a5:113_1": "Satisammosā pakireyyāti muṭṭhassatitāya vikireyya.",
  "atk-abh03a5:113_2": "Evamevanti ettha ucchaṅgo viya ucchaṅgapañño puggalo daṭṭhabbo.",
  "atk-abh03a5:113_3": "Nānākhajjakāni viya nānappakāraṁ buddhavacanaṁ.",
  "atk-abh03a5:113_4": "Ucchaṅge nānākhajjakāni khādantassa nisinnakālo viya tasmiṁ āsane nisinnassa uggahaṇakālo.",
  "atk-abh03a5:113_5": "Vuṭṭhahantassa satisammosā vikiraṇakālo viya tasmā āsanā vuṭṭhāya gacchantassa asallakkhaṇakālo veditabbo.",
  "atk-abh03a5:113_6": "Ayaṁ vuccatīti ayaṁ evarūpo puggalo ucchaṅgapaññoti vuccati. Ucchaṅgasadisapaññoti attho.",
  "atk-abh03a5:114_0": "109.Ukkujjoti uparimukho ṭhapito. Saṇṭhātīti patiṭṭhahati.",
  "atk-abh03a5:114_1": "Evameva khoti ettha uparimukho ṭhapito kumbho viya puthupañño puggalo daṭṭhabbo.",
  "atk-abh03a5:114_2": "Udakassa āsittakālo viya desanāya laddhakālo.",
  "atk-abh03a5:114_3": "Udakassa saṇṭhānakālo viya tattha nisinnassa uggahaṇakālo.",
  "atk-abh03a5:114_4": "No vivaṭṭanakālo viya uṭṭhāya gacchantassa sallakkhaṇakālo veditabbo.",
  "atk-abh03a5:114_5": "Ayaṁ vuccatīti ayaṁ evarūpo puggalo puthupaññoti vuccati. Vitthārikapaññoti attho.",
  "atk-abh03a5:115_0": "110.",
  "atk-abh03a5:115_1": "Avītarāgādīsu – yathā sotāpannasakadāgāmino,",
  "atk-abh03a5:115_2": "evaṁ puthujjanopi pañcasu kāmaguṇesu, tīsu ca bhavesu avītarāgo. Adabbatāya pana na gahito.",
  "atk-abh03a5:115_3": "Yathā hi cheko vaḍḍhakī dabbasambhāratthaṁ vanaṁ paviṭṭho na ādito paṭṭhāya sampattasampattarukkhe chindati,",
  "atk-abh03a5:115_4": "ye panassa dabbasambhārūpagā honti, teyeva chindati;",
  "atk-abh03a5:115_5": "evamidhāpi bhagavatā dabbajātikā ariyāva gahitā,",
  "atk-abh03a5:115_6": "puthujjanā pana adabbatāya na gahitāti veditabbā.",
  "atk-abh03a5:115_7": "Kāmesu vītarāgoti pañcasu kāmaguṇesu vītarāgo.",
  "atk-abh03a5:115_8": "Bhavesu avītarāgoti rūpārūpabhavesu avītarāgo.",
  "atk-abh03a5:116_0": "113.",
  "atk-abh03a5:116_1": "Pāsāṇalekhūpamādīsu – anusetīti appahīnatāya anuseti.",
  "atk-abh03a5:116_2": "Na khippaṁ lujjatīti na antarā nassati, kappuṭṭhāneneva nassati.",
  "atk-abh03a5:116_3": "Evamevanti evaṁ tassāpi puggalassa kodho na antarā punadivase vā aparadivase vā nibbāti, addhaniyo pana hoti. Maraṇeneva nibbātīti attho.",
  "atk-abh03a5:116_4": "Ayaṁ vuccatīti ayaṁ evarūpo puggalo pāsāṇalekhā viya kujjhanabhāvena ciraṭṭhitikato pāsāṇalekhūpamoti vuccati.",
  "atk-abh03a5:117_0": "114.So ca khvassa kodhoti so appamattakepi kāraṇe sahasā kuddhassa kodho.",
  "atk-abh03a5:117_1": "Na ciranti aciraṁ appahīnatāya nānuseti.",
  "atk-abh03a5:117_2": "Yathā pana pathaviyaṁ ākaḍḍhitvā katalekhā vātādīhi khippaṁ nassati,",
  "atk-abh03a5:117_3": "evamassa sahasā uppannopi kodho khippameva nibbātīti attho.",
  "atk-abh03a5:117_4": "Ayaṁ vuccatīti ayaṁ evarūpo puggalo pathaviyaṁ lekhā viya kujjhanabhāvena aciraṭṭhitikato pathavīlekhūpamoti vuccati.",
  "atk-abh03a5:118_0": "115.Āgāḷhenāti atigāḷhena mammacchedakena thaddhavacanena. Pharusenāti na sotasukhena. Amanāpenāti na cittasukhena. Saṁsandatīti ekībhavati. Sandhiyatīti ghaṭayati. Sammodatīti nirantaro hoti.",
  "atk-abh03a5:118_1": "Atha vā – saṁsandatīti cittakiriyādīsu cittena samodhānaṁ gacchati.",
  "atk-abh03a5:118_2": "Khīrodakaṁ viya ekībhāvaṁ upetīti attho.",
  "atk-abh03a5:118_3": "Sandhiyatīti ṭhānagamanādīsu kāyakiriyādīsu kāyena samodhānaṁ gacchati.",
  "atk-abh03a5:118_4": "Tilataṇḍulā viya missībhāvaṁ upetīti attho.",
  "atk-abh03a5:118_5": "Sammodatīti uddesaparipucchādīsu vacīkiriyāsu vācāya samodhānaṁ gacchati.",
  "atk-abh03a5:118_6": "Vippavāsagatopi piyasahāyako viya piyatarabhāvaṁ upetīti attho.",
  "atk-abh03a5:118_7": "Apica – kiccakaraṇīyesu tehi saddhiṁ āditova ekakiriyabhāvaṁ upagacchanto saṁsandati.",
  "atk-abh03a5:118_8": "Yāva majjhā pavattanto sandhiyati,",
  "atk-abh03a5:118_9": "yāva pariyosānā anivattanto sammodatītipi veditabbo.",
  "atk-abh03a5:118_10": "Ayaṁ vuccatīti ayaṁ evarūpo puggalo udakalekhā viya khippaṁ saṁsandanato udakalekhūpamoti vuccati.",
  "atk-abh03a5:119_0": "116.",
  "atk-abh03a5:119_1": "Potthakūpamesu – yāya upamāya te potthakūpamāti vuccanti,",
  "atk-abh03a5:119_2": "taṁ tāva upamaṁ dassetuṁ tayo potthakātiādi vuttaṁ. Tattha navoti navavāyimo. Potthakoti sāṇavākasāṭako. Dubbaṇṇoti vivaṇṇo.",
  "atk-abh03a5:119_3": "Dukkhasamphassoti kharasamphasso.",
  "atk-abh03a5:119_4": "Appagghoti atibahuṁ agghanto kahāpaṇagghanako hoti. Majjhimoti paribhogamajjhimo.",
  "atk-abh03a5:119_5": "So hi navabhāvaṁ atikkamitvā jiṇṇabhāvaṁ appatto majjhe paribhogakālepi dubbaṇṇo ca dukkhasamphasso ca appagghoyeva ca hoti.",
  "atk-abh03a5:119_6": "Atibahuṁ agghanto aḍḍhaṁ agghati.",
  "atk-abh03a5:119_7": "Jiṇṇakāle pana aḍḍhamāsakaṁ vā kākaṇikaṁ vā agghati.",
  "atk-abh03a5:119_8": "Ukkhaliparimajjananti kāḷukkhaliparipuñchanaṁ.",
  "atk-abh03a5:120_0": "Navoti upasampadāya pañcavassakālato heṭṭhā jātiyā saṭṭhivassopi navoyeva.",
  "atk-abh03a5:120_1": "Dubbaṇṇatāyāti sarīravaṇṇenapi guṇavaṇṇenapi dubbaṇṇatāya.",
  "atk-abh03a5:120_2": "Dussīlassa hi parisamajjhe nisinnassa nittejatāya sarīravaṇṇopi na sampajjati,",
  "atk-abh03a5:120_3": "guṇavaṇṇe vattabbameva natthi.",
  "atk-abh03a5:120_4": "Ye kho panassāti ye kho pana tassa upaṭṭhākā vā ñātimittādayo vā etaṁ puggalaṁ sevanti.",
  "atk-abh03a5:120_5": "Tesaṁ tanti tesaṁ puggalānaṁ cha satthāre sevantānaṁ micchādiṭṭhikānaṁ viya,",
  "atk-abh03a5:120_6": "devadattaṁ sevantānaṁ kokālikādīnaṁ viya ca taṁ sevanaṁ dīgharattaṁ ahitāya dukkhāya hoti.",
  "atk-abh03a5:120_7": "Majjhimoti pañcavassakālato paṭṭhāya yāva navavassakālā majjhimo nāma.",
  "atk-abh03a5:120_8": "Theroti dasavassakālato paṭṭhāya thero nāma. Evamāhaṁsūti evaṁ vadanti.",
  "atk-abh03a5:120_9": "Kiṁ nu kho tuyhanti tuyhaṁ bālassa bhaṇitena ko atthoti vuttaṁ hoti.",
  "atk-abh03a5:120_10": "Tathārūpanti tathājātikaṁ tathāsabhāvaṁ ukkhepanīyakammassa kāraṇabhūtaṁ.",
  "atk-abh03a5:121_0": "117.",
  "atk-abh03a5:121_1": "Kāsikavatthūpamesu – kāsikavatthaṁ nāma tayo kappāsaṁsū gahetvā kantitasuttena vāyitaṁ sukhumavatthaṁ.",
  "atk-abh03a5:121_2": "Taṁ navavāyimaṁ anagghaṁ hoti.",
  "atk-abh03a5:121_3": "Paribhogamajjhimaṁ vīsampi tiṁsampi sahassāni agghati.",
  "atk-abh03a5:121_4": "Jiṇṇakāle pana aṭṭhapi dasapi sahassāni agghati.",
  "atk-abh03a5:122_0": "Tesaṁtaṁ hotīti tesaṁ sammāsambuddhādayo sevantānaṁ viya taṁ sevanaṁ dīgharattaṁ hitāya sukhāya hoti.",
  "atk-abh03a5:122_1": "Sammāsambuddhañhi ekaṁ nissāya yāvajjakālā muccanakasattānaṁ pamāṇaṁ natthi.",
  "atk-abh03a5:122_2": "Tathā sāriputtattheramahāmoggallānatthere avasese ca asītimahāsāvake nissāya saggaṁ gatasattānaṁ pamāṇaṁ natthi.",
  "atk-abh03a5:122_3": "Yāvajjakālā tesaṁ diṭṭhānugatiṁ paṭipannasattānampi pamāṇaṁ natthiyeva.",
  "atk-abh03a5:122_4": "Ādheyyaṁ gacchatīti tassa mahātherassa taṁ atthanissitaṁ vacanaṁ yathā gandhakaraṇḍake kāsikavatthaṁ ādhātabbataṁ ṭhapetabbataṁ gacchati,",
  "atk-abh03a5:122_5": "evaṁ uttamaṅge sirasmiṁ hadaye ca ādhātabbataṁ ṭhapetabbatampi gacchati.",
  "atk-abh03a5:122_6": "Sesamettha heṭṭhā vuttānusāreneva veditabbaṁ.",
  "atk-abh03a5:123_0": "118.",
  "atk-abh03a5:123_1": "Suppameyyādīsu – sukhena pametabboti suppameyyo. Idhāti imasmiṁ sattaloke.",
  "atk-abh03a5:123_2": "Uddhatoti uddhaccena samannāgato. Unnaḷoti uggatanaḷo;",
  "atk-abh03a5:123_3": "tucchamānaṁ ukkhipitvā ṭhitoti attho.",
  "atk-abh03a5:123_4": "Capaloti pattamaṇḍanādinā cāpallena samannāgato. Mukharoti mukhakharo. Vikiṇṇavācoti asaṁyatavacano.",
  "atk-abh03a5:123_5": "Asamāhitoti cittekaggatārahito.",
  "atk-abh03a5:123_6": "Vibbhantacittoti bhantacitto,",
  "atk-abh03a5:123_7": "bhantagāvībhantamigīsappaṭibhāgo. Pākaṭindriyoti vivaṭindriyo.",
  "atk-abh03a5:123_8": "Ayaṁ vuccatīti ayaṁ evarūpo puggalo ‘suppameyyo’ti vuccati.",
  "atk-abh03a5:123_9": "Yathā hi parittassa udakassa sukhena pamāṇaṁ gayhati;",
  "atk-abh03a5:123_10": "evameva imehi aguṇaṅgehi samannāgatassa sukhena pamāṇaṁ gayhati. Tenesa ‘suppameyyo’ti vutto.",
  "atk-abh03a5:124_0": "119.",
  "atk-abh03a5:124_1": "Dukkhena pametabboti duppameyyo.",
  "atk-abh03a5:124_2": "Anuddhatādīni vuttapaṭipakkhavasena veditabbāni.",
  "atk-abh03a5:124_3": "Ayaṁ vuccatīti ayaṁ evarūpo puggalo ‘duppameyyo’ti vuccati.",
  "atk-abh03a5:124_4": "Yathā hi mahāsamuddassa dukkhena pamāṇaṁ gayhati;",
  "atk-abh03a5:124_5": "evameva imehi guṇaṅgehi samannāgatassa dukkhena pamāṇaṁ gayhati. Tādiso ‘anāgāmī nu kho,",
  "atk-abh03a5:124_6": "khīṇāsavo nu kho’ti vattabbataṁ gacchati, tenesa ‘duppameyyo’ti vutto.",
  "atk-abh03a5:125_0": "120. Na sakkā pametunti appameyyo.",
  "atk-abh03a5:125_1": "Yathā hi ākāsassa na sakkā pamāṇaṁ gahetuṁ, evaṁ khīṇāsavassa. Tenesa ‘appameyyo’ti vutto.",
  "atk-abh03a5:126_0": "121.",
  "atk-abh03a5:126_1": "Na sevitabbādīsu – na sevitabboti na upasaṅkamitabbo.",
  "atk-abh03a5:126_2": "Na bhajitabboti na allīyitabbo.",
  "atk-abh03a5:126_3": "Na payirupāsitabboti na santike nisīdanavasena punappunaṁ upāsitabbo.",
  "atk-abh03a5:126_4": "Hīnohoti sīlenātiādīsu upādāyupādāya hīnatā veditabbā . Yo hi pañca sīlāni rakkhati,",
  "atk-abh03a5:126_5": "so dasa sīlāni rakkhantena na sevitabbo.",
  "atk-abh03a5:126_6": "Yo pana dasa sīlāni rakkhati,",
  "atk-abh03a5:126_7": "so catupārisuddhisīlaṁ rakkhantena na sevitabbo.",
  "atk-abh03a5:126_8": "Aññatra anuddayā aññatra anukampāti ṭhapetvā anuddayañca anukampañca.",
  "atk-abh03a5:126_9": "Attano atthāya eva hi evarūpo puggalo na sevitabbo.",
  "atk-abh03a5:126_10": "Anuddayānukampāvasena pana taṁ upasaṅkamituṁ vaṭṭati.",
  "atk-abh03a5:127_0": "122.Sadiso hotīti samāno hoti.",
  "atk-abh03a5:127_1": "Sīlasāmaññagatānaṁ satanti sīlena samānabhāvaṁ gatānaṁ santānaṁ.",
  "atk-abh03a5:127_2": "Sīlakathā ca no bhavissatīti evaṁ samānasīlānaṁ amhākaṁ sīlameva ārabbha kathā bhavissati.",
  "atk-abh03a5:127_3": "Sā ca no phāsu bhavissatīti sā ca sīlakathā amhākaṁ phāsuvihāro sukhavihāro bhavissati.",
  "atk-abh03a5:127_4": "Sā ca no pavattinī bhavissatīti sā ca amhākaṁ kathā divasampi kathentānaṁ pavattinī bhavissati, na paṭihaññissati.",
  "atk-abh03a5:127_5": "Dvīsu hi sīlavantesu ekena sīlassa vaṇṇe kathite itaro anumodati;",
  "atk-abh03a5:127_6": "tena tesaṁ kathā phāsu ceva hoti, pavattinī ca.",
  "atk-abh03a5:127_7": "Ekasmiṁ pana dussīle sati dussīlassa sīlakathā dukkathāti neva sīlakathā hoti, na phāsu hoti, na pavattinī.",
  "atk-abh03a5:127_8": "Samādhipaññākathāsupi eseva nayo.",
  "atk-abh03a5:127_9": "Dve hi samādhilābhino samādhikathaṁ,",
  "atk-abh03a5:127_10": "sappaññā ca paññākathaṁ kathentā,",
  "atk-abh03a5:127_11": "rattiṁ vā divasaṁ vā atikkantampi na jānanti.",
  "atk-abh03a5:128_0": "123.Sakkatvā garuṁ katvāti sakkārañceva garukārañca karitvā. Adhiko hotīti atireko hoti. Sīlakkhandhanti sīlarāsiṁ.",
  "atk-abh03a5:128_1": "Paripūressāmīti taṁ atirekasīlaṁ puggalaṁ nissāya attano aparipūraṁ sīlarāsiṁ paripūraṁ karissāmi.",
  "atk-abh03a5:128_2": "Tattha tattha paññāya anuggahessāmīti ettha sīlassa asappāye anupakāradhamme vajjetvā sappāye upakāradhamme sevanto tasmiṁ tasmiṁ ṭhāne sīlakkhandhaṁ paññāya anuggaṇhāti nāma.",
  "atk-abh03a5:128_3": "Samādhipaññākkhandhesupi eseva nayo.",
  "atk-abh03a5:129_0": "124.",
  "atk-abh03a5:129_1": "Jigucchitabbādīsu – jigucchitabboti gūthaṁ viya jigucchitabbo. Atha kho nanti atha kho assa. Kittisaddoti kathāsaddo.",
  "atk-abh03a5:129_2": "Evamevanti ettha gūthakūpo viya dussīlyaṁ daṭṭhabbaṁ.",
  "atk-abh03a5:129_3": "Gūthakūpe patitvā ṭhito dhamanīahi viya dussīlapuggalo.",
  "atk-abh03a5:129_4": "Guthakūpato uddhariyamānena tena ahinā purisassa sarīraṁ āruḷhenāpi adaṭṭhabhāvo viya dussīlaṁ sevamānassāpi tassa kiriyāya kāraṇabhāvo sarīraṁ gūthena makkhetvā ahino gatakālo viya dussīlaṁ sevamānassa pāpakittisaddassa abbhuggamanakālo veditabbo.",
  "atk-abh03a5:130_0": "125.Tindukālātanti tindukarukkhaalātaṁ.",
  "atk-abh03a5:130_1": "Bhiyyoso mattāya cicciṭāyatīti tañhi jhāyamānaṁ pakatiyāpi papaṭikāyo muñcantaṁ cicciṭāyati ciṭiciṭāti saddaṁ karoti.",
  "atk-abh03a5:130_2": "Ghaṭṭitaṁ pana adhimattaṁ karotīti attho.",
  "atk-abh03a5:130_3": "Evamevanti evamevaṁ kodhano attano dhammatāyapi uddhato caṇḍikato hutvā carati.",
  "atk-abh03a5:130_4": "Appamattakaṁ pana vacanaṁ vuttakāle ‘mādisaṁ nāma evaṁ vadatī’ti atirekataraṁ uddhato caṇḍikato hutvā carati. Gūthakūpoti gūthapuṇṇakūpo, gūtharāsiyeva vā.",
  "atk-abh03a5:130_5": "Opammasaṁsandanaṁ panettha purimanayeneva veditabbaṁ.",
  "atk-abh03a5:130_6": "Tasmā evarūpo puggalo ajjhupekkhitabbo,",
  "atk-abh03a5:130_7": "na sevitabboti yasmā kodhano atiseviyamānopi atiupasaṅkamiyamānopi kujjhatiyeva,",
  "atk-abh03a5:130_8": "‘kiṁ iminā’ti paṭikkamantopi kujjhatiyeva,",
  "atk-abh03a5:130_9": "tasmā palālaggi viya ajjhupekkhitabbo, na sevitabbo. Kiṁ vuttaṁ hoti?",
  "atk-abh03a5:130_10": "Yo hi palālaggiṁ atiupasaṅkamitvā tappati, tassa sarīraṁ jhāyati. Yo atipaṭikkamitvā tappati, tassa sītaṁ na vūpasammati.",
  "atk-abh03a5:130_11": "Anupasaṅkamitvā apaṭikkamitvā pana majjhattabhāvena tappentassa sītaṁ vūpasammati, kāyopi na ḍayhati.",
  "atk-abh03a5:130_12": "Tasmā palālaggi viya kodhano puggalo majjhattabhāvena ajjhupekkhitabbo, na sevitabbo, na bhajitabbo, na payirupāsitabbo.",
  "atk-abh03a5:131_0": "126.Kalyāṇamittoti sucimitto. Kalyāṇasahāyoti sucisahāyo.",
  "atk-abh03a5:131_1": "Sahāyoti sahagāmī saddhiṁcaro.",
  "atk-abh03a5:131_2": "Kalyāṇasampavaṅkoti kalyāṇesu sucipuggalesu sampavaṅko,",
  "atk-abh03a5:131_3": "tanninnatappoṇatappabbhāramānasoti attho.",
  "atk-abh03a5:132_0": "127.",
  "atk-abh03a5:132_1": "Sīlesu paripūrakārītiādīsu – sīlesu paripūrakārinoti ete ariyasāvakā yāni tāni maggabrahmacariyassa ādibhūtāni, ādibrahmacariyakāni,",
  "atk-abh03a5:132_2": "pārājikasaṅkhātāni cattāri mahāsīlasikkhāpadāni,",
  "atk-abh03a5:132_3": "tesaṁ avītikkamanato yāni khuddānukhuddakāni āpajjanti,",
  "atk-abh03a5:132_4": "tehi ca vuṭṭhānato sīlesu yaṁ kattabbaṁ,",
  "atk-abh03a5:132_5": "taṁ paripūraṁ samattaṁ karontīti ‘sīlesu paripūrakārino’ti vuccanti.",
  "atk-abh03a5:132_6": "Samādhipāribandhakānaṁ pana kāmarāgabyāpādānaṁ,",
  "atk-abh03a5:132_7": "paññāpāribandhakassa ca saccapaṭicchādakassa mohassa asamūhatattā,",
  "atk-abh03a5:132_8": "samādhiṁ paññañca bhāventāpi samādhipaññāsu yaṁ kattabbaṁ taṁ mattaso pamāṇena padesamattameva karontīti samādhismiṁ paññāya ca mattaso kārinoti vuccanti.",
  "atk-abh03a5:132_9": "Iminā upāyena itaresupi dvīsu nayesu attho veditabbo.",
  "atk-abh03a5:133_0": "Tatrāyaṁ aparopi suttantanayo –",
  "atk-abh03a5:134_0": "‘‘Idha, bhikkhave,",
  "atk-abh03a5:134_1": "bhikkhu sīlesu paripūrakārī hoti, samādhismiṁ mattaso kārī, paññāya mattaso kārī.",
  "atk-abh03a5:134_2": "So yāni tāni khuddānukhuddakāni sikkhāpadāni tāni āpajjatipi, vuṭṭhātipi. Taṁ kissa hetu? Na hi mettha, bhikkhave, abhabbatā vuttā.",
  "atk-abh03a5:134_3": "Yāni ca kho tāni sikkhāpadāni ādibrahmacariyakāni brahmacariyasāruppāni, tattha dhuvasīlo ca hoti, ṭhitasīlo ca,",
  "atk-abh03a5:134_4": "samādāya sikkhati sikkhāpadesu.",
  "atk-abh03a5:134_5": "So tiṇṇaṁ saṁyojanānaṁ parikkhayā sotāpanno hoti,",
  "atk-abh03a5:134_6": "avinipātadhammo niyato sambodhiparāyaṇo. Idha pana, bhikkhave,",
  "atk-abh03a5:134_7": "bhikkhu sīlesu…pe… so tiṇṇaṁ saṁyojanānaṁ parikkhayā, rāgadosamohānaṁ tanuttā, sakadāgāmī hoti;",
  "atk-abh03a5:134_8": "sakideva imaṁ lokaṁ āgantvā dukkhassantaṁ karoti. Idha pana, bhikkhave,",
  "atk-abh03a5:134_9": "bhikkhu sīlesu paripūrakārī hoti, samādhismiṁ paripūrakārī, paññāya mattaso kārī.",
  "atk-abh03a5:134_10": "So yāni tāni…pe… sikkhati sikkhāpadesu.",
  "atk-abh03a5:134_11": "So pañcannaṁ orambhāgiyānaṁ…pe… anāvattidhammo tasmā lokā. Idha pana, bhikkhave , bhikkhu sīlesu paripūrakārī, samādhismiṁ paripūrakārī, paññāya paripūrakārī.",
  "atk-abh03a5:134_12": "So yāni tāni khuddānukhuddakāni…pe… sikkhati sikkhāpadesu.",
  "atk-abh03a5:134_13": "So āsavānaṁ khayā…pe… upasampajja viharatī’’ti (a. ni. 3.87).",
  "atk-abh03a5:135_0": "130.",
  "atk-abh03a5:135_1": "Satthāraniddese – pariññaṁ paññapetīti pahānaṁ samatikkamaṁ paññapeti. Tatrāti tesu tīsu janesu.",
  "atk-abh03a5:135_2": "Tena daṭṭhabboti tena paññāpanena so satthā rūpāvacarasamāpattiyā lābhīti daṭṭhabboti attho. Dutiyavārepi eseva nayo.",
  "atk-abh03a5:135_3": "Sammāsambuddho satthā tena daṭṭhabboti tena titthiyehi asādhāraṇena paññāpanena ayaṁ tatiyo satthā sabbaññubuddho daṭṭhabbo.",
  "atk-abh03a5:135_4": "Titthiyā hi kāmānaṁ pariññaṁ paññapentā rūpabhavaṁ vakkhanti.",
  "atk-abh03a5:135_5": "Rūpānaṁ pariññaṁ paññapentā arūpabhavaṁ vakkhanti.",
  "atk-abh03a5:135_6": "Vedanānaṁ pariññaṁ paññapentā asaññabhavaṁ vakkhanti.",
  "atk-abh03a5:135_7": "Sammā paññapentā ‘evaṁ paññapeyyuṁ’,",
  "atk-abh03a5:135_8": "no ca sammā paññapetuṁ sakkonti.",
  "atk-abh03a5:135_9": "Sammāsambuddho pana kāmānaṁ pariññaṁ pahānaṁ anāgāmimaggena paññapeti .",
  "atk-abh03a5:135_10": "Rūpavedanānaṁ pariññaṁ pahānaṁ arahattamaggena paññapeti.",
  "atk-abh03a5:135_11": "Ime tayo satthāroti ime dve janā bāhirakā,",
  "atk-abh03a5:135_12": "eko sammāsambuddhoti – imasmiṁ loke tayo satthāro nāma.",
  "atk-abh03a5:136_0": "131.",
  "atk-abh03a5:136_1": "Dutiye satthāraniddese – diṭṭhe ceva dhammeti imasmiṁ attabhāve.",
  "atk-abh03a5:136_2": "Attānaṁ saccato thetato paññapetīti ‘‘attā nāmeko atthi nicco dhuvo sassato’’ti bhūtato thirato paññapeti.",
  "atk-abh03a5:136_3": "Abhisamparāyañcāti aparasmiṁ attabhāve evameva paññapeti.",
  "atk-abh03a5:136_4": "Sesamettha vuttanayeneva veditabbanti.",
  "atk-abh03a5:137_0": "Tikaniddesavaṇṇanā.",
  "atk-abh03a5:138_0": "4. Catukkaniddesavaṇṇanā",
  "atk-abh03a5:139_0": "132.",
  "atk-abh03a5:139_1": "Catukkaniddese – asappurisoti lāmakapuriso. Pāṇaṁ atipātetīti pāṇātipātī. Adinnaṁ ādiyatīti adinnādāyī.",
  "atk-abh03a5:139_2": "Kāmesu micchā caratīti kāmesumicchācārī. Musā vadatīti musāvādī.",
  "atk-abh03a5:139_3": "Surāmerayamajjapamāde tiṭṭhatīti surāmerayamajjapamādaṭṭhāyī.",
  "atk-abh03a5:140_0": "133.Pāṇātipāte samādapetīti yathā pāṇaṁ atipāteti,",
  "atk-abh03a5:140_1": "tathā naṁ tattha gahaṇaṁ gaṇhāpeti. Sesesupi eseva nayo.",
  "atk-abh03a5:140_2": "Ayaṁ vuccatīti ayaṁ evarūpo puggalo yasmā sayaṁ katena ca dussīlyena samannāgato yañca samādapitena kataṁ, tato upaḍḍhassa dāyādo,",
  "atk-abh03a5:140_3": "tasmā asappurisena asappurisataroti vuccati. Sappurisoti uttamapuriso.",
  "atk-abh03a5:141_0": "135.Sappurisena sappurisataroti attanā katena susīlyena samannāgatattā yañca samādapito karoti.",
  "atk-abh03a5:141_1": "Tato upaḍḍhassa dāyādattā uttamapurisena uttamapurisataro.",
  "atk-abh03a5:142_0": "136.Pāpoti akusalakammapathasaṅkhātena dasavidhena pāpena samannāgato.",
  "atk-abh03a5:143_0": "138.Kalyāṇoti kusalakammapathasaṅkhātena dasavidhena kalyāṇadhammena samannāgato suddhako bhadrako.",
  "atk-abh03a5:143_1": "Sesamettha heṭṭhā vuttanayattā uttānatthameva.",
  "atk-abh03a5:144_0": "140.",
  "atk-abh03a5:144_1": "Pāpadhammādīsu – pāpo dhammo assāti pāpadhammo.",
  "atk-abh03a5:144_2": "Kalyāṇo dhammo assāti kalyāṇadhammo. Sesamettha uttānatthameva.",
  "atk-abh03a5:145_0": "144.",
  "atk-abh03a5:145_1": "Sāvajjādīsu – sāvajjoti sadoso.",
  "atk-abh03a5:145_2": "Sāvajjena kāyakammenāti sadosena pāṇātipātādinā kāyakammena. Itaresupi eseva nayo.",
  "atk-abh03a5:145_3": "Ayaṁ vuccatīti ayaṁ evarūpo puggalo tīhi dvārehi āyūhanakammassa sadosattā,",
  "atk-abh03a5:145_4": "gūthakuṇapādibharito padeso viya sāvajjoti vuccati.",
  "atk-abh03a5:146_0": "145.Sāvajjena bahulanti yassa sāvajjameva kāyakammaṁ bahu hoti, appaṁ anavajjaṁ;",
  "atk-abh03a5:146_1": "so sāvajjena bahulaṁ kāyakammena samannāgato, appaṁ anavajjenāti vuccati. Itaresupi eseva nayo. Ko pana evarūpo hotīti?",
  "atk-abh03a5:146_2": "Yo gāmadhammatāya vā nigamadhammatāya vā kadāci karahaci uposathaṁ samādiyati, sīlāni pūreti.",
  "atk-abh03a5:146_3": "Ayaṁ vuccatīti ayaṁ evarūpo puggalo tīhi dvārehi āyūhanakammesu sāvajjasseva bahulatāya anavajjassa appatāya vajjabahuloti vuccati.",
  "atk-abh03a5:147_0": "Yathā hi ekasmiṁ padese dubbaṇṇāni duggandhāni pupphāni rāsikatānassu,",
  "atk-abh03a5:147_1": "tesaṁ upari tahaṁ tahaṁ atimuttakavassikapāṭalāni patitāni bhaveyyuṁ.",
  "atk-abh03a5:147_2": "Evarūpo ayaṁ puggalo veditabbo.",
  "atk-abh03a5:147_3": "Yathā pana ekasmiṁ padese atimuttakavassikapāṭalāni rāsikatānassu,",
  "atk-abh03a5:147_4": "tesaṁ upari tahaṁ tahaṁ dubbaṇṇaduggandhāni badarapupphādīni patitāni bhaveyyuṁ.",
  "atk-abh03a5:147_5": "Evarūpo tatiyo puggalo veditabbo.",
  "atk-abh03a5:147_6": "Catuttho pana tīhipi dvārehi āyūhanakammassa niddosattā,",
  "atk-abh03a5:147_7": "catumadhurabharitasuvaṇṇapāti viya daṭṭhabbo.",
  "atk-abh03a5:147_8": "Tesu paṭhamo andhabālaputhujjano.",
  "atk-abh03a5:147_9": "Dutiyo antarantarā kusalassa kārako lokiyaputhujjano.",
  "atk-abh03a5:147_10": "Tatiyo sotāpanno sakadāgāmianāgāminopi eteneva saṅgahitā. Catuttho khīṇāsavo. So hi ekantena anavajjoyeva. Ayaṁ aṅguttaraṭṭhakathāyo.",
  "atk-abh03a5:148_0": "148.",
  "atk-abh03a5:148_1": "Ugghaṭitaññūādīsu – ugghaṭitaññūti ettha ugghaṭitaṁ nāma ñāṇugghāṭanaṁ,",
  "atk-abh03a5:148_2": "ñāṇe ugghaṭitamatteyeva jānātīti attho.",
  "atk-abh03a5:148_3": "Saha udāhaṭavelāyāti udāhāre udāhaṭamatteyeva.",
  "atk-abh03a5:148_4": "Dhammābhisamayoti catusaccadhammassa ñāṇena saddhiṁ abhisamayo.",
  "atk-abh03a5:148_5": "Ayaṁ vuccatīti ayaṁ ‘cattāro satipaṭṭhānā’tiādinā nayena saṁkhittena mātikāya ṭhapiyamānāya desanānusārena ñāṇaṁ pesetvā arahattaṁ gaṇhituṁ samattho puggalo ugghaṭitaññūti vuccati.",
  "atk-abh03a5:149_0": "149.",
  "atk-abh03a5:149_1": "Vipañcitaṁ vitthāritameva atthaṁ jānātīti vipañcitaññū.",
  "atk-abh03a5:149_2": "Ayaṁ vuccatīti ayaṁ saṅkhittena mātikaṁ ṭhapetvā vitthārena atthe bhājiyamāne arahattaṁ pāpuṇituṁ samattho puggalo vipañcitaññūti vuccati.",
  "atk-abh03a5:150_0": "150. Uddesādīhi netabboti neyyo.",
  "atk-abh03a5:150_1": "Anupubbena dhammābhisamayo hotīti anukkamena arahattappatti.",
  "atk-abh03a5:151_0": "151.",
  "atk-abh03a5:151_1": "Byañjanapadameva paramaṁ assāti padaparamo.",
  "atk-abh03a5:151_2": "Na tāya jātiyā dhammābhisamayo hotīti na tena attabhāvena jhānaṁ vā vipassanaṁ vā maggaṁ vā phalaṁ vā nibbattetuṁ sakkotīti attho.",
  "atk-abh03a5:152_0": "152.",
  "atk-abh03a5:152_1": "Yuttapaṭibhānādīsu – paṭibhānaṁ vuccati ñāṇampi, ñāṇassa upaṭṭhitavacanampi. Taṁ idha adhippetaṁ.",
  "atk-abh03a5:152_2": "Atthayuttaṁ kāraṇayuttañca paṭibhānamassāti yuttappaṭibhāno.",
  "atk-abh03a5:152_3": "Pucchitānantarameva sīghaṁ byākātuṁ asamatthatāya no muttaṁ paṭibhānamassāti no muttappaṭibhāno. Iminā nayena sesā veditabbā.",
  "atk-abh03a5:152_4": "Ettha pana paṭhamo – kiñci kālaṁ vīmaṁsitvā yuttameva pekkhati, tipiṭakacūḷanāgatthero viya.",
  "atk-abh03a5:152_5": "So kira pañhaṁ puṭṭho pariggahetvā yuttapayuttakāraṇameva katheti.",
  "atk-abh03a5:153_0": "Dutiyo – pucchānantarameva yena vā tena vā vacanena paṭibāhati,",
  "atk-abh03a5:153_1": "vīmaṁsitvāpi ca yuttaṁ na pekkhati catunikāyikapaṇḍitatissatthero viya.",
  "atk-abh03a5:153_2": "So kira pañhaṁ puṭṭho pañhapariyosānampi nāgameti, yaṁ vā taṁ vā kathetiyeva.",
  "atk-abh03a5:153_3": "Vacanatthaṁ panassa vīmaṁsiyamānaṁ katthaci na laggati.",
  "atk-abh03a5:154_0": "Tatiyo – pucchāsamakālameva yuttaṁ pekkhati,",
  "atk-abh03a5:154_1": "taṅkhaṇaññeva vacanaṁ byākaroti tipiṭakacūḷābhayatthero viya.",
  "atk-abh03a5:154_2": "So kira pañhaṁ puṭṭho sīghameva katheti, yuttapayuttakāraṇo ca hoti.",
  "atk-abh03a5:155_0": "Catuttho – puṭṭho samāno neva yuttaṁ pekkhati ,",
  "atk-abh03a5:155_1": "na yena vā tena vā paṭibāhituṁ sakkoti tibbandhakāranimuggo viya hoti lāḷudāyitthero viya.",
  "atk-abh03a5:156_0": "156.",
  "atk-abh03a5:156_1": "Dhammakathikesu – appañca bhāsatīti sampattaparisāya thokameva katheti.",
  "atk-abh03a5:156_2": "Asahitañcāti kathento ca pana na atthayuttaṁ kāraṇayuttaṁ katheti.",
  "atk-abh03a5:156_3": "Parisā cassa na kusalā hotīti sotuṁ nisinnaparisā cassa yuttāyuttaṁ kāraṇākāraṇaṁ siliṭṭhāsiliṭṭhaṁ na jānātīti attho.",
  "atk-abh03a5:156_4": "Evarūpoti ayaṁ evaṁjātiko bāladhammakathiko.",
  "atk-abh03a5:156_5": "Evaṁjātikāya bālaparisāya dhammakathikotveva nāmaṁ labhati.",
  "atk-abh03a5:156_6": "Iminā nayena sabbattha attho veditabbo.",
  "atk-abh03a5:156_7": "Ettha ca dveyeva janā sabhāvadhammakathikā,",
  "atk-abh03a5:156_8": "itare pana dhammakathikānaṁ antare paviṭṭhattā evaṁ vuttā.",
  "atk-abh03a5:157_0": "157.",
  "atk-abh03a5:157_1": "Valāhakūpamesu valāhakāti meghā. Gajjitāti thanitā.",
  "atk-abh03a5:157_2": "Tattha gajjitvā no vassanabhāvo nāma pāpako.",
  "atk-abh03a5:157_3": "Manussā hi yathā devo gajjati ‘suvuṭṭhikā bhavissatī’ti bījāni nīharitvā vapanti.",
  "atk-abh03a5:157_4": "Atha deve avassante khette bījāni khetteyeva nassanti,",
  "atk-abh03a5:157_5": "gehe bījāni geheyeva nassantīti dubbhikkhaṁ hoti.",
  "atk-abh03a5:157_6": "No gajjitvā vassanabhāvopi pāpakova.",
  "atk-abh03a5:157_7": "Manussā hi ‘imasmiṁ kāle dubbuṭṭhikā bhavissatī’ti ninnaṭṭhānesuyeva vappaṁ karonti.",
  "atk-abh03a5:157_8": "Atha devo vassitvā sabbabījāni mahāsamuddaṁ pāpeti, dubbhikkhameva hoti.",
  "atk-abh03a5:157_9": "Gajjitvā vassanabhāvo pana bhaddako. Tadā hi subhikkhaṁ hoti.",
  "atk-abh03a5:157_10": "No gajjitvā no vassanabhāvo ekantapāpakova.",
  "atk-abh03a5:158_0": "Bhāsitā hoti no kattāti ‘idāni ganthadhuraṁ pūressāmi,",
  "atk-abh03a5:158_1": "vāsadhuraṁ pūressāmī’ti kathetiyeva, na pana uddesaṁ gaṇhāti, na kammaṭṭhānaṁ bhāveti.",
  "atk-abh03a5:159_0": "Kattā hoti no bhāsitāti ‘ganthadhuraṁ vā pūressāmi vāsadhuraṁ vā’ti na bhāsati.",
  "atk-abh03a5:159_1": "Sampatte pana kāle tamatthaṁ sampādeti.",
  "atk-abh03a5:159_2": "Iminā nayena itarepi veditabbā.",
  "atk-abh03a5:159_3": "Sabbaṁ panetaṁ paccayadāyakeneva kathitaṁ.",
  "atk-abh03a5:159_4": "Eko hi ‘asukadivase nāma dānaṁ dassāmī’ti saṅghaṁ nimanteti, sampattakāle no karoti.",
  "atk-abh03a5:159_5": "Ayaṁ puggalo puññena parihāyati,",
  "atk-abh03a5:159_6": "bhikkhusaṅghopi lābhena parihāyati .",
  "atk-abh03a5:159_7": "Aparo saṅghaṁ animantetvāva sakkāraṁ katvā ‘bhikkhū ānessāmī’ti na labhati,",
  "atk-abh03a5:159_8": "sabbe aññattha nimantitā honti. Ayampi puññena parihāyati ,",
  "atk-abh03a5:159_9": "saṅghopi tena lābhena parihāyati.",
  "atk-abh03a5:159_10": "Aparo paṭhamaṁ saṅghaṁ nimantetvā,",
  "atk-abh03a5:159_11": "pacchā sakkāraṁ katvā dānaṁ deti, ayaṁ kiccakārī hoti.",
  "atk-abh03a5:159_12": "Aparo neva saṅghaṁ nimanteti, na dānaṁ deti,",
  "atk-abh03a5:159_13": "ayaṁ ‘pāpapuggalo’ti veditabbo.",
  "atk-abh03a5:160_0": "158.",
  "atk-abh03a5:160_1": "Mūsikūpamesu – gādhaṁ kattā no vasitāti attano āsayaṁ bilaṁ kūpaṁ khaṇati, no tattha vasati, kismiñcideva ṭhāne vasati,",
  "atk-abh03a5:160_2": "evaṁ biḷārādiamittavasaṁ gacchati. Khattātipi pāṭho.",
  "atk-abh03a5:160_3": "Vasitā no gādhaṁ kattāti sayaṁ na khaṇati, parena khate bile vasati, evaṁ jīvitaṁ rakkhati. Tatiyā dvepi karontī, jīvitaṁ rakkhati.",
  "atk-abh03a5:160_4": "Catutthā dvepi akarontī amittavasaṁ gacchati.",
  "atk-abh03a5:160_5": "Imāya pana upamāya upamitesu puggalesu paṭhamo yathā sā mūsikā gādhaṁ khaṇati,",
  "atk-abh03a5:160_6": "evaṁ navaṅgaṁ satthusāsanaṁ uggaṇhāti.",
  "atk-abh03a5:160_7": "Yathā pana sā tattha na vasati, kismiñcideva ṭhāne vasantī, amittavasaṁ gacchati;",
  "atk-abh03a5:160_8": "tathā ayampi pariyattivasena ñāṇaṁ pesetvā catusaccadhammaṁ na paṭivijjhati,",
  "atk-abh03a5:160_9": "lokāmisaṭṭhānesuyeva caranto maccumārakilesamāradevaputtamārasaṅkhātānaṁ amittānaṁ vasaṁ gacchati.",
  "atk-abh03a5:160_10": "Dutiyo yathā sā mūsikā gādhaṁ na khaṇati,",
  "atk-abh03a5:160_11": "evaṁ navaṅgaṁ satthusāsanaṁ na uggaṇhāti.",
  "atk-abh03a5:160_12": "Yathā pana parena khatabile vasantī jīvitaṁ rakkhati;",
  "atk-abh03a5:160_13": "evaṁ parassa kathaṁ sutvā catusaccadhammaṁ paṭivijjhitvā tiṇṇaṁ mārānaṁ vasaṁ atikkamati.",
  "atk-abh03a5:160_14": "Iminā nayena tatiyacatutthesupi opammasaṁsandanaṁ veditabbaṁ.",
  "atk-abh03a5:161_0": "159.",
  "atk-abh03a5:161_1": "Ambūpamesu – āmaṁ pakkavaṇṇīti anto āmaṁ bahi pakkasadisaṁ.",
  "atk-abh03a5:161_2": "Pakkaṁ āmavaṇṇīti anto pakkaṁ bahi āmasadisaṁ. Sesadvayesupi eseva nayo.",
  "atk-abh03a5:161_3": "Tattha yathā ambe apakkabhāvo āmatā hoti,",
  "atk-abh03a5:161_4": "evaṁ puggalepi puthujjanabhāvo āmatā, ariyabhāvo pakkatā.",
  "atk-abh03a5:161_5": "Yathā ca tattha pakkasadisatā pakkavaṇṇitā;",
  "atk-abh03a5:161_6": "evaṁ puggalepi ariyānaṁ abhikkamanādisadisatā pakkavaṇṇitāti – iminā nayena upamitapuggalesu opammasaṁsandanaṁ veditabbaṁ.",
  "atk-abh03a5:162_0": "160.",
  "atk-abh03a5:162_1": "Kumbhūpamesu – kumbhoti ghaṭo. Tucchoti anto ritto. Pihitoti pidahitvā ṭhapito. Puroti anto puṇṇo. Vivaṭoti vivaritvā ṭhapito.",
  "atk-abh03a5:162_2": "Upamitapuggalesu panettha anto guṇasāravirahito tuccho bāhirasobhanatāya pihito puggalo veditabbo. Sesesupi eseva nayo.",
  "atk-abh03a5:163_0": "161.",
  "atk-abh03a5:163_1": "Udakarahadūpamesu – udakarahado tāva jaṇṇumattepi udake sati paṇṇarasasambhinnavaṇṇattā vā bahalattā vā udakassa apaññāyamānatalo uttāno gambhīrobhāso nāma hoti.",
  "atk-abh03a5:163_2": "Tiporisa catuporisepi pana udake sati acchattā udakassa paññāyamānatalo gambhīro uttānobhāso nāma hoti.",
  "atk-abh03a5:163_3": "Ubhayakāraṇasambhāvato pana itare dve veditabbā.",
  "atk-abh03a5:163_4": "Puggalopi kilesussadabhāvato guṇagambhīratāya ca abhāvato guṇagambhīrānaṁ sadisehi abhikkamādīhi yutto uttāno gambhīrobhāso nāma.",
  "atk-abh03a5:163_5": "Iminā nayena sesāpi veditabbā.",
  "atk-abh03a5:164_0": "162.",
  "atk-abh03a5:164_1": "Balībaddūpamesu – balībaddo tāva yo attano gogaṇaṁ ghaṭṭeti ubbejeti,",
  "atk-abh03a5:164_2": "paragogaṇe pana sorato sukhasīlo hoti – ayaṁ sakagavacaṇḍo no paragavacaṇḍo nāma.",
  "atk-abh03a5:164_3": "Puggalopi attano parisaṁ ghaṭṭento vijjhanto pharusena samudācaranto,",
  "atk-abh03a5:164_4": "paraparisāya pana soraccaṁ nivātavuttitaṁ āpajjanto sakagavacaṇḍo hoti no paragavacaṇḍo nāmāti.",
  "atk-abh03a5:164_5": "Iminā nayena sesāpi veditabbā.",
  "atk-abh03a5:164_6": "Niddesavāre panettha ubbejitā hotīti ghaṭṭetvā vijjhitvā ubbegappattaṁ karoticceva attho.",
  "atk-abh03a5:165_0": "163.",
  "atk-abh03a5:165_1": "Āsīvisūpamesu – āsīviso tāva yassa visaṁ āsuṁ āgacchati sīghaṁ pharati; ghoraṁ pana na hoti,",
  "atk-abh03a5:165_2": "cirakālaṁ na pīḷeti – ayaṁ āgataviso no ghoraviso. Sesapadesupi eseva nayo.",
  "atk-abh03a5:165_3": "Puggalavibhājanaṁ pana uttānatthameva.",
  "atk-abh03a5:166_0": "164.Ananuvicca apariyogāhetvā avaṇṇārahassa vaṇṇaṁ bhāsitā hotītiādīsu ananuviccāti atulayitvā, apariggaṇhitvā.",
  "atk-abh03a5:166_1": "Apariyogāhetvāti paññāya guṇe anogāhetvā.",
  "atk-abh03a5:167_0": "166.Bhūtaṁ tacchanti vijjamānato bhūtaṁ, aviparītato tacchaṁ. Kālenāti yuttapayuttakālena.",
  "atk-abh03a5:167_1": "Tatra kālaññū hotīti yamidaṁ kālenāti vuttaṁ.",
  "atk-abh03a5:167_2": "Tatra yo puggalo kālaññū hoti, kālaṁ jānāti,",
  "atk-abh03a5:167_3": "tassa pañhassa veyyākaraṇatthāya ‘‘imasmiṁ kāle pucchitenāpi mayā na kathetabbā,",
  "atk-abh03a5:167_4": "imasmiṁ kāle kathetabbā’’ti – ayaṁ kālena bhaṇati nāma.",
  "atk-abh03a5:167_5": "Upekkhako viharatīti majjhattabhūtāya upekkhāya ṭhito hutvā viharati.",
  "atk-abh03a5:167_6": "Sesaṁ sabbattha uttānatthameva.",
  "atk-abh03a5:168_0": "167.",
  "atk-abh03a5:168_1": "Uṭṭhānaphalūpajīvītiādīsu – yo uṭṭhānavīriyeneva divasaṁ vītināmetvā tassa nissandaphalamattaṁ kiñcideva labhitvā jīvikaṁ kappeti,",
  "atk-abh03a5:168_2": "taṁ pana uṭṭhānaṁ āgamma kiñci puññaphalaṁ na paṭilabhati,",
  "atk-abh03a5:168_3": "taṁ sandhāya yassa puggalassa uṭṭhahatotiādi vuttaṁ.",
  "atk-abh03a5:168_4": "Tatūpari devāti tato upari brahmakāyikādayo devā.",
  "atk-abh03a5:168_5": "Tesañhi uṭṭhānavīriyena kiccaṁ nāma natthi. Puññaphalameva upajīvanti.",
  "atk-abh03a5:168_6": "Puññavato cāti idaṁ puññavante khattiyabrāhmaṇādayo ceva bhummadeve ādiṁ katvā nimmānaratipariyosāne deve ca sandhāya vuttaṁ.",
  "atk-abh03a5:168_7": "Sabbepi hete vāyāmaphalañceva puññaphalañca anubhavanti.",
  "atk-abh03a5:168_8": "Nerayikā pana neva uṭṭhānena ājīvaṁ uppādetuṁ sakkonti,",
  "atk-abh03a5:168_9": "nāpi nesaṁ puññaphalena koci ājīvo uppajjati.",
  "atk-abh03a5:169_0": "168.",
  "atk-abh03a5:169_1": "Tamādīsu – ‘‘nīce kule paccājāto’’tiādikena tamena yuttoti tamo.",
  "atk-abh03a5:169_2": "Kāyaduccaritādīhi puna nirayatamūpagamanato tamaparāyaṇo.",
  "atk-abh03a5:169_3": "Nesādakuleti migaluddakādīnaṁ kule. Venakuleti vilīvakārakule.",
  "atk-abh03a5:169_4": "Rathakārakuleti cammakārakule.",
  "atk-abh03a5:169_5": "Pukkusakuleti pupphachaḍḍakakule.",
  "atk-abh03a5:169_6": "Kasiravuttiketi dukkhavuttike.",
  "atk-abh03a5:169_7": "Dubbaṇṇoti paṁsupisācako viya jhāmakhāṇuvaṇṇo.",
  "atk-abh03a5:169_8": "Duddasikoti vijātamātuyāpi amanāpadassano. Okoṭimakoti lakuṇḍako.",
  "atk-abh03a5:169_9": "Kāṇoti ekakkhikāṇo vā ubhayakkhikāṇo vā.",
  "atk-abh03a5:169_10": "Kuṇīti ekahatthakuṇī vā ubhayahatthakuṇī vā.",
  "atk-abh03a5:169_11": "Khañjoti ekapādakhañjo vā ubhayapādakhañjo vā.",
  "atk-abh03a5:169_12": "Pakkhahatoti hatapakkho pīṭhasappī.",
  "atk-abh03a5:169_13": "Padīpeyyassāti telakapallakādino padīpūpakaraṇassa.",
  "atk-abh03a5:169_14": "Evaṁ puggalo tamo hoti tamaparāyaṇoti ettha eko puggalo bahiddhā ālokaṁ adisvā mātukucchismiññeva kālaṁ katvā apāyesu nibbattanto sakalepi kappe saṁsarati. Sopi tamo tamaparāyaṇova.",
  "atk-abh03a5:169_15": "So pana kuhakapuggalo bhaveyya.",
  "atk-abh03a5:169_16": "Kuhakassa hi evarūpā nibbatti hotīti vuttaṁ.",
  "atk-abh03a5:170_0": "Ettha ca nīce kule paccājāto hoti caṇḍālakule vātiādīhi āgamanavipatti ceva pubbuppannapaccayavipatti ca dassitā.",
  "atk-abh03a5:170_1": "Daliddetiādīhi pavattipaccayavipatti.",
  "atk-abh03a5:170_2": "Kasiravuttiketiādīhi ājīvupāyavipatti. Dubbaṇṇotiādīhi rūpavipatti.",
  "atk-abh03a5:170_3": "Bahvābādhotiādīhi dukkhakāraṇasamāyogo.",
  "atk-abh03a5:170_4": "Na lābhītiādīhi sukhakāraṇavipatti ceva upabhogavipatti ca.",
  "atk-abh03a5:170_5": "Kāyena duccaritantiādīhi tamaparāyaṇabhāvassa kāraṇasamāyogo.",
  "atk-abh03a5:170_6": "Kāyassa bhedātiādīhi samparāyikatamūpagamo.",
  "atk-abh03a5:170_7": "Sukkapakkho vuttapaṭipakkhanayena veditabbo.",
  "atk-abh03a5:171_0": "Apicettha tividhāya kulasampattiyā paccājātiādikena jotinā yuttato joti, ālokabhūtoti vuttaṁ hoti.",
  "atk-abh03a5:171_1": "Kāyasucaritādīhi pana saggūpapattijotibhāvūpagamanato jotiparāyaṇo.",
  "atk-abh03a5:171_2": "Khattiyamahāsālakule vātiādīsu khattiyamahāsālāti khattiyā mahāsārā mahāsārappattā khattiyā.",
  "atk-abh03a5:171_3": "Yesañhi khattiyānaṁ heṭṭhimantena koṭisataṁ nidhānagataṁ hoti,",
  "atk-abh03a5:171_4": "tayo kahāpaṇakumbhā vaḷañjanatthāya gehamajjhe rāsiṁ katvā ṭhapitā honti, te khattiyamahāsālā nāma.",
  "atk-abh03a5:171_5": "Yesaṁ brāhmaṇānaṁ asītikoṭidhanaṁ nihitaṁ hoti,",
  "atk-abh03a5:171_6": "diyaḍḍho kahāpaṇakumbho vaḷañjanatthāya gehamajjhe rāsiṁ katvā ṭhapito hoti, te brāhmaṇamahāsālā nāma.",
  "atk-abh03a5:171_7": "Yesaṁ gahapatīnaṁ cattālīsakoṭidhanaṁ nihitaṁ hoti,",
  "atk-abh03a5:171_8": "kahāpaṇakumbho vaḷañjatthāya gehamajjhe rāsiṁ katvā ṭhapito hoti, te gahapatimahāsālā nāma. Tesaṁ kuleti attho. Aḍḍheti issare.",
  "atk-abh03a5:171_9": "Nidhānagatadhanassa mahantatāya mahaddhane.",
  "atk-abh03a5:171_10": "Suvaṇṇarajatabhājanādīnaṁ upabhogabhaṇḍānaṁ mahantatāya mahābhoge.",
  "atk-abh03a5:171_11": "Nidhānagatassa jātarūparajatassa pahūtatāya pahūtajātarūparajate.",
  "atk-abh03a5:171_12": "Vittūpakaraṇassa tuṭṭhikaraṇassa pahūtatāya pahūtavittūpakaraṇe.",
  "atk-abh03a5:171_13": "Godhanādīnañca sattavidhadhaññānañca pahūtatāya pahūtadhanadhaññe. Abhirūpoti sundararūpo.",
  "atk-abh03a5:171_14": "Dassanīyoti aññaṁ kammaṁ pahāya divasampi passitabbayutto.",
  "atk-abh03a5:171_15": "Pāsādikoti dassaneneva cittapasādāvaho. Paramāyāti uttamāya.",
  "atk-abh03a5:171_16": "Vaṇṇapokkharatāyāti pokkharavaṇṇatāya. Pokkharaṁ vuccati sarīraṁ.",
  "atk-abh03a5:171_17": "Tassa vaṇṇasampattiyāti attho. Samannāgatoti upeto.",
  "atk-abh03a5:172_0": "169.",
  "atk-abh03a5:172_1": "Oṇatoṇatādīsu – diṭṭhadhammikāya vā samparāyikāya vā sampattiyā virahito oṇato. Nīco, lāmakoti attho. Tabbipakkhato uṇṇato. Ucco, uggatoti attho.",
  "atk-abh03a5:172_2": "Sesamettha tamādīsu vuttanayeneva veditabbaṁ.",
  "atk-abh03a5:172_3": "Apica – oṇatoṇatoti idāni nīco, āyatimpi nīcova bhavissati. Oṇatuṇṇatoti idāni nīco, āyatiṁ ucco bhavissati. Uṇṇatoṇatoti idāni ucco, āyatiṁ nīco bhavissati. Uṇṇatuṇṇatoti idāni ucco, āyatimpi uccova bhavissatīti.",
  "atk-abh03a5:173_0": "170.",
  "atk-abh03a5:173_1": "Rukkhūpamesu – rukkho tāva pheggusāraparivāroti vanajeṭṭhakarukkho sayaṁ pheggu hoti ,",
  "atk-abh03a5:173_2": "parivārarukkhā panassa sārā honti. Iminā nayena sesā veditabbā.",
  "atk-abh03a5:173_3": "Puggalesu pana sīlasāravirahato pheggutā,",
  "atk-abh03a5:173_4": "sīlācārasamannāgamena ca sāratā veditabbā.",
  "atk-abh03a5:174_0": "171.",
  "atk-abh03a5:174_1": "Rūpappamāṇādīsu – sampattiyuttaṁ rūpaṁ pamāṇaṁ karotīti rūpappamāṇo.",
  "atk-abh03a5:174_2": "Tattha pasādaṁ janetīti rūpappasanno.",
  "atk-abh03a5:174_3": "Kittisaddabhūtaṁ ghosaṁ pamāṇaṁ karotīti ghosappamāṇo.",
  "atk-abh03a5:174_4": "Ārohaṁ vātiādīsu pana – ārohanti uccattanaṁ.",
  "atk-abh03a5:174_5": "Pariṇāhanti kisathūlabhāvāpagataṁ parikkhepasampattiṁ.",
  "atk-abh03a5:174_6": "Saṇṭhānanti aṅgapaccaṅgānaṁ dīgharassavaṭṭatādiyuttaṭṭhānesu tathābhāvaṁ.",
  "atk-abh03a5:174_7": "Pāripūrinti yathāvuttappakārānaṁ anūnataṁ, lakkhaṇaparipuṇṇabhāvaṁ vā.",
  "atk-abh03a5:174_8": "Paravaṇṇanāyāti parehi parammukhā nicchāritāya guṇavaṇṇanāya.",
  "atk-abh03a5:174_9": "Parathomanāyāti parehi thutivasena gāthādiupanibandhanena vuttāya thomanāya.",
  "atk-abh03a5:174_10": "Parapasaṁsanāyāti parehi sammukhā vuttāya pasaṁsāya.",
  "atk-abh03a5:174_11": "Paravaṇṇahārikāyāti paramparathutivasena parehi pavattitāya vaṇṇaharaṇāya.",
  "atk-abh03a5:175_0": "172.Cīvaralūkhanti cīvarassa dubbaṇṇādibhāvena lūkhataṁ.",
  "atk-abh03a5:175_1": "Pattalūkhanti bhājanassa vaṇṇasaṇṭhānavatthūhi lūkhataṁ.",
  "atk-abh03a5:175_2": "Senāsanalūkhanti nāṭakādisampattivirahena senāsanassa lūkhataṁ.",
  "atk-abh03a5:175_3": "Vividhanti acelakādibhāvena anekappakāraṁ.",
  "atk-abh03a5:175_4": "Dukkarakārikanti sarīratāpanaṁ.",
  "atk-abh03a5:176_0": "Aparo nayo – imesu hi catūsu puggalesu rūpe pamāṇaṁ gahetvā pasanno rūpappamāṇo nāma.",
  "atk-abh03a5:176_1": "Rūpappasannoti tasseva atthavacanaṁ.",
  "atk-abh03a5:176_2": "Ghose pamāṇaṁ gahetvā pasanno ghosappamāṇo nāma.",
  "atk-abh03a5:176_3": "Cīvaralūkhapattalūkhesu pamāṇaṁ gahetvā pasanno lūkhappamāṇo nāma.",
  "atk-abh03a5:176_4": "Dhamme pamāṇaṁ gahetvā pasanno dhammappamāṇo nāma.",
  "atk-abh03a5:176_5": "Itarāni tesaṁyeva atthavacanāni.",
  "atk-abh03a5:176_6": "Sabbasatte ca tayo koṭṭhāse katvā dve koṭṭhāsā rūpappamāṇā, eko na rūpappamāṇo.",
  "atk-abh03a5:176_7": "Pañca koṭṭhāse katvā cattāro koṭṭhāsā ghosappamāṇā, eko na ghosappamāṇo.",
  "atk-abh03a5:176_8": "Dasa koṭṭhāse katvā nava koṭṭhāsā lūkhappamāṇā, eko na lūkhappamāṇo.",
  "atk-abh03a5:176_9": "Satasahassaṁ koṭṭhāse katvā pana eko koṭṭhāsova dhammappamāṇo, sesā na dhammappamāṇā.",
  "atk-abh03a5:176_10": "Evamayaṁ catuppamāṇo lokasannivāso.",
  "atk-abh03a5:177_0": "Etasmiṁ catuppamāṇe lokasannivāse buddhesu appasannā mandā, pasannāva bahukā.",
  "atk-abh03a5:177_1": "Rūpappamāṇassa hi buddharūpato uttari pasādāvahaṁ rūpaṁ nāma natthi.",
  "atk-abh03a5:177_2": "Ghosappamāṇassa buddhānaṁ kittighosato uttari pasādāvaho ghoso nāma natthi.",
  "atk-abh03a5:177_3": "Lūkhappamāṇassa kāsikāni vatthāni mahārahāni kañcanabhājanāni tiṇṇaṁ utūnaṁ anucchavike sabbasampattiyutte pāsādavare pahāya paṁsukūlacīvaraselamayapattarukkhamūlādisenāsanasevino buddhassa bhagavato lūkhato uttari pasādāvahaṁ aññaṁ lūkhaṁ nāma natthi.",
  "atk-abh03a5:177_4": "Dhammappamāṇassa sadevake loke asādhāraṇasīlādiguṇassa tathāgatassa sīlādiguṇato uttari pasādāvaho añño sīlādiguṇo nāma natthi.",
  "atk-abh03a5:177_5": "Iti bhagavā imaṁ catuppamāṇikaṁ lokasannivāsaṁ muṭṭhinā gahetvā viya ṭhitoti.",
  "atk-abh03a5:178_0": "173.",
  "atk-abh03a5:178_1": "Attahitāya paṭipannādīsu – sīlasampannoti sīlena sampanno samannāgato.",
  "atk-abh03a5:178_2": "Samādhisampannotiādīsupi eseva nayo.",
  "atk-abh03a5:178_3": "Ettha ca sīlaṁ lokiyalokuttaraṁ kathitaṁ. Tathā samādhipaññā ca.",
  "atk-abh03a5:178_4": "Vimutti arahattaphalavimuttiyeva.",
  "atk-abh03a5:178_5": "Ñāṇadassanaṁ ekūnavīsatividhaṁ paccavekkhaṇañāṇaṁ.",
  "atk-abh03a5:178_6": "No parantiādīsu – parapuggalaṁ ‘‘tayāpi sīlasampannena bhavituṁ vaṭṭatī’’ti vatvā yathā sīlaṁ samādiyati, evaṁ na samādapeti, na gaṇhāpeti. Eseva nayo sabbattha.",
  "atk-abh03a5:178_7": "Etesu pana catūsu paṭhamo vakkalittherasadiso hoti.",
  "atk-abh03a5:178_8": "Dutiyo upanandasakyaputtasadiso .",
  "atk-abh03a5:178_9": "Tatiyo sāriputtamoggallānattherasadiso.",
  "atk-abh03a5:178_10": "Catuttho devadattasadisoti veditabbo.",
  "atk-abh03a5:179_0": "174.",
  "atk-abh03a5:179_1": "Attantapādīsu – attānaṁ tapati dukkhāpetīti attantapo.",
  "atk-abh03a5:179_2": "Attano paritāpanānuyogaṁ attaparitāpanānuyogaṁ. Acelakoti niccelo, naggo. Muttācāroti visaṭṭhācāro.",
  "atk-abh03a5:179_3": "Uccārakammādīsu lokiyakulaputtācārena virahito ṭhitakova uccāraṁ karoti, passāvaṁ karoti, khādati, bhuñjati ca.",
  "atk-abh03a5:179_4": "Hatthāpalekhanoti hatthe piṇḍamhi niṭṭhite jivhāya hatthaṁ apalekhati.",
  "atk-abh03a5:179_5": "Uccāraṁ vā katvā hatthasmiññeva daṇḍakasaññī hutvā hatthena apalekhatīti dasseti.",
  "atk-abh03a5:179_6": "Te kira daṇḍakaṁ sattoti paññapenti.",
  "atk-abh03a5:179_7": "Tasmā tesaṁ paṭipadaṁ pūrento evaṁ karoti.",
  "atk-abh03a5:179_8": "Bhikkhāgahaṇatthaṁ ‘ehi bhaddante’ti vutto, na etīti naehibhaddantiko.",
  "atk-abh03a5:179_9": "Tena hi ‘tiṭṭha bhaddante’ti vuttopi na tiṭṭhatīti natiṭṭhabhaddantiko.",
  "atk-abh03a5:179_10": "Tadubhayampi hetaṁ titthiyā ‘‘etassa vacanaṁ kataṁ bhavissatī’’ti na karonti.",
  "atk-abh03a5:179_11": "Abhihaṭanti puretaraṁ gahetvā āhaṭaṁ bhikkhaṁ.",
  "atk-abh03a5:179_12": "Uddissakatanti ‘‘imaṁ tumhe uddissa kata’’nti evaṁ ārocitabhikkhaṁ.",
  "atk-abh03a5:179_13": "Na nimantananti ‘‘asukaṁ nāma kulaṁ vā vīthiṁ vā gāmaṁ vā paviseyyāthā’’ti evaṁ nimantitabhikkhampi na sādiyati, na gaṇhāti.",
  "atk-abh03a5:180_0": "Nakumbhimukhāti kumbhito uddharitvā diyyamānaṁ bhikkhaṁ na gaṇhāti.",
  "atk-abh03a5:180_1": "Na kaḷopimukhāti kaḷopīti ukkhali, pacchi vā. Tatopi na gaṇhāti. Kasmā?",
  "atk-abh03a5:180_2": "Kumbhī kaḷopiyo kaṭacchunā pahāraṁ labhantīti.",
  "atk-abh03a5:180_3": "Na eḷakamantaranti ummāraṁ antaraṁ katvā diyyamānaṁ na gaṇhāti. Kasmā?",
  "atk-abh03a5:180_4": "Ayaṁ maṁ nissāya antarakaraṇaṁ labhatīti. Daṇḍamusalesupi eseva nayo.",
  "atk-abh03a5:180_5": "Dvinnanti dvīsu bhuñjamānesu ekasmiṁ uṭṭhāya dente na gaṇhati. Kasmā? Kabaḷantarāyo hotīti.",
  "atk-abh03a5:180_6": "Na gabbhiniyātiādīsu pana gabbhiniyā kucchiyaṁ dārako kilamati.",
  "atk-abh03a5:180_7": "Pāyantiyā dārakassa khīrantarāyo hoti.",
  "atk-abh03a5:180_8": "Purisantaragatāya ratiantarāyo hotīti na gaṇhāti na saṅkittīsūti saṅkittetvā katabhattesu.",
  "atk-abh03a5:180_9": "Dubbhikkhasamaye kira acelakasāvakā acelakānaṁ atthāya tato tato taṇḍulādīni samādapetvā bhattaṁ pacanti,",
  "atk-abh03a5:180_10": "ukkaṭṭhācelako tato na paṭiggaṇhāti.",
  "atk-abh03a5:180_11": "Na yattha sāti yattha sunakho ‘piṇḍaṁ labhissāmī’ti upaṭṭhito hoti,",
  "atk-abh03a5:180_12": "tattha tassa adatvā āhaṭaṁ na gaṇhāti. Kasmā? Etassa piṇḍantarāyo hotīti.",
  "atk-abh03a5:181_0": "Saṇḍasaṇḍacārinīti samūhasamūhacārinī.",
  "atk-abh03a5:181_1": "Sace hi acelakaṁ disvā ‘imassa bhikkhaṁ dassāmā’ti mānussakā bhattagehaṁ pavisanti,",
  "atk-abh03a5:181_2": "tesu ca pavisantesu kaḷopimukhādīsu nilīnā makkhikā uppatitvā saṇḍasaṇḍā caranti,",
  "atk-abh03a5:181_3": "tato āhaṭaṁ bhikkhaṁ na gaṇhāti. Kasmā?",
  "atk-abh03a5:181_4": "Maṁ nissāya makkhikānaṁ gocarantarāyo jātoti.",
  "atk-abh03a5:181_5": "Thusodakanti sabbasassasambhārehi kataṁ sovīrakaṁ.",
  "atk-abh03a5:181_6": "Ettha ca surāpānameva sāvajjaṁ.",
  "atk-abh03a5:181_7": "Ayaṁ pana etasmimpi sāvajjasaññī.",
  "atk-abh03a5:181_8": "Ekāgārikoti yo ekasmiṁyeva gehe bhikkhaṁ labhitvā nivattati.",
  "atk-abh03a5:181_9": "Ekālopikoti yo ekeneva ālopena yāpeti. Dvāgārikādīsupi eseva nayo.",
  "atk-abh03a5:181_10": "Ekissāpi dattiyāti ekāya dattiyā.",
  "atk-abh03a5:181_11": "Datti nāma ekā khuddakapāti hoti,",
  "atk-abh03a5:181_12": "yattha aggabhikkhaṁ pakkhipitvā ṭhapenti.",
  "atk-abh03a5:182_0": "Ekāhikanti ekadivasantarikaṁ.",
  "atk-abh03a5:182_1": "Aḍḍhamāsikanti aḍḍhamāsantarikaṁ.",
  "atk-abh03a5:182_2": "Pariyāyabhattabhojananti vārabhattabhojanaṁ.",
  "atk-abh03a5:182_3": "Ekāhavārena dvīhavārena sattāhavārena aḍḍhamāsavārenāti – evaṁ divasavārena ābhatabhattabhojanaṁ.",
  "atk-abh03a5:182_4": "Sākabhakkhoti allasākabhakkho.",
  "atk-abh03a5:182_5": "Sāmākabhakkhoti sāmākataṇḍulabhakkho.",
  "atk-abh03a5:182_6": "Nīvārādīsu – nīvārā nāma tāva araññe sayaṁ jātā vīhijāti.",
  "atk-abh03a5:182_7": "Daddulanti cammakārehi cammaṁ vilikhitvā chaḍḍitakasaṭaṁ. Haṭaṁ vuccati silesopi,",
  "atk-abh03a5:182_8": "sevālopi kaṇikārādirukkhaniyyāsopi. Kaṇanti kuṇḍakaṁ.",
  "atk-abh03a5:182_9": "Ācāmoti bhattaukkhalikāya laggo jhāmodano.",
  "atk-abh03a5:182_10": "Taṁ chaḍḍitaṭṭhāne gahetvā khādati.",
  "atk-abh03a5:182_11": "‘‘Odanakañjiya’’ntipi vadanti. Piññākādayo pākaṭā eva.",
  "atk-abh03a5:182_12": "Pavattaphalabhojīti patitaphalabhojī.",
  "atk-abh03a5:183_0": "Sāṇānīti sāṇavākacelāni. Masāṇānīti missakacelāni.",
  "atk-abh03a5:183_1": "Chavadussānīti matasarīrato chaḍḍitavatthāni.",
  "atk-abh03a5:183_2": "Erakatiṇādīni vā ganthetvā katanivāsanāni.",
  "atk-abh03a5:183_3": "Paṁsukūlānīti pathaviyaṁ chaḍḍitanantakāni.",
  "atk-abh03a5:183_4": "Tirīṭānīti rukkhattacavatthāni. Ajinanti ajinamigacammaṁ.",
  "atk-abh03a5:183_5": "Ajinakkhipanti tadeva majjhe phālitaṁ. Sakhurakantipi vadanti.",
  "atk-abh03a5:183_6": "Kusacīranti kusatiṇāni ganthetvā katacīrakaṁ.",
  "atk-abh03a5:183_7": "Vākacīraphalakacīresupi eseva nayo.",
  "atk-abh03a5:183_8": "Kesakambalanti manussakesehi katakambalaṁ.",
  "atk-abh03a5:183_9": "Yaṁ sandhāya vuttaṁ – ‘‘seyyathāpi, bhikkhave,",
  "atk-abh03a5:183_10": "yāni kānici tantāvutānaṁ vatthānaṁ kesakambalo tesaṁ patikuṭṭho akkhāyatī’’ti (a. ni. 3.138).",
  "atk-abh03a5:183_11": "Vāḷakambalanti assavāḷādīhi katakambalaṁ.",
  "atk-abh03a5:183_12": "Ulūkapakkhanti ulūkapattāni ganthetvā katanivāsanaṁ. Ubbhaṭṭhakoti uddhaṁ ṭhitako.",
  "atk-abh03a5:184_0": "Ukkuṭikappadhānamanuyuttoti ukkuṭikavīriyaṁ anuyutto.",
  "atk-abh03a5:184_1": "Gacchantopi ukkuṭikova hutvā uppatitvā uppatitvā gacchati.",
  "atk-abh03a5:184_2": "Kaṇṭakāpassayikoti ayakaṇṭake vā pakatikaṇṭake vā bhūmiyaṁ koṭṭetvā tattha cammaṁ attharitvā ṭhānacaṅkamādīni karoti.",
  "atk-abh03a5:184_3": "Seyyanti sayantopi tattheva seyyaṁ kappeti.",
  "atk-abh03a5:184_4": "Sāyaṁ tatiyamassāti sāyatatiyakaṁ. ‘‘Pāto, majjhanhike,",
  "atk-abh03a5:184_5": "sāyanti divasassa tikkhattuṁ pāpaṁ pavāhessāmī’’ti udakorohanānuyogaṁ anuyutto viharati.",
  "atk-abh03a5:185_0": "175. Paraṁ tapatīti parantapo.",
  "atk-abh03a5:185_1": "Paresaṁ paritāpanānuyogaṁ paraparitāpanānuyogaṁ.",
  "atk-abh03a5:185_2": "Orabbhikādīsu – urabbhā vuccanti eḷakā. Urabbhe hanatīti orabbhiko. Sūkarikādīsupi – eseva nayo. Luddoti dāruṇo kakkhaḷo.",
  "atk-abh03a5:185_3": "Macchaghātakoti macchabandho kevaṭṭo.",
  "atk-abh03a5:185_4": "Bandhanāgārikoti bandhanāgāragopako.",
  "atk-abh03a5:185_5": "Kurūrakammantāti dāruṇakammantā.",
  "atk-abh03a5:186_0": "176.Muddhāvasittoti khattiyābhisekena muddhani abhisitto.",
  "atk-abh03a5:186_1": "Puratthimena nagarassāti nagarato puratthimadisāya. Sandhāgāranti yaññasālaṁ .",
  "atk-abh03a5:186_2": "Kharājinaṁ nivāsetvāti sakhuraṁ ajinacammaṁ nivāsetvā.",
  "atk-abh03a5:186_3": "Sappitelenāti sappinā ca telena ca.",
  "atk-abh03a5:186_4": "Ṭhapetvā hi sappiṁ avaseso yo koci sneho telanti vuccati.",
  "atk-abh03a5:186_5": "Kaṇḍuvamānoti nakhānaṁ chinnattā kaṇḍuvitabbakāle tena kaṇḍuvamāno. Anantarahitāyāti asanthatāya.",
  "atk-abh03a5:186_6": "Sarūpavacchāyāti sadisavacchāya. Sace gāvī setā hoti,",
  "atk-abh03a5:186_7": "vacchopi setakova sace kabarā vā, rattā vā,",
  "atk-abh03a5:186_8": "vacchopi tādisovāti – evaṁ sarūpavacchāya.",
  "atk-abh03a5:186_9": "So evamāhāti so rājā evaṁ vadeti.",
  "atk-abh03a5:186_10": "Vacchatarāti taruṇavacchakabhāvaṁ atikkantā balavavacchā. Vacchatarīsupi eseva nayo.",
  "atk-abh03a5:186_11": "Barihisatthāyāti parikkhepakaraṇatthāya ceva yaññabhūmiyaṁ attharaṇatthāya ca.",
  "atk-abh03a5:187_0": "177.Diṭṭheva dhammeti imasmiṁyeva attabhāve.",
  "atk-abh03a5:187_1": "Nicchātoti chātaṁ vuccati taṇhā, sā assa natthīti nicchāto.",
  "atk-abh03a5:187_2": "Sabbakilesānaṁ nibbutattā nibbuto.",
  "atk-abh03a5:187_3": "Anto tāpanakilesānaṁ abhāvā sītalo jātoti sītībhūto.",
  "atk-abh03a5:187_4": "Jhānamaggaphalanibbānasukhāni paṭisaṁvedetīti sukhappaṭisaṁvedī.",
  "atk-abh03a5:187_5": "Brahmabhūtena attanāti seṭṭhabhūtena attanā.",
  "atk-abh03a5:188_0": "Imaṁ pana puggalaṁ buddhuppādato paṭṭhāya dassetuṁ – idha tathāgatotiādimāha.",
  "atk-abh03a5:188_1": "Tattha tathāgatoti aṭṭhahi kāraṇehi bhagavā tathāgato – tathā āgatoti tathāgato, tathā gatoti tathāgato,",
  "atk-abh03a5:188_2": "tathalakkhaṇaṁ āgatoti tathāgato,",
  "atk-abh03a5:188_3": "tathadhamme yāthāvato abhisambuddhoti tathāgato, tathadassitāya tathāgato, tathāvāditāya tathāgato, tathākāritāya tathāgato,",
  "atk-abh03a5:188_4": "abhibhavanaṭṭhena tathāgatoti.",
  "atk-abh03a5:188_5": "Arahaṁ sammāsambuddhotiādīni visuddhimagge vitthāritāneva.",
  "atk-abh03a5:188_6": "Taṁ dhammanti taṁ vuttappakārasampadaṁ dhammaṁ.",
  "atk-abh03a5:188_7": "Suṇāti gahapati vāti kasmā paṭhamaṁ gahapatiṁ niddisati? Nihatamānattā ussannattā ca.",
  "atk-abh03a5:188_8": "Yebhuyyena hi khattiyakulato pabbajitā jātiṁ nissāya mānaṁ karonti.",
  "atk-abh03a5:188_9": "Brāhmaṇakulā pabbajitā mante nissāya mānaṁ karonti.",
  "atk-abh03a5:188_10": "Hīnajaccakulā pabbajitā attano vijātitāya patiṭṭhātuṁ na sakkonti.",
  "atk-abh03a5:188_11": "Gahapatidārakā pana kacchehi sedaṁ muñcantehi piṭṭhiyā loṇaṁ pupphamānāya bhūmiṁ kasitvā tādisassa mānassa abhāvato nihatamānadappā honti.",
  "atk-abh03a5:188_12": "Te pabbajitvā mānaṁ vā dappaṁ vā akatvā yathābalaṁ buddhavacanaṁ uggahetvā vipassanāya kammaṁ karontā sakkonti arahatte patiṭṭhātuṁ.",
  "atk-abh03a5:188_13": "Itarehi ca kulehi nikkhamitvā pabbajitā nāma na bahukā, gahapatikāva bahukā.",
  "atk-abh03a5:188_14": "Iti nihatamānattā ussannattā ca paṭhamaṁ gahapatiṁ niddisatīti.",
  "atk-abh03a5:189_0": "Aññatarasmiṁ vāti itaresaṁ vā kulānaṁ aññatarasmiṁ. Paccājātoti patijāto.",
  "atk-abh03a5:189_1": "Tathāgate saddhaṁ paṭilabhatīti parisuddhaṁ dhammaṁ sutvā dhammassāmimhi tathāgate ‘‘sammāsambuddho vata so bhagavā’’ti saddhaṁ paṭilabhati.",
  "atk-abh03a5:189_2": "Iti paṭisañcikkhatīti evaṁ paccavekkhati.",
  "atk-abh03a5:189_3": "Sambādho gharāvāsoti sacepi saṭṭhihatthe ghare yojanasatantarepi vā dve jāyampatikā vasanti,",
  "atk-abh03a5:189_4": "tathāpi nesaṁ sakiñcanasapalibodhaṭṭhena gharāvāso sambādhoyeva.",
  "atk-abh03a5:189_5": "Rajopathoti rāgarajādīnaṁ uṭṭhānaṭṭhānanti mahāaṭṭhakathāyaṁ vuttaṁ.",
  "atk-abh03a5:189_6": "Āgamanapathotipi vattuṁ vaṭṭati.",
  "atk-abh03a5:189_7": "Alagganaṭṭhena abbhokāso viyāti abbhokāso.",
  "atk-abh03a5:189_8": "Pabbajito hi kūṭāgāraratanapāsāde ca devavimānādīsu ca supihitadvāravātapānesu paṭicchannesu vasantopi neva laggati, na sajjati, na bajjhati.",
  "atk-abh03a5:189_9": "Tena vuttaṁ – ‘‘abbhokāso pabbajjā’’ti.",
  "atk-abh03a5:190_0": "Apica – sambādho gharāvāso kusalakiriyāya okāsābhāvato.",
  "atk-abh03a5:190_1": "Rajopatho asaṁvutasaṅkāraṭṭhānaṁ viya rajānaṁ kilesarajānaṁ sannipātaṭṭhānato.",
  "atk-abh03a5:190_2": "Abbhokāso pabbajjā kusalakiriyāya yathāsukhaṁ okāsasambhāvato.",
  "atk-abh03a5:190_3": "Nayidaṁ sukaraṁ…pe… pabbajeyyanti ettha ayaṁ saṅkhepakathā – yadetaṁ sikkhattayabrahmacariyaṁ ekampi divasaṁ akhaṇḍaṁ katvā carimakacittaṁ pāpetabbatāya ekantaparipuṇṇaṁ.",
  "atk-abh03a5:190_4": "Ekadivasampi ca kilesamalena amalinaṁ katvā carimakacittaṁ pāpetabbatāya ekantaparisuddhaṁ.",
  "atk-abh03a5:190_5": "Saṅkhalikhitaṁ likhitasaṅkhasadisaṁ dhotasaṅkhasappaṭibhāgaṁ caritabbaṁ.",
  "atk-abh03a5:190_6": "Idaṁ na sukaraṁ agāraṁ ajjhāvasatā agāramajjhe vasantena ekantaparipuṇṇaṁ…pe… carituṁ – ‘‘yaṁnūnāhaṁ kese ca massuñca ohāretvā kasāyarasapītatāya kāsāyāni brahmacariyaṁ carantānaṁ anucchavikāni vatthāni acchādetvā paridahitvā agārasmā nikkhamitvā anagāriyaṁ pabbajeyya’’nti.",
  "atk-abh03a5:190_7": "Ettha ca yasmā agārassa hitaṁ kasivāṇijjādikammaṁ ‘‘agāriya’’nti vuccati, tañca pabbajjāya natthi,",
  "atk-abh03a5:190_8": "tasmā pabbajjā ‘‘anagāriya’’nti ñātabbā. Taṁ anagāriyaṁ. Pabbajeyyanti paṭipajjeyyaṁ.",
  "atk-abh03a5:190_9": "Appaṁ vāti sahassato heṭṭhā bhogakkhandho appo nāma hoti, sahassato paṭṭhāya mahā.",
  "atk-abh03a5:190_10": "Abandhanaṭṭhena ñātiyeva ñātiparivaṭṭo.",
  "atk-abh03a5:190_11": "Sopi vīsatiyā heṭṭhā appo hoti, vīsatiyā paṭṭhāya mahā.",
  "atk-abh03a5:191_0": "178.Bhikkhūnaṁ sikkhāsājīvasamāpannoti yā bhikkhūnaṁ adhisīlasaṅkhātā sikkhā, tañca. Yattha cete saha jīvanti,",
  "atk-abh03a5:191_1": "ekajīvikā sabhāgavuttino honti,",
  "atk-abh03a5:191_2": "taṁ bhagavatā paññattasikkhāpadasaṅkhātaṁ sājīvañca.",
  "atk-abh03a5:191_3": "Tattha sikkhanabhāvena samāpannoti bhikkhūnaṁ sikkhāsājīvasamāpanno.",
  "atk-abh03a5:191_4": "Samāpannoti sikkhaṁ paripūrento sājīvañca avītikkamanto hutvā tadubhayaṁ upagatoti attho.",
  "atk-abh03a5:191_5": "Pāṇātipātaṁ pahāyātiādīsu pāṇātipātādikathā heṭṭhā vitthāritā eva.",
  "atk-abh03a5:191_6": "Pahāyāti imaṁ pāṇātipātacetanāsaṅkhātaṁ dussīlyaṁ pajahitvā.",
  "atk-abh03a5:191_7": "Paṭivirato hotīti pahīnakālato paṭṭhāya tato dussīlyato orato viratova hoti.",
  "atk-abh03a5:191_8": "Nihitadaṇḍo nihitasatthoti parūpaghātatthāya daṇḍaṁ vā satthaṁ vā ādāya avattanato nikkhittadaṇḍo ceva nikkhittasattho cāti attho. Ettha ca ṭhapetvā daṇḍaṁ,",
  "atk-abh03a5:191_9": "sabbampi avasesaṁ upakaraṇaṁ sattānaṁ vināsanabhāvato ‘sattha’nti veditabbaṁ.",
  "atk-abh03a5:191_10": "Yaṁ pana bhikkhū kattaradaṇḍaṁ vā dantakaṭṭhavāsiṁ vā pipphalikaṁ vā gahetvā vicaranti, na taṁ parūpaghātatthāya.",
  "atk-abh03a5:191_11": "Tasmā nihitadaṇḍā nihitasatthātveva saṅkhaṁ gacchanti.",
  "atk-abh03a5:191_12": "Lajjīti pāpajigucchanalakkhaṇāya lajjāya samannāgato.",
  "atk-abh03a5:191_13": "Dayāpannoti dayaṁ mettacittataṁ āpanno.",
  "atk-abh03a5:191_14": "Sabbapāṇabhūtahitānukampīti sabbe pāṇabhūte hitena anukampako.",
  "atk-abh03a5:191_15": "Tāya dayāpannatāya sabbesaṁ pāṇabhūtānaṁ hitacittakoti attho. Viharatīti iriyati, pāleti.",
  "atk-abh03a5:192_0": "Dinnameva ādiyatīti dinnādāyī.",
  "atk-abh03a5:192_1": "Cittenapi dinnameva paṭikaṅkhatīti dinnapāṭikaṅkhī. Thenetīti theno. Na thenena athenena. Athenattāyeva sucibhūtena. Attanāti attabhāvena.",
  "atk-abh03a5:192_2": "Athenaṁ sucibhūtaṁ attabhāvaṁ katvā viharatīti vuttaṁ hoti.",
  "atk-abh03a5:193_0": "Abrahmacariyanti aseṭṭhacariyaṁ.",
  "atk-abh03a5:193_1": "Brahmaṁ seṭṭhaṁ ācāraṁ caratīti brahmacārī.",
  "atk-abh03a5:193_2": "Ārācārīti abrahmacariyato dūracārī.",
  "atk-abh03a5:193_3": "Methunāti rāgapariyuṭṭhānavasena sadisattā methunakāti laddhavohārehi paṭisevitabbato methunāti saṅkhaṁ gatā asaddhammā.",
  "atk-abh03a5:193_4": "Gāmadhammāti gāmavāsīnaṁ dhammā.",
  "atk-abh03a5:194_0": "Saccaṁ vadatīti saccavādī.",
  "atk-abh03a5:194_1": "Saccena saccaṁ sandahati ghaṭetīti saccasandho.",
  "atk-abh03a5:194_2": "Na antarantarā musā vadatīti attho.",
  "atk-abh03a5:194_3": "Yo hi puriso kadāci musā vadati, kadāci saccaṁ,",
  "atk-abh03a5:194_4": "tassa musāvādena antaritattā saccaṁ saccena na ghaṭīyati, tasmā na so saccasandho. Ayaṁ pana na tādiso.",
  "atk-abh03a5:194_5": "Jīvitahetupi musā avatvā saccena saccaṁ sandahatiyevāti saccasandho. Thetoti thiro, thirakathoti attho.",
  "atk-abh03a5:194_6": "Eko hi puggalo haliddirāgo viya,",
  "atk-abh03a5:194_7": "thusarāsimhi nikhātakhāṇuko viya,",
  "atk-abh03a5:194_8": "assapiṭṭhe ṭhapitakumbhaṇḍamiva ca, na thirakatho hoti. Eko pāsāṇalekhā viya,",
  "atk-abh03a5:194_9": "indakhīlo viya ca thirakatho hoti.",
  "atk-abh03a5:194_10": "Asinā sīse chindantepi dve kathā na katheti. Ayaṁ vuccati theto.",
  "atk-abh03a5:194_11": "Paccayikoti pattiyāyitabbako, saddhāyikoti attho.",
  "atk-abh03a5:194_12": "Ekacco hi puggalo na paccayiko hoti. ‘Idaṁ kena vuttaṁ?",
  "atk-abh03a5:194_13": "Asukenā’ti vutte ‘mā tassa vacanaṁ saddahathā’ti vattabbataṁ āpajjati. Eko paccayiko hoti. ‘Idaṁ kena vuttaṁ?",
  "atk-abh03a5:194_14": "Asukenā’ti vutte ‘yadi tena vuttaṁ, idameva pamāṇaṁ,",
  "atk-abh03a5:194_15": "idāni upaparikkhitabbaṁ natthi,",
  "atk-abh03a5:194_16": "evameva ida’nti vattabbataṁ āpajjati. Ayaṁ vuccati paccayiko.",
  "atk-abh03a5:194_17": "Avisaṁvādako lokassāti tāya saccavāditāya lokaṁ na visaṁvādetīti attho.",
  "atk-abh03a5:195_0": "Imesaṁbhedāyāti yesaṁ ito sutvāti vuttānaṁ santike sutaṁ, tesaṁ bhedāya.",
  "atk-abh03a5:195_1": "Bhinnānaṁ vā sandhātāti dvinnaṁ mittānaṁ vā samānupajjhāyakādīnaṁ vā kenacideva kāraṇena bhinnānaṁ ekamekaṁ upasaṅkamitvā – ‘tumhākaṁ īdise kule jātānaṁ,",
  "atk-abh03a5:195_2": "evaṁ bahussutānaṁ idaṁ na yutta’ntiādīni vatvā sandhānaṁ kattā.",
  "atk-abh03a5:195_3": "Anuppadātāti sandhānānuppadātā.",
  "atk-abh03a5:195_4": "Dve jane samagge disvā – ‘tumhākaṁ evarūpe kule jātānaṁ,",
  "atk-abh03a5:195_5": "evarūpehi guṇehi samannāgatānaṁ anucchavikameta’ntiādīni vatvā daḷhīkammaṁ kattāti attho.",
  "atk-abh03a5:195_6": "Samaggo ārāmo assāti samaggārāmo. Yattha samaggā natthi,",
  "atk-abh03a5:195_7": "tattha vasitumpi na icchatīti attho. Samaggarāmotipi pāḷi. Ayameva attho. Samaggaratoti samaggesu rato.",
  "atk-abh03a5:195_8": "Te pahāya aññatra gantumpi na icchatīti attho.",
  "atk-abh03a5:195_9": "Samagge disvāpi sutvāpi nandatīti samagganandī.",
  "atk-abh03a5:195_10": "Samaggakaraṇiṁ vācaṁ bhāsitāti yā vācā satte samaggeyeva karoti,",
  "atk-abh03a5:195_11": "taṁ sāmaggīguṇaparidīpakameva vācaṁ bhāsati, na itaranti.",
  "atk-abh03a5:196_0": "Kālena vadatīti kālavādī.",
  "atk-abh03a5:196_1": "Vattabbayuttakālaṁ sallakkhetvā vadatīti attho.",
  "atk-abh03a5:196_2": "Bhūtaṁ tathaṁ tacchaṁ sabhāvameva vadatīti bhūtavādī.",
  "atk-abh03a5:196_3": "Diṭṭhadhammikasamparāyikatthasannissitameva katvā vadatīti atthavādī.",
  "atk-abh03a5:196_4": "Navalokuttaradhammasannissitaṁ katvā vadatīti dhammavādī.",
  "atk-abh03a5:196_5": "Saṁvaravinayapahānavinayasannissitaṁ katvā vadatīti vinayavādī. Nidhānaṁ vuccati ṭhapanokāso.",
  "atk-abh03a5:196_6": "Nidhānamassa atthīti nidhānavatī.",
  "atk-abh03a5:196_7": "Hadaye nidhātabbayuttakaṁ vācaṁ bhāsitāti attho.",
  "atk-abh03a5:196_8": "Kālenāti evarūpiṁ bhāsamānopi ca ‘‘ahaṁ nidhānavatiṁ vācaṁ bhāsissāmī’’ti na akālena bhāsati.",
  "atk-abh03a5:196_9": "Yuttakālaṁ pana sallakkhetvāva bhāsatīti attho. Sāpadesanti saupamaṁ, sakāraṇanti attho.",
  "atk-abh03a5:196_10": "Pariyantavatinti paricchedaṁ dassetvā.",
  "atk-abh03a5:196_11": "Yathāssā paricchedo paññāyati, evaṁ bhāsatīti attho.",
  "atk-abh03a5:196_12": "Atthasaṁhitanti anekehipi nayehi vibhajantena pariyādātuṁ asakkuṇeyyatāya atthasampannaṁ bhāsati.",
  "atk-abh03a5:196_13": "Yaṁ vā so atthavādī atthaṁ vadati,",
  "atk-abh03a5:196_14": "tena atthena saṁhitattā atthasaṁhitaṁ vācaṁ bhāsati.",
  "atk-abh03a5:196_15": "Na aññaṁ nikkhipitvā aññaṁ bhāsatīti vuttaṁ hoti.",
  "atk-abh03a5:197_0": "179.Bījagāmabhūtagāmasamārambhāti mūlabījaṁ, khandhabījaṁ, phaḷubījaṁ,",
  "atk-abh03a5:197_1": "aggabījaṁ bījabījanti pañcavidhassa bījagāmassa ceva yassa kassaci nīlatiṇarukkhādikassa bhūtagāmassa ca samārambhā.",
  "atk-abh03a5:197_2": "Chedanabhedanapacanādibhāvena vikopanā paṭiviratoti attho.",
  "atk-abh03a5:197_3": "Ekabhattikoti pātarāsabhattaṁ,",
  "atk-abh03a5:197_4": "sāyamāsabhattanti dve bhattāni.",
  "atk-abh03a5:197_5": "Tesu pātarāsabhattaṁ antomajjhanhikena paricchinnaṁ.",
  "atk-abh03a5:197_6": "Itaraṁ majjhanhikato uddhaṁ antoaruṇena.",
  "atk-abh03a5:197_7": "Tasmā antomajjhanhike dasakkhattuṁ bhuñjamānopi ekabhattikova hoti.",
  "atk-abh03a5:197_8": "Taṁ sandhāya vuttaṁ – ekabhattikoti. Rattiyā bhojanaṁ ratti, tato uparatoti rattūparato.",
  "atk-abh03a5:197_9": "Atikkante majjhanhike yāva sūriyasatthaṅgamanā bhojanaṁ vikālabhojanaṁ nāma,",
  "atk-abh03a5:197_10": "tato viratattā virato vikālabhojanā.",
  "atk-abh03a5:197_11": "Sāsanassa ananulomattā visūkaṁ paṭāṇībhūtaṁ dassananti visūkadassanaṁ.",
  "atk-abh03a5:197_12": "Attanā naccananaccāpanādivasena naccā ca gītā ca vāditā ca antamaso mayūranaccanāpanādivasenapi pavattānaṁ naccādīnaṁ visūkabhūtā dassanā cāti naccagītavāditavisūkadassanā.",
  "atk-abh03a5:197_13": "Naccādīni hi attanā payojetuṁ vā parehi payojāpetuṁ vā yuttāni passituṁ vā neva bhikkhūnaṁ na bhikkhunīnaṁ vaṭṭanti.",
  "atk-abh03a5:197_14": "Mālādīsu – mālāti yaṁkiñci pupphaṁ.",
  "atk-abh03a5:197_15": "Gandhanti yaṁkiñci gandhajātaṁ. Vilepananti chavirāgakaraṇaṁ.",
  "atk-abh03a5:197_16": "Tattha piḷandhanto dhāreti nāma.",
  "atk-abh03a5:197_17": "Ūnaṭṭhānaṁ pūrento maṇḍeti nāma.",
  "atk-abh03a5:197_18": "Gandhavasena chavirāgavasena ca sādiyanto vibhūseti nāma. Ṭhānaṁ vuccati kāraṇaṁ.",
  "atk-abh03a5:197_19": "Tasmā yāya dussīlyacetanāya tāni mālādhāraṇādīni mahājano karoti, tato paṭiviratoti attho.",
  "atk-abh03a5:197_20": "Uccāsayanaṁ vuccati pamāṇātikkantaṁ.",
  "atk-abh03a5:197_21": "Mahāsayanaṁ akappiyasanthataṁ, tato paṭiviratoti attho. Jātarūpanti suvaṇṇaṁ. Rajatanti kahāpaṇo, lohamāsako, jatumāsako,",
  "atk-abh03a5:197_22": "dārumāsakoti ye vohāraṁ gacchanti.",
  "atk-abh03a5:197_23": "Tassa ubhayassāpi paṭiggahaṇā paṭivirato, neva naṁ uggaṇhāti, na uggaṇhāpeti,",
  "atk-abh03a5:197_24": "na upanikkhittaṁ sādiyatīti attho.",
  "atk-abh03a5:198_0": "Āmakadhaññapaṭiggahaṇāti sālivīhiyavagodhumakaṅguvarakakudrūsakasaṅkhātassa sattavidhassāpi āmakadhaññassa paṭiggahaṇā.",
  "atk-abh03a5:198_1": "Na kevalañca etesaṁ paṭiggahaṇameva,",
  "atk-abh03a5:198_2": "āmasanampi bhikkhūnaṁ na vaṭṭatiyeva.",
  "atk-abh03a5:198_3": "Āmakamaṁsapaṭiggahaṇāti ettha aññatra odissa anuññātā āmakamacchamaṁsānaṁ paṭiggahaṇameva bhikkhūnaṁ na vaṭṭati, no āmasanaṁ.",
  "atk-abh03a5:198_4": "Itthikumārikapaṭiggahaṇāti ettha itthīti purisantaragatā. Itarā kumārikā nāma.",
  "atk-abh03a5:198_5": "Tāsaṁ paṭiggahaṇampi āmasanampi akappiyameva.",
  "atk-abh03a5:198_6": "Dāsidāsapaṭiggahaṇāti ettha dāsidāsavaseneva tesaṁ paṭiggahaṇaṁ na vaṭṭati. ‘Kappiyakārakaṁ dammi’,",
  "atk-abh03a5:198_7": "‘ārāmikaṁ dammī’ti evaṁ vutte pana vaṭṭati.",
  "atk-abh03a5:198_8": "Ajeḷakādīsupi khettavatthupariyosānesu kappiyākappiyanayo vinayavasena upaparikkhitabbo.",
  "atk-abh03a5:198_9": "Tattha khettaṁ nāma yasmiṁ pubbaṇṇaṁ ruhati.",
  "atk-abh03a5:198_10": "Vatthu nāma yasmiṁ aparaṇṇaṁ ruhati.",
  "atk-abh03a5:198_11": "Yattha vā ubhayampi ruhati taṁ khettaṁ.",
  "atk-abh03a5:198_12": "Tadatthāya akatabhūmibhāgo vatthu.",
  "atk-abh03a5:198_13": "Khettavatthusīsena cettha vāpitaḷākādīnipi saṅgahitāneva.",
  "atk-abh03a5:199_0": "Dūteyyaṁ vuccati dūtakammaṁ.",
  "atk-abh03a5:199_1": "Gihīnaṁ pahitaṁ paṇṇaṁ vā sāsanaṁ vā gahetvā tattha tattha gamanaṁ .",
  "atk-abh03a5:199_2": "Pahīṇagamanaṁ vuccati paragharaṁ pesitassa khuddakagamanaṁ.",
  "atk-abh03a5:199_3": "Anuyogo nāma tadubhayakaraṇaṁ.",
  "atk-abh03a5:199_4": "Tasmā dūteyyapahīṇagamanānaṁ anugoti evamettha attho daṭṭhabbo.",
  "atk-abh03a5:199_5": "Kayavikkayāti kayā ca vikkayā ca.",
  "atk-abh03a5:199_6": "Tulākūṭādīsu – kūṭanti vañcanaṁ.",
  "atk-abh03a5:199_7": "Tattha tulākūṭaṁ nāma rūpakūṭaṁ, aṅgakūṭaṁ gahaṇakūṭaṁ,",
  "atk-abh03a5:199_8": "paṭicchannakūṭanti catubbidhaṁ hoti.",
  "atk-abh03a5:199_9": "Tattha rūpakūṭaṁ nāma dve tulā samarūpā katvā gaṇhanto mahatiyā gaṇhāti, dadanto khuddikāya deti.",
  "atk-abh03a5:199_10": "Aṅgakūṭaṁ nāma gaṇhanto pacchābhāge hatthena tulaṁ akkamati, dadanto pubbabhāge.",
  "atk-abh03a5:199_11": "Gahaṇakūṭaṁ nāma gaṇhanto mūle rajjuṁ gaṇhāti, dadanto agge.",
  "atk-abh03a5:199_12": "Paṭicchannakūṭaṁ nāma tulaṁ susiraṁ katvā anto ayacuṇṇaṁ pakkhipitvā gaṇhanto taṁ pacchābhāge karoti, dadanto aggabhāge.",
  "atk-abh03a5:200_0": "Kaṁso vuccati suvaṇṇapāti. Tāya vañcanaṁ kaṁsakūṭaṁ. Kathaṁ?",
  "atk-abh03a5:200_1": "Ekaṁ suvaṇṇapātiṁ katvā aññā dve tisso lohapātiyo suvaṇṇavaṇṇā karonti,",
  "atk-abh03a5:200_2": "tato janapadaṁ gantvā kiñcideva aḍḍhakulaṁ pavisitvā suvaṇṇabhājanāni kiṇathā’ti vatvā agghe pucchite samagghataraṁ dātukāmā honti.",
  "atk-abh03a5:200_3": "Tato tehi ‘kathaṁ imesaṁ suvaṇṇabhāvo jānitabbo’ti vutte ‘vīmaṁsitvā gaṇhathā’ti suvaṇṇapātiṁ pāsāṇe ghaṁsitvā sabbapātiyo datvā gacchanti.",
  "atk-abh03a5:201_0": "Mānakūṭaṁ nāma hadayabhedasikhābhedarajjubhedavasena tividhaṁ hoti.",
  "atk-abh03a5:201_1": "Tattha hadayabhedo sappitelādiminanakāle labbhati.",
  "atk-abh03a5:201_2": "Tāni hi gaṇhanto heṭṭhā chiddena mānena ‘saṇikaṁ āsiñcā’ti vatvā antobhājane bahuṁ paggharāpetvā gaṇhāti.",
  "atk-abh03a5:201_3": "Dadanto chiddaṁ pidhāya sīghaṁ pūretvā deti.",
  "atk-abh03a5:201_4": "Sikhābhedo tilataṇḍulādiminanakāle labbhati.",
  "atk-abh03a5:201_5": "Tāni hi gaṇhanto saṇikaṁ sikhaṁ ussāpetvā gaṇhāti.",
  "atk-abh03a5:201_6": "Dadanto vegena pūretvā sikhaṁ chindanto deti.",
  "atk-abh03a5:201_7": "Rajjubhedo khettavatthuminanakāle labbhati.",
  "atk-abh03a5:201_8": "Lañjaṁ alabhantā hi khettaṁ amahantampi mahantaṁ katvā minanti.",
  "atk-abh03a5:202_0": "Ukkoṭanādīsu – ukkoṭananti assāmike sāmike kātuṁ lañjaggahaṇaṁ.",
  "atk-abh03a5:202_1": "Vañcananti tehi tehi upāyehi paresaṁ vañcanaṁ.",
  "atk-abh03a5:202_2": "Tatridamekaṁ vatthu – eko kira luddako migañca migapotakañca gahetvā āgacchati.",
  "atk-abh03a5:202_3": "Tameko dhutto – ‘‘kiṁ bho migo agghati, kiṁ migapotako’’ti āha. ‘‘Migo dve kahāpaṇe,",
  "atk-abh03a5:202_4": "migapotako eka’’nti ca vutte kahāpaṇaṁ datvā migapotakaṁ gahetvā thokaṁ gantvā nivatto ,",
  "atk-abh03a5:202_5": "‘‘na me bho migapotakena attho, migaṁ me dehī’’ti āha.",
  "atk-abh03a5:202_6": "Tena hi ‘‘dve kahāpaṇe dehī’’ti. So āha – ‘‘nanu te, bho,",
  "atk-abh03a5:202_7": "mayā paṭhamaṁ eko kahāpaṇo dinno’’ti? ‘‘Āma dinno’’ti. Idampi migapotakaṁ gaṇha,",
  "atk-abh03a5:202_8": "evaṁ so ca kahāpaṇo ayañca kahāpaṇagghaṇako migapotakoti dve kahāpaṇā bhavissantīti.",
  "atk-abh03a5:202_9": "So ‘‘kāraṇaṁ vadatī’’ti sallakkhetvā migapotakaṁ gahetvā migaṁ adāsīti.",
  "atk-abh03a5:203_0": "Nikatīti yogavasena vā māyāvasena vā apāmaṅgaṁ pāmaṅganti, amaṇiṁ maṇīti,",
  "atk-abh03a5:203_1": "asuvaṇṇaṁ suvaṇṇanti katvā patirūpakena vañcanaṁ. Sāciyogoti kuṭilayogo.",
  "atk-abh03a5:203_2": "Etesaṁyeva ukkoṭanādīnametaṁ nāmaṁ.",
  "atk-abh03a5:203_3": "Tasmā ukkoṭanasāciyogo vañcanasāciyogo nikatisāciyogoti evamettha attho daṭṭhabbo.",
  "atk-abh03a5:203_4": "Keci aññaṁ dassetvā aññassa parivattanaṁ ‘sāciyogo’ti vadanti.",
  "atk-abh03a5:203_5": "Taṁ pana vañcaneneva saṅgahitaṁ.",
  "atk-abh03a5:204_0": "Chedanādīsu – chedananti hatthacchedanādi. Vadhoti māraṇaṁ.",
  "atk-abh03a5:204_1": "Bandhoti rajjubandhanādīhi bandhanaṁ. Viparāmosoti himaviparāmoso, gumbaviparāmosoti duvidho.",
  "atk-abh03a5:204_2": "Yañhi himapātasamaye himena paṭicchannā hutvā maggappaṭipannaṁ janaṁ musanti, ayaṁ himaviparāmoso.",
  "atk-abh03a5:204_3": "Yaṁ gumbādīhi paṭicchannā musanti, ayaṁ gumbaviparāmoso.",
  "atk-abh03a5:204_4": "Ālopo vuccati gāmanigamādīnaṁ vilopakaraṇaṁ. Sahasākāroti sāhasikakiriyā.",
  "atk-abh03a5:204_5": "Gehaṁ pavisitvā manussānaṁ ure satthaṁ ṭhapetvā icchitabhaṇḍaggahaṇaṁ.",
  "atk-abh03a5:204_6": "Evametasmā chedana…pe… sahasākārā paṭivirato hoti.",
  "atk-abh03a5:205_0": "180.So santuṭṭho hotīti so catūsu paccayesu dvādasavidhena itarītarapaccayasantosena samannāgato hoti.",
  "atk-abh03a5:205_1": "Kāyaparihārikenāti kāyaṁ pariharaṇamattakena.",
  "atk-abh03a5:205_2": "Kucchiparihārikenāti kucchipariharaṇamattakena.",
  "atk-abh03a5:205_3": "Samādāyeva pakkamatīti aṭṭhavidhaṁ bhikkhu parikkhāramattakaṁ sabbaṁ gahetvāva kāyapaṭibaddhaṁ katvāva gacchati.",
  "atk-abh03a5:205_4": "‘‘Mama vihāro pariveṇaṁ upaṭṭhāko’’ti saṅgo vā baddho vā na hoti.",
  "atk-abh03a5:205_5": "So jiyā muttasaro viya yūthā pakkanto,",
  "atk-abh03a5:205_6": "mattahatthī viya icchiticchitaṁ senāsanaṁ vanasaṇḍaṁ rukkhamūlaṁ vanapatthaṁ pabbhāraṁ paribhuñjanto ekova tiṭṭhati, ekova nisīdati.",
  "atk-abh03a5:205_7": "Sabbiriyāpathesu ekova adutiyo.",
  "atk-abh03a5:206_0": "‘‘Cātuddiso appaṭigho ca hoti,",
  "atk-abh03a5:207_0": "Santussamāno itarītarena;",
  "atk-abh03a5:208_0": "Parissayānaṁ sahitā achambhī,",
  "atk-abh03a5:209_0": "Eko care khaggavisāṇakappo’’ti. (su. ni. 42);",
  "atk-abh03a5:210_0": "Evaṁ vaṇṇitaṁ khaggavisāṇakappataṁ āpajjati.",
  "atk-abh03a5:211_0": "Idāni tamatthaṁ upamāya sādhento, ‘‘seyyathāpī’’tiādimāha.",
  "atk-abh03a5:211_1": "Tattha pakkhī sakuṇoti pakkhayutto sakuṇo. Ḍetīti uppatati.",
  "atk-abh03a5:211_2": "Ayaṁ panettha saṅkhepattho – sakuṇo nāma ‘‘asukasmiṁ padese rukkho paripakkaphalo’’ti ñatvā nānādisāhi āgantvā nakhapakkhatuṇḍādīhi tassa phalāni vijjhantā vidhunantā khādanti. ‘‘Idaṁ ajjatanāya,",
  "atk-abh03a5:211_3": "idaṁ svātanāya bhavissatī’’ti tesaṁ na hoti.",
  "atk-abh03a5:211_4": "Phale pana khīṇe neva rukkhassa ārakkhaṁ ṭhapenti,",
  "atk-abh03a5:211_5": "na tattha pattaṁ vā nakhaṁ vā tuṇḍaṁ vā ṭhapenti.",
  "atk-abh03a5:211_6": "Atha kho tasmiṁ rukkhe anapekkho hutvā yo yaṁ disābhāgaṁ icchati,",
  "atk-abh03a5:211_7": "so tena sapattabhārova uppatitvā gacchati.",
  "atk-abh03a5:211_8": "Evameva ayaṁ bhikkhu nissaṅgo nirapekkhoyeva pakkamati,",
  "atk-abh03a5:211_9": "tena vuttaṁ samādāyeva pakkamatīti. Ariyenāti niddosena. Ajjhattanti sake attabhāve.",
  "atk-abh03a5:211_10": "Anavajjasukhanti niddosasukhaṁ.",
  "atk-abh03a5:212_0": "181.So cakkhunā rūpaṁ disvāti so iminā ariyena sīlakkhandhena samannāgato bhikkhu cakkhuviññāṇena rūpaṁ passitvāti attho. Sesapadesupi yaṁ vattabbaṁ, taṁ sabbaṁ heṭṭhā vuttameva.",
  "atk-abh03a5:212_1": "Abyāsekasukhanti kilesehi anavasittasukhaṁ. Avikiṇṇasukhantipi vuttaṁ.",
  "atk-abh03a5:212_2": "Indriyasaṁvarasukhañhi diṭṭhādīsu diṭṭhamattādivasena pavattatāya avikiṇṇaṁ hoti.",
  "atk-abh03a5:213_0": "182.Soabhikkante paṭikkanteti so manacchaṭṭhānaṁ indriyānaṁ saṁvarena samannāgato bhikkhu imesu abhikkantapaṭikkantādīsu sattasu ṭhānesu satisampajaññavasena sampajānakārī hoti. Tattha yaṁ vattabbaṁ siyā, taṁ jhānavibhaṅge vuttameva.",
  "atk-abh03a5:214_0": "So iminā cātiādinā kiṁ dasseti?",
  "atk-abh03a5:214_1": "Araññavāsassa paccayasampattiṁ dasseti.",
  "atk-abh03a5:214_2": "Yassa hi ime cattāro paccayā natthi , tassa araññavāso na ijjhati,",
  "atk-abh03a5:214_3": "tiracchānagatehi vā vanacarakehi vā saddhiṁ vattabbataṁ āpajjati.",
  "atk-abh03a5:214_4": "Araññe adhivatthā devatā ‘‘kiṁ evarūpassa pāpabhikkhuno araññavāsenā’’ti bheravaṁ saddaṁ sāventi.",
  "atk-abh03a5:214_5": "Hatthehi sīsaṁ paharitvā palāyanākāraṁ karonti .",
  "atk-abh03a5:214_6": "‘‘Asuko bhikkhu araññaṁ pavisitvā idañcidañca pāpakammaṁ akāsī’’ti ayaso pattharati.",
  "atk-abh03a5:214_7": "Yassa panete cattāro paccayā atthi, tassa araññavāso ijjhati.",
  "atk-abh03a5:214_8": "So hi attano sīlaṁ paccavekkhanto kiñci kāḷakaṁ vā tilakaṁ vā apassanto pītiṁ uppādetvā taṁ khayato vayato sammasanto ariyabhūmiṁ okkamati.",
  "atk-abh03a5:214_9": "Araññe adhivatthā devatā attamanā vaṇṇaṁ bhāsanti.",
  "atk-abh03a5:214_10": "Itissa udake pakkhittatelabindu viya yaso vitthāriko hoti.",
  "atk-abh03a5:214_11": "Vivittantiādīni heṭṭhā vuttatthāneva.",
  "atk-abh03a5:214_12": "So evaṁ samāhite citte…pe… yathākammūpage satte pajānātīti ettake ṭhāne yaṁ vattabbaṁ siyā,",
  "atk-abh03a5:214_13": "taṁ sabbaṁ visuddhimagge vuttameva.",
  "atk-abh03a5:215_0": "185.",
  "atk-abh03a5:215_1": "Tatiyavijjāya so evaṁ samāhite citteti vipassanāpādakaṁ catutthajjhānacittaṁ veditabbaṁ.",
  "atk-abh03a5:215_2": "Āsavānaṁ khayañāṇāyāti arahattamaggañāṇatthāya.",
  "atk-abh03a5:215_3": "Arahattamaggo hi āsavānaṁ vināsanato āsavānaṁ khayoti vuccati.",
  "atk-abh03a5:215_4": "Tatra cetaṁ ñāṇaṁ tappariyāpannattāti.",
  "atk-abh03a5:215_5": "Cittaṁ abhininnāmetīti vipassanācittaṁ abhinīharati.",
  "atk-abh03a5:215_6": "So idaṁ dukkhanti evamādīsu – ‘‘ettakaṁ dukkhaṁ,",
  "atk-abh03a5:215_7": "na ito bhiyyo’’ti sabbampi dukkhasaccaṁ sarasalakkhaṇappaṭivedhena yathābhūtaṁ pajānāti, paṭivijjhati.",
  "atk-abh03a5:215_8": "Tassa ca dukkhassa nibbattikaṁ taṇhaṁ – ayaṁ dukkhasamudayoti;",
  "atk-abh03a5:215_9": "tadubhayampi yaṁ ṭhānaṁ patvā nirujjhati,",
  "atk-abh03a5:215_10": "taṁ tesaṁ appavattiṁ nibbānaṁ – ayaṁ dukkhanirodhoti;",
  "atk-abh03a5:215_11": "tassa ca sampāpakaṁ ariyamaggaṁ – ayaṁ dukkhanirodhagāminī paṭipadāti sarasalakkhaṇapaṭivedhena yathābhūtaṁ pajānāti,",
  "atk-abh03a5:215_12": "paṭivijjhatīti – evamattho veditabbo.",
  "atk-abh03a5:216_0": "Evaṁ sarūpato saccāni dassetvā idāni kilesavasena pariyāyato dassento ime āsavātiādimāha.",
  "atk-abh03a5:216_1": "Tassa evaṁ jānato evaṁpassatoti tassa evaṁ jānantassa evaṁ passantassa saha vipassanāya koṭippattaṁ maggaṁ katheti. Kāmāsavāti kāmāsavato.",
  "atk-abh03a5:216_2": "Vimuccatīti iminā maggakkhaṇaṁ dasseti.",
  "atk-abh03a5:216_3": "Vimuttasminti iminā phalakkhaṇaṁ dasseti.",
  "atk-abh03a5:216_4": "Maggakkhaṇe hi cittaṁ vimuccati, phalakkhaṇe vimuttaṁ hoti.",
  "atk-abh03a5:216_5": "Vimuttasmiṁ vimuttamiti ñāṇanti iminā paccavekkhaṇañāṇaṁ dasseti.",
  "atk-abh03a5:216_6": "Khīṇā jātītiādīhi tassa bhūmiṁ.",
  "atk-abh03a5:216_7": "Tena hi ñāṇena so paccavekkhanto ‘khīṇā jātī’tiādīni pajānāti.",
  "atk-abh03a5:216_8": "Vusitanti vuṭṭhaṁ parivuṭṭhaṁ kataṁ caritaṁ niṭṭhitanti attho.",
  "atk-abh03a5:216_9": "Brahmacariyanti maggabrahmacariyaṁ.",
  "atk-abh03a5:216_10": "Puthujjanakalyāṇakena hi saddhiṁ satta sekkhā brahmacariyavāsaṁ vasanti nāma. Khīṇāsavo vuṭṭhavāso.",
  "atk-abh03a5:216_11": "Tasmā so attano brahmacariyavāsaṁ paccavekkhanto vusitaṁ brahmacariyanti pajānāti.",
  "atk-abh03a5:216_12": "Kataṁ karaṇīyanti catūsu saccesu catūhi maggehi pariññāpahānasacchikiriyābhāvanāvasena soḷasavidhampi kiccaṁ niṭṭhāpitanti attho.",
  "atk-abh03a5:216_13": "Puthujjanakalyāṇakādayo hi taṁ kiccaṁ karonti; khīṇāsavo katakaraṇīyo.",
  "atk-abh03a5:216_14": "Tasmā so attano karaṇīyaṁ paccavekkhanto.",
  "atk-abh03a5:216_15": "‘‘Kataṁ karaṇīya’’nti pajānāti.",
  "atk-abh03a5:216_16": "Nāparaṁ itthattāyāti ‘‘idāni puna etthabhāvāya evaṁ soḷasakiccabhāvāya kilesakkhayāya vā maggabhāvanākiccaṁ natthī’’ti pajānāti.",
  "atk-abh03a5:217_0": "186.",
  "atk-abh03a5:217_1": "Sarāgādīsu – appahīnoti vikkhambhanappahānena vā tadaṅgappahānena vā samucchedappahānena vā appahīno.",
  "atk-abh03a5:218_0": "187.Lābhī hotītiādīsu – lābhīti lābhavā paṭilabhitvā ṭhito.",
  "atk-abh03a5:218_1": "Ajjhattaṁ cetosamathassāti niyakajjhattasaṅkhāte attano citte uppannassa cetosamathassa.",
  "atk-abh03a5:218_2": "Adhipaññādhammavipassanāyāti adhipaññāsaṅkhātāya khandhadhammesu aniccādivasena pavattāya vipassanāya.",
  "atk-abh03a5:218_3": "Rūpasahagatānanti rūpanimittārammaṇānaṁ rūpāvacarasamāpattīnaṁ.",
  "atk-abh03a5:218_4": "Arūpasahagatānanti na rūpanimittārammaṇānaṁ arūpasamāpattīnaṁ.",
  "atk-abh03a5:218_5": "Ettha ca paṭhamo aṭṭhasamāpattilābhī puthujjano.",
  "atk-abh03a5:218_6": "Dutiyo sukkhavipassakaariyasāvako.",
  "atk-abh03a5:218_7": "Tatiyo aṭṭhasamāpattilābhī ariyasāvako.",
  "atk-abh03a5:218_8": "Catuttho lokiyamahājano veditabbo.",
  "atk-abh03a5:219_0": "188.",
  "atk-abh03a5:219_1": "Anusotagāmīādīsu – anusotagāmīti vaṭṭasotaṁ anugato,",
  "atk-abh03a5:219_2": "vaṭṭasote nimuggo puthujjano veditabbo.",
  "atk-abh03a5:219_3": "Paṭisotagāmīti paṭisotagamano .",
  "atk-abh03a5:219_4": "Anusotaṁ agantvā paṭisotaṁ gacchantassetaṁ adhivacanaṁ.",
  "atk-abh03a5:219_5": "Pāpañca kammaṁ na karotīti paññattaṁ vītikkamanto na karoti.",
  "atk-abh03a5:219_6": "Sahāpi dukkhena sahāpi domanassenāti kilesapariyuṭṭhāne sati uppannena dukkhadomanassena saddhimpi.",
  "atk-abh03a5:219_7": "Paripuṇṇanti tissannaṁ sikkhānaṁ ekāyapi anūnaṁ. Parisuddhanti nirupakkilesaṁ.",
  "atk-abh03a5:219_8": "Brahmacariyanti seṭṭhacariyaṁ.",
  "atk-abh03a5:219_9": "Iminā vārena sotāpannasakadāgāmino kathitā.",
  "atk-abh03a5:219_10": "Kiṁ pana te rudantā brahmacariyaṁ carantīti? Āma.",
  "atk-abh03a5:219_11": "Kilesarodanena rudantā caranti nāma.",
  "atk-abh03a5:219_12": "Sīlasampanno puthujjanabhikkhupi ettheva saṅgahito.",
  "atk-abh03a5:220_0": "Ṭhitattoti ṭhitasabhāvo.",
  "atk-abh03a5:220_1": "Anāgāmīti kāmarāgabyāpādehi akampanīyacittatāya ca tamhā lokā anāvattidhammatāya ca ṭhitasabhāvo nāma. Tiṇṇoti taṇhāsotaṁ uttiṇṇo.",
  "atk-abh03a5:220_2": "Pāraṅgatoti nibbānapāraṁ gato.",
  "atk-abh03a5:220_3": "Thale tiṭṭhatīti arahattaphalasamāpattithale tiṭṭhati. Cetovimuttinti phalasamādhiṁ. Paññāvimuttinti phalañāṇaṁ.",
  "atk-abh03a5:220_4": "Ayaṁ vuccatīti ayaṁ khīṇāsavo ‘‘tiṇṇo pāraṅgato thale tiṭṭhati brāhmaṇo’’ti vuccati.",
  "atk-abh03a5:220_5": "Bāhitapāpatāya hi esa brāhmaṇo nāma.",
  "atk-abh03a5:221_0": "189.",
  "atk-abh03a5:221_1": "Appassutādīsu – appakaṁ sutaṁ hotīti navaṅge satthusāsane kiñcideva thokaṁ sutaṁ hoti. Na atthamaññāya,",
  "atk-abh03a5:221_2": "na dhammamaññāya dhammānudhammapaṭipanno hotīti aṭṭhakathañca pāḷiñca jānitvā lokuttaradhammassa anurūpadhammaṁ pubbabhāgapaṭipadaṁ paṭipanno na hoti.",
  "atk-abh03a5:221_3": "Iminā nayena sabbattha attho veditabbo.",
  "atk-abh03a5:222_0": "190.",
  "atk-abh03a5:222_1": "Samaṇamacalādīsu – samaṇamacaloti samaṇaacalo, makāro padasandhikaro. Niccalasamaṇo, thirasamaṇoti attho .",
  "atk-abh03a5:222_2": "Ayaṁ vuccatīti ayaṁ sotāpanno sāsane mūlajātāya saddhāya patiṭṭhitattā ‘samaṇamacalo’ti vuccati.",
  "atk-abh03a5:222_3": "Sakadāgāmī pana rajjanakilesassa atthitāya samaṇapadumoti vutto.",
  "atk-abh03a5:222_4": "Rattaṭṭho hi idha padumaṭṭho nāmāti vuttaṁ.",
  "atk-abh03a5:222_5": "Anāgāmī kāmarāgasaṅkhātassa rajjanakilesassa natthitāya samaṇapuṇḍarīkoti vutto.",
  "atk-abh03a5:222_6": "Paṇḍaraṭṭho hi idha puṇḍarīkaṭṭho nāmāti vuttaṁ .",
  "atk-abh03a5:222_7": "Khīṇāsavo ca thaddhabhāvakarānaṁ kilesānaṁ abhāvena samaṇesu samaṇasukhumālo nāmāti vutto.",
  "atk-abh03a5:222_8": "Appadukkhaṭṭhenapi cesa samaṇasukhumāloyevāti.",
  "atk-abh03a5:223_0": "Catukkaniddesavaṇṇanā.",
  "atk-abh03a5:224_0": "5. Pañcakaniddesavaṇṇanā",
  "atk-abh03a5:225_0": "191.",
  "atk-abh03a5:225_1": "Pañcake – tatrāti tesu ‘‘ārabhati ca vippaṭisārī ca hotī’’tiādinā nayena heṭṭhā uddiṭṭhapuggalesu. Yvāyanti yo ayaṁ.",
  "atk-abh03a5:225_2": "Ārabhatīti ettha ārambhasaddo kammakiriyāhiṁsanavīriyavikopanāpattivītikkamesu vattati.",
  "atk-abh03a5:225_3": "Tathā hesa ‘‘yaṁkiñci dukkhaṁ sambhoti,",
  "atk-abh03a5:225_4": "sabbaṁ ārambhapaccayā’’ti (su. ni. 748) kamme āgato. ‘‘Mahāyaññā mahārambhā,",
  "atk-abh03a5:225_5": "na te honti mahapphalā’’ti (a. ni. 4.39) kiriyāyaṁ.",
  "atk-abh03a5:225_6": "‘‘Samaṇaṁ gotamaṁ uddissa pāṇaṁ ārabhantī’’ti (ma. ni. 2.51-52) hiṁsane. ‘‘Ārabhatha, nikkhamatha,",
  "atk-abh03a5:225_7": "yuñjatha buddhasāsane’’ti (saṁ. ni. 1.185) vīriye.",
  "atk-abh03a5:225_8": "‘‘Bījagāmabhūtagāmasamārambhā paṭivirato hotī’’ti (dī. ni. 1.10, 194; ma. ni. 1.293) vikopane.",
  "atk-abh03a5:225_9": "‘‘Ārabhati ca vippaṭisārī ca hotī’’ti (a. ni.",
  "atk-abh03a5:225_10": "5.142) ayaṁ pana āpattivītikkame āgato.",
  "atk-abh03a5:225_11": "Tasmā āpattivītikkamavasena ārabhati ceva tappaccayā vippaṭisārī ca hotīti ayamettha attho.",
  "atk-abh03a5:226_0": "Yathābhūtaṁ nappajānātīti anadhigatattā yathāsabhāvato na jānāti. Yatthassāti yasmiṁ assa,",
  "atk-abh03a5:226_1": "yaṁ ṭhānaṁ patvā etassa puggalassa uppannā pāpakā akusalā dhammā aparisesā nirujjhantīti attho.",
  "atk-abh03a5:226_2": "Kiṁ pana patvā te nirujjhantīti? Arahattamaggaṁ.",
  "atk-abh03a5:226_3": "Phalappattassa pana niruddhā nāma honti.",
  "atk-abh03a5:226_4": "Evaṁ santepi idha maggakiccavasena phalameva vuttanti veditabbaṁ.",
  "atk-abh03a5:226_5": "Ārambhajāti āpattivītikkamasambhavā.",
  "atk-abh03a5:226_6": "Vippaṭisārajāti vippaṭisārato jātā.",
  "atk-abh03a5:226_7": "Pavaḍḍhantīti punappunaṁ uppajjanena vaḍḍhanti. Sādhūti āyācanasādhu.",
  "atk-abh03a5:226_8": "Idaṁ vuttaṁ hoti – yāva aparaddhañca vata āyasmatā,",
  "atk-abh03a5:226_9": "evaṁ santepi mayaṁ āyasmantaṁ yācāma – ‘‘desetabbayuttakassa desanāya,",
  "atk-abh03a5:226_10": "vuṭṭhātabbayuttakassa vuṭṭhānena,",
  "atk-abh03a5:226_11": "āvikātabbayuttakassa āvikiriyāya, ārambhaje āsave pahāya,",
  "atk-abh03a5:226_12": "suddhante ṭhitabhāvapaccavekkhaṇena vippaṭisāraje āsave paṭivinodetvā nīharitvā vipassanācittañceva vipassanāpaññañca bhāvetū’’ti.",
  "atk-abh03a5:226_13": "Amunā pañcamena puggalenāti etena pañcamena khīṇāsavapuggalena.",
  "atk-abh03a5:226_14": "Samasamo bhavissatīti lokuttaraguṇehi samabhāveneva samo bhavissatīti evaṁ khīṇāsavena ovaditabboti attho.",
  "atk-abh03a5:227_0": "Ārabhati na vippaṭisārī hotīti āpattiṁ āpajjati.",
  "atk-abh03a5:227_1": "Taṁ pana desetuṁ sabhāgapuggalaṁ pariyesati. Tasmā na vippaṭisārī hoti.",
  "atk-abh03a5:227_2": "Aṅguttaraṭṭhakathāyaṁ pana ‘‘vuṭṭhitattā na vippaṭisārī hotī’’ti vuttaṁ.",
  "atk-abh03a5:227_3": "Na ārabhati vippaṭisārī hotīti āpattiṁ nāpajjati,",
  "atk-abh03a5:227_4": "vinayapaññattiyaṁ pana akovidattā anāpattiyaṁ āpattisaññī hutvā vippaṭisārī hoti.",
  "atk-abh03a5:227_5": "Aṅguttaraṭṭhakathāyaṁ pana ‘‘sakiṁ āpattiṁ āpajjitvā tato vuṭṭhāya pacchā kiñcāpi nāpajjati,",
  "atk-abh03a5:227_6": "vippaṭisāraṁ pana vinodetuṁ na sakkotī’’ti vuttaṁ.",
  "atk-abh03a5:227_7": "Na ārabhati na vippaṭisārī hotīti neva āpattiṁ āpajjati, na vippaṭisārī hoti. Katamo panesa puggaloti? Ossaṭṭhavīriyapuggalo.",
  "atk-abh03a5:227_8": "So hi ‘‘kiṁ me imasmiṁ buddhakāle parinibbānena,",
  "atk-abh03a5:227_9": "anāgate metteyyasammāsambuddhakāle parinibbāyissāmī’’ti visuddhasīlopi paṭipattiṁ na pūreti.",
  "atk-abh03a5:227_10": "Sopi ‘‘kimatthaṁ āyasmā pamatto viharati puthujjanassa nāma gati anibaddhā.",
  "atk-abh03a5:227_11": "Āyasmā hi metteyyasammāsambuddhassa sammukhabhāvaṁ labheyyapi na labheyyāpīti arahattatthāya vipassanaṁ bhāvehī’’ti ovaditabbova.",
  "atk-abh03a5:227_12": "Sesaṁ sabbattha vuttanayeneva veditabbaṁ.",
  "atk-abh03a5:228_0": "192.",
  "atk-abh03a5:228_1": "Datvā avajānātītiādīsu – eko bhikkhu mahāpuñño catupaccayalābhī hoti.",
  "atk-abh03a5:228_2": "So cīvarādīni labhitvā aññaṁ appapuññaṁ āpucchati.",
  "atk-abh03a5:228_3": "Sopi tasmiṁ punappunaṁ āpucchantepi gaṇhātiyeva.",
  "atk-abh03a5:228_4": "Athassa itaro thokaṁ kupito hutvā maṅkubhāvaṁ uppādetukāmo vadati – ‘‘ayaṁ attano dhammatāya cīvarādīni na labhati, amhe nissāya labhatī’’ti.",
  "atk-abh03a5:228_5": "Evaṁ puggalo datvā avajānāti nāma.",
  "atk-abh03a5:228_6": "Eko pana ekena saddhiṁ dve tīṇi vassāni vasanto pubbe taṁ puggalaṁ garuṁ katvā pacchā gacchante gacchante kāle cittīkāraṁ na karoti, āsanāpi na vuṭṭhāti, upaṭṭhānampi na gacchati.",
  "atk-abh03a5:228_7": "Evaṁ puggalo saṁvāsena avajānāti nāma.",
  "atk-abh03a5:229_0": "Ādheyyamukhoti ādito dheyyamukho.",
  "atk-abh03a5:229_1": "Paṭhamavacanasmiṁyeva ṭhapitamukhoti attho.",
  "atk-abh03a5:229_2": "Adhimuccitā hotīti saddhātā hoti.",
  "atk-abh03a5:229_3": "Tatrāyaṁ nayo – eko puggalo sāruppaṁyeva bhikkhuṁ ‘asāruppo eso’ti katheti,",
  "atk-abh03a5:229_4": "taṁ sutvā esa niṭṭhaṁ gacchati.",
  "atk-abh03a5:229_5": "Puna aññena sabhāgena bhikkhunā ‘sāruppo aya’nti vuttepi tassa vacanaṁ na gaṇhāti ‘‘asukena nāma ‘asāruppo aya’nti amhākaṁ kathita’’nti purimabhikkhunova kathaṁ gaṇhāti.",
  "atk-abh03a5:229_6": "Aparopissa dussīlaṁ ‘sīlavā’ti katheti.",
  "atk-abh03a5:229_7": "Tassa vacanaṁ saddahitvā puna aññena ‘‘asāruppo esa bhikkhu,",
  "atk-abh03a5:229_8": "nāyaṁ tumhākaṁ santikaṁ upasaṅkamituṁ yutto’’ti vuttopi tassa vacanaṁ aggahetvā purimasseva kathaṁ gaṇhāti.",
  "atk-abh03a5:229_9": "Aparo vaṇṇampi kathitaṁ gaṇhāti,",
  "atk-abh03a5:229_10": "avaṇṇampi kathitaṁ gaṇhātiyeva. Ayampi ādheyyamukhoyeva nāma.",
  "atk-abh03a5:229_11": "Ādhātabbamukho yaṁ yaṁ suṇāti,",
  "atk-abh03a5:229_12": "tattha tattha ṭhapitamukhoti attho.",
  "atk-abh03a5:230_0": "Loloti saddhādīnaṁ ittarakālaṭṭhitikattā assaddhiyādīhi lulitabhāvena lolo.",
  "atk-abh03a5:230_1": "Ittarasaddhoti parittasaddho, aparipuṇṇasaddho. Sesesupi eseva nayo.",
  "atk-abh03a5:230_2": "Ettha pana punappunaṁ bhajanavasena saddhāva bhatti.",
  "atk-abh03a5:230_3": "Pemaṁ saddhāpemaṁ gehasitapemampi vaṭṭati. Pasādo saddhāpasādova.",
  "atk-abh03a5:230_4": "Evaṁ puggalo lolo hotīti evaṁ ittarasaddhāditāya puggalo lolo nāma hoti. Haliddirāgo viya ,",
  "atk-abh03a5:230_5": "thusarāsimhi koṭṭitakhāṇuko viya,",
  "atk-abh03a5:230_6": "assapiṭṭhiyaṁ ṭhapitakumbhaṇḍaṁ viya ca anibaddhaṭṭhāno muhuttena pasīdati, muhuttena kuppati.",
  "atk-abh03a5:231_0": "Mando momūhoti aññāṇabhāvena mando avisadatāya momūho. Mahāmūḷhoti attho.",
  "atk-abh03a5:232_0": "193.",
  "atk-abh03a5:232_1": "Yodhājīvūpamesu – yodhājīvāti yuddhūpajīvino.",
  "atk-abh03a5:232_2": "Rajagganti hatthiassādīnaṁ pādappahārabhinnāya bhūmiyā uggataṁ rajakkhandhaṁ.",
  "atk-abh03a5:232_3": "Na santhambhatīti santhambhitvā ṭhātuṁ na sakkoti.",
  "atk-abh03a5:232_4": "Sahati rajagganti rajakkhandhaṁ disvāpi adhivāseti.",
  "atk-abh03a5:232_5": "Dhajagganti hatthiassādipiṭṭhesu vā rathesu vā ussāpitānaṁ dhajānaṁ aggaṁ.",
  "atk-abh03a5:232_6": "Ussāraṇanti hatthiassarathādīnañceva balakāyassa ca uccāsaddamahāsaddaṁ.",
  "atk-abh03a5:232_7": "Sampahāreti samāgate appamattakepi pahāre. Haññatīti vihaññati, vighātaṁ āpajjati.",
  "atk-abh03a5:232_8": "Byāpajjatīti vipattiṁ āpajjati, pakatibhāvaṁ jahati.",
  "atk-abh03a5:232_9": "Sahati sampahāranti dve tayo pahāre patvāpi sahati, adhivāseti .",
  "atk-abh03a5:232_10": "Tameva saṅgāmasīsanti tameva jayakhandhāvāraṭṭhānaṁ.",
  "atk-abh03a5:232_11": "Ajjhāvasatīti sattāhamattaṁ abhibhavitvā āvasati. Kiṁ kāraṇā?",
  "atk-abh03a5:232_12": "Laddhappahārānaṁ pahārajagganatthañceva katakammānaṁ visesaṁ ñatvā ṭhānantaradānatthañca issariyasukhānubhavanatthañca.",
  "atk-abh03a5:233_0": "194.",
  "atk-abh03a5:233_1": "Idāni yasmā satthu yodhājīvehi kiccaṁ natthi,",
  "atk-abh03a5:233_2": "imasmiṁ pana sāsane tathārūpe pañca puggale dassetuṁ idaṁ opammaṁ ābhataṁ,",
  "atk-abh03a5:233_3": "tasmā te puggale dassento evamevantiādimāha.",
  "atk-abh03a5:234_0": "Tattha saṁsīdatīti micchāvitakkasmiṁ visīdati, anupavisati.",
  "atk-abh03a5:234_1": "Na sakkoti brahmacariyaṁ sandhāretunti brahmacariyavāsaṁ anupacchijjamānaṁ gopetuṁ na sakkoti.",
  "atk-abh03a5:234_2": "Sikkhādubbalyaṁ āvikatvāti sikkhāya dubbalabhāvaṁ pakāsetvā.",
  "atk-abh03a5:234_3": "Kimassa rajaggasminti kiṁ tassa puggalassa rajaggaṁ nāmāti vadati. Abhirūpāti abhirūpavatī. Dassanīyāti dassanayoggā.",
  "atk-abh03a5:234_4": "Pāsādikāti dassaneneva cittappasādāvahā. Paramāyāti uttamāya.",
  "atk-abh03a5:234_5": "Vaṇṇapokkharatāyāti sarīravaṇṇena ceva aṅgasaṇṭhānena ca.",
  "atk-abh03a5:235_0": "196.Ūhasatīti avahasati. Ullapatīti katheti.",
  "atk-abh03a5:235_1": "Ujjagghatīti pāṇiṁ paharitvā mahāhasitaṁ hasati.",
  "atk-abh03a5:235_2": "Uppaṇḍetīti uppaṇḍanakathaṁ katheti.",
  "atk-abh03a5:236_0": "197.Abhinisīdatīti abhibhavitvā santike vā ekāsane vā nisīdati. Dutiyapadepi eseva nayo. Ajjhottharatīti avattharati.",
  "atk-abh03a5:237_0": "198.Viniveṭhetvā vinimocetvāti gahitaṭṭhānato tassa hatthaṁ viniveṭhetvā ceva, mocetvā ca. Sesamettha uttānatthameva.",
  "atk-abh03a5:238_0": "199.",
  "atk-abh03a5:238_1": "Piṇḍapātikesu – mandattā momūhattāti neva samādānaṁ jānāti, na ānisaṁsaṁ;",
  "atk-abh03a5:238_2": "attano pana mandattā momūhattā aññāṇeneva piṇḍapātiko hoti.",
  "atk-abh03a5:238_3": "Pāpiccho icchāpakatoti piṇḍapātikassa me sato ‘‘ayaṁ piṇḍapātiko’’ti catupaccayasakkāraṁ karissanti. Lajjī,",
  "atk-abh03a5:238_4": "appicchotiādīhi ca guṇehi sambhāvessantīti.",
  "atk-abh03a5:238_5": "Evaṁ pāpikāya icchāya ṭhatvā tāya pāpicchāya abhibhūto hutvā piṇḍapātiko hoti.",
  "atk-abh03a5:238_6": "Ummādavasena piṇḍāya caranto pana ummādā cittavikkhepā piṇḍapātiko nāma hoti.",
  "atk-abh03a5:238_7": "Vaṇṇitanti idaṁ piṇḍapātikaṅgaṁ nāma buddhehi ca buddhasāvakehi ca vaṇṇitaṁ pasatthanti piṇḍapātiko hoti.",
  "atk-abh03a5:238_8": "Appicchataṁyeva nissāyātiādīsu – ‘‘iti appiccho bhavissāmi,",
  "atk-abh03a5:238_9": "idaṁ me piṇḍapātikaṅgaṁ appicchatāya saṁvattissati;",
  "atk-abh03a5:238_10": "‘iti santuṭṭho bhavissāmi idaṁ me piṇḍapātikaṅgaṁ santuṭṭhiyā saṁvattissati’; ‘iti kilese saṁlikhissāmi’,",
  "atk-abh03a5:238_11": "idaṁ me piṇḍapātikaṅgaṁ kilesasallekhanatthāya saṁvattissatī’’ti piṇḍapātiko hoti.",
  "atk-abh03a5:238_12": "Idamatthitanti imāya kalyāṇāya paṭipattiyā atthikabhāvaṁ,",
  "atk-abh03a5:238_13": "iminā vā piṇḍapātamattena atthikabhāvaṁ.",
  "atk-abh03a5:238_14": "Yaṁ yaṁ laddhaṁ tena teneva yāpanabhāvaṁ nissāyāti attho. Aggoti jeṭṭhako. Sesāni tasseva vevacanāni.",
  "atk-abh03a5:239_0": "Gavā khīranti gāvito khīraṁ nāma hoti, na vinā gāviyā.",
  "atk-abh03a5:239_1": "Khīramhā dadhītiādīsupi eseva nayo.",
  "atk-abh03a5:239_2": "Evamevanti yathā etesu pañcasu gorasesu sappimaṇḍo aggo;",
  "atk-abh03a5:239_3": "evamevaṁ imesu pañcasu piṇḍapātikesu yvāyaṁ appicchatādīni nissāya piṇḍapātiko hoti.",
  "atk-abh03a5:239_4": "Ayaṁ aggo ca seṭṭho ca pāmokkho ca uttamo ca pavaro ca.",
  "atk-abh03a5:239_5": "Imesu pana pañcasu piṇḍapātikesu dveva janā piṇḍapātikā , tayo na piṇḍapātikā.",
  "atk-abh03a5:239_6": "Nāmamattena pana piṇḍapātikāti veditabbā.",
  "atk-abh03a5:239_7": "Khalupacchābhattikādīsupi eseva nayoti.",
  "atk-abh03a5:240_0": "Pañcakaniddesavaṇṇanā.",
  "atk-abh03a5:241_0": "6. Chakkaniddesavaṇṇanā",
  "atk-abh03a5:242_0": "202.",
  "atk-abh03a5:242_1": "Chakke – tatrāti tesu chasu puggalesu.",
  "atk-abh03a5:242_2": "Sammāsambuddho tena daṭṭhabboti so puggalo tena anācariyakena attanā uppāditena sabbaññutaññāṇena sabbaññubuddho daṭṭhabbo.",
  "atk-abh03a5:243_0": "Paccekasambuddho tenātiādīsupi tena paccekasambodhiñāṇena so puggalo paccekasambuddho.",
  "atk-abh03a5:243_1": "Tena sāvakapāramīñāṇena te puggalā sāriputtamoggallānā.",
  "atk-abh03a5:243_2": "Tena dukkhassa antakaraṇena te puggalā avasesā arahanto.",
  "atk-abh03a5:243_3": "Tena itthattaṁ anāgamanena so puggalo anāgāmī.",
  "atk-abh03a5:243_4": "Tena itthattaṁ āgamanena te puggalā sotāpannasakadāgāmino daṭṭhabbāti.",
  "atk-abh03a5:244_0": "Chakkaniddesavaṇṇanā.",
  "atk-abh03a5:245_0": "7. Sattakaniddesavaṇṇanā",
  "atk-abh03a5:246_0": "203.",
  "atk-abh03a5:246_1": "Sattake – sakiṁ nimuggoti ekavāraṁ nimuggo.",
  "atk-abh03a5:246_2": "Ekantakāḷakehīti ekanteneva kāḷakehi natthikavādaahetukavādaakiriyavādasaṅkhātehi niyatamicchādiṭṭhidhammehi.",
  "atk-abh03a5:246_3": "Evaṁ puggaloti iminā kāraṇena puggalo ekavāraṁ nimuggo tathā nimuggova hoti.",
  "atk-abh03a5:246_4": "Etassa hi puna bhavato vuṭṭhānaṁ nāma natthīti vadanti.",
  "atk-abh03a5:246_5": "Makkhaligosālādayo viya heṭṭhā narakaggīnaṁyeva āhāro hoti.",
  "atk-abh03a5:247_0": "Sāhu saddhā kusalesu dhammesūti kusaladhammesu saddhā nāma sādhuladdhikāti ummujjati.",
  "atk-abh03a5:247_1": "So tāvatakeneva kusalena ummujjati nāma.",
  "atk-abh03a5:247_2": "Sādhu hirītiādīsupi eseva nayo.",
  "atk-abh03a5:247_3": "Hāyatiyevāti caṅkavāre āsittaudakaṁ viya ekantena parihāyateva.",
  "atk-abh03a5:247_4": "Evaṁ puggaloti evaṁ sāhu saddhāti.",
  "atk-abh03a5:247_5": "Imesaṁ saddhādīnaṁ vasena ekavāraṁ ummujjitvā tesaṁ parihāniyā puna nimujjatiyeva, devadattādayo viya.",
  "atk-abh03a5:247_6": "Devadatto hi aṭṭha samāpattiyo,",
  "atk-abh03a5:247_7": "pañca ca abhiññāyo nibbattetvāpi puna buddhānaṁ paṭikaṇṭakatāya tehi guṇehi parihīno ruhiruppādakammaṁ saṅghabhedakammañca katvā kāyassa bhedā dutiyacittavārena niraye nibbatti.",
  "atk-abh03a5:247_8": "Kokāliko dve aggasāvake upavaditvā padumaniraye nibbatto.",
  "atk-abh03a5:248_0": "Neva hāyati no vaḍḍhatīti appahonakakālepi na hāyati, pahonakakālepi na vaḍḍhati.",
  "atk-abh03a5:248_1": "Ubhayampi panetaṁ agārikenapi anagārikenapi dīpetabbaṁ.",
  "atk-abh03a5:248_2": "Ekacco hi agāriko appahonakakāle pakkhikabhattaṁ vā salākabhattaṁ vā vassāvāsikaṁ vā upanibandhāpeti.",
  "atk-abh03a5:248_3": "So pacchā pahonakakālepi pakkhikabhattādimattameva pavatteti.",
  "atk-abh03a5:248_4": "Anagārikopi ādimhi appahonakakāle uddesaṁ vā dhutaṅgaṁ vā gaṇhāti,",
  "atk-abh03a5:248_5": "medhābalavīriyasampattiyā pahonakakālepi tato uttariṁ na karoti.",
  "atk-abh03a5:248_6": "Evaṁ puggaloti evaṁ imāya saddhādīnaṁ ṭhitiyā puggalo ummujjitvā ṭhito nāma hoti.",
  "atk-abh03a5:249_0": "Ummujjitvā vipassati viloketīti sotāpanno puggalo uṭṭhahitvā gamanamaggaṁ gantabbaṁ disaṁ vā āloketi nāma.",
  "atk-abh03a5:250_0": "Ummujjitvāpataratīti sakadāgāmipuggalo kilesatanutāya uṭṭhahitvā gantabbadisābhimukho patarati nāma.",
  "atk-abh03a5:251_0": "Patigādhappatto hotīti anāgāmipuggalo uṭṭhāya viloketvā pataritvā gantvā ekasmiṁ ṭhāne patiṭṭhāpatto nāma hoti, tiṭṭhati, na punāgacchati.",
  "atk-abh03a5:252_0": "Tiṇṇo pāraṅgato thale tiṭṭhatīti sabbakilesoghaṁ taritvā paratīraṁ gantvā nibbānathale ṭhito nāma hoti.",
  "atk-abh03a5:252_1": "Ime pana satta puggalā udakopamena dīpitā.",
  "atk-abh03a5:253_0": "Satta kira jaṅghavāṇijā addhānamaggapaṭipannā antarāmagge ekaṁ puṇṇanadiṁ pāpuṇiṁsu.",
  "atk-abh03a5:253_1": "Tesu paṭhamaṁ otiṇṇo udakabhīruko puriso otiṇṇaṭṭhāneyeva nimujjitvā puna uṭṭhātuṁ nāsakkhi,",
  "atk-abh03a5:253_2": "antoyeva macchakacchapabhakkho jāto.",
  "atk-abh03a5:253_3": "Dutiyo otiṇṇaṭṭhāne nimujjitvā sakiṁ uṭṭhahitvā puna nimuggo uṭṭhātuṁ nāsakkhi,",
  "atk-abh03a5:253_4": "antoyeva macchakacchapabhakkho jāto. Tatiyo nimujjitvā uṭṭhahi.",
  "atk-abh03a5:253_5": "So majjhe nadiyā ṭhatvā neva orato āgantuṁ, na parato gantuṁ asakkhi .",
  "atk-abh03a5:253_6": "Catuttho uṭṭhāya ṭhito uttaraṇatitthaṁ olokesi.",
  "atk-abh03a5:253_7": "Pañcamo otaraṇatitthaṁ oloketvā patari.",
  "atk-abh03a5:253_8": "Chaṭṭho taritvā pārimatīraṁ gantvā kaṭippamāṇe udake ṭhito.",
  "atk-abh03a5:253_9": "Sattamo pārimatīraṁ gantvā gandhacuṇṇādīhi nhātvā varavatthāni nivāsetvā surabhivilepanaṁ vilimpitvā nīluppalādīni piḷandhitvā nānālaṅkārapaṭimaṇḍito mahānagaraṁ pavisitvā pāsādavaramāruyha uttamabhojanaṁ bhuñji.",
  "atk-abh03a5:254_0": "Tattha satta jaṅghavāṇijā viya ime satta puggalā. Nadī viya vaṭṭaṁ.",
  "atk-abh03a5:254_1": "Paṭhamassa udakabhīrukassa purisassa otiṇṇaṭṭhāneyeva nimujjanaṁ viya micchādiṭṭhikassa vaṭṭe nimujjanaṁ.",
  "atk-abh03a5:254_2": "Ummujjitvā nimuggapuriso viya saddhādīnaṁ uppattimattakena ummujjitvā tesaṁ parihāniyā nimuggapuggalo.",
  "atk-abh03a5:254_3": "Majjhe nadiyā ṭhito viya saddhādīnaṁ ṭhitiyā ṭhitapuggalo.",
  "atk-abh03a5:254_4": "Uttaraṇatitthaṁ olokento viya gantabbamaggaṁ gantabbadisaṁ vā olokento sotāpanno.",
  "atk-abh03a5:254_5": "Pataritapuriso viya kilesatanutāya pataranto sakadāgāmī.",
  "atk-abh03a5:254_6": "Taritvā kaṭimatte udake ṭhitapuriso viya anāvattitadhammatāya ṭhito anāgāmī.",
  "atk-abh03a5:254_7": "Nhatvā pārimatīraṁ uttaritvā thale ṭhitapuriso viya cattāro oghe atikkamitvā nibbānathale ṭhito khīṇāsavabrāhmaṇo.",
  "atk-abh03a5:254_8": "Thale ṭhitapurisassa nagaraṁ pavisitvā pāsādavaraṁ āruyha uttamabhojanabhuñjanaṁ viya khīṇāsavassa nibbānārammaṇaṁ phalasamāpattiṁ appetvā vītināmanaṁ veditabbaṁ.",
  "atk-abh03a5:254_9": "Ubhatobhāgavimuttādayo heṭṭhā pakāsitāyevāti.",
  "atk-abh03a5:255_0": "Sattakaniddesavaṇṇanā.",
  "atk-abh03a5:256_0": "207.",
  "atk-abh03a5:256_1": "Aṭṭhakanavakaniddesāpi heṭṭhā vuttanayeneva veditabbā.",
  "atk-abh03a5:257_0": "10. Dasakaniddesavaṇṇanā",
  "atk-abh03a5:258_0": "209.",
  "atk-abh03a5:258_1": "Dasakaniddese – idhāti kāmāvacarabhūmiyaṁ.",
  "atk-abh03a5:258_2": "Kāmāvacarabhūmiyañhi sattakkhattuparamādīnaṁ kāmāvacarabhūmiyaññeva niṭṭhā hoti.",
  "atk-abh03a5:258_3": "Kāmāvacarattabhāveneva arahattappatti ca anupādisesanibbānappatti ca hotīti attho.",
  "atk-abh03a5:259_0": "Idhavihāyāti idha kāmāvacare attabhāve vihāya suddhāvāsattabhāve ṭhitānaṁ niṭṭhā hotīti attho.",
  "atk-abh03a5:259_1": "Antarāparinibbāyiādayo hi idha anāgāmiphalaṁ patvā ito cutā suddhāvāsesu uppajjitvā tena attabhāvena arahattañceva anupādisesanibbānadhātuñca pāpuṇanti.",
  "atk-abh03a5:259_2": "Tena vuttaṁ – ‘‘imesaṁ pañcannaṁ idha vihāya niṭṭhā’’ti.",
  "atk-abh03a5:260_0": "Dasakaniddesavaṇṇanā.",
  "atk-abh03a5:261_0": "Nigamanakathā",
  "atk-abh03a5:262_0": "Ettāvatā ca –",
  "atk-abh03a5:263_0": "Yaṁ ve puggalapaññattiṁ, loke appaṭipuggalo;",
  "atk-abh03a5:264_0": "Nātisaṅkhepato satthā, desesi tidasālaye.",
  "atk-abh03a5:265_0": "Tassā aṭṭhakathañceva, dīpabhāsāya saṅkhataṁ;",
  "atk-abh03a5:266_0": "Āgamaṭṭhakathāyo ca, ogāhetvā asesato.",
  "atk-abh03a5:267_0": "Suvibhatto asaṁkiṇṇo, yo yo attho yahiṁ yahiṁ;",
  "atk-abh03a5:268_0": "Tato tato taṁ gahetvā, pahāya ativitthāraṁ.",
  "atk-abh03a5:269_0": "Visuddhimagge yaṁ vuttaṁ, taṁ anādāya saṅkhatā;",
  "atk-abh03a5:270_0": "Nātisaṅkhepavitthāra-nayenaṭṭhakathā ayaṁ.",
  "atk-abh03a5:271_0": "Taṁ etaṁ sattamattehi, bhāṇavārehi tantiyā;",
  "atk-abh03a5:272_0": "Ciraṭṭhitatthaṁ dhammassa, saṅkharontena yaṁ mayā.",
  "atk-abh03a5:273_0": "Sampattaṁ kusalaṁ tena, saddhammaṁ sukhumaṁ sivaṁ;",
  "atk-abh03a5:274_0": "Olokentu visuddhena, pāṇayo dhammacakkhunāti.",
  "atk-abh03a5:275_0": "Puggalapaññatti-aṭṭhakathā niṭṭhitā.",
  "atk-abh03a5:276_0": " Namo tassa bhagavato arahato sammāsambuddhassa",
  "atk-abh03a5:277_0": "Abhidhammapiṭake"
}