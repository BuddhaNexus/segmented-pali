{
  "pli-tv-bu-vb-pc64:0.1_0": "Theravāda Vinaya",
  "pli-tv-bu-vb-pc64:0.2_0": "Mahāvibhaṅga",
  "pli-tv-bu-vb-pc64:0.3_0": "Pācittiyakaṇḍa",
  "pli-tv-bu-vb-pc64:0.4_0": "Sappāṇakavagga",
  "pli-tv-bu-vb-pc64:0.5_0": "64. Duṭṭhullasikkhāpada",
  "pli-tv-bu-vb-pc64:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc64:1.2_0": "Tena kho pana samayena āyasmā upanando sakyaputto sañcetanikaṁ sukkavissaṭṭhiṁ āpattiṁ āpajjitvā bhātuno saddhivihārikassa bhikkhuno ārocesi—",
  "pli-tv-bu-vb-pc64:1.3_0": "“ahaṁ, āvuso, sañcetanikaṁ sukkavissaṭṭhiṁ āpattiṁ āpanno.",
  "pli-tv-bu-vb-pc64:1.4_0": "Mā kassaci ārocehī”ti.",
  "pli-tv-bu-vb-pc64:1.5_0": "Tena kho pana samayena aññataro bhikkhu sañcetanikaṁ sukkavissaṭṭhiṁ āpattiṁ āpajjitvā saṅghaṁ tassā āpattiyā parivāsaṁ yāci.",
  "pli-tv-bu-vb-pc64:1.6_0": "Tassa saṅgho tassā āpattiyā parivāsaṁ adāsi.",
  "pli-tv-bu-vb-pc64:1.7_0": "So parivasanto taṁ bhikkhuṁ passitvā etadavoca—",
  "pli-tv-bu-vb-pc64:1.8_0": "“ahaṁ, āvuso,",
  "pli-tv-bu-vb-pc64:1.8_1": "sañcetanikaṁ sukkavissaṭṭhiṁ āpattiṁ āpajjitvā saṅghaṁ tassā āpattiyā parivāsaṁ yāciṁ,",
  "pli-tv-bu-vb-pc64:1.8_2": "tassa me saṅgho tassā āpattiyā parivāsaṁ adāsi,",
  "pli-tv-bu-vb-pc64:1.8_3": "sohaṁ parivasāmi,",
  "pli-tv-bu-vb-pc64:1.8_4": "vediyāmahaṁ, āvuso,",
  "pli-tv-bu-vb-pc64:1.8_5": "vediyatīti maṁ āyasmā dhāretū”ti.",
  "pli-tv-bu-vb-pc64:1.9_0": "“Kiṁ nu kho, āvuso, yo aññopi imaṁ āpattiṁ āpajjati sopi evaṁ karotī”ti?",
  "pli-tv-bu-vb-pc64:1.10_0": "“Evamāvuso”ti.",
  "pli-tv-bu-vb-pc64:1.11_0": "“Ayaṁ, āvuso,",
  "pli-tv-bu-vb-pc64:1.11_1": "āyasmā upanando sakyaputto sañcetanikaṁ sukkavissaṭṭhiṁ āpattiṁ āpajjitvā so me āroceti mā kassaci ārocehī”ti.",
  "pli-tv-bu-vb-pc64:1.12_0": "“Kiṁ pana tvaṁ, āvuso, paṭicchādesī”ti?",
  "pli-tv-bu-vb-pc64:1.13_0": "“Evamāvuso”ti.",
  "pli-tv-bu-vb-pc64:1.14_0": "Atha kho so bhikkhu bhikkhūnaṁ etamatthaṁ ārocesi.",
  "pli-tv-bu-vb-pc64:1.15_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc64:1.16_0": "“kathañhi nāma bhikkhu bhikkhussa jānaṁ duṭṭhullaṁ āpattiṁ paṭicchādessatī”ti …pe…",
  "pli-tv-bu-vb-pc64:1.17_0": "“saccaṁ kira tvaṁ, bhikkhu, bhikkhussa jānaṁ duṭṭhullaṁ āpattiṁ paṭicchādesī”ti.",
  "pli-tv-bu-vb-pc64:1.18_0": "“Saccaṁ, bhagavā”ti.",
  "pli-tv-bu-vb-pc64:1.19_0": "Vigarahi buddho bhagavā …pe…",
  "pli-tv-bu-vb-pc64:1.20_0": "kathañhi nāma tvaṁ, moghapurisa, bhikkhussa jānaṁ duṭṭhullaṁ āpattiṁ paṭicchādessasi.",
  "pli-tv-bu-vb-pc64:1.21_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc64:1.22_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc64:1.23.1_0": "“Yo pana bhikkhu bhikkhussa jānaṁ duṭṭhullaṁ āpattiṁ paṭicchādeyya, pācittiyan”ti.",
  "pli-tv-bu-vb-pc64:2.1.1_0": "Yo panāti",
  "pli-tv-bu-vb-pc64:2.1.2_0": "yo yādiso …pe…",
  "pli-tv-bu-vb-pc64:2.1.3_0": "bhikkhūti",
  "pli-tv-bu-vb-pc64:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc64:2.1.5_0": "Bhikkhussāti",
  "pli-tv-bu-vb-pc64:2.1.6_0": "aññassa bhikkhussa.",
  "pli-tv-bu-vb-pc64:2.1.7_0": "Jānāti nāma",
  "pli-tv-bu-vb-pc64:2.1.8_0": "sāmaṁ vā jānāti aññe vā tassa ārocenti, so vā āroceti.",
  "pli-tv-bu-vb-pc64:2.1.9_0": "Duṭṭhullā nāma āpatti",
  "pli-tv-bu-vb-pc64:2.1.10_0": "cattāri ca pārājikāni terasa ca saṅghādisesā.",
  "pli-tv-bu-vb-pc64:2.1.11_0": "Paṭicchādeyyāti",
  "pli-tv-bu-vb-pc64:2.1.12_0": "“imaṁ jānitvā codessanti,",
  "pli-tv-bu-vb-pc64:2.1.12_1": "sāressanti khuṁsessanti,",
  "pli-tv-bu-vb-pc64:2.1.12_2": "vambhessanti,",
  "pli-tv-bu-vb-pc64:2.1.12_3": "maṅkuṁ karissanti nārocessāmī”ti dhuraṁ nikkhittamatte,",
  "pli-tv-bu-vb-pc64:2.1.12_4": "āpatti pācittiyassa.",
  "pli-tv-bu-vb-pc64:2.2.1_0": "Duṭṭhullāya āpattiyā duṭṭhullāpattisaññī paṭicchādeti, āpatti pācittiyassa.",
  "pli-tv-bu-vb-pc64:2.2.2_0": "Duṭṭhullāya āpattiyā vematiko paṭicchādeti, āpatti dukkaṭassa.",
  "pli-tv-bu-vb-pc64:2.2.3_0": "Duṭṭhullāya āpattiyā aduṭṭhullāpattisaññī paṭicchādeti, āpatti dukkaṭassa.",
  "pli-tv-bu-vb-pc64:2.2.4_0": "Aduṭṭhullaṁ āpattiṁ paṭicchādeti, āpatti dukkaṭassa.",
  "pli-tv-bu-vb-pc64:2.2.5_0": "Anupasampannassa duṭṭhullaṁ vā aduṭṭhullaṁ vā ajjhācāraṁ paṭicchādeti, āpatti dukkaṭassa.",
  "pli-tv-bu-vb-pc64:2.2.6_0": "Aduṭṭhullāya āpattiyā duṭṭhullāpattisaññī, āpatti dukkaṭassa.",
  "pli-tv-bu-vb-pc64:2.2.7_0": "Aduṭṭhullāya āpattiyā vematiko, āpatti dukkaṭassa.",
  "pli-tv-bu-vb-pc64:2.2.8_0": "Aduṭṭhullāya āpattiyā aduṭṭhullāpattisaññī, āpatti dukkaṭassa.",
  "pli-tv-bu-vb-pc64:2.3.1_0": "Anāpatti—",
  "pli-tv-bu-vb-pc64:2.3.2_0": "“saṅghassa bhaṇḍanaṁ vā kalaho vā viggaho vā vivādo vā bhavissatī”ti nāroceti,",
  "pli-tv-bu-vb-pc64:2.3.3_0": "“saṅghabhedo vā saṅgharāji vā bhavissatī”ti nāroceti,",
  "pli-tv-bu-vb-pc64:2.3.4_0": "“ayaṁ kakkhaḷo pharuso jīvitantarāyaṁ vā brahmacariyantarāyaṁ vā karissatī”ti nāroceti,",
  "pli-tv-bu-vb-pc64:2.3.5_0": "aññe patirūpe bhikkhū apassanto nāroceti,",
  "pli-tv-bu-vb-pc64:2.3.6_0": "nachādetukāmo nāroceti,",
  "pli-tv-bu-vb-pc64:2.3.7_0": "“paññāyissati sakena kammenā”ti nāroceti,",
  "pli-tv-bu-vb-pc64:2.3.8_0": "ummattakassa,",
  "pli-tv-bu-vb-pc64:2.3.9_0": "ādikammikassāti.",
  "pli-tv-bu-vb-pc64:2.3.10_0": "Duṭṭhullasikkhāpadaṁ niṭṭhitaṁ catutthaṁ."
}