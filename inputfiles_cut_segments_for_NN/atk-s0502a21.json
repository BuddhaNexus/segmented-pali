{
  "atk-s0502a21:0_0": "21. Pakiṇṇakavaggo",
  "atk-s0502a21:1_0": "1. Attanopubbakammavatthu",
  "atk-s0502a21:2_0": "Mattāsukhapariccāgāti imaṁ dhammadesanaṁ satthā veḷuvane viharanto attano pubbakammaṁ ārabbha kathesi.",
  "atk-s0502a21:3_0": "Ekasmiñhi samaye vesālī iddhā ahosi phītā bahujanā ākiṇṇamanussā.",
  "atk-s0502a21:3_1": "Tattha hi vārena vārena rajjaṁ kārentānaṁ khattiyānaṁyeva sattasatādhikāni sattasahassāni satta ca khattiyā ahesuṁ.",
  "atk-s0502a21:3_2": "Tesaṁ vasanatthāya tattakāyeva pāsādā tattakāneva kūṭāgārāni uyyāne vihāratthāya tattakāyeva ārāmā ca pokkharaṇiyo ca ahesuṁ.",
  "atk-s0502a21:3_3": "Sā aparena samayena dubbhikkhā ahosi dussassā.",
  "atk-s0502a21:3_4": "Tattha chātakabhayena paṭhamaṁ duggatamanussā kālamakaṁsu.",
  "atk-s0502a21:3_5": "Tesaṁ tesaṁ tattha tattha chaḍḍitānaṁ kuṇapānaṁ gandhena amanussā nagaraṁ pavisiṁsu.",
  "atk-s0502a21:3_6": "Amanussūpaddavena bahutarā kālamakaṁsu.",
  "atk-s0502a21:3_7": "Tesaṁ kuṇapagandhapaṭikkūlatāya sattānaṁ ahivātarogo uppajji.",
  "atk-s0502a21:3_8": "Evaṁ dubbhikkhabhayaṁ amanussabhayaṁ rogabhayanti tīṇi bhayāni uppajjiṁsu.",
  "atk-s0502a21:4_0": "Nagaravāsino sannipatitvā rājānaṁ āhaṁsu –",
  "atk-s0502a21:4_1": "‘‘mahārāja,",
  "atk-s0502a21:4_2": "imasmiṁ nagare tīṇi bhayāni uppannāni,",
  "atk-s0502a21:4_3": "ito pubbe yāva sattamā rājaparivaṭṭā evarūpaṁ bhayaṁ nāma na uppannapubbaṁ.",
  "atk-s0502a21:4_4": "Adhammikarājūnañhi kāle evarūpaṁ bhayaṁ uppajjatī’’ti.",
  "atk-s0502a21:4_5": "Rājā santhāgāre sabbesaṁ sannipātaṁ kāretvā ‘‘sace me adhammikabhāvo atthi,",
  "atk-s0502a21:4_6": "taṁ vicinathā’’ti āha.",
  "atk-s0502a21:4_7": "Vesālivāsino sabbaṁ paveṇi vicinantā rañño kañci dosaṁ adisvā,",
  "atk-s0502a21:4_8": "‘‘mahārāja,",
  "atk-s0502a21:4_9": "natthi te doso’’ti vatvā ‘‘kathaṁ nu kho idaṁ amhākaṁ bhayaṁ vūpasamaṁ gaccheyyā’’ti mantayiṁsu.",
  "atk-s0502a21:4_10": "Tattha ekaccehi ‘‘balikammena āyācanāya maṅgalakiriyāyā’’ti vutte sabbampi taṁ vidhiṁ katvā paṭibāhituṁ nāsakkhiṁsu.",
  "atk-s0502a21:4_11": "Athaññe evamāhaṁsu –",
  "atk-s0502a21:4_12": "‘‘cha satthāro mahānubhāvā,",
  "atk-s0502a21:4_13": "tesu idhāgatamattesu bhayaṁ vūpasameyyā’’ti.",
  "atk-s0502a21:4_14": "Apare ‘‘sammāsambuddho loke uppanno.",
  "atk-s0502a21:4_15": "So hi bhagavā sabbasattahitāya dhammaṁ deseti,",
  "atk-s0502a21:4_16": "mahiddhiko mahānubhāvo.",
  "atk-s0502a21:4_17": "Tasmiṁ idha āgate imāni bhayāni vūpasameyyu’’nti āhaṁsu.",
  "atk-s0502a21:4_18": "Tesaṁ vacanaṁ sabbepi abhinanditvā ‘‘kahaṁ nu kho so bhagavā etarahi viharatī’’ti āhaṁsu .",
  "atk-s0502a21:4_19": "Tadā pana satthā upakaṭṭhāya vassūpanāyikāya rañño bimbisārassa paṭiññaṁ datvā veḷuvane viharati.",
  "atk-s0502a21:4_20": "Tena ca samayena bimbisārasamāgame bimbisārena saddhiṁ sotāpattiphalaṁ patto mahāli nāma licchavī tassaṁ parisāyaṁ nisinno hoti.",
  "atk-s0502a21:5_0": "Vesālivāsino mahantaṁ paṇṇākāraṁ sajjetvā rājānaṁ bimbisāraṁ saññāpetvā ‘‘satthāraṁ idhānethā’’ti mahāliñceva licchaviṁ purohitaputtañca pahiṇiṁsu.",
  "atk-s0502a21:5_1": "Te gantvā rañño paṇṇākāraṁ datvā taṁ pavattiṁ nivedetvā,",
  "atk-s0502a21:5_2": "‘‘mahārāja,",
  "atk-s0502a21:5_3": "satthāraṁ amhākaṁ nagaraṁ pesethā’’ti yāciṁsu.",
  "atk-s0502a21:5_4": "Rājā ‘‘tumheva jānāthā’’ti na sampaṭicchi.",
  "atk-s0502a21:5_5": "Te bhagavantaṁ upasaṅkamitvā vanditvā yāciṁsu – ‘‘bhante,",
  "atk-s0502a21:5_6": "vesāliyaṁ tīṇi bhayāni uppannāni,",
  "atk-s0502a21:5_7": "tāni tumhesu āgatesu vūpasamissanti, etha, bhante,",
  "atk-s0502a21:5_8": "gacchāmā’’ti.",
  "atk-s0502a21:5_9": "Satthā tesaṁ vacanaṁ sutvā āvajjento ‘‘vesāliyaṁ ratanasutte (khu. pā.",
  "atk-s0502a21:5_10": "6.1 ādayo; su. ni.",
  "atk-s0502a21:5_11": "224 ādayo) vutte sā rakkhā cakkavāḷānaṁ koṭisatasahassaṁ pharissati,",
  "atk-s0502a21:5_12": "suttapariyosāne caturāsītiyā pāṇasahassānaṁ dhammābhisamayo bhavissati,",
  "atk-s0502a21:5_13": "tāni ca bhayāni vūpasamissantī’’ti ñatvā tesaṁ vacanaṁ sampaṭicchi.",
  "atk-s0502a21:6_0": "Rājā bimbisāro ‘‘satthārā kira vesāligamanaṁ sampaṭicchita’’nti sutvā nagare ghosanaṁ kāretvā satthāraṁ upasaṅkamitvā ‘‘kiṁ, bhante,",
  "atk-s0502a21:6_1": "vesāligamanaṁ sampaṭicchita’’nti pucchitvā ‘‘āma,",
  "atk-s0502a21:6_2": "mahārājā’’ti vutte ‘‘tena hi, bhante, āgametha,",
  "atk-s0502a21:6_3": "tāva maggaṁ paṭiyādessāmī’’ti vatvā rājagahassa ca gaṅgāya ca antare pañcayojanabhūmiṁ samaṁ kāretvā",
  "atk-s0502a21:6_4": "yojane yojane vihāraṁ patiṭṭhāpetvā satthu gamanakālaṁ ārocesi.",
  "atk-s0502a21:6_5": "Satthā pañcahi bhikkhusatehi saddhiṁ maggaṁ paṭipajji.",
  "atk-s0502a21:6_6": "Rājā yojanantare jaṇṇumattena odhinā pañcavaṇṇāni pupphāni okirāpetvā dhajapaṭākakadalīādīni ussāpetvā",
  "atk-s0502a21:6_7": "bhagavato chattātichattaṁ katvā dve setacchattāni ekamekassa bhikkhuno ekamekaṁ setacchattaṁ upari dhāretvā",
  "atk-s0502a21:6_8": "saparivāro pupphagandhādīhi pūjaṁ karonto satthāraṁ ekekasmiṁ vihāre vasāpetvā mahādānādīni datvā pañcahi",
  "atk-s0502a21:6_9": "divasehi gaṅgātīraṁ pāpetvā tattha nāvaṁ alaṅkaronto vesālikānaṁ sāsanaṁ pesesi –",
  "atk-s0502a21:6_10": "‘‘maggaṁ paṭiyādetvā satthu paccuggamanaṁ karontū’’ti.",
  "atk-s0502a21:6_11": "Te ‘‘diguṇaṁ pūjaṁ karissāmā’’ti vesāliyā ca gaṅgāya ca antare tiyojanabhūmiṁ samaṁ kāretvā bhagavato",
  "atk-s0502a21:6_12": "catūhi setacchattehi ekamekassa bhikkhuno dvīhi dvīhi setacchattehi chattātichattāni sajjetvā pūjaṁ kurumānā",
  "atk-s0502a21:6_13": "āgantvā gaṅgātīre aṭṭhaṁsu.",
  "atk-s0502a21:6_14": "Bimbisāro dve nāvā saṅghāṭetvā maṇḍapaṁ kāretvā pupphadāmādīhi alaṅkārāpetvā sabbaratanamayaṁ buddhāsanaṁ paññāpesi.",
  "atk-s0502a21:6_15": "Bhagavā tasmiṁ nisīdi.",
  "atk-s0502a21:6_16": "Bhikkhūpi nāvaṁ abhiruhitvā bhagavantaṁ parivāretvā nisīdiṁsu.",
  "atk-s0502a21:6_17": "Rājā anugacchanto galappamāṇaṁ udakaṁ otaritvā ‘‘yāva, bhante,",
  "atk-s0502a21:6_18": "bhagavā āgacchati,",
  "atk-s0502a21:6_19": "tāvāhaṁ idheva gaṅgātīre vasissāmī’’ti vatvā nāvaṁ uyyojetvā nivatti.",
  "atk-s0502a21:6_20": "Satthā yojanamattaṁ addhānaṁ gaṅgāya gantvā vesālikānaṁ sīmaṁ pāpuṇi.",
  "atk-s0502a21:7_0": "Licchavīrājāno satthāraṁ paccuggantvā galappamāṇaṁ udakaṁ otaritvā nāvaṁ tīraṁ upanetvā satthāraṁ nāvāto otārayiṁsu.",
  "atk-s0502a21:7_1": "Satthārā otaritvā tīre akkantamatteyeva mahāmegho uṭṭhahitvā pokkharavassaṁ vassi.",
  "atk-s0502a21:7_2": "Sabbattha jaṇṇuppamāṇaūruppamāṇakaṭippamāṇādīni udakāni sandantāni sabbakuṇapāni gaṅgaṁ pavesayiṁsu,",
  "atk-s0502a21:7_3": "parisuddho bhūmibhāgo ahosi.",
  "atk-s0502a21:7_4": "Licchavīrājāno satthāraṁ yojane yojane vasāpetvā mahādānaṁ datvā diguṇaṁ pūjaṁ karontā tīhi divasehi vesāliṁ nayiṁsu.",
  "atk-s0502a21:7_5": "Sakko devarājā devagaṇaparivuto āgamāsi,",
  "atk-s0502a21:7_6": "mahesakkhānaṁ devānaṁ sannipātena amanussā yebhuyyena palāyiṁsu.",
  "atk-s0502a21:7_7": "Satthā sāyaṁ nagaradvāre ṭhatvā ānandattheraṁ āmantesi – ‘‘imaṁ, ānanda,",
  "atk-s0502a21:7_8": "ratanasuttaṁ uggaṇhitvā licchavīkumārehi saddhiṁ vicaranto vesāliyā tiṇṇaṁ pākārānaṁ antare parittaṁ karohī’’ti.",
  "atk-s0502a21:8_0": "Thero satthārā dinnaṁ ratanasuttaṁ uggaṇhitvā satthu selamayapattena udakaṁ ādāya nagaradvāre ṭhito paṇidhānato",
  "atk-s0502a21:8_1": "paṭṭhāya tathāgatassa dasa pāramiyo dasa upapāramiyo dasa paramatthapāramiyoti samatiṁsa pāramiyo pañca",
  "atk-s0502a21:8_2": "mahāpariccāge lokatthacariyā ñātatthacariyā buddhatthacariyāti tisso cariyāyo pacchimabhave gabbhavokkantiṁ",
  "atk-s0502a21:8_3": "jātiṁ abhinikkhamanaṁ padhānacariyaṁ bodhipallaṅke māravijayaṁ sabbaññutaññāṇapaṭivedhaṁ dhammacakkapavattanaṁ",
  "atk-s0502a21:8_4": "navalokuttaradhammeti sabbepime buddhaguṇe āvajjetvā nagaraṁ pavisitvā tiyāmarattiṁ tīsu pākārantaresu",
  "atk-s0502a21:8_5": "parittaṁ karonto vicari.",
  "atk-s0502a21:8_6": "Tena ‘‘yaṁkiñcī’’ti vuttamatteyeva uddhaṁ khittaudakaṁ amanussānaṁ upari pati.",
  "atk-s0502a21:8_7": "‘‘Yānīdha bhūtānī’’ti gāthākathanato paṭṭhāya rajatavaṭaṁsakā viya udakabindūni ākāsena gantvā gilānamanussānaṁ upari patiṁsu.",
  "atk-s0502a21:8_8": "Tāvadeva vūpasantarogā manussā uṭṭhāyuṭṭhāya theraṁ parivāresuṁ .",
  "atk-s0502a21:8_9": "‘‘Yaṁkiñcī’’ti vuttapadato paṭṭhāya pana udakaphusitehi phuṭṭhaphuṭṭhā sabbe apalāyantā saṅkārakūṭabhittipadesādinissitā",
  "atk-s0502a21:8_10": "amanussā tena tena dvārena palāyiṁsu.",
  "atk-s0502a21:8_11": "Dvārāni anokāsāni ahesuṁ.",
  "atk-s0502a21:8_12": "Te okāsaṁ alabhantā pākāraṁ bhinditvāpi palāyiṁsu.",
  "atk-s0502a21:9_0": "Mahājano nagaramajjhe santhāgāraṁ sabbagandhehi upalimpetvā upari suvaṇṇatārakādivicittaṁ vitānaṁ bandhitvā buddhāsanaṁ paññāpetvā satthāraṁ ānesi.",
  "atk-s0502a21:9_1": "Satthā paññatte āsane nisīdi.",
  "atk-s0502a21:9_2": "Bhikkhusaṅghopi licchavīgaṇopi satthāraṁ parivāretvā nisīdi.",
  "atk-s0502a21:9_3": "Sakko devarājā devagaṇaparivuto patirūpe okāse aṭṭhāsi.",
  "atk-s0502a21:9_4": "Theropi sakalanagaraṁ anuvicaritvā vūpasantarogena mahājanena saddhiṁ āgantvā satthāraṁ vanditvā nisīdi.",
  "atk-s0502a21:9_5": "Satthā parisaṁ oloketvā tadeva ratanasuttaṁ abhāsi.",
  "atk-s0502a21:9_6": "Desanāvasāne caturāsītiyā pāṇasahassānaṁ dhammābhisamayo ahosi.",
  "atk-s0502a21:9_7": "Evaṁ punadivasepīti sattāhaṁ tadeva ratanasuttaṁ desetvā sabbabhayānaṁ vūpasantabhāvaṁ ñatvā licchavīgaṇaṁ āmantetvā vesālito nikkhami.",
  "atk-s0502a21:9_8": "Licchavīrājāno diguṇaṁ sakkāraṁ karontā puna tīhi divasehi satthāraṁ gaṅgātīraṁ nayiṁsu.",
  "atk-s0502a21:10_0": "Gaṅgāya nibbattanāgarājāno cintesuṁ –",
  "atk-s0502a21:10_1": "‘‘manussā tathāgatassa sakkāraṁ karonti,",
  "atk-s0502a21:10_2": "mayaṁ kiṁ na karomā’’ti.",
  "atk-s0502a21:10_3": "Te suvaṇṇarajatamaṇimayā nāvāyo māpetvā suvaṇṇarajatamaṇimaye pallaṅke paññāpetvā pañcavaṇṇapadumasañchannaṁ udakaṁ karitvā, ‘‘bhante,",
  "atk-s0502a21:10_4": "amhākampi anuggahaṁ karothā’’ti attano attano nāvaṁ abhiruhaṇatthāya satthāraṁ yāciṁsu.",
  "atk-s0502a21:10_5": "‘‘Manussā ca nāgā ca tathāgatassa pūjaṁ karonti,",
  "atk-s0502a21:10_6": "mayaṁ pana kiṁ na karomā’’ti bhūmaṭṭhakadevepi ādiṁ katvā yāva akaniṭṭhabrahmalokā sabbe devā sakkāraṁ kariṁsu.",
  "atk-s0502a21:10_7": "Tattha nāgā yojanikāni chattātichattāni ukkhipiṁsu.",
  "atk-s0502a21:10_8": "Evaṁ heṭṭhā nāgā bhūmitale rukkhagacchapabbatādīsu bhūmaṭṭhakā devatā,",
  "atk-s0502a21:10_9": "antalikkhe ākāsaṭṭhadevāti nāgabhavanaṁ ādiṁ katvā cakkavāḷapariyantena yāva brahmalokā chattātichattāni ussāpitāni ahesuṁ.",
  "atk-s0502a21:10_10": "Chattantaresu dhajā,",
  "atk-s0502a21:10_11": "dhajantaresu paṭākā,",
  "atk-s0502a21:10_12": "tesaṁ antarantarā pupphadāmavāsacuṇṇadhumādīhi sakkāro ahosi.",
  "atk-s0502a21:10_13": "Sabbalaṅkārapaṭimaṇḍitā devaputtā chaṇavesaṁ gahetvā ugghosayamānā ākāse vicariṁsu.",
  "atk-s0502a21:10_14": "Tayo eva kira samāgamā mahantā ahesuṁ –",
  "atk-s0502a21:10_15": "yamakapāṭihāriyasamāgamo devorohaṇasamāgamo ayaṁ gaṅgorohaṇasamāgamoti.",
  "atk-s0502a21:11_0": "Paratīre bimbisāropi licchavīhi katasakkārato diguṇaṁ sakkāraṁ sajjetvā bhagavato āgamanaṁ udikkhamāno aṭṭhāsi.",
  "atk-s0502a21:11_1": "Satthā gaṅgāya ubhosu passesu rājūnaṁ mahantaṁ pariccāgaṁ oloketvā nāgādīnañca ajjhāsayaṁ viditvā ekekāya",
  "atk-s0502a21:11_2": "nāvāya pañcapañcabhikkhusataparivāraṁ ekekaṁ nimmitabuddhaṁ māpesi.",
  "atk-s0502a21:11_3": "So ekekassa setacchattassa ceva kapparukkhassa ca pupphadāmassa ca heṭṭhā nāgagaṇaparivuto nisinno hoti.",
  "atk-s0502a21:11_4": "Bhūmaṭṭhakadevatādīsupi ekekasmiṁ okāse saparivāraṁ ekekaṁ nimmitabuddhaṁ māpesi.",
  "atk-s0502a21:11_5": "Evaṁ sakalacakkavāḷagabbhe ekālaṅkāre ekussave ekachaṇeyeva ca jāte satthā nāgānamanuggahaṁ karonto ekaṁ ratananāvaṁ abhiruhi.",
  "atk-s0502a21:11_6": "Bhikkhūsupi ekeko ekekameva abhiruhi.",
  "atk-s0502a21:11_7": "Nāgarājāno buddhappamukhaṁ bhikkhusaṅghaṁ nāgabhavanaṁ pavesetvā sabbarattiṁ satthu santike dhammakathaṁ",
  "atk-s0502a21:11_8": "sutvā dutiyadivase dibbena khādanīyena bhojanīyena buddhappamukhaṁ bhikkhusaṅghaṁ parivisiṁsu.",
  "atk-s0502a21:11_9": "Satthā anumodanaṁ katvā nāgabhavanā nikkhamitvā sakalacakkavāḷadevatāhi pūjiyamāno pañcahi nāvāsatehi gaṅgānadiṁ atikkami.",
  "atk-s0502a21:12_0": "Rājā paccuggantvā satthāraṁ nāvāto otāretvā āgamanakāle licchavīti katasakkārato diguṇaṁ sakkāraṁ katvā",
  "atk-s0502a21:12_1": "purimanayeneva pañcahi divasehi rājagahaṁ abhinesi.",
  "atk-s0502a21:12_2": "Dutiyadivase bhikkhū piṇḍapātapaṭikkantā sāyanhasamaye dhammasabhāyaṁ sannisinnā kathaṁ samuṭṭhāpesuṁ –",
  "atk-s0502a21:12_3": "‘‘aho buddhānaṁ mahānubhāvo,",
  "atk-s0502a21:12_4": "aho satthari devamanussānaṁ pasādo,",
  "atk-s0502a21:12_5": "gaṅgāya nāma orato ca pārato ca aṭṭhayojane magge buddhagatena pasādena rājūhi samatalaṁ bhūmiṁ katvā vālukā okiṇṇā,",
  "atk-s0502a21:12_6": "jaṇṇumattena odhinā nānāvaṇṇāni pupphāni santhatāni,",
  "atk-s0502a21:12_7": "gaṅgāya udakaṁ nāgānubhāvena pañcavaṇṇehi padumehi sañchannaṁ,",
  "atk-s0502a21:12_8": "yāva akaniṭṭhabhavanā chattātichattāni ussāpitāni,",
  "atk-s0502a21:12_9": "sakalacakkavāḷagabbhaṁ ekālaṅkāraṁ ekussavaṁ viya jāta’’nti.",
  "atk-s0502a21:12_10": "Satthā āgantvā ‘‘kāya nuttha,",
  "atk-s0502a21:12_11": "bhikkhave,",
  "atk-s0502a21:12_12": "etarahi kathāya sannisinnā’’ti pucchitvā ‘‘imāya nāmā’’ti vutte ‘‘na,",
  "atk-s0502a21:12_13": "bhikkhave,",
  "atk-s0502a21:12_14": "esa pūjāsakkāro mayhaṁ buddhānubhāvena nibbatto,",
  "atk-s0502a21:12_15": "na nāgadevabrahmānubhāvena.",
  "atk-s0502a21:12_16": "Atīte pana appamattakapariccāgānubhāvena nibbatto’’ti vatvā bhikkhūhi yācito atītaṁ āhari.",
  "atk-s0502a21:13_0": "Atīte takkasilāyaṁ saṅkho nāma brāhmaṇo ahosi.",
  "atk-s0502a21:13_1": "Tassa putto susīmo nāma māṇavo soḷasavassuddesiko ekadivasaṁ pitaraṁ upasaṅkamitvā āha –",
  "atk-s0502a21:13_2": "‘‘icchāmahaṁ, tāta,",
  "atk-s0502a21:13_3": "bārāṇasiṁ gantvā mante ajjhāyitu’’nti.",
  "atk-s0502a21:13_4": "Atha naṁ pitā āha –",
  "atk-s0502a21:13_5": "‘‘tena hi, tāta,",
  "atk-s0502a21:13_6": "asuko nāma brāhmaṇo mama sahāyako,",
  "atk-s0502a21:13_7": "tassa santikaṁ gantvā adhīyassū’’ti.",
  "atk-s0502a21:13_8": "So ‘‘sādhū’’ti paṭissuṇitvā anupubbena bārāṇasiṁ gantvā taṁ brāhmaṇaṁ upasaṅkamitvā pitarā pahitabhāvamācikkhi.",
  "atk-s0502a21:13_9": "Atha naṁ so ‘‘sahāyakassa me putto’’ti sampaṭicchitvā paṭipassaddhadarathaṁ bhaddakena divasena mante vācetumārabhi.",
  "atk-s0502a21:13_10": "So lahuñca gaṇhanto bahuñca gaṇhanto attano uggahituggahitaṁ suvaṇṇabhājane pakkhittasīhatelamiva avinassamānaṁ",
  "atk-s0502a21:13_11": "dhārento na cirasseva ācariyassa sammukhato uggaṇhitabbaṁ sabbaṁ uggaṇhitvā sajjhāyaṁ karonto attano",
  "atk-s0502a21:13_12": "uggahitasippassa ādimajjhameva passati,",
  "atk-s0502a21:13_13": "no pariyosānaṁ.",
  "atk-s0502a21:14_0": "So ācariyaṁ upasaṅkamitvā ‘‘ahaṁ imassa sippassa ādimajjhameva passāmi,",
  "atk-s0502a21:14_1": "no pariyosāna’’nti vatvā ācariyena ‘‘ahampi, tāta,",
  "atk-s0502a21:14_2": "na passāmī’’ti vutte ‘‘atha ko, ācariya,",
  "atk-s0502a21:14_3": "pariyosānaṁ jānātī’’ti pucchitvā ‘‘ime, tāta,",
  "atk-s0502a21:14_4": "isayo isipatane viharanti,",
  "atk-s0502a21:14_5": "te jāneyyuṁ,",
  "atk-s0502a21:14_6": "tesaṁ santikaṁ upasaṅkamitvā pucchassū’’ti ācariyena vutte paccekabuddhe upasaṅkamitvā pucchi –",
  "atk-s0502a21:14_7": "‘‘tumhe kira pariyosānaṁ jānāthā’’ti? ‘‘Āma,",
  "atk-s0502a21:14_8": "jānāmā’’ti.",
  "atk-s0502a21:14_9": "‘‘Tena hi me ācikkhathā’’ti?",
  "atk-s0502a21:14_10": "‘‘Na mayaṁ apabbajitassa ācikkhāma.",
  "atk-s0502a21:14_11": "Sace te pariyosānenattho ,",
  "atk-s0502a21:14_12": "pabbajassū’’ti .",
  "atk-s0502a21:14_13": "So ‘‘sādhū’’ti sampaṭicchitvā tesaṁ santike pabbaji.",
  "atk-s0502a21:14_14": "Athassa te ‘‘idaṁ tāva sikkhassū’’ti vatvā ‘‘evaṁ te nivāsetabbaṁ,",
  "atk-s0502a21:14_15": "evaṁ pārupitabba’’ntiādinā nayena ābhisamācārikaṁ ācikkhiṁsu.",
  "atk-s0502a21:14_16": "So tattha sikkhanto upanissayasampannattā nacirasseva paccekasambodhiṁ abhisambujjhitvā sakalabārāṇasinagare",
  "atk-s0502a21:14_17": "gaganatale puṇṇacando viya pākaṭo lābhaggayasaggappatto ahosi,",
  "atk-s0502a21:14_18": "so appāyukasaṁvattanikassa kammassa katattā na cirasseva parinibbāyi.",
  "atk-s0502a21:14_19": "Athassa paccekabuddhā ca mahājano ca sarīrakiccaṁ katvā dhātuyo ca gahetvā nagaradvāre thūpaṁ kāresuṁ.",
  "atk-s0502a21:15_0": "Saṅkhopi brāhmaṇo ‘‘putto me ciraṁ gato,",
  "atk-s0502a21:15_1": "pavattimassa jānissāmī’’ti taṁ daṭṭhukāmo takkasilāto nikkhamitvā anupubbena bārāṇasiṁ patvā mahājanakāyaṁ",
  "atk-s0502a21:15_2": "sannipatitaṁ disvā ‘‘addhā imesu ekopi me puttassa pavattiṁ jānissatī’’ti upasaṅkamitvā pucchi –",
  "atk-s0502a21:15_3": "‘‘susīmo nāma māṇavo idhāgami,",
  "atk-s0502a21:15_4": "api nu kho tassa pavattiṁ jānāthā’’ti? ‘‘Āma, brāhmaṇa, jānāma,",
  "atk-s0502a21:15_5": "asukassa brāhmaṇassa santike tayo vede sajjhāyitvā pabbajitvā paccekasambodhiṁ sacchikatvā parinibbuto,",
  "atk-s0502a21:15_6": "ayamassa thūpo patiṭṭhāpito’’ti.",
  "atk-s0502a21:15_7": "So bhūmiṁ hatthena paharitvā roditvā kanditvā taṁ cetiyaṅgaṇaṁ gantvā tiṇāni uddharitvā uttarasāṭakena",
  "atk-s0502a21:15_8": "vālukaṁ āharitvā cetiyaṅgaṇe ākiritvā kamaṇḍaluto udakena paripphositvā vanapupphehi pūjaṁ katvā sāṭakena",
  "atk-s0502a21:15_9": "paṭākaṁ āropetvā thūpassa upari attano chattakaṁ bandhitvā pakkāmi.",
  "atk-s0502a21:16_0": "Satthā idaṁ atītaṁ āharitvā ‘‘tadā,",
  "atk-s0502a21:16_1": "bhikkhave,",
  "atk-s0502a21:16_2": "ahaṁ saṅkho brāhmaṇo ahosiṁ.",
  "atk-s0502a21:16_3": "Mayā susīmassa paccekabuddhassa cetiyaṅgaṇe tiṇāni uddhaṭāni,",
  "atk-s0502a21:16_4": "tassa me kammassa nissandena aṭṭhayojanamaggaṁ vihatakhāṇukakaṇṭakaṁ katvā suddhaṁ samatalaṁ kariṁsu.",
  "atk-s0502a21:16_5": "Mayā tattha vālukā okiṇṇā,",
  "atk-s0502a21:16_6": "tassa me nissandena aṭṭhayojanamagge vālukaṁ okiriṁsu.",
  "atk-s0502a21:16_7": "Mayā tattha vanakusumehi pūjā katā,",
  "atk-s0502a21:16_8": "tassa me nissandena aṭṭhayojanamagge nānāvaṇṇāni pupphāni okiṇṇāni,",
  "atk-s0502a21:16_9": "ekayojanaṭṭhāne gaṅgāya udakaṁ pañcavaṇṇehi padumehi sañchannaṁ.",
  "atk-s0502a21:16_10": "Mayā tattha kamaṇḍaluudakena bhūmi paripphositā,",
  "atk-s0502a21:16_11": "tassa me nissandena vesāliyaṁ pokkharavassaṁ vassi.",
  "atk-s0502a21:16_12": "Mayā tattha paṭākā, āropitā,",
  "atk-s0502a21:16_13": "chattakañca baddhaṁ,",
  "atk-s0502a21:16_14": "tassa me nissandena yāva akaniṭṭhabhavanā dhajapaṭākachattātichattādīhi sakalacakkavāḷagabbhaṁ ekussavaṁ viya jātaṁ. Iti kho,",
  "atk-s0502a21:16_15": "bhikkhave,",
  "atk-s0502a21:16_16": "esa pūjāsakkāro mayhaṁ neva buddhānubhāvena nibbatto,",
  "atk-s0502a21:16_17": "na nāgadevabrahmānubhāvena,",
  "atk-s0502a21:16_18": "atīte pana appamattakapariccāgānubhāvenā’’ti vatvā dhammaṁ desento imaṁ gāthamāha –",
  "atk-s0502a21:17_0": "290.",
  "atk-s0502a21:18_0": " ‘‘Mattāsukhapariccāgā , passe ce vipulaṁ sukhaṁ;",
  "atk-s0502a21:19_0": "Caje mattāsukhaṁ dhīro, sampassaṁ vipulaṁ sukha’’nti.",
  "atk-s0502a21:20_0": "Tattha mattāsukhapariccāgāti mattāsukhanti pamāṇayuttakaṁ parittasukhaṁ vuccati,",
  "atk-s0502a21:20_1": "tassa pariccāgena.",
  "atk-s0502a21:20_2": "Vipulaṁ sukhanti uḷāraṁ sukhaṁ nibbānasukhaṁ vuccati,",
  "atk-s0502a21:20_3": "taṁ ce passeyyāti attho.",
  "atk-s0502a21:20_4": "Idaṁ vuttaṁ hoti –",
  "atk-s0502a21:20_5": "ekañhi bhojanapātiṁ sajjāpetvā bhuñjantassa mattāsukhaṁ nāma uppajjati,",
  "atk-s0502a21:20_6": "taṁ pana pariccajitvā uposathaṁ vā karontassa dānaṁ vā dadantassa vipulaṁ uḷāraṁ nibbānasukhaṁ nāma nibbattati.",
  "atk-s0502a21:20_7": "Tasmā sace evaṁ tassa mattāsukhassa pariccāgā vipulaṁ sukhaṁ passati,",
  "atk-s0502a21:20_8": "athetaṁ vipulaṁ sukhaṁ sammā passanto paṇḍito taṁ mattāsukhaṁ cajeyyāti.",
  "atk-s0502a21:21_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a21:22_0": "Attanopubbakammavatthu paṭhamaṁ.",
  "atk-s0502a21:23_0": "2. Kukkuṭaaṇḍakhādikāvatthu",
  "atk-s0502a21:24_0": "Paradukkhūpadhānenāti imaṁ dhammadesanaṁ satthā jetavane viharanto ekaṁ kukkuṭaaṇḍakhādikaṁ ārabbha kathesi.",
  "atk-s0502a21:25_0": "Sāvatthiyā kira avidūre paṇḍuraṁ nāma eko gāmo,",
  "atk-s0502a21:25_1": "tattheko kevaṭṭo vasati.",
  "atk-s0502a21:25_2": "So sāvatthiṁ gacchanto aciravatiyaṁ kacchapaaṇḍāni disvā tāni ādāya sāvatthiṁ gantvā ekasmiṁ gehe pacāpetvā",
  "atk-s0502a21:25_3": "khādanto tasmiṁ gehe kumārikāyapi ekaṁ aṇḍaṁ adāsi.",
  "atk-s0502a21:25_4": "Sā taṁ khāditvā tato paṭṭhāya aññaṁ khādanīyaṁ nāma na icchi.",
  "atk-s0502a21:25_5": "Athassā mātā kukkuṭiyā vijātaṭṭhānato ekaṁ aṇḍaṁ gahetvā adāsi.",
  "atk-s0502a21:25_6": "Sā taṁ khāditvā rasataṇhāya baddhā tato paṭṭhāya sayameva kukkuṭiyā aṇḍāni gahetvā khādati.",
  "atk-s0502a21:25_7": "Kukkuṭī vijātavijātakāle taṁ attano aṇḍāni gahetvā khādantiṁ disvā tāya upaddutā āghātaṁ bandhitvā ‘‘ito",
  "atk-s0502a21:25_8": "dāni cutā yakkhinī hutvā tava jātadārake khādituṁ samatthā hutvā nibbatteyya’’nti patthanaṁ paṭṭhapetvā",
  "atk-s0502a21:25_9": "kālaṁ katvā tasmiṁyeva gehe majjārī hutvā nibbatti.",
  "atk-s0502a21:25_10": "Itarāpi kālaṁ katvā tattheva kukkuṭī hutvā nibbatti.",
  "atk-s0502a21:25_11": "Kukkuṭī aṇḍāni vijāyi,",
  "atk-s0502a21:25_12": "majjārī āgantvā tāni khāditvā dutiyampi tatiyampi khādiyeva.",
  "atk-s0502a21:25_13": "Kukkuṭī ‘‘tayo vāre mama aṇḍāni khāditvā idāni mampi khāditukāmāsi ,",
  "atk-s0502a21:25_14": "ito cutā saputtakaṁ taṁ khādituṁ labheyya’’nti patthanaṁ katvā tato cutā dīpinī hutvā nibbatti.",
  "atk-s0502a21:25_15": "Itarāpi kālaṁ katvā migī hutvā nibbatti.",
  "atk-s0502a21:25_16": "Tassā vijātakāle dīpinī āgantvā taṁ saddhiṁ puttehi khādi.",
  "atk-s0502a21:25_17": "Evaṁ khādantā pañcasu attabhāvasatesu aññamaññassa dukkhaṁ uppādetvā avasāne ekā yakkhinī hutvā nibbatti,",
  "atk-s0502a21:25_18": "ekā sāvatthiyaṁ kuladhītā hutvā nibbatti.",
  "atk-s0502a21:25_19": "Ito paraṁ ‘‘na hi verena verānī’’ti (dha. pa.",
  "atk-s0502a21:25_20": "5) gāthāya vuttanayeneva veditabbaṁ.",
  "atk-s0502a21:25_21": "Idha pana satthā ‘‘verañhi averena upasammati,",
  "atk-s0502a21:25_22": "no verenā’’ti vatvā ubhinnampi dhammaṁ desento imaṁ gāthamāha –",
  "atk-s0502a21:26_0": "291.",
  "atk-s0502a21:27_0": " ‘‘Paradukkhūpadhānena, attano sukhamicchati;",
  "atk-s0502a21:28_0": "Verasaṁsaggasaṁsaṭṭho, verā so na parimuccatī’’ti.",
  "atk-s0502a21:29_0": "Tattha paradukkhūpadhānenāti parasmiṁ dukkhūpadhānena,",
  "atk-s0502a21:29_1": "parassa dukkhuppādanenāti attho.",
  "atk-s0502a21:29_2": "Verasaṁsaggasaṁsaṭṭhoti yo puggalo akkosanapaccakkosanapaharaṇapaṭiharaṇādīnaṁ vasena aññamaññaṁ katena verasaṁsaggena saṁsaṭṭho.",
  "atk-s0502a21:29_3": "Verā so na parimuccatīti niccakālaṁ veravasena dukkhameva pāpuṇātīti attho.",
  "atk-s0502a21:30_0": "Desanāvasāne yakkhinī saraṇesu patiṭṭhāya pañca sīlāni samādiyitvā verato mucci,",
  "atk-s0502a21:30_1": "itarāpi sotāpattiphale patiṭṭhahi,",
  "atk-s0502a21:30_2": "sampattānampi sātthikā dhammadesanā ahosīti.",
  "atk-s0502a21:31_0": "Kukkuṭaaṇḍakhādikāvatthu dutiyaṁ.",
  "atk-s0502a21:32_0": "3. Bhaddiyabhikkhuvatthu",
  "atk-s0502a21:33_0": "Yañhikiccanti imaṁ dhammadesanaṁ satthā bhaddiyaṁ nissāya jātiyāvane viharanto bhaddiye bhikkhū ārabbha kathesi.",
  "atk-s0502a21:34_0": "Te kira pādukamaṇḍane uyyuttā ahesuṁ. Yathāha –",
  "atk-s0502a21:34_1": "‘‘tena kho pana samayena bhaddiyā bhikkhū anekavihitaṁ pādukamaṇḍanānuyogamanuyuttā viharanti,",
  "atk-s0502a21:34_2": "tiṇapādukaṁ karontipi kārāpentipi,",
  "atk-s0502a21:34_3": "muñjapādukaṁ karontipi kārāpentipi,",
  "atk-s0502a21:34_4": "pabbajapādukaṁ hintālapādukaṁ kamalapādukaṁ kambalapādukaṁ karontipi kārāpentipi,",
  "atk-s0502a21:34_5": "riñcanti uddesaṁ paripucchaṁ adhisīlaṁ adhicittaṁ adhipañña’’nti (mahāva. 251).",
  "atk-s0502a21:34_6": "Bhikkhū tesaṁ tathākaraṇabhāvaṁ jānitvā ujjhāyitvā satthu ārocesuṁ.",
  "atk-s0502a21:34_7": "Satthā te bhikkhū garahitvā,",
  "atk-s0502a21:34_8": "‘‘bhikkhave,",
  "atk-s0502a21:34_9": "tumhe aññena kiccena āgatā aññasmiṁyeva kicce uyyuttā’’ti vatvā dhammaṁ desento imā gāthā abhāsi –",
  "atk-s0502a21:35_0": "292.",
  "atk-s0502a21:36_0": " ‘‘Yañhi kiccaṁ apaviddhaṁ, akiccaṁ pana karīyati;",
  "atk-s0502a21:37_0": "Unnaḷānaṁ pamattānaṁ, tesaṁ vaḍḍhanti āsavā.",
  "atk-s0502a21:38_0": "293.",
  "atk-s0502a21:39_0": " ‘‘Yesañca susamāraddhā, niccaṁ kāyagatā sati;",
  "atk-s0502a21:40_0": "Akiccaṁ te na sevanti, kicce sātaccakārino;",
  "atk-s0502a21:41_0": "Satānaṁ sampajānānaṁ, atthaṁ gacchanti āsavā’’ti.",
  "atk-s0502a21:42_0": "Tattha yañhi kiccanti bhikkhuno hi pabbajitakālato paṭṭhāya aparimāṇasīlakkhandhagopanaṁ araññāvāso dhutaṅgapariharaṇaṁ",
  "atk-s0502a21:42_1": "bhāvanārāmatāti evamādīni kiccaṁ nāma.",
  "atk-s0502a21:42_2": "Imehi pana yaṁ attano kiccaṁ,",
  "atk-s0502a21:42_3": "taṁ apaviddhaṁ chaḍḍitaṁ.",
  "atk-s0502a21:42_4": "Akiccanti bhikkhuno chattamaṇḍanaṁ upāhanamaṇḍanaṁ pādukapattathālakadhammakaraṇakāyabandhanaaṁsabaddhakamaṇḍanaṁ akiccaṁ nāma.",
  "atk-s0502a21:42_5": "Yehi taṁ kayirati,",
  "atk-s0502a21:42_6": "tesaṁ mānanaḷaṁ ukkhipitvā caraṇena unnaḷānaṁ sativossaggena pamattānaṁ cattāro āsavā vaḍḍhantīti attho.",
  "atk-s0502a21:42_7": "Susamāraddhāti supaggahitā.",
  "atk-s0502a21:42_8": "Kāyagatā satīti kāyānupassanābhāvanā.",
  "atk-s0502a21:42_9": "Akiccanti te etaṁ chattamaṇḍanādikaṁ akiccaṁ na sevanti na karontīti attho.",
  "atk-s0502a21:42_10": "Kicceti pabbajitakālato paṭṭhāya kattabbe aparimāṇasīlakkhandhagopanādike karaṇīye.",
  "atk-s0502a21:42_11": "Sātaccakārinoti satatakārino aṭṭhitakārino.",
  "atk-s0502a21:42_12": "Tesaṁ satiyā avippavāsena satānaṁ sātthakasampajaññaṁ sappāyasampajaññaṁ gocarasampajaññaṁ asammohasampajaññanti",
  "atk-s0502a21:42_13": "catūhi sampajaññehi sampajānānaṁ cattāropi āsavā atthaṁ gacchanti,",
  "atk-s0502a21:42_14": "parikkhayaṁ abhāvaṁ gacchantīti attho.",
  "atk-s0502a21:43_0": "Desanāvasāne te bhikkhū arahatte patiṭṭhahiṁsu, sampattānampi sātthikā dhammadesanā ahosīti.",
  "atk-s0502a21:44_0": "Bhaddiyavatthu tatiyaṁ.",
  "atk-s0502a21:45_0": "4. Lakuṇḍakabhaddiyattheravatthu",
  "atk-s0502a21:46_0": "Mātaranti imaṁ dhammadesanaṁ satthā jetavane viharanto lakuṇḍakabhaddiyattheraṁ ārabbha kathesi.",
  "atk-s0502a21:47_0": "Ekadivasañhi sambahulā āgantukā bhikkhū satthāraṁ divāṭṭhāne nisinnaṁ upasaṅkamitvā vanditvā ekamantaṁ nisīdiṁsu.",
  "atk-s0502a21:47_1": "Tasmiṁ khaṇe lakuṇḍakabhaddiyatthero bhagavato avidūre atikkamati.",
  "atk-s0502a21:47_2": "Satthā tesaṁ bhikkhūnaṁ cittācāraṁ ñatvā oloketvā ‘‘passatha,",
  "atk-s0502a21:47_3": "bhikkhave,",
  "atk-s0502a21:47_4": "ayaṁ bhikkhu mātāpitaro hantvā niddukkho hutvā yātī’’ti vatvā tehi bhikkhūhi ‘‘kiṁ nu kho satthā vadatī’’ti",
  "atk-s0502a21:47_5": "aññamaññaṁ mukhāni oloketvā saṁsayapakkhandehi, ‘‘bhante,",
  "atk-s0502a21:47_6": "kiṁ nāmetaṁ vadethā’’ti vutte tesaṁ dhammaṁ desento imaṁ gāthamāha –",
  "atk-s0502a21:48_0": "294.",
  "atk-s0502a21:49_0": " ‘‘Mātaraṁ pitaraṁ hantvā, rājāno dve ca khattiye;",
  "atk-s0502a21:50_0": "Raṭṭhaṁ sānucaraṁ hantvā, anīgho yāti brāhmaṇo’’ti.",
  "atk-s0502a21:51_0": "Tattha sānucaranti āyasādhakena āyuttakena sahitaṁ.",
  "atk-s0502a21:51_1": "Ettha hi ‘‘taṇhā janeti purisa’’nti (saṁ. ni.",
  "atk-s0502a21:51_2": "1.55-57) vacanato tīsu bhavesu sattānaṁ jananato taṇhā mātā nāma.",
  "atk-s0502a21:51_3": "‘‘Ahaṁ asukassa nāma rañño vā rājamahāmattassa vā putto’’ti pitaraṁ nissāya asmimānassa uppajjanato asmimāno pitā nāma.",
  "atk-s0502a21:51_4": "Loko viya rājānaṁ yasmā sabbadiṭṭhigatāni dve sassatucchedadiṭṭhiyo bhajanti,",
  "atk-s0502a21:51_5": "tasmā dve sassatucchedadiṭṭhiyo dve khattiyarājāno nāma.",
  "atk-s0502a21:51_6": "Dvādasāyatanāni vitthataṭṭhena raṭṭhadisattā raṭṭhaṁ nāma.",
  "atk-s0502a21:51_7": "Āyasādhako āyuttakapuriso viya tannissito nandirāgo anucaro nāma.",
  "atk-s0502a21:51_8": "Anīghoti niddukkho.",
  "atk-s0502a21:51_9": "Brāhmaṇoti khīṇāsavo.",
  "atk-s0502a21:51_10": "Etesaṁ taṇhādīnaṁ arahattamaggañāṇāsinā hatattā khīṇāsavo niddukkho hutvā yātīti ayametthattho.",
  "atk-s0502a21:52_0": "Desanāvasāne te bhikkhū arahatte patiṭṭhahiṁsu.",
  "atk-s0502a21:53_0": "Dutiyagāthāyapi vatthu purimasadisameva.",
  "atk-s0502a21:53_1": "Tadā hi satthā lakuṇḍakabhaddiyattherameva ārabbha kathesi.",
  "atk-s0502a21:53_2": "Tesaṁ dhammaṁ desento imaṁ gāthamāha –",
  "atk-s0502a21:54_0": "295.",
  "atk-s0502a21:55_0": " ‘‘Mātaraṁ pitaraṁ hantvā, rājāno dve ca sotthiye;",
  "atk-s0502a21:56_0": "Veyagghapañcamaṁ hantvā, anīgho yāti brāhmaṇo’’ti.",
  "atk-s0502a21:57_0": "Tattha dve ca sotthiyeti dve ca brāhmaṇe.",
  "atk-s0502a21:57_1": "Imissā gāthāya satthā attano dhammissaratāya ca desanāvidhikusalatāya ca sassatucchedadiṭṭhiyo dve brāhmaṇarājāno ca katvā kathesi.",
  "atk-s0502a21:57_2": "Veyagghapañcamanti ettha byagghānucarito sappaṭibhayo duppaṭipanno maggo veyaggho nāma,",
  "atk-s0502a21:57_3": "vicikicchānīvaraṇampi tena sadisatāya veyagghaṁ nāma,",
  "atk-s0502a21:57_4": "taṁ pañcamaṁ assāti nīvaraṇapañcakaṁ veyagghapañcamaṁ nāma.",
  "atk-s0502a21:57_5": "Idañca veyagghapañcamaṁ arahattamaggañāṇāsinā nissesaṁ hantvā anīghova yāti brāhmaṇoti ayametthattho.",
  "atk-s0502a21:57_6": "Sesaṁ purimasadisamevāti.",
  "atk-s0502a21:58_0": "Lakuṇḍakabhaddiyattheravatthu catutthaṁ.",
  "atk-s0502a21:59_0": "5. Dārusākaṭikaputtavatthu",
  "atk-s0502a21:60_0": "Suppabuddhanti imaṁ dhammadesanaṁ satthā veḷuvane viharanto dārusākaṭikassa puttaṁ ārabbha kathesi.",
  "atk-s0502a21:61_0": "Rājagahasmiñhi sammādiṭṭhikaputto micchādiṭṭhikaputtoti dve dārakā abhikkhaṇaṁ guḷakīḷaṁ kīḷanti.",
  "atk-s0502a21:61_1": "Tesu sammādiṭṭhikaputto guḷaṁ khipamāno buddhānussatiṁ āvajjetvā ‘‘namo buddhassā’’ti vatvā vatvā guḷaṁ khipati.",
  "atk-s0502a21:61_2": "Itaro titthiyaguṇe uddisitvā ‘‘namo arahantāna’’nti vatvā vatvā khipati.",
  "atk-s0502a21:61_3": "Tesu sammādiṭṭhikassa putto jināti,",
  "atk-s0502a21:61_4": "itaro pana parājayati.",
  "atk-s0502a21:61_5": "So tassa kiriyaṁ disvā ‘‘ayaṁ evaṁ anussaritvā evaṁ vatvā guḷaṁ khipanto mamaṁ jināti,",
  "atk-s0502a21:61_6": "ahampi evarūpaṁ karissāmī’’ti buddhānussatiyaṁ paricayamakāsi.",
  "atk-s0502a21:61_7": "Athekadivasaṁ tassa pitā sakaṭaṁ yojetvā dārūnaṁ atthāya gacchanto tampi dārakaṁ ādāya gantvā aṭaviyaṁ",
  "atk-s0502a21:61_8": "dārūnaṁ sakaṭaṁ pūretvā āgacchanto bahinagare susānasāmante udakaphāsukaṭṭhāne goṇe mocetvā bhattavissaggamakāsi.",
  "atk-s0502a21:61_9": "Athassa te goṇā sāyanhasamaye nagaraṁ pavisantena gogaṇena saddhiṁ nagarameva pavisiṁsu.",
  "atk-s0502a21:61_10": "Sākaṭikopi goṇe anubandhanto nagaraṁ pavisitvā sāyaṁ goṇe disvā ādāya nikkhamanto dvāraṁ na sampāpuṇi.",
  "atk-s0502a21:61_11": "Tasmiñhi asampatteyeva dvāraṁ pihitaṁ.",
  "atk-s0502a21:62_0": "Athassa putto ekakova rattibhāge sakaṭassa heṭṭhā nipajjitvā niddaṁ okkami.",
  "atk-s0502a21:62_1": "Rājagahaṁ pana pakatiyāpi amanussabahulaṁ.",
  "atk-s0502a21:62_2": "Ayañca susānasantike nipanno.",
  "atk-s0502a21:62_3": "Tattha naṁ dve amanussā passiṁsu.",
  "atk-s0502a21:62_4": "Eko sāsanassa paṭikaṇḍako micchādiṭṭhiko,",
  "atk-s0502a21:62_5": "eko sammādiṭṭhiko.",
  "atk-s0502a21:62_6": "Tesu micchādiṭṭhiko āha –",
  "atk-s0502a21:62_7": "‘‘ayaṁ no bhakkho,",
  "atk-s0502a21:62_8": "imaṁ khādissāmā’’ti.",
  "atk-s0502a21:62_9": "Itaro ‘‘alaṁ mā te ruccī’’ti nivāreti.",
  "atk-s0502a21:62_10": "So tena nivāriyamānopi tassa vacanaṁ anādiyitvā dārakaṁ pādesu gahetvā ākaḍḍhi.",
  "atk-s0502a21:62_11": "So buddhānussatiyā paricitattā tasmiṁ khaṇe ‘‘namo buddhassā’’ti āha.",
  "atk-s0502a21:62_12": "Amanusso mahābhayabhīto paṭikkamitvā aṭṭhāsi.",
  "atk-s0502a21:62_13": "Atha naṁ itaro ‘‘amhehi akiccaṁ kataṁ,",
  "atk-s0502a21:62_14": "daṇḍakammaṁ tassa karomā’’ti vatvā taṁ rakkhamāno aṭṭhāsi.",
  "atk-s0502a21:62_15": "Micchādiṭṭhiko nagaraṁ pavisitvā rañño bhojanapātiṁ pūretvā bhojanaṁ āhari.",
  "atk-s0502a21:62_16": "Atha naṁ ubhopi tassa mātāpitaro viya hutvā upaṭṭhāpetvā bhojetvā ‘‘imāni akkharāni rājāva passatu,",
  "atk-s0502a21:62_17": "mā añño’’ti taṁ pavattiṁ pakāsentā yakkhānubhāvena bhojanapātiyaṁ akkharāni chinditvā pātiṁ dārusakaṭe",
  "atk-s0502a21:62_18": "pakkhipitvā sabbarattiṁ ārakkhaṁ katvā pakkamiṁsu.",
  "atk-s0502a21:63_0": "Punadivase ‘‘rājakulato corehi bhojanabhaṇḍaṁ avahaṭa’’nti kolāhalaṁ karontā dvārāni pidahitvā olokentā",
  "atk-s0502a21:63_1": "tattha apassantā nagarā nikkhamitvā ito cito ca olokentā dārusakaṭe suvaṇṇapātiṁ disvā ‘‘ayaṁ coro’’ti",
  "atk-s0502a21:63_2": "taṁ dārakaṁ gahetvā rañño dassesuṁ.",
  "atk-s0502a21:63_3": "Rājā akkharāni disvā ‘‘kiṁ etaṁ,",
  "atk-s0502a21:63_4": "tātā’’ti pucchitvā ‘‘nāhaṁ , deva, jānāmi,",
  "atk-s0502a21:63_5": "mātāpitaro me āgantvā rattiṁ bhojetvā rakkhamānā aṭṭhaṁsu,",
  "atk-s0502a21:63_6": "ahampi mātāpitaro maṁ rakkhantīti nibbhayova niddaṁ upagato.",
  "atk-s0502a21:63_7": "Ettakaṁ ahaṁ jānāmī’’ti.",
  "atk-s0502a21:63_8": "Athassa mātāpitaropi taṁ ṭhānaṁ āgamaṁsu.",
  "atk-s0502a21:63_9": "Rājā taṁ pavattiṁ ñatvā te tayopi jane ādāya satthu santikaṁ gantvā sabbaṁ ārocetvā ‘‘kiṁ nu kho, bhante,",
  "atk-s0502a21:63_10": "buddhānussati eva rakkhā hoti,",
  "atk-s0502a21:63_11": "udāhu dhammānussatiādayopī’’ti pucchi.",
  "atk-s0502a21:63_12": "Athassa satthā,",
  "atk-s0502a21:63_13": "‘‘mahārāja,",
  "atk-s0502a21:63_14": "na kevalaṁ buddhānussatiyeva rakkhā,",
  "atk-s0502a21:63_15": "yesaṁ pana chabbidhena cittaṁ subhāvitaṁ,",
  "atk-s0502a21:63_16": "tesaṁ aññena rakkhāvaraṇena vā mantosadhehi vā kiccaṁ natthī’’ti vatvā cha ṭhānāni dassento imā gāthā abhāsi.",
  "atk-s0502a21:64_0": "296.",
  "atk-s0502a21:65_0": " ‘‘Suppabuddhaṁ pabujjhanti, sadā gotamasāvakā;",
  "atk-s0502a21:66_0": "Yesaṁ divā ca ratto ca, niccaṁ buddhagatā sati.",
  "atk-s0502a21:67_0": "297.",
  "atk-s0502a21:68_0": " ‘‘Suppabuddhaṁ pabujjhanti, sadā gotamasāvakā;",
  "atk-s0502a21:69_0": "Yesaṁ divā ca ratto ca, niccaṁ dhammagatā sati.",
  "atk-s0502a21:70_0": "298.",
  "atk-s0502a21:71_0": " ‘‘Suppabuddhaṁ pabujjhanti, sadā gotamasāvakā;",
  "atk-s0502a21:72_0": "Yesaṁ divā ca ratto ca, niccaṁ saṅghagatā sati.",
  "atk-s0502a21:73_0": "299.",
  "atk-s0502a21:74_0": " ‘‘Suppabuddhaṁ pabujjhanti, sadā gotamasāvakā;",
  "atk-s0502a21:75_0": "Yesaṁ divā ca ratto ca, niccaṁ kāyagatā sati.",
  "atk-s0502a21:76_0": "300.",
  "atk-s0502a21:77_0": " ‘‘Suppabuddhaṁ pabujjhanti, sadā gotamasāvakā;",
  "atk-s0502a21:78_0": "Yesaṁ divā ca ratto ca, ahiṁsāya rato mano.",
  "atk-s0502a21:79_0": "301.",
  "atk-s0502a21:80_0": " ‘‘Suppabuddhaṁ pabujjhanti, sadā gotamasāvakā;",
  "atk-s0502a21:81_0": "Yesaṁ divā ca ratto ca, bhāvanāya rato mano’’ti.",
  "atk-s0502a21:82_0": "Tattha suppabuddhaṁ pabujjhantīti buddhagataṁ satiṁ gahetvā supantā,",
  "atk-s0502a21:82_1": "gahetvāyeva ca pabujjhantā suppabuddhaṁ pabujjhanti nāma.",
  "atk-s0502a21:82_2": "Sadā gotamasāvakāti gotamagottassa buddhassa savanante jātattā tasseva anusāsaniyā savanatāya gotamasāvakā.",
  "atk-s0502a21:82_3": "Buddhagatā satīti yesaṁ ‘‘itipi so bhagavā’’tiādippabhede buddhaguṇe ārabbha uppajjamānā sati niccakālaṁ atthi,",
  "atk-s0502a21:82_4": "te sadāpi suppabuddhaṁ pabujjhantīti attho.",
  "atk-s0502a21:82_5": "Tathā asakkontā pana ekadivasaṁ tīsu kālesu dvīsu kālesu ekasmimpi kāle buddhānussatiṁ manasi karontā suppabuddhaṁ pabujjhantiyeva nāma.",
  "atk-s0502a21:82_6": "Dhammagatā satīti ‘‘svākhāto bhagavatā dhammo’’tiādippabhede dhammaguṇe ārabbha uppajjamānā sati.",
  "atk-s0502a21:82_7": "Saṅghagatā satīti ‘‘suppaṭipanno bhagavato sāvakasaṅgho’’tiādippabhede saṅghaguṇe ārabbha uppajjamānā sati.",
  "atk-s0502a21:82_8": "Kāyagatā satīti dvattiṁsākāravasena vā navasivathikāvasena vā catudhātuvavatthānavasena vā ajjhattanīlakasiṇādirūpajjhānavasena vā uppajjamānā sati.",
  "atk-s0502a21:82_9": "Ahiṁsāya ratoti ‘‘so karuṇāsahagatena cetasā ekaṁ disaṁ pharitvā viharatī’’ti (vibha.",
  "atk-s0502a21:82_10": "642) evaṁ vuttāya karuṇābhāvanāya rato.",
  "atk-s0502a21:82_11": "Bhāvanāyāti mettābhāvanāya.",
  "atk-s0502a21:82_12": "Kiñcāpi heṭṭhā karuṇābhāvanāya vuttattā idha sabbāpi avasesā bhāvanā nāma,",
  "atk-s0502a21:82_13": "idha pana mettābhāvanāva adhippetā.",
  "atk-s0502a21:82_14": "Sesaṁ paṭhamagāthāya vuttanayeneva veditabbaṁ.",
  "atk-s0502a21:83_0": "Desanāvasāne dārako saddhiṁ mātāpitūhi sotāpattiphale patiṭṭhahi.",
  "atk-s0502a21:83_1": "Pacchā pana pabbajitvā sabbepi arahattaṁ pāpuṇiṁsu,",
  "atk-s0502a21:83_2": "sampattānampi sātthikā dhammadesanā ahosīti.",
  "atk-s0502a21:84_0": "Dārusākaṭikaputtavatthu pañcamaṁ.",
  "atk-s0502a21:85_0": "6. Vajjiputtakabhikkhuvatthu",
  "atk-s0502a21:86_0": "Duppabbajjanti imaṁ dhammadesanaṁ satthā vesāliṁ nissāya mahāvane viharanto aññataraṁ vajjiputtakaṁ bhikkhuṁ ārabbha kathesi.",
  "atk-s0502a21:86_1": "Taṁ sandhāya vuttaṁ –",
  "atk-s0502a21:86_2": "aññataro vajjiputtako bhikkhu vesāliyaṁ viharati aññatarasmiṁ vanasaṇḍe,",
  "atk-s0502a21:86_3": "tena kho pana samayena vesāliyaṁ sabbarattichaṇo hoti.",
  "atk-s0502a21:86_4": "Atha kho so bhikkhu vesāliyā tūriyatāḷitavāditanigghosasaddaṁ sutvā paridevamāno tāyaṁ velāyaṁ imaṁ gāthaṁ abhāsi –",
  "atk-s0502a21:87_0": "‘‘Ekakā mayaṁ araññe viharāma,",
  "atk-s0502a21:88_0": "Apaviddhaṁva vanasmiṁ dārukaṁ;",
  "atk-s0502a21:89_0": "Etādisikāya rattiyā,",
  "atk-s0502a21:90_0": "Kosu nāmamhehi pāpiyo’’ti. (saṁ. ni. 1.229);",
  "atk-s0502a21:91_0": "So kira vajjiraṭṭhe rājaputto vārena sampattaṁ rajjaṁ pahāya pabbajito vesāliyaṁ cātumahārājikehi saddhiṁ",
  "atk-s0502a21:91_1": "ekābaddhaṁ katvā sakalanagare dhajapaṭākādīhi paṭimaṇḍite komudiyā puṇṇamāya sabbarattiṁ chaṇavāre vattamāne",
  "atk-s0502a21:91_2": "bheriyādīnaṁ tūriyānaṁ tāḷitānaṁ nigghosaṁ vīṇādīnañca vāditānaṁ saddaṁ sutvā yāni vesāliyaṁ satta rājasahassāni",
  "atk-s0502a21:91_3": "satta rājasatāni satta rājāno,",
  "atk-s0502a21:91_4": "tattakā eva ca nesaṁ uparājasenāpatiādayo,",
  "atk-s0502a21:91_5": "tesu alaṅkatapaṭiyattesu nakkhattakīḷanatthāya vīthiṁ otiṇṇesu saṭṭhihatthe mahācaṅkame caṅkamamāno gaganamajjhe",
  "atk-s0502a21:91_6": "ṭhitaṁ puṇṇacandaṁ disvā caṅkamakoṭiyaṁ phalakaṁ nissāya ṭhito veṭhanālaṅkāravirahitattā vane chaḍḍitadārukaṁ",
  "atk-s0502a21:91_7": "viya attabhāvaṁ oloketvā ‘‘atthi nu kho añño amhehi lāmakataro’’ti cintento pakatiyā āraññakādiguṇayuttopi",
  "atk-s0502a21:91_8": "tasmiṁ khaṇe anabhiratiyā pīḷito evamāha.",
  "atk-s0502a21:91_9": "So tasmiṁ vanasaṇḍe adhivatthāya devatāya ‘‘imaṁ bhikkhuṁ saṁvejessāmī’’ti adhippāyena –",
  "atk-s0502a21:92_0": "‘‘Ekakova tvaṁ araññe viharasi, apaviddhaṁva vanasmiṁ dārukaṁ;",
  "atk-s0502a21:93_0": "Tassa te bahukā pihayanti, nerayikā viya saggagāmina’’nti. (saṁ. ni. 1.229) –",
  "atk-s0502a21:94_0": "Vuttaṁ imaṁ gāthaṁ sutvā punadivase satthāraṁ upasaṅkamitvā vanditvā nisīdi.",
  "atk-s0502a21:94_1": "Satthā taṁ pavattiṁ ñatvā gharāvāsassa dukkhataṁ pakāsetukāmo pañca dukkhāni samodhānetvā imaṁ gāthamāha –",
  "atk-s0502a21:95_0": "302.",
  "atk-s0502a21:96_0": " ‘‘Duppabbajjaṁ durabhiramaṁ, durāvāsā gharā dukhā;",
  "atk-s0502a21:97_0": "Dukkhosamānasaṁvāso, dukkhānupatitaddhagū;",
  "atk-s0502a21:98_0": "Tasmā na caddhagū siyā, na ca dukkhānupatito siyā’’ti.",
  "atk-s0502a21:99_0": "Tattha duppabbajjanti appaṁ vā mahantaṁ vā bhogakkhandhañceva ñātiparivaṭṭañca pahāya imasmiṁ sāsane uraṁ datvā pabbajjaṁ nāma dukkhaṁ.",
  "atk-s0502a21:99_1": "Durabhiramanti evaṁ pabbajitenāpi bhikkhācariyāya jīvitavuttiṁ ghaṭentena aparimāṇasīlakkhandhagopanadhammānudhammappaṭipattipūraṇavasena",
  "atk-s0502a21:99_2": "abhiramituṁ dukkhaṁ.",
  "atk-s0502a21:99_3": "Durāvāsāti yasmā pana gharaṁ āvasantena rājūnaṁ rājakiccaṁ,",
  "atk-s0502a21:99_4": "issarānaṁ issarakiccaṁ vahitabbaṁ,",
  "atk-s0502a21:99_5": "parijanā ceva dhammikā samaṇabrāhmaṇā ca saṅgahitabbā.",
  "atk-s0502a21:99_6": "Evaṁ santepi gharāvāso chiddaghaṭo viya mahāsamuddo viya ca duppūro.",
  "atk-s0502a21:99_7": "Tasmā gharāvāsā nāmete durāvāsā dukkhā āvasituṁ,",
  "atk-s0502a21:99_8": "teneva kāraṇena dukkhāti attho.",
  "atk-s0502a21:99_9": "Dukkho samānasaṁvāsoti gihino vā hi ye jātigottakulabhogehi pabbajitā vā sīlācārabāhusaccādīhi samānāpi hutvā ‘‘kosi tvaṁ,",
  "atk-s0502a21:99_10": "kosmi aha’’ntiādīni vatvā adhikaraṇapasutā honti,",
  "atk-s0502a21:99_11": "te asamānā nāma,",
  "atk-s0502a21:99_12": "tehi saddhiṁ saṁvāso dukkhoti attho.",
  "atk-s0502a21:99_13": "Dukkhānupatitaddhagūti ye vaṭṭasaṅkhātaṁ addhānaṁ paṭipannattā addhagū,",
  "atk-s0502a21:99_14": "te dukkhe anupatitāva.",
  "atk-s0502a21:99_15": "Tasmā na caddhagūti yasmā dukkhānupatitabhāvopi dukkho addhagūbhāvopi,",
  "atk-s0502a21:99_16": "tasmā vaṭṭasaṅkhātaṁ addhānaṁ gamanatāya addhagū na bhaveyya,",
  "atk-s0502a21:99_17": "vuttappakārena dukkhena anupatitopi na bhaveyyāti attho.",
  "atk-s0502a21:100_0": "Desanāvasāne so bhikkhu pañcasu ṭhānesu dassite dukkhe nibbindanto pañcorambhāgiyāni pañca uddhambhāgiyāni",
  "atk-s0502a21:100_1": "saṁyojanāni padāletvā arahatte patiṭṭhahīti.",
  "atk-s0502a21:101_0": "Vajjiputtakabhikkhuvatthu chaṭṭhaṁ.",
  "atk-s0502a21:102_0": "7. Cittagahapativatthu",
  "atk-s0502a21:103_0": "Saddhoti imaṁ dhammadesanaṁ satthā jetavane viharanto cittagahapatiṁ ārabbha kathesi.",
  "atk-s0502a21:103_1": "Vatthu bālavagge ‘‘asantaṁ bhāvanamiccheyyā’’ti gāthāvaṇṇanāya vitthāritaṁ.",
  "atk-s0502a21:103_2": "Gāthāpi tattheva vuttā.",
  "atk-s0502a21:103_3": "Vuttañhetaṁ tattha (dha. pa. aṭṭha. 1.74) –",
  "atk-s0502a21:104_0": "‘‘Kiṁ pana, bhante,",
  "atk-s0502a21:104_1": "etassa tumhākaṁ santikaṁ āgacchantassevāyaṁ lābhasakkāro uppajjati,",
  "atk-s0502a21:104_2": "udāhu aññattha gacchantassāpi uppajjatī’’ti. ‘‘Ānanda,",
  "atk-s0502a21:104_3": "mama santikaṁ āgacchantassāpi aññattha gacchantassāpi tassa uppajjateva.",
  "atk-s0502a21:104_4": "Ayañhi upāsako saddho pasanno sampannasīlo,",
  "atk-s0502a21:104_5": "evarūpo puggalo yaṁ yaṁ padesaṁ bhajati,",
  "atk-s0502a21:104_6": "tattha tatthevassa lābhasakkāro nibbattatī’’ti vatvā imaṁ gāthamāha –",
  "atk-s0502a21:105_0": "303.",
  "atk-s0502a21:106_0": " ‘‘Saddho sīlena sampanno, yasobhogasamappito;",
  "atk-s0502a21:107_0": "Yaṁ yaṁ padesaṁ bhajati, tattha tattheva pūjito’’ti. (dha. pa. aṭṭha. 1.74);",
  "atk-s0502a21:108_0": "Tattha saddhoti lokiyalokuttarasaddhāya samannāgato.",
  "atk-s0502a21:108_1": "Sīlenāti āgāriyasīlaṁ,",
  "atk-s0502a21:108_2": "anāgāriyasīlanti duvidhaṁ sīlaṁ.",
  "atk-s0502a21:108_3": "Tesu idha āgāriyasīlaṁ adhippetaṁ,",
  "atk-s0502a21:108_4": "tena samannāgatoti attho.",
  "atk-s0502a21:108_5": "Yasobhogasamappitoti yādiso anāthapiṇḍikādīnaṁ pañcaupāsakasataparivārasaṅkhāto āgāriyayaso,",
  "atk-s0502a21:108_6": "tādiseneva yasena dhanadhaññādiko ceva sattavidhaariyadhanasaṅkhāto cāti duvidho bhogo,",
  "atk-s0502a21:108_7": "tena samannāgatoti attho.",
  "atk-s0502a21:108_8": "Yaṁ yaṁ padesanti puratthimādīsu disāsu evarūpo kulaputto yaṁ yaṁ padesaṁ bhajati,",
  "atk-s0502a21:108_9": "tattha tattha evarūpena lābhasakkārena pūjitova hotīti attho.",
  "atk-s0502a21:109_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a21:110_0": "Cittagahapativatthu sattamaṁ.",
  "atk-s0502a21:111_0": "8. Cūḷasubhaddāvatthu",
  "atk-s0502a21:112_0": "Dūre santoti imaṁ dhammadesanaṁ satthā jetavane viharanto anāthapiṇḍikassa dhītaraṁ cūḷasubhaddaṁ nāma ārabbha kathesi.",
  "atk-s0502a21:113_0": "Anāthapiṇḍikassa kira daharakālato paṭṭhāya ugganagaravāsī uggo nāma seṭṭhiputto sahāyako ahosi.",
  "atk-s0502a21:113_1": "Te ekācariyakule sippaṁ uggaṇhantā aññamaññaṁ katikaṁ kariṁsu ‘‘amhākaṁ vayappattakāle puttadhītāsu jātāsu yo puttassa dhītaraṁ vāreti,",
  "atk-s0502a21:113_2": "tena tassa dhītā dātabbā’’ti.",
  "atk-s0502a21:113_3": "Te ubhopi vayappattā attano attano nagare seṭṭhiṭṭhāne patiṭṭhahiṁsu.",
  "atk-s0502a21:113_4": "Athekasmiṁ samaye uggaseṭṭhi vaṇijjaṁ payojento pañcahi sakaṭasatehi sāvatthiṁ agamāsi.",
  "atk-s0502a21:113_5": "Anāthapiṇḍiko attano dhītaraṁ cūḷasubhaddaṁ āmantetvā, ‘‘amma,",
  "atk-s0502a21:113_6": "pitā te uggaseṭṭhi nāma āgato,",
  "atk-s0502a21:113_7": "tassa kattabbakiccaṁ sabbaṁ tava bhāro’’ti āṇāpesi.",
  "atk-s0502a21:113_8": "Sā ‘‘sādhū’’ti paṭissuṇitvā tassa āgatadivasato paṭṭhāya sahattheneva sūpabyañjanādīni sampādeti,",
  "atk-s0502a21:113_9": "mālāgandhavilepanādīni abhisaṅkharoti ,",
  "atk-s0502a21:113_10": "bhojanakāle tassa nhānodakaṁ paṭiyādāpetvā nhānakālato paṭṭhāya sabbakiccāni sādhukaṁ karoti.",
  "atk-s0502a21:114_0": "Uggaseṭṭhi tassā ācārasampattiṁ disvā pasannacitto ekadivasaṁ anāthapiṇḍikena saddhiṁ sukhakathāya sannisinno",
  "atk-s0502a21:114_1": "‘‘mayaṁ daharakāle evaṁ nāma katikaṁ karimhā’’ti sāretvā cūḷasubhaddaṁ attano puttassatthāya vāresi.",
  "atk-s0502a21:114_2": "So pana pakatiyāva micchādiṭṭhiko.",
  "atk-s0502a21:114_3": "Tasmā dasabalassa tamatthaṁ ārocetvā satthārā uggaseṭṭhissūpanissayaṁ disvā anuññāto bhariyāya saddhiṁ",
  "atk-s0502a21:114_4": "mantetvā tassa vacanaṁ sampaṭicchitvā divasaṁ vavatthapetvā dhītaraṁ visākhaṁ datvā uyyojento dhanañcayaseṭṭhi",
  "atk-s0502a21:114_5": "viya mahantaṁ sakkāraṁ katvā subhaddaṁ āmantetvā, ‘‘amma,",
  "atk-s0502a21:114_6": "sasurakule vasantiyā nāma antoaggi bahi na nīharitabbo’’ti (a. ni. aṭṭha. 1.1.259; dha. pa. aṭṭha.",
  "atk-s0502a21:114_7": "1.52 visākhāvatthu) dhanañcayaseṭṭhinā visākhāya dinnanayeneva dasa ovāde datvā ‘‘sace me gataṭṭhāne dhītu doso uppajjati,",
  "atk-s0502a21:114_8": "tumhehi sodhetabbo’’ti aṭṭha kuṭumbike pāṭibhoge gahetvā tassā uyyojanadivase buddhappamukhassa bhikkhusaṅghassa",
  "atk-s0502a21:114_9": "mahādānaṁ datvā purimabhave dhītarā katānaṁ sucaritānaṁ phalavibhūtiṁ lokassa pākaṭaṁ katvā dassento",
  "atk-s0502a21:114_10": "viya mahantena sakkārena dhītaraṁ uyyojesi.",
  "atk-s0502a21:114_11": "Tassā anupubbena ugganagaraṁ pattakāle sasurakulena saddhiṁ mahājano paccuggamanamakāsi.",
  "atk-s0502a21:115_0": "Sāpi attano sirivibhavaṁ pākaṭaṁ kātuṁ visākhā viya sakalanagarassa attānaṁ dassentī rathe ṭhatvā nagaraṁ",
  "atk-s0502a21:115_1": "pavisitvā nāgarehi pesite paṇṇākāre gahetvā anurūpavasena tesaṁ tesaṁ pesentī sakalanagaraṁ attano guṇehi",
  "atk-s0502a21:115_2": "ekābaddhamakāsi.",
  "atk-s0502a21:115_3": "Maṅgaladivasādīsu panassā sasuro acelakānaṁ sakkāraṁ karonto ‘‘āgantvā amhākaṁ samaṇe vandatū’’ti pesesi.",
  "atk-s0502a21:115_4": "Sā lajjāya nagge passituṁ asakkontī gantuṁ na icchati.",
  "atk-s0502a21:115_5": "So punappunaṁ pesetvāpi tāya paṭikkhitto kujjhitvā ‘‘nīharatha na’’nti āha.",
  "atk-s0502a21:115_6": "Sā ‘‘na sakkā mama akāraṇena dosaṁ āropetu’’nti kuṭumbike pakkosāpetvā tamatthaṁ ārocesi.",
  "atk-s0502a21:115_7": "Te tassā niddosabhāvaṁ ñatvā seṭṭhiṁ saññāpesuṁ.",
  "atk-s0502a21:115_8": "So ‘‘ayaṁ mama samaṇe ahirikāti na vandī’’ti bhariyāya ārocesi.",
  "atk-s0502a21:115_9": "Sā ‘‘kīdisā nu kho imissā samaṇā,",
  "atk-s0502a21:115_10": "ativiya tesaṁ pasaṁsatī’’ti taṁ pakkosāpetvā āha –",
  "atk-s0502a21:116_0": "‘‘Kīdisā samaṇā tuyhaṁ, bāḷhaṁ kho ne pasaṁsasi;",
  "atk-s0502a21:117_0": "Kiṁsīlā kiṁsamācārā, taṁ me akkhāhi pucchitā’’ti. (a. ni. aṭṭha. 2.4.24);",
  "atk-s0502a21:118_0": "Athassā subhaddā buddhānañceva buddhasāvakānañca guṇe pakāsentī –",
  "atk-s0502a21:119_0": "‘‘Santindriyā santamānasā, santaṁ tesaṁ gataṁ ṭhitaṁ;",
  "atk-s0502a21:120_0": "Okkhittacakkhū mitabhāṇī, tādisā samaṇā mama. (a. ni. aṭṭha. 2.4.24);",
  "atk-s0502a21:121_0": "‘‘Kāyakammaṁ suci nesaṁ, vācākammaṁ anāvilaṁ;",
  "atk-s0502a21:122_0": "Manokammaṁ suvisuddhaṁ, tādisā samaṇā mama.",
  "atk-s0502a21:123_0": "‘‘Vimalā saṅkhamuttābhā, suddhā antarabāhirā;",
  "atk-s0502a21:124_0": "Puṇṇā suddhehi dhammehi, tādisā samaṇā mama.",
  "atk-s0502a21:125_0": "‘‘Lābhena unnato loko, alābhena ca onato;",
  "atk-s0502a21:126_0": "Lābhālābhena ekaṭṭhā, tādisā samaṇā mama.",
  "atk-s0502a21:127_0": "‘‘Yasena unnato loko, ayasena ca onato;",
  "atk-s0502a21:128_0": "Yasāyasena ekaṭṭhā, tādisā samaṇā mama.",
  "atk-s0502a21:129_0": "‘‘Pasaṁsāyunnato loko, nindāyāpi ca onato;",
  "atk-s0502a21:130_0": "Samā nindāpasaṁsāsu, tādisā samaṇā mama.",
  "atk-s0502a21:131_0": "‘‘Sukhena unnato loko, dukkhenāpi ca onato;",
  "atk-s0502a21:132_0": "Akampā sukhadukkhesu, tādisā samaṇā mamā’’ti. –",
  "atk-s0502a21:133_0": "Evamādīhi vacanehi sassuṁ tosesi.",
  "atk-s0502a21:134_0": "Atha naṁ ‘‘sakkā tava samaṇe amhākampi dassetu’’nti vatvā ‘‘sakkā’’ti vutte ‘‘tena hi yathā mayaṁ te passāma,",
  "atk-s0502a21:134_1": "tathā karohī’’ti vutte sā ‘‘sādhū’’ti buddhappamukhassa bhikkhusaṅghassa mahādānaṁ sajjetvā uparipāsādatale",
  "atk-s0502a21:134_2": "ṭhatvā jetavanābhimukhī sakkaccaṁ pañcapatiṭṭhitena vanditvā buddhaguṇe āvajjetvā gandhavāsapupphadhumehi",
  "atk-s0502a21:134_3": "pūjaṁ katvā, ‘‘bhante,",
  "atk-s0502a21:134_4": "svātanāya buddhappamukhaṁ bhikkhusaṅghaṁ nimantemi,",
  "atk-s0502a21:134_5": "iminā me saññāṇena satthā nimantitabhāvaṁ jānātū’’ti sumanapupphānaṁ aṭṭha muṭṭhiyo ākāse khipi.",
  "atk-s0502a21:134_6": "Pupphāni gantvā catuparisamajjhe dhammaṁ desentassa satthuno upari mālāvitānaṁ hutvā aṭṭhaṁsu.",
  "atk-s0502a21:134_7": "Tasmiṁ khaṇe anāthapiṇḍikopi dhammakathaṁ sutvā svātanāya satthāraṁ nimantesi.",
  "atk-s0502a21:134_8": "Satthā ‘‘adhivutthaṁ mayā, gahapati,",
  "atk-s0502a21:134_9": "svātanāya bhatta’’nti vatvā, ‘‘bhante,",
  "atk-s0502a21:134_10": "mayā puretaraṁ āgato natthi,",
  "atk-s0502a21:134_11": "kassa nu kho vo adhivuttha’’nti vutte ‘‘cūḷasubhaddāya, gahapati,",
  "atk-s0502a21:134_12": "nimantito’’ti vatvā ‘‘nanu, bhante,",
  "atk-s0502a21:134_13": "cūḷasubhaddā dūre vasati ito vīsatiyojanasatamatthake’’ti vutte,",
  "atk-s0502a21:134_14": "‘‘āma gahapati,",
  "atk-s0502a21:134_15": "dūre vasantāpi hi sappurisā abhimukhe ṭhitā viya pakāsentī’’ti vatvā imaṁ gāthamāha –",
  "atk-s0502a21:135_0": "304.",
  "atk-s0502a21:136_0": " ‘‘Dūre santo pakāsenti, himavantova pabbato;",
  "atk-s0502a21:137_0": "Asantettha na dissanti, rattiṁ khittā yathā sarā’’ti.",
  "atk-s0502a21:138_0": "Tattha santoti rāgādīnaṁ santatāya buddhādayo santā nāma.",
  "atk-s0502a21:138_1": "Idha pana pubbabuddhesu katādhikārā ussannakusalamūlā bhāvitabhāvanā sattā santoti adhippetā.",
  "atk-s0502a21:138_2": "Pakāsentīti dūre ṭhitāpi buddhānaṁ ñāṇapathaṁ āgacchantā pākaṭā honti.",
  "atk-s0502a21:138_3": "Himavanto vāti yathā hi tiyojanasahassavitthato pañcayojanasatubbedho caturāsītiyā kūṭasahassehi paṭimaṇḍito",
  "atk-s0502a21:138_4": "himavantapabbato dūre ṭhitānampi abhimukhe ṭhito viya pakāseti,",
  "atk-s0502a21:138_5": "evaṁ pakāsentīti attho.",
  "atk-s0502a21:138_6": "Asantetthāti diṭṭhadhammagarukā vitiṇṇaparalokā āmisacakkhukā jīvikatthāya pabbajitā bālapuggalā asanto nāma,",
  "atk-s0502a21:138_7": "te ettha buddhānaṁ dakkhiṇassa jāṇumaṇḍalassa santike nisinnāpi na dissanti na paññāyanti.",
  "atk-s0502a21:138_8": "Rattiṁ khittāti rattiṁ caturaṅgasamannāgate andhakāre khittasarā viya tathārūpassa upanissayabhūtassa pubbahetuno abhāvena na paññāyantīti attho.",
  "atk-s0502a21:139_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a21:140_0": "Sakko devarājā ‘‘satthārā subhaddāya nimantanaṁ adhivāsita’’nti ñatvā vissakammadevaputtaṁ āṇāpesi –",
  "atk-s0502a21:140_1": "‘‘pañca kūṭāgārasatāni nimminitvā sve buddhappamukhaṁ bhikkhusaṅghaṁ ugganagaraṁ nehī’’ti.",
  "atk-s0502a21:140_2": "So punadivase pañcasatāni kūṭāgārāni nimminitvā jetavanadvāre aṭṭhāsi.",
  "atk-s0502a21:140_3": "Satthā uccinitvā visuddhakhīṇāsavānaṁyeva pañcasatāni ādāya saparivāro kūṭāgāresu nisīditvā ugganagaraṁ agamāsi.",
  "atk-s0502a21:140_4": "Uggaseṭṭhipi saparivāro subhaddāya dinnanayeneva tathāgatassa āgatamaggaṁ olokento satthāraṁ mahantena",
  "atk-s0502a21:140_5": "sirivibhavena āgacchantaṁ disvā pasannamānaso mālādīhi mahantaṁ sakkāraṁ karonto saparivāro sampaṭicchitvā",
  "atk-s0502a21:140_6": "vanditvā mahādānaṁ datvā punappunaṁ nimantetvā sattāhaṁ mahādānaṁ adāsi.",
  "atk-s0502a21:140_7": "Satthāpissa sappāyaṁ sallakkhetvā dhammaṁ desesi.",
  "atk-s0502a21:140_8": "Taṁ ādiṁ katvā caturāsītiyā pāṇasahassānaṁ dhammābhisamayo ahosi.",
  "atk-s0502a21:140_9": "Satthā ‘‘cūḷasubhaddāya anuggahaṇatthaṁ tvaṁ idheva hohī’’ti anuruddhattheraṁ nivattāpetvā sāvatthimeva agamāsi.",
  "atk-s0502a21:140_10": "Tato paṭṭhāya taṁ nagaraṁ saddhāsampannaṁ ahosīti.",
  "atk-s0502a21:141_0": "Cūḷasubhaddāvatthu aṭṭhamaṁ.",
  "atk-s0502a21:142_0": "9. Ekavihārittheravatthu",
  "atk-s0502a21:143_0": "Ekāsananti imaṁ dhammadesanaṁ satthā jetavane viharanto ekavihārittheraṁ nāma ārabbha kathesi.",
  "atk-s0502a21:144_0": "So kira thero ekakova seyyaṁ kappeti,",
  "atk-s0502a21:144_1": "ekakova nisīdati,",
  "atk-s0502a21:144_2": "ekakova caṅkamati,",
  "atk-s0502a21:144_3": "ekakova tiṭṭhatīti catuparisantare pākaṭo ahosi.",
  "atk-s0502a21:144_4": "Atha naṁ bhikkhū, ‘‘bhante,",
  "atk-s0502a21:144_5": "evarūpo nāmāyaṁ thero’’ti tathāgatassārocesuṁ.",
  "atk-s0502a21:144_6": "Satthā ‘‘sādhu sādhū’’ti tassa sādhukāraṁ datvā ‘‘bhikkhunā nāma pavivittena bhavitabba’’nti viveke ānisaṁsaṁ kathetvā imaṁ gāthamāha –",
  "atk-s0502a21:145_0": "305.",
  "atk-s0502a21:146_0": " ‘‘Ekāsanaṁ ekaseyyaṁ, eko caramatandito;",
  "atk-s0502a21:147_0": "Eko damayamattānaṁ, vanante ramito siyā’’ti.",
  "atk-s0502a21:148_0": "Tattha ekāsanaṁ ekaseyyanti bhikkhusahassamajjhepi mūlakammaṭṭhānaṁ avijahitvā teneva manasikārena nisinnassa āsanaṁ ekāsanaṁ nāma.",
  "atk-s0502a21:148_1": "Lohapāsādasadisepi ca pāsāde bhikkhusahassamajjhepi paññatte vicitrapaccattharaṇūpadhāne mahārahe sayane",
  "atk-s0502a21:148_2": "satiṁ upaṭṭhapetvā dakkhiṇena passena mūlakammaṭṭhānamanasikārena nipannassa bhikkhuno seyyā ekaseyyā nāma.",
  "atk-s0502a21:148_3": "Evarūpaṁ ekāsanañca ekaseyyañca bhajethāti attho.",
  "atk-s0502a21:148_4": "Atanditoti jaṅghabalaṁ nissāya jīvitakappanena akusīto hutvā sabbīriyāpathesu ekakova carantoti attho.",
  "atk-s0502a21:148_5": "Eko damayanti rattiṭṭhānādīsu kammaṭṭhānaṁ anuyuñjitvā maggaphalādhigamavasena ekova hutvā attānaṁ damentoti attho.",
  "atk-s0502a21:148_6": "Vanante ramito siyāti evaṁ attānaṁ damento itthipurisasaddādīhi pavivitte vananteyeva abhiramito bhaveyya.",
  "atk-s0502a21:148_7": "Na hi sakkā ākiṇṇavihārinā evaṁ attānaṁ dametunti attho.",
  "atk-s0502a21:149_0": "Desanāvasāne bahū sotāpattiphalādīni pāpuṇiṁsu. Tato paṭṭhāya mahājano ekavihārikameva patthesīti.",
  "atk-s0502a21:150_0": "Ekavihārittheravatthu navamaṁ.",
  "atk-s0502a21:151_0": "Pakiṇṇakavaggavaṇṇanā niṭṭhitā.",
  "atk-s0502a21:152_0": "Ekavīsatimo vaggo."
}