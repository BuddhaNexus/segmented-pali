{
  "atk-s0401a8:0_0": "8. Kalyāṇamittatādivaggavaṇṇanā",
  "atk-s0401a8:1_0": "71.",
  "atk-s0401a8:1_1": "Aṭṭhamassa paṭhame kalyāṇamittatāti kalyāṇā mittā assāti kalyāṇamitto,",
  "atk-s0401a8:1_2": "tassa bhāvo kalyāṇamittatā.",
  "atk-s0401a8:1_3": "Sesaṁ vuttapaṭipakkhanayena veditabbaṁ.",
  "atk-s0401a8:2_0": "72-73.",
  "atk-s0401a8:2_1": "Dutiye anuyogoti yogo payogo.",
  "atk-s0401a8:2_2": "Ananuyogoti ayogo appayogo.",
  "atk-s0401a8:2_3": "Anuyogāti anuyogena.",
  "atk-s0401a8:2_4": "Ananuyogāti ananuyogena.",
  "atk-s0401a8:2_5": "Kusalānaṁ dhammānanti catubhūmakakusaladhammānaṁ.",
  "atk-s0401a8:2_6": "Tatiyaṁ uttānatthameva.",
  "atk-s0401a8:3_0": "74.",
  "atk-s0401a8:3_1": "Catutthe bojjhaṅgāti bujjhanakasattassa aṅgabhūtā satta dhammā.",
  "atk-s0401a8:3_2": "Yāya vā dhammasāmaggiyā so bujjhati,",
  "atk-s0401a8:3_3": "sammohaniddāto vā vuṭṭhāti,",
  "atk-s0401a8:3_4": "catusaccadhammaṁ vā sacchikaroti.",
  "atk-s0401a8:3_5": "Tassā bodhiyā aṅgabhūtātipi bojjhaṅgā.",
  "atk-s0401a8:3_6": "‘‘Bojjhaṅgāti kenaṭṭhena bojjhaṅgā?",
  "atk-s0401a8:3_7": "Bujjhantīti bojjhaṅgā,",
  "atk-s0401a8:3_8": "anubujjhantīti bojjhaṅgā,",
  "atk-s0401a8:3_9": "paṭibujjhantīti bojjhaṅgā,",
  "atk-s0401a8:3_10": "sambujjhantīti bojjhaṅgā,",
  "atk-s0401a8:3_11": "bodhāya saṁvattantīti bojjhaṅgā’’ti (paṭi. ma. 2.17).",
  "atk-s0401a8:3_12": "Evaṁ panetaṁ padaṁ vibhattameva.",
  "atk-s0401a8:4_0": "75.",
  "atk-s0401a8:4_1": "Pañcame bhāvanāpāripūriṁ gacchantīti iminā padena bojjhaṅgānaṁ yāthāvasarasabhūmi nāma kathitā .",
  "atk-s0401a8:4_2": "Sā panesā catubbidhā hoti –",
  "atk-s0401a8:4_3": "vipassanā,",
  "atk-s0401a8:4_4": "vipassanāpādakajjhānaṁ, maggo, phalanti.",
  "atk-s0401a8:4_5": "Tattha vipassanāya uppajjanakāle bojjhaṅgā kāmāvacarā honti,",
  "atk-s0401a8:4_6": "vipassanāpādakajjhānamhi uppajjanakāle rūpāvacaraarūpāvacarā,",
  "atk-s0401a8:4_7": "maggaphalesu uppajjanakāle lokuttarā.",
  "atk-s0401a8:4_8": "Iti imasmiṁ sutte bojjhaṅgā catubhūmakā kathitā.",
  "atk-s0401a8:5_0": "76.",
  "atk-s0401a8:5_1": "Chaṭṭhassa aṭṭhuppattiko nikkhepo.",
  "atk-s0401a8:5_2": "Aṭṭhuppattiyaṁ hetaṁ nikkhittaṁ,",
  "atk-s0401a8:5_3": "sambahulā kira bhikkhū dhammasabhāyaṁ sannisinnā.",
  "atk-s0401a8:5_4": "Tesaṁ antare bandhulamallasenāpatiṁ ārabbha ayaṁ kathā udapādi, ‘‘āvuso,",
  "atk-s0401a8:5_5": "asukaṁ nāma kulaṁ pubbe bahuñātikaṁ ahosi bahupakkhaṁ,",
  "atk-s0401a8:5_6": "idāni appañātikaṁ appapakkhaṁ jāta’’nti.",
  "atk-s0401a8:5_7": "Atha bhagavā tesaṁ cittācāraṁ ñatvā ‘‘mayi gate mahatī desanā bhavissatī’’ti ñatvā gandhakuṭito nikkhamma",
  "atk-s0401a8:5_8": "dhammasabhāyaṁ paññattavarabuddhāsane nisīditvā ‘‘kāya nuttha,",
  "atk-s0401a8:5_9": "bhikkhave,",
  "atk-s0401a8:5_10": "etarahi kathāya sannisinnā’’ti āha.",
  "atk-s0401a8:5_11": "Bhagavā aññā gāmanigamādikathā natthi,",
  "atk-s0401a8:5_12": "asukaṁ nāma kulaṁ pubbe bahuñātikaṁ ahosi bahupakkhaṁ,",
  "atk-s0401a8:5_13": "idāni appañātikaṁ appapakkhaṁ jātanti vadantā nisinnamhāti.",
  "atk-s0401a8:5_14": "Satthā imissā aṭṭhuppattiyā appamattikā esā,",
  "atk-s0401a8:5_15": "bhikkhave,",
  "atk-s0401a8:5_16": "parihānīti idaṁ suttaṁ ārabhi.",
  "atk-s0401a8:6_0": "Tattha appamattikāti parittā parittappamāṇā.",
  "atk-s0401a8:6_1": "Etāya hi parihāniyā saggato vā maggato vā parihāni nāma natthi,",
  "atk-s0401a8:6_2": "diṭṭhadhammikaparihānimattameva etanti āha.",
  "atk-s0401a8:6_3": "Etaṁ patikiṭṭhanti etaṁ pacchimaṁ etaṁ lāmakaṁ.",
  "atk-s0401a8:6_4": "Yadidaṁ paññāparihānīti yā esā mama sāsane kammassakatapaññāya jhānapaññāya vipassanāpaññāya maggapaññāya phalapaññāya ca parihāni,",
  "atk-s0401a8:6_5": "esā pacchimā,",
  "atk-s0401a8:6_6": "esā lāmakā,",
  "atk-s0401a8:6_7": "esā chaḍḍanīyāti attho.",
  "atk-s0401a8:7_0": "77.",
  "atk-s0401a8:7_1": "Sattamampi aṭṭhuppattiyameva kathitaṁ.",
  "atk-s0401a8:7_2": "Dhammasabhāyaṁ kira nisinnesu bhikkhūsu ekacce evaṁ āhaṁsu –",
  "atk-s0401a8:7_3": "‘‘asukaṁ nāma kulaṁ pubbe appañātikaṁ appapakkhaṁ ahosi,",
  "atk-s0401a8:7_4": "idāni taṁ bahuñātikaṁ bahupakkhaṁ jāta’’nti.",
  "atk-s0401a8:7_5": "Kaṁ sandhāya evamāhaṁsūti?",
  "atk-s0401a8:7_6": "Visākhaṁ upāsikaṁ vesālike ca licchavī.",
  "atk-s0401a8:7_7": "Satthā tesaṁ cittācāraṁ ñatvā purimanayeneva āgantvā dhammāsane nisinno ‘‘kāya nuttha,",
  "atk-s0401a8:7_8": "bhikkhave,",
  "atk-s0401a8:7_9": "etarahi kathāya sannisinnā’’ti pucchi.",
  "atk-s0401a8:7_10": "Te yathābhūtaṁ kathayiṁsu.",
  "atk-s0401a8:7_11": "Satthā imissā aṭṭhuppattiyā imaṁ suttaṁ ārabhi.",
  "atk-s0401a8:7_12": "Tattha appamattikāti taṁ sampattiṁ nissāya saggaṁ vā maggaṁ vā sampattānaṁ abhāvato parittā.",
  "atk-s0401a8:7_13": "Yadidaṁ paññāvuddhīti kammassakatapaññādīnaṁ vuddhi.",
  "atk-s0401a8:7_14": "Tasmāti yasmā ñātīnaṁ vuddhi nāma diṭṭhadhammikamattā appā parittā,",
  "atk-s0401a8:7_15": "sā saggaṁ vā maggaṁ vā pāpetuṁ asamatthā, tasmā.",
  "atk-s0401a8:7_16": "Paññāvuddhiyāti kammassakatādipaññāya vuddhiyā.",
  "atk-s0401a8:8_0": "78.",
  "atk-s0401a8:8_1": "Aṭṭhamampi aṭṭhuppattiyameva kathitaṁ.",
  "atk-s0401a8:8_2": "Sambahulā kira bhikkhū dhammasabhāyaṁ sannisinnā mahādhanaseṭṭhiputtaṁ ārabbha ‘‘asukaṁ nāma kulaṁ pubbe mahābhogaṁ mahāhiraññasuvaṇṇaṁ ahosi,",
  "atk-s0401a8:8_3": "taṁ idāni appabhogaṁ jāta’’nti kathayiṁsu.",
  "atk-s0401a8:8_4": "Satthā purimanayeneva āgantvā tesaṁ vacanaṁ sutvā imaṁ suttaṁ ārabhi.",
  "atk-s0401a8:9_0": "79.",
  "atk-s0401a8:9_1": "Navamampi aṭṭhuppattiyameva vuttaṁ.",
  "atk-s0401a8:9_2": "Dhammasabhāyaṁ kira sannisinnā bhikkhū kākavaliyaseṭṭhiñca puṇṇaseṭṭhiñca ārabbha ‘‘asukaṁ nāma kulaṁ pubbe appabhogaṁ ahosi,",
  "atk-s0401a8:9_3": "taṁ idāni mahābhogaṁ jāta’’nti kathayiṁsu.",
  "atk-s0401a8:9_4": "Satthā purimanayeneva āgantvā tesaṁ vacanaṁ sutvā imaṁ suttaṁ ārabhi.",
  "atk-s0401a8:9_5": "Sesaṁ imesu dvīsupi heṭṭhā vuttanayeneva veditabbaṁ.",
  "atk-s0401a8:10_0": "80.",
  "atk-s0401a8:10_1": "Dasamampi aṭṭhuppattiyaṁ vuttaṁ.",
  "atk-s0401a8:10_2": "Dhammasabhāyaṁ kira bhikkhū kosalamahārājānaṁ ārabbha ‘‘asukaṁ nāma kulaṁ pubbe mahāyasaṁ mahāparivāraṁ ahosi,",
  "atk-s0401a8:10_3": "idāni appayasaṁ appaparivāraṁ jāta’’nti kathayiṁsu.",
  "atk-s0401a8:10_4": "Bhagavā purimanayeneva āgantvā tesaṁ vacanaṁ sutvā imaṁ dhammadesanaṁ ārabhi.",
  "atk-s0401a8:10_5": "Sesaṁ vuttanayeneva veditabbanti.",
  "atk-s0401a8:11_0": "Kalyāṇamittatādivaggavaṇṇanā."
}