{
  "tika-s0403t29:0_0": "7. Devatāvaggo",
  "tika-s0403t29:1_0": "1-3. Anāgāmiphalasuttādivaṇṇanā",
  "tika-s0403t29:2_0": "65-67.",
  "tika-s0403t29:2_1": "Sattamassa paṭhamādīni uttānatthāni.",
  "tika-s0403t29:2_2": "Tatiye abhisamācāre uttamasamācāre bhavaṁ ābhisamācārikaṁ,",
  "tika-s0403t29:2_3": "vattappaṭipattivattaṁ.",
  "tika-s0403t29:2_4": "Tenāha “uttamasamācārabhūta”ntiādi.",
  "tika-s0403t29:2_5": "Sekhapaṇṇattisīlanti sekhiyavasena paññattasīlaṁ.",
  "tika-s0403t29:3_0": "Anāgāmiphalasuttādivaṇṇanā niṭṭhitā.",
  "tika-s0403t29:4_0": "4-5. Saṅgaṇikārāmasuttādivaṇṇanā",
  "tika-s0403t29:5_0": "68-69.",
  "tika-s0403t29:5_1": "Catutthe gaṇena saṅgaṇaṁ samodhānaṁ gaṇasaṅgaṇikā,",
  "tika-s0403t29:5_2": "sā āramitabbaṭṭhena ārāmo etassāti gaṇasaṅgaṇikārāmo.",
  "tika-s0403t29:5_3": "Saṅgaṇikāti vā sakaparisasamodhānaṁ.",
  "tika-s0403t29:5_4": "Gaṇoti nānājanasamodhānaṁ.",
  "tika-s0403t29:5_5": "Sesamettha suviññeyyameva.",
  "tika-s0403t29:5_6": "Pañcamaṁ uttānatthameva.",
  "tika-s0403t29:6_0": "Saṅgaṇikārāmasuttādivaṇṇanā niṭṭhitā.",
  "tika-s0403t29:7_0": "6. Samādhisuttavaṇṇanā",
  "tika-s0403t29:8_0": "70.",
  "tika-s0403t29:8_1": "Chaṭṭhe paṭippassambhanaṁ paṭippassaddhīti atthato ekanti āha “na paṭippassaddhiladdhenāti kilesappaṭippassaddhiyā aladdhenā”ti.",
  "tika-s0403t29:8_2": "Sukkapakkhe santenātiādīsu aṅgasantatāya ārammaṇasantatāya sabbakilesasantatāya ca santena,",
  "tika-s0403t29:8_3": "atappaniyaṭṭhena paṇītena,",
  "tika-s0403t29:8_4": "kilesappaṭippassaddhiyā laddhattā,",
  "tika-s0403t29:8_5": "kilesappaṭippassaddhibhāvaṁ vā laddhattā paṭippassaddhiladdhena,",
  "tika-s0403t29:8_6": "passaddhikilesena vā arahatā laddhattā paṭippassaddhiladdhena,",
  "tika-s0403t29:8_7": "ekodibhāvena adhigatattā ekodibhāvādhigatenāti evamattho daṭṭhabbo.",
  "tika-s0403t29:9_0": "Samādhisuttavaṇṇanā niṭṭhitā.",
  "tika-s0403t29:10_0": "7-10. Sakkhibhabbasuttādivaṇṇanā",
  "tika-s0403t29:11_0": "71-74.",
  "tika-s0403t29:11_1": "Sattame tasmiṁ tasmiṁ viseseti tasmiṁ tasmiṁ sacchikātabbe visese.",
  "tika-s0403t29:11_2": "Sakkhibhāvāya paccakkhakāritāya bhabbo sakkhibhabbo,",
  "tika-s0403t29:11_3": "tassa bhāvo sakkhibhabbatā.",
  "tika-s0403t29:11_4": "Taṁ sakkhibhabbataṁ.",
  "tika-s0403t29:11_5": "Sati satiāyataneti sati satikāraṇe.",
  "tika-s0403t29:11_6": "Kiñcettha kāraṇaṁ?",
  "tika-s0403t29:11_7": "Abhiññā vā abhiññāpādakajjhānaṁ vā,",
  "tika-s0403t29:11_8": "avasāne pana chaṭṭhābhiññāya arahattaṁ vā kāraṇaṁ,",
  "tika-s0403t29:11_9": "arahattassa vipassanā vāti veditabbaṁ.",
  "tika-s0403t29:11_10": "Yañhi taṁ tatra tatra sakkhibhabbatāsaṅkhātaṁ iddhividhapaccanubhavanādi,",
  "tika-s0403t29:11_11": "tassa abhiññā kāraṇaṁ.",
  "tika-s0403t29:11_12": "Atha iddhividhapaccanubhavanādi abhiññā,",
  "tika-s0403t29:11_13": "evaṁ sati abhiññāpādakajjhānaṁ kāraṇaṁ.",
  "tika-s0403t29:11_14": "Arahattampi “kudāssu nāmāhaṁ tadāyatanaṁ upasampajja viharissāmī”ti anuttaresu vimokkhesu pihaṁ upaṭṭhapetvā chaṭṭhābhiññaṁ nibbattentassa kāraṇaṁ.",
  "tika-s0403t29:11_15": "Idañca sabbasādhāraṇaṁ na hoti,",
  "tika-s0403t29:11_16": "sādhāraṇavasena pana arahattassa vipassanā kāraṇaṁ.",
  "tika-s0403t29:11_17": "Atha vā sati āyataneti tassa tassa visesādhigamassa upanissayasaṅkhāte kāraṇe satīti evamettha attho daṭṭhabbo.",
  "tika-s0403t29:12_0": "Hānabhāgiyādīsu “paṭhamajjhānassa lābhiṁ kāmasahagatā saññāmanasikārā samudācaranti,",
  "tika-s0403t29:12_1": "hānabhāgiyo samādhi.",
  "tika-s0403t29:12_2": "Tadanudhammatā sati santiṭṭhati,",
  "tika-s0403t29:12_3": "ṭhitibhāgiyo samādhi.",
  "tika-s0403t29:12_4": "Avitakkasahagatā saññāmanasikārā samudācaranti,",
  "tika-s0403t29:12_5": "visesabhāgiyo samādhi.",
  "tika-s0403t29:12_6": "Nibbidāsahagatā saññāmanasikārā samudācaranti virāgūpasaṁhitā,",
  "tika-s0403t29:12_7": "nibbedhabhāgiyo samādhī”ti iminā nayena sabbasamāpattiyo vitthāretvā hānabhāgiyādiattho veditabbo.",
  "tika-s0403t29:12_8": "Tattha paṭhamajjhānassa lābhinti yvāyaṁ appaguṇassa paṭhamassa jhānassa lābhī, taṁ.",
  "tika-s0403t29:12_9": "Kāmasahagatā saññāmanasikārā samudācarantīti tato vuṭṭhitaṁ ārammaṇavasena kāmasahagatā hutvā saññāmanasikārā samudācaranti tudanti,",
  "tika-s0403t29:12_10": "tassa kāmānatītassa kāmānupakkhandānaṁ saññāmanasikārānaṁ vasena so paṭhamajjhānasamādhi hāyati parihāyati,",
  "tika-s0403t29:12_11": "tasmā hānabhāgiyo vutto.",
  "tika-s0403t29:12_12": "Tadanudhammatāti tadanurūpasabhāvo.",
  "tika-s0403t29:12_13": "Sati santiṭṭhatīti idaṁ micchāsatiṁ sandhāya vuttaṁ.",
  "tika-s0403t29:12_14": "Yassa hi paṭhamajjhānānurūpasabhāvā paṭhamajjhānaṁ santato paṇītato disvā assādayamānā abhinandamānā nikanti hoti,",
  "tika-s0403t29:12_15": "tassa nikantivasena so paṭhamajjhānasamādhi neva hāyati na vaḍḍhati,",
  "tika-s0403t29:12_16": "ṭhitikoṭṭhāsiko hoti.",
  "tika-s0403t29:12_17": "Tena vuttaṁ “ṭhitibhāgiyo samādhī”ti.",
  "tika-s0403t29:12_18": "Avitakkasahagatāti avitakkaṁ dutiyajjhānaṁ santato paṇītato manasikaroto ārammaṇavasena avitakkasahagatā.",
  "tika-s0403t29:12_19": "Saññāmanasikārā samudācarantīti paguṇapaṭhamajjhānato vuṭṭhitaṁ dutiyajjhānādhigamatthāya codenti tudanti.",
  "tika-s0403t29:12_20": "Tassa upari dutiyajjhānānupakkhandānaṁ saññāmanasikārānaṁ vasena so paṭhamajjhānasamādhi visesabhūtassa",
  "tika-s0403t29:12_21": "dutiyajjhānassa uppattipadaṭṭhānatāya “visesabhāgiyo”ti vutto.",
  "tika-s0403t29:13_0": "Nibbidāsahagatāti tameva paṭhamajjhānalābhiṁ jhānato vuṭṭhitaṁ nibbidāsaṅkhātena vipassanāñāṇena sahagatā.",
  "tika-s0403t29:13_1": "Vipassanāñāṇañhi jhānaṅgesu pabhedena upaṭṭhahantesu nibbindati ukkaṇṭhati,",
  "tika-s0403t29:13_2": "tasmā “nibbidā”ti vuccati.",
  "tika-s0403t29:13_3": "Samudācarantīti nibbānasacchikiriyatthāya codenti tudanti.",
  "tika-s0403t29:13_4": "Virāgūpasaṁhitāti virāgasaṅkhātena nibbānena upasaṁhitā.",
  "tika-s0403t29:13_5": "Vipassanāñāṇañhi sakkā iminā maggena virāgaṁ nibbānaṁ sacchikātunti pavattito “virāgūpasaṁhita”nti vuccati.",
  "tika-s0403t29:13_6": "Taṁsampayuttā saññāmanasikārā virāgūpasaṁhitā eva nāma.",
  "tika-s0403t29:13_7": "Tassa tesaṁ saññāmanasikārānaṁ vasena paṭhamajjhānasamādhi ariyamaggappaṭivedhassa padaṭṭhānatāya “nibbedhabhāgiyo”ti vutto.",
  "tika-s0403t29:13_8": "Hānaṁ bhajantīti hānabhāgiyā,",
  "tika-s0403t29:13_9": "hānabhāgo vā etesaṁ atthīti hānabhāgiyā,",
  "tika-s0403t29:13_10": "parihānakoṭṭhāsikāti attho.",
  "tika-s0403t29:13_11": "Iminā nayena ṭhitibhāgiyo veditabbo.",
  "tika-s0403t29:13_12": "Aṭṭhamādīni uttānatthāneva.",
  "tika-s0403t29:14_0": "Sakkhibhabbasuttādivaṇṇanā niṭṭhitā.",
  "tika-s0403t29:15_0": "Devatāvaggavaṇṇanā niṭṭhitā."
}