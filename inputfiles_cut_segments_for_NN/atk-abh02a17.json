{
  "atk-abh02a17:0_0": "18. Dhammahadayavibhaṅgo",
  "atk-abh02a17:1_0": "1. Sabbasaṅgāhikavāravaṇṇanā",
  "atk-abh02a17:2_0": "978.",
  "atk-abh02a17:2_1": "Idāni tadanantare dhammahadayavibhaṅge pāḷiparicchedo tāva evaṁ veditabbo –",
  "atk-abh02a17:2_2": "ettha hi āditova khandhādīnaṁ dvādasannaṁ koṭṭhāsānaṁ vasena sabbasaṅgāhikavāro nāma vutto.",
  "atk-abh02a17:2_3": "Dutiyo tesaṁyeva dhammānaṁ kāmadhātuādīsu uppattānuppattidassanavāro nāma.",
  "atk-abh02a17:2_4": "Tatiyo tattheva pariyāpannāpariyāpannadassanavāro nāma.",
  "atk-abh02a17:2_5": "Catuttho tīsu bhūmīsu uppattikkhaṇe vijjamānāvijjamānadhammadassanavāro nāma.",
  "atk-abh02a17:2_6": "Pañcamo tesaṁ dhammānaṁ bhūmantaravasena dassanavāro nāma.",
  "atk-abh02a17:2_7": "Chaṭṭho gatīsu uppādakakammaāyuppamāṇadassanavāro nāma.",
  "atk-abh02a17:2_8": "Sattamo abhiññeyyādivāro nāma.",
  "atk-abh02a17:2_9": "Aṭṭhamo sārammaṇānārammaṇavāro nāma.",
  "atk-abh02a17:2_10": "Navamo tesaṁ khandhādidhammānaṁ diṭṭhasutādivasena saṅgahetvā dassanavāro nāma.",
  "atk-abh02a17:2_11": "Dasamo kusalattikādivasena saṅgahetvā dassanavāro nāma.",
  "atk-abh02a17:3_0": "979.",
  "atk-abh02a17:3_1": "Evaṁ dasahi vārehi paricchinnāya pāḷiyā paṭhame tāva sabbasaṅgāhikavāre “avīcito yāva bhavaggaṁ etthantare kati khandhā”ti pucchite “ekoti vā…pe…",
  "atk-abh02a17:3_2": "cattāroti vā chāti vā avatvā pañcāti vattuṁ samattho añño natthī”ti attano ñāṇabalaṁ dīpento pañcakkhandhāti pucchānurūpaṁ vissajjanaṁ āha.",
  "atk-abh02a17:3_3": "Yathāpucchaṁ vissajjanañhi sabbaññubyākaraṇaṁ nāmāti vuccati.",
  "atk-abh02a17:3_4": "Dvādasāyatanānītiādīsupi eseva nayo.",
  "atk-abh02a17:3_5": "Rūpakkhandhādīnaṁ pabhedo khandhavibhaṅgādīsu vuttanayeneva veditabbo.",
  "atk-abh02a17:4_0": "2. Uppattānuppattivāravaṇṇanā",
  "atk-abh02a17:5_0": "991.",
  "atk-abh02a17:5_1": "Dutiyavāre ye dhammā kāmabhave kāmadhātusambhūtānañca sattānaṁ uppajjanti –",
  "atk-abh02a17:5_2": "kāmadhātuyaṁ pariyāpannā vā apariyāpannā vā –",
  "atk-abh02a17:5_3": "te sabbe saṅgahetvā kāmadhātuyā pañcakkhandhātiādi vuttaṁ.",
  "atk-abh02a17:5_4": "Rūpadhātuādīsupi eseva nayo.",
  "atk-abh02a17:5_5": "Yasmā pana rūpadhātupariyāpannānaṁ sattānaṁ ghānāyatanādīnaṁ abhāvena gandhāyatanādīni āyatanādikiccaṁ na karonti,",
  "atk-abh02a17:5_6": "tasmā rūpadhātuyā cha āyatanāni,",
  "atk-abh02a17:5_7": "nava dhātuyotiādi vuttaṁ.",
  "atk-abh02a17:5_8": "Yasmā ca okāsavasena vā sattuppattivasena vā apariyāpannadhātu nāma natthi,",
  "atk-abh02a17:5_9": "tasmā apariyāpannadhātuyāti avatvā yaṁ yaṁ apariyāpannaṁ taṁ tadeva dassetuṁ apariyāpanne kati khandhātiādi vuttaṁ.",
  "atk-abh02a17:6_0": "3. Pariyāpannāpariyāpannavāravaṇṇanā",
  "atk-abh02a17:7_0": "999.",
  "atk-abh02a17:7_1": "Tatiyavāre kāmadhātupariyāpannāti kāmadhātubhajanaṭṭhena pariyāpannā;",
  "atk-abh02a17:7_2": "taṁnissitā tadantogadhā kāmadhātutveva saṅkhaṁ gatāti attho.",
  "atk-abh02a17:7_3": "Sesapadesupi eseva nayo.",
  "atk-abh02a17:7_4": "Pariyāpannāti bhavavasena okāsavasena ca paricchinnā.",
  "atk-abh02a17:7_5": "Apariyāpannāti tathā aparicchinnā.",
  "atk-abh02a17:8_0": "4. Dhammadassanavāravaṇṇanā",
  "atk-abh02a17:9_0": "1007.",
  "atk-abh02a17:9_1": "Catutthavāre ekādasāyatanānīti saddāyatanavajjāni.",
  "atk-abh02a17:9_2": "Tañhi ekantena paṭisandhiyaṁ nuppajjati.",
  "atk-abh02a17:9_3": "Iminā nayena sabbattha attho veditabbo.",
  "atk-abh02a17:9_4": "Sattake “devānaṁ asurāna”nti gativasena avatvā avisesena gabbhaseyyakānanti vuttaṁ.",
  "atk-abh02a17:9_5": "Tasmā yattha yattha gabbhaseyyakā sambhavanti tattha tattha tesaṁ sattāyatanāni veditabbāni.",
  "atk-abh02a17:9_6": "Tathā dhātuyo.",
  "atk-abh02a17:9_7": "Sesamettha uttānatthameva.",
  "atk-abh02a17:9_8": "Pañcamavāre yaṁ vattabbaṁ taṁ dhammasaṅgahaṭṭhakathāyaṁ vuttameva.",
  "atk-abh02a17:10_0": "6. Uppādakakammaāyuppamāṇavāravaṇṇanā",
  "atk-abh02a17:11_0": "(1.) Uppādakakammaṁ",
  "atk-abh02a17:12_0": "1021.",
  "atk-abh02a17:12_1": "Chaṭṭhavāre pañcahi kāmaguṇehi nānappakārehi vā iddhivisesehi dibbantīti devā.",
  "atk-abh02a17:12_2": "Sammutidevāti ‘devo,",
  "atk-abh02a17:12_3": "devī’ti evaṁ lokasammutiyā devā.",
  "atk-abh02a17:12_4": "Upapattidevāti devaloke uppannattā upapattiyā devā.",
  "atk-abh02a17:12_5": "Visuddhidevāti sabbesaṁ devānaṁ pūjārahā sabbakilesavisuddhiyā devā.",
  "atk-abh02a17:12_6": "Rājānoti muddhābhisittakhattiyā.",
  "atk-abh02a17:12_7": "Deviyoti tesaṁ mahesiyo.",
  "atk-abh02a17:12_8": "Kumārāti abhisittarājūnaṁ abhisittadeviyā kucchismiṁ uppannakumārā.",
  "atk-abh02a17:13_0": "Uposathakammaṁkatvāti cātuddasādīsu aṭṭhaṅgasamannāgataṁ uposathaṁ upavasitvā.",
  "atk-abh02a17:13_1": "Idāni yasmā parittadānādipuññakammaṁ manussasobhagyatāya paccayo,",
  "atk-abh02a17:13_2": "mattaso kataṁ manussasobhagyatāya adhimattaṁ,",
  "atk-abh02a17:13_3": "adhimattabhāvepi nānappakārabhedato nānappakārassa khattiyamahāsālādibhāvassa paccayo,",
  "atk-abh02a17:13_4": "tasmā tassa vasena upapattibhedaṁ dassento appekacce gahapatimahāsālānantiādimāha.",
  "atk-abh02a17:13_5": "Tattha mahāsāro etesanti mahāsārā;",
  "atk-abh02a17:13_6": "ra-kārassa pana la-kāraṁ katvā mahāsālāti vuttaṁ.",
  "atk-abh02a17:13_7": "Gahapatiyova mahāsālā,",
  "atk-abh02a17:13_8": "gahapatīsu vā mahāsālāti gahapatimahāsālā.",
  "atk-abh02a17:13_9": "Sesesupi eseva nayo.",
  "atk-abh02a17:13_10": "Tattha yassa gehe pacchimantena cattālīsakoṭidhanaṁ nidhānagataṁ hoti,",
  "atk-abh02a17:13_11": "kahāpaṇānañca pañca ambaṇāni divasavaḷañjo nikkhamati –",
  "atk-abh02a17:13_12": "ayaṁ gahapatimahāsālo nāma.",
  "atk-abh02a17:13_13": "Yassa pana gehe pacchimantena asītikoṭidhanaṁ nidhānagataṁ hoti,",
  "atk-abh02a17:13_14": "kahāpaṇānañca dasaambaṇāni divasavaḷañjo nikkhamati –",
  "atk-abh02a17:13_15": "ayaṁ brāhmaṇamahāsālo nāma.",
  "atk-abh02a17:13_16": "Yassa pana gehe pacchimantena koṭisatadhanaṁ nidhānagataṁ hoti,",
  "atk-abh02a17:13_17": "kahāpaṇānañca vīsati ambaṇāni divasavaḷañjo nikkhamati –",
  "atk-abh02a17:13_18": "ayaṁ khattiyamahāsālo nāma.",
  "atk-abh02a17:14_0": "Sahabyatanti sahabhāvaṁ;",
  "atk-abh02a17:14_1": "sabhāgā hutvā nibbattantīti attho.",
  "atk-abh02a17:14_2": "Cātumahārājikānantiādīsu cātumahārājikā nāma sinerupabbatassa vemajjhe honti.",
  "atk-abh02a17:14_3": "Tesu pabbataṭṭhakāpi atthi,",
  "atk-abh02a17:14_4": "ākāsaṭṭhāpi;",
  "atk-abh02a17:14_5": "tesaṁ paramparā cakkavāḷapabbataṁ pattā.",
  "atk-abh02a17:14_6": "Khiḍḍāpadosikā,",
  "atk-abh02a17:14_7": "manopadosikā,",
  "atk-abh02a17:14_8": "sītavalāhakā,",
  "atk-abh02a17:14_9": "uṇhavalāhakā,",
  "atk-abh02a17:14_10": "candimā devaputto,",
  "atk-abh02a17:14_11": "sūriyo devaputtoti ete sabbepi cātumahārājikadevalokaṭṭhakā eva.",
  "atk-abh02a17:15_0": "Tettiṁsa janā tattha upapannāti tāvatiṁsā.",
  "atk-abh02a17:15_1": "Apica tāvatiṁsāti tesaṁ devānaṁ nāmamevāti vuttaṁ.",
  "atk-abh02a17:15_2": "Tepi atthi pabbataṭṭhakā,",
  "atk-abh02a17:15_3": "atthi ākāsaṭṭhakā.",
  "atk-abh02a17:15_4": "Tesaṁ paramparā cakkavāḷapabbataṁ pattā.",
  "atk-abh02a17:15_5": "Tathā yāmādīnaṁ.",
  "atk-abh02a17:15_6": "Ekadevalokepi hi devānaṁ paramparā cakkavāḷapabbataṁ appattā nāma natthi.",
  "atk-abh02a17:15_7": "Tattha dibbaṁ sukhaṁ yātā payātā sampattāti yāmā.",
  "atk-abh02a17:15_8": "Tuṭṭhā pahaṭṭhāti tusitā.",
  "atk-abh02a17:15_9": "Pakatipaṭiyattārammaṇato atirekena ramitukāmakāle yathārucite bhoge nimminitvā ramantīti nimmānaratī.",
  "atk-abh02a17:15_10": "Cittācāraṁ ñatvā parehi nimmitesu bhogesu vasaṁ vattentīti paranimmitavasavattī.",
  "atk-abh02a17:16_0": "(2.) Āyuppamāṇaṁ",
  "atk-abh02a17:17_0": "1022.Appaṁvā bhiyyoti dutiyaṁ vassasataṁ appatvā vīsāya vā tiṁsāya vā cattālīsāya vā paññāsāya vā saṭṭhiyā vā vassehi adhikampi vassasatanti attho.",
  "atk-abh02a17:17_1": "Sabbampi hetaṁ dutiyaṁ vassasataṁ appattattā appanti vuttaṁ.",
  "atk-abh02a17:18_0": "1024.",
  "atk-abh02a17:18_1": "Brahmapārisajjādīsu mahābrahmānaṁ pārisajjā paricārikāti brahmapārisajjā.",
  "atk-abh02a17:18_2": "Tesaṁ purohitabhāve ṭhitāti brahmapurohitā.",
  "atk-abh02a17:18_3": "Vaṇṇavantatāya ceva dīghāyukatāya ca mahanto brahmāti mahābrahmā,",
  "atk-abh02a17:18_4": "tesaṁ mahābrahmānaṁ.",
  "atk-abh02a17:18_5": "Ime tayopi janā paṭhamajjhānabhūmiyaṁ ekatale vasanti;",
  "atk-abh02a17:18_6": "āyuantaraṁ pana nesaṁ nānā.",
  "atk-abh02a17:19_0": "1025.",
  "atk-abh02a17:19_1": "Parittā ābhā etesanti parittābhā.",
  "atk-abh02a17:19_2": "Appamāṇā ābhā etesanti appamāṇābhā.",
  "atk-abh02a17:19_3": "Daṇḍadīpikāya acci viya etesaṁ sarīrato ābhā chijjitvā chijjitvā patantī viya sarati visaratīti ābhassarā.",
  "atk-abh02a17:19_4": "Imepi tayo janā dutiyajjhānabhūmiyaṁ ekatale vasanti;",
  "atk-abh02a17:19_5": "āyuantaraṁ pana nesaṁ nānā.",
  "atk-abh02a17:20_0": "1026.",
  "atk-abh02a17:20_1": "Parittā subhā etesanti parittasubhā.",
  "atk-abh02a17:20_2": "Appamāṇā subhā etesanti appamāṇasubhā.",
  "atk-abh02a17:20_3": "Subhena okiṇṇā vikiṇṇā,",
  "atk-abh02a17:20_4": "subhena sarīrappabhāvaṇṇena ekagghanā,",
  "atk-abh02a17:20_5": "suvaṇṇamañjusāya ṭhapitasampajjalitakañcanapiṇḍasassirīkāti subhakiṇhā.",
  "atk-abh02a17:20_6": "Imepi tayo janā tatiyajjhānabhūmiyaṁ ekatale vasanti;",
  "atk-abh02a17:20_7": "āyuantaraṁ pana nesaṁ nānā.",
  "atk-abh02a17:21_0": "1027.Ārammaṇanānattatāti ārammaṇassa nānattabhāvo.",
  "atk-abh02a17:21_1": "Manasikāranānattatādīsupi eseva nayo.",
  "atk-abh02a17:21_2": "Ettha ekassa pathavīkasiṇaṁ ārammaṇaṁ hoti…pe…",
  "atk-abh02a17:21_3": "ekassa odātakasiṇanti idaṁ ārammaṇanānattaṁ.",
  "atk-abh02a17:21_4": "Eko pathavīkasiṇaṁ manasi karoti…pe…",
  "atk-abh02a17:21_5": "eko odātakasiṇanti idaṁ manasikāranānattaṁ.",
  "atk-abh02a17:21_6": "Ekassa pathavīkasiṇe chando hoti…pe…",
  "atk-abh02a17:21_7": "ekassa odātakasiṇeti idaṁ chandanānattaṁ.",
  "atk-abh02a17:21_8": "Eko pathavīkasiṇe patthanaṁ karoti…pe…",
  "atk-abh02a17:21_9": "eko odātakasiṇeti idaṁ paṇidhinānattaṁ.",
  "atk-abh02a17:21_10": "Eko pathavīkasiṇavasena adhimuccati…pe…",
  "atk-abh02a17:21_11": "eko odātakasiṇavasenāti idaṁ adhimokkhanānattaṁ.",
  "atk-abh02a17:21_12": "Eko pathavīkasiṇavasena cittaṁ abhinīharati…pe…",
  "atk-abh02a17:21_13": "eko odātakasiṇavasenāti idaṁ abhinīhāranānattaṁ.",
  "atk-abh02a17:21_14": "Ekassa pathavīkasiṇaparicchindanakapaññā hoti…pe…",
  "atk-abh02a17:21_15": "ekassa odātakasiṇaparicchindanakapaññāti idaṁ paññānānattaṁ.",
  "atk-abh02a17:21_16": "Tattha ārammaṇamanasikārā pubbabhāgena kathitā.",
  "atk-abh02a17:21_17": "Chandapaṇidhiadhimokkhābhinīhārā appanāyapi vattanti upacārepi.",
  "atk-abh02a17:21_18": "Paññā pana lokiyalokuttaramissakā kathitā.",
  "atk-abh02a17:22_0": "Asaññasattānanti saññāvirahitānaṁ sattānaṁ.",
  "atk-abh02a17:22_1": "Ekacce hi titthāyatane pabbajitvā ‘cittaṁ nissāya rajjanadussanamuyhanāni nāma hontī’ti citte dosaṁ disvā ‘acittakabhāvo nāma sobhano,",
  "atk-abh02a17:22_2": "diṭṭhadhammanibbānameta’nti saññāvirāgaṁ janetvā tatrūpagaṁ pañcamaṁ samāpattiṁ bhāvetvā tattha nibbattanti.",
  "atk-abh02a17:22_3": "Tesaṁ upapattikkhaṇe eko rūpakkhandhoyeva nibbattati.",
  "atk-abh02a17:22_4": "Ṭhatvā nibbatto ṭhitako eva hoti,",
  "atk-abh02a17:22_5": "nisīditvā nibbatto nisinnakova nipajjitvā nibbatto nipannova.",
  "atk-abh02a17:22_6": "Cittakammarūpakasadisā hutvā pañca kappasatāni tiṭṭhanti.",
  "atk-abh02a17:22_7": "Tesaṁ pariyosāne so rūpakāyo antaradhāyati,",
  "atk-abh02a17:22_8": "kāmāvacarasaññā uppajjati;",
  "atk-abh02a17:22_9": "tena idha saññuppādena te devā tamhā kāyā cutāti paññāyanti.",
  "atk-abh02a17:23_0": "Vipulā phalā etesanti vehapphalā.",
  "atk-abh02a17:23_1": "Attano sampattiyā na hāyanti na vihāyantīti avihā.",
  "atk-abh02a17:23_2": "Na kañci sattaṁ tappantīti atappā.",
  "atk-abh02a17:23_3": "Sundarā dassanā abhirūpā pāsādikāti sudassā.",
  "atk-abh02a17:23_4": "Suṭṭha passanti,",
  "atk-abh02a17:23_5": "sundarametesaṁ vā dassananti sudassī.",
  "atk-abh02a17:23_6": "Sabbehi eva guṇehi ca bhavasampattiyā ca jeṭṭhā,",
  "atk-abh02a17:23_7": "natthettha kaniṭṭhāti akaniṭṭhā.",
  "atk-abh02a17:24_0": "1028.",
  "atk-abh02a17:24_1": "Ākāsānañcāyatanaṁ upagatāti ākāsānañcāyatanūpagā.",
  "atk-abh02a17:24_2": "Itaresupi eseva nayo.",
  "atk-abh02a17:24_3": "Iti cha kāmāvacarā,",
  "atk-abh02a17:24_4": "nava brahmalokā,",
  "atk-abh02a17:24_5": "pañca suddhāvāsā,",
  "atk-abh02a17:24_6": "cattāro arūpā asaññasattavehapphalehi saddhiṁ chabbīsati devalokā;",
  "atk-abh02a17:24_7": "manussalokena saddhiṁ sattavīsati.",
  "atk-abh02a17:25_0": "Tattha sammāsambuddhena manussānaṁ devānañca āyuṁ paricchindamānena catūsu apāyesu bhummadevesu ca āyu paricchinnaṁ taṁ kasmāti?",
  "atk-abh02a17:25_1": "Niraye tāva kammameva pamāṇaṁ.",
  "atk-abh02a17:25_2": "Yāva kammaṁ na khīyati,",
  "atk-abh02a17:25_3": "na tāva cavanti.",
  "atk-abh02a17:25_4": "Tathā sesaapāyesu.",
  "atk-abh02a17:25_5": "Bhummadevānampi kammameva pamāṇaṁ.",
  "atk-abh02a17:25_6": "Tattha nibbattā hi keci sattāhamattaṁ tiṭṭhanti,",
  "atk-abh02a17:25_7": "keci addhamāsaṁ,",
  "atk-abh02a17:25_8": "keci māsaṁ,",
  "atk-abh02a17:25_9": "kappaṁ tiṭṭhamānāpi atthiyeva.",
  "atk-abh02a17:26_0": "Tattha manussesu gihibhāve ṭhitāyeva sotāpannāpi honti,",
  "atk-abh02a17:26_1": "sakadāgāmiphalampi anāgāmiphalampi arahattaphalampi pāpuṇanti.",
  "atk-abh02a17:26_2": "Tesu sotāpannādayo yāvajīvaṁ tiṭṭhanti.",
  "atk-abh02a17:26_3": "Khīṇāsavā pana parinibbāyanti vā pabbajanti vā. Kasmā?",
  "atk-abh02a17:26_4": "Arahattaṁ nāma seṭṭhaguṇo,",
  "atk-abh02a17:26_5": "gihiliṅgaṁ hīnaṁ,",
  "atk-abh02a17:26_6": "taṁ hīnatāya uttamaṁ guṇaṁ dhāretuṁ na sakkoti.",
  "atk-abh02a17:26_7": "Tasmā te parinibbātukāmā vā pabbajitukāmā vā honti.",
  "atk-abh02a17:27_0": "Bhummadevā pana arahattaṁ patvāpi yāvajīvaṁ tiṭṭhanti.",
  "atk-abh02a17:27_1": "Chasu kāmāvacaradevesu sotāpannasakadāgāmino yāvajīvaṁ tiṭṭhanti;",
  "atk-abh02a17:27_2": "anāgāminā rūpabhavaṁ gantuṁ vaṭṭati,",
  "atk-abh02a17:27_3": "khīṇāsavena parinibbātuṁ. Kasmā ?",
  "atk-abh02a17:27_4": "Nilīyanokāsassa abhāvā.",
  "atk-abh02a17:27_5": "Rūpāvacarārūpāvacaresu sabbepi yāvajīvaṁ tiṭṭhanti.",
  "atk-abh02a17:27_6": "Tattha rūpāvacare nibbattā sotāpannasakadāgāmino na puna idhāgacchanti,",
  "atk-abh02a17:27_7": "tattheva parinibbāyanti.",
  "atk-abh02a17:27_8": "Ete hi jhānaanāgāmino nāma.",
  "atk-abh02a17:28_0": "Aṭṭhasamāpattilābhīnaṁ pana kiṁ niyameti?",
  "atk-abh02a17:28_1": "Paguṇajjhānaṁ.",
  "atk-abh02a17:28_2": "Yadevassa paguṇaṁ hoti,",
  "atk-abh02a17:28_3": "tena uppajjati.",
  "atk-abh02a17:28_4": "Sabbesu pana paguṇesu kiṁ niyameti? Patthanā.",
  "atk-abh02a17:28_5": "Yattha upapattiṁ pattheti tattheva upapajjati.",
  "atk-abh02a17:28_6": "Patthanāya asati kiṁ niyameti?",
  "atk-abh02a17:28_7": "Maraṇasamaye samāpannā samāpatti.",
  "atk-abh02a17:28_8": "Maraṇasamaye samāpannā natthi,",
  "atk-abh02a17:28_9": "kiṁ niyameti?",
  "atk-abh02a17:28_10": "Nevasaññānāsaññāyatanasamāpatti.",
  "atk-abh02a17:28_11": "Ekaṁsena hi so nevasaññānāsaññāyatane upapajjati.",
  "atk-abh02a17:28_12": "Navasu brahmalokesu nibbattaariyasāvakānaṁ tatrūpapattipi hoti uparūpapattipi na heṭṭhūpapatti.",
  "atk-abh02a17:28_13": "Puthujjanānaṁ pana tatrūpapattipi hoti uparūpapattipi heṭṭhūpapattipi.",
  "atk-abh02a17:28_14": "Pañcasu suddhāvāsesu catūsu ca arūpesu ariyasāvakānaṁ tatrūpapattipi hoti uparūpapattipi.",
  "atk-abh02a17:28_15": "Paṭhamajjhānabhūmiyaṁ nibbatto anāgāmī nava brahmaloke sodhetvā matthake ṭhito parinibbāti.",
  "atk-abh02a17:28_16": "Vehapphalā,",
  "atk-abh02a17:28_17": "akaniṭṭhā,",
  "atk-abh02a17:28_18": "nevasaññānāsaññāyatananti ime tayo devalokā seṭṭhabhavā nāma.",
  "atk-abh02a17:28_19": "Imesu tīsu ṭhānesu nibbattaanāgāmino neva uddhaṁ gacchanti, na adho,",
  "atk-abh02a17:28_20": "tattha tattheva parinibbāyantīti.",
  "atk-abh02a17:28_21": "Idamettha pakiṇṇakaṁ.",
  "atk-abh02a17:29_0": "7. Abhiññeyyādivāravaṇṇanā",
  "atk-abh02a17:30_0": "1030.",
  "atk-abh02a17:30_1": "Sattamavāre salakkhaṇapariggāhikāya abhiññāya vasena abhiññeyyatā veditabbā.",
  "atk-abh02a17:30_2": "Ñātatīraṇapahānapariññānaṁ vasena pariññeyyatā.",
  "atk-abh02a17:30_3": "Sā ca rūpakkhandho abhiññeyyo pariññeyyo na pahātabbotiādīsu ñātatīraṇapariññāvaseneva veditabbā.",
  "atk-abh02a17:30_4": "Samudayasaccaṁ abhiññeyyaṁ pariññeyyaṁ pahātabbantiādīsu pahānapariññāvasena.",
  "atk-abh02a17:31_0": "Aṭṭhamavāre rūpādiārammaṇānaṁ cakkhuviññāṇādīnaṁ vasena sārammaṇānārammaṇatā veditabbā.",
  "atk-abh02a17:31_1": "Navamavāro uttānatthoyeva.",
  "atk-abh02a17:31_2": "Dasamavārepi yaṁ vattabbaṁ siyā taṁ sabbaṁ tattha tattha pañhāpucchakavāre vuttamevāti.",
  "atk-abh02a17:32_0": "Sammohavinodaniyā vibhaṅgaṭṭhakathāya",
  "atk-abh02a17:33_0": "Dhammahadayavibhaṅgavaṇṇanā niṭṭhitā.",
  "atk-abh02a17:34_0": "Nigamanakathā",
  "atk-abh02a17:35_0": "Ettāvatā ca –",
  "atk-abh02a17:36_0": "Abhidhammaṁ desento, dhammagaru dhammagāravayuttānaṁ;",
  "atk-abh02a17:37_0": "Devānaṁ devapure, devagaṇasahassaparivāro.",
  "atk-abh02a17:38_0": "Dutiyaṁ adutiyapuriso, yaṁ āha vibhaṅgapakaraṇaṁ nātho;",
  "atk-abh02a17:39_0": "Aṭṭhārasahi vibhaṅgehi, maṇḍitamaṇḍapeyyaguṇo.",
  "atk-abh02a17:40_0": "Atthappakāsanatthaṁ, tassāhaṁ yācito ṭhitaguṇena;",
  "atk-abh02a17:41_0": "Yatinā adandhagatinā, subuddhinā buddhaghosena.",
  "atk-abh02a17:42_0": "Yaṁ ārabhiṁ racayituṁ, aṭṭhakathaṁ sunipuṇesu atthesu;",
  "atk-abh02a17:43_0": "Sammohavinodanato, sammohavinodaniṁ nāma.",
  "atk-abh02a17:44_0": "Porāṇaṭṭhakathānaṁ, sāraṁ ādāya sā ayaṁ niṭṭhaṁ;",
  "atk-abh02a17:45_0": "Pattā anantarāyena, pāḷiyā bhāṇavārehi.",
  "atk-abh02a17:46_0": "Cattālīsāya yathā, ekena ca evameva sabbepi;",
  "atk-abh02a17:47_0": "Niṭṭhaṁ vajantu vimalā, manorathā sabbasattānaṁ.",
  "atk-abh02a17:48_0": "Saddhammassa ṭhitatthaṁ, yañca imaṁ racayatā mayā puññaṁ;",
  "atk-abh02a17:49_0": "Pattaṁ tena samattaṁ, pāpuṇatu sadevako loko.",
  "atk-abh02a17:50_0": "Suciraṁ tiṭṭhatu dhammo, dhammābhirato sadā bhavatu loko;",
  "atk-abh02a17:51_0": "Niccaṁ khemasubhikkhādi-sampadā janapadā hontūti.",
  "atk-abh02a17:52_0": "Paramavisuddhasaddhābuddhivīriyapaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena",
  "atk-abh02a17:52_1": "paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihatañāṇappabhāvena",
  "atk-abh02a17:52_2": "mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā",
  "atk-abh02a17:52_3": "vādīvarena mahākavinā pabhinnapaṭisambhidāparivāre chaḷabhiññāpaṭisambhidādippabhedaguṇapaṭimaṇḍite uttarimanussadhamme",
  "atk-abh02a17:52_4": "suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena vipulavisuddhabuddhinā",
  "atk-abh02a17:52_5": "buddhaghosoti garūhi gahitanāmadheyyena therena katā ayaṁ sammohavinodanī nāma vibhaṅgaṭṭhakathā.",
  "atk-abh02a17:53_0": "Tāva tiṭṭhatu lokasmiṁ, lokanittharaṇesinaṁ;",
  "atk-abh02a17:54_0": "Dassentī kulaputtānaṁ, nayaṁ paññāvisuddhiyā.",
  "atk-abh02a17:55_0": "Yāva buddhoti nāmampi, suddhacittassa tādino;",
  "atk-abh02a17:56_0": "Lokamhi lokajeṭṭhassa, pavattati mahesinoti.",
  "atk-abh02a17:57_0": "Sammohavinodanī nāma vibhaṅga-aṭṭhakathā niṭṭhitā."
}