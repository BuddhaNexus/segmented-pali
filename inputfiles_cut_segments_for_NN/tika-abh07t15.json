{
  "tika-abh07t15:0_0": "7. Samuccayaparicchedavaṇṇanā",
  "tika-abh07t15:1_0": "1.Salakkhaṇā cintanādisalakkhaṇā cittacetasikanipphannarūpanibbānavasena dvāsattatipabhedā vatthudhammā sabhāvadhammā vuttā,",
  "tika-abh07t15:1_1": "idāni tesaṁ yathāyogaṁ sabhāvadhammānaṁ ekekasamuccayavasena yogānurūpato akusalasaṅgahādibhedaṁ samuccayaṁ rāsiṁ pavakkhāmīti yojanā.",
  "tika-abh07t15:2_0": "2.",
  "tika-abh07t15:2_1": "Akusalānameva sabhāgadhammavasena saṅgaho akusalasaṅgaho.",
  "tika-abh07t15:2_2": "Kusalādivasena missakānaṁ saṅgaho missakasaṅgaho,",
  "tika-abh07t15:2_3": "saccābhisambodhisaṅkhātassa ariyamaggassa pakkhe bhavānaṁ bodhipakkhiyānaṁ dhammānaṁ satipaṭṭhānādibhedānaṁ sabhāgavatthuvasena saṅgaho bodhipakkhiyasaṅgaho.",
  "tika-abh07t15:2_4": "Khandhādivasena sabbesaṁ saṅgaho sabbasaṅgaho.",
  "tika-abh07t15:3_0": "Akusalasaṅgahavaṇṇanā",
  "tika-abh07t15:4_0": "3.",
  "tika-abh07t15:4_1": "Pubbakoṭiyā apaññāyanato cirapārivāsiyaṭṭhena,",
  "tika-abh07t15:4_2": "vaṇato vā vissandamānayūsā viya cakkhādito visayesu vissandanato āsavā.",
  "tika-abh07t15:4_3": "Atha vā bhavato ābhavaggaṁ dhammato āgotrabhuṁ savanti pavattantīti āsavā. Avadhiattho cettha ā-kāro,",
  "tika-abh07t15:4_4": "avadhi ca mariyādābhividhivasena duvidho.",
  "tika-abh07t15:4_5": "Tattha ‘‘āpāṭaliputtaṁ vuṭṭho devo’’tyādīsu viya kiriyaṁ bahi katvā pavatto mariyādo.",
  "tika-abh07t15:4_6": "‘‘Ābhavaggaṁ saddo abbhuggato’’tyādīsu viya kiriyaṁ byāpetvā pavatto abhividhi.",
  "tika-abh07t15:4_7": "Idha pana abhividhimhi daṭṭhabbo.",
  "tika-abh07t15:4_8": "Tathā hete nibbattiṭṭhānabhūte ca bhavagge,",
  "tika-abh07t15:4_9": "gotrabhumhi ca ārammaṇabhūte pavattanti.",
  "tika-abh07t15:4_10": "Vijjamānesu ca aññesu ābhavaggaṁ,",
  "tika-abh07t15:4_11": "āgotrabhuñca savantesu mānādīsu attattaniyaggahaṇavasena abhibyāpanato madakaraṇaṭṭhena āsavasadisatāya ca eteyeva āsavabhāvena niruḷhāti daṭṭhabbaṁ. Kāmoyeva āsavo kāmāsavo, kāmarāgo.",
  "tika-abh07t15:4_12": "Rūpārūpabhavesu chandarāgo bhavāsavo.",
  "tika-abh07t15:4_13": "Jhānanikantisassatadiṭṭhisahagato ca rāgo ettheva saṅgayhati.",
  "tika-abh07t15:4_14": "Tattha paṭhamo upapattibhavesu rāgo, dutiyo kammabhave, tatiyo bhavadiṭṭhisahagato.",
  "tika-abh07t15:4_15": "Dvāsaṭṭhividhā diṭṭhi diṭṭhāsavo. Dukkhādīsu catūsu saccesu, pubbante, aparante, pubbāparante,",
  "tika-abh07t15:4_16": "paṭiccasamuppādesu cāti aṭṭhasu ṭhānesu aññāṇaṁ avijjāsavo.",
  "tika-abh07t15:5_0": "4. Ottharitvā haraṇato,",
  "tika-abh07t15:5_1": "ohananato vā heṭṭhā katvā hananato osīdāpanato ‘‘ogho’’ti vuccati jalappavāho,",
  "tika-abh07t15:5_2": "ete ca satte ottharitvā hanantā vaṭṭasmiṁ satte osīdāpentā viya hontīti oghasadisatāya oghā,",
  "tika-abh07t15:5_3": "āsavāyeva panettha yathāvuttaṭṭhena ‘‘oghā’’ti ca vuccanti.",
  "tika-abh07t15:6_0": "5. Vaṭṭasmiṁ,",
  "tika-abh07t15:6_1": "bhavayantake vā satte kammavipākena bhavantarādīhi,",
  "tika-abh07t15:6_2": "dukkhena vā satte yojentīti yogā, heṭṭhā vuttadhammāva.",
  "tika-abh07t15:7_0": "6. Nāmakāyena rūpakāyaṁ,",
  "tika-abh07t15:7_1": "paccuppannakāyena vā anāgatakāyaṁ ganthenti duppamuñcaṁ veṭhentīti kāyaganthā. Gosīlādinā sīlena, vatena,",
  "tika-abh07t15:7_2": "tadubhayena ca suddhīti evaṁ parato asabhāvato āmasanaṁ parāmāso. ‘‘Idameva saccaṁ,",
  "tika-abh07t15:7_3": "moghamañña’’nti abhinivisanaṁ daḷhaggāho idaṁ saccābhiniveso.",
  "tika-abh07t15:8_0": "7.",
  "tika-abh07t15:8_1": "Maṇḍūkaṁ pannago viya bhusaṁ daḷhaṁ ārammaṇaṁ ādiyantīti upādānāni. Kāmoyeva upādānaṁ,",
  "tika-abh07t15:8_2": "kāme upādiyatīti vā kāmupādānaṁ.",
  "tika-abh07t15:8_3": "‘‘Iminā me sīlavatādinā saṁsārasuddhī’’ti evaṁ sīlavatādīnaṁ gahaṇaṁ sīlabbatupādānaṁ. Vadanti etenāti vādo,",
  "tika-abh07t15:8_4": "khandhehi byatirittābyatirittavasena vīsati parikappitassa attano vādo attavādo.",
  "tika-abh07t15:8_5": "Soyeva upādānanti attavādupādānaṁ.",
  "tika-abh07t15:9_0": "8.",
  "tika-abh07t15:9_1": "Jhānādivasena uppajjanakakusalacittaṁ nisedhenti tathā tassa uppajjituṁ na dentīti nīvaraṇāni,",
  "tika-abh07t15:9_2": "paññācakkhuno vā āvaraṇaṭṭhena nīvaraṇā.",
  "tika-abh07t15:9_3": "Pañcasu kāmaguṇesu adhimattarāgasaṅkhāto kāmoyeva chandanaṭṭhena chando cāti kāmacchando.",
  "tika-abh07t15:9_4": "Soyeva nīvaraṇanti kāmacchandanīvaraṇaṁ.",
  "tika-abh07t15:9_5": "Byāpajjati vinassati etena cittanti byāpādo,",
  "tika-abh07t15:9_6": "‘‘anatthaṁ me acarī’’tyādinayappavattanavavidhaāghātavatthupadaṭṭhānatāya navavidho,",
  "tika-abh07t15:9_7": "aṭṭhānakopena saha dasavidho vā doso,",
  "tika-abh07t15:9_8": "soyeva nīvaraṇanti byāpādanīvaraṇaṁ.",
  "tika-abh07t15:9_9": "Thinamiddhameva nīvaraṇaṁ thinamiddhanīvaraṇaṁ.",
  "tika-abh07t15:9_10": "Tathā uddhaccakukkuccanīvaraṇaṁ.",
  "tika-abh07t15:9_11": "Kasmā panete bhinnadhammā dve dve ekanīvaraṇabhāvena vuttāti?",
  "tika-abh07t15:9_12": "Kiccāhārapaṭipakkhānaṁ samānabhāvato.",
  "tika-abh07t15:9_13": "Thinamiddhānañhi cittuppādassa layāpādanakiccaṁ samānaṁ,",
  "tika-abh07t15:9_14": "uddhaccakukkuccānaṁ avūpasantabhāvakāraṇaṁ.",
  "tika-abh07t15:9_15": "Tathā purimānaṁ dvinnaṁ tandīvijambhitā āhāro, hetūtyattho,",
  "tika-abh07t15:9_16": "pacchimānaṁ ñātibyasanādivitakkanaṁ.",
  "tika-abh07t15:9_17": "Purimānañca dvinnaṁ vīriyaṁ paṭipakkhabhūtaṁ, pacchimānaṁ samathoti, tenāhu porāṇā –",
  "tika-abh07t15:10_0": "‘‘Kiccāhāravipakkhānaṁ, ekattā ekamettha hi;",
  "tika-abh07t15:11_0": "Katamuddhaccakukkuccaṁ, thinamiddhañca tādinā.",
  "tika-abh07t15:12_0": "‘‘Līnatāsantatā kiccaṁ, tandī ñātivitakkanaṁ;",
  "tika-abh07t15:13_0": "Hetu vīriyasamathā, ime tesaṁ virodhino’’ti.",
  "tika-abh07t15:14_0": "9.",
  "tika-abh07t15:14_1": "Appahīnaṭṭhena anu anu santāne sentīti anusayā,",
  "tika-abh07t15:14_2": "anurūpaṁ kāraṇaṁ labhitvā uppajjantītyattho.",
  "tika-abh07t15:14_3": "Appahīnā hi kilesā kāraṇalābhe sati upajjanārahā santāne anu anu sayitā viya hontīti tadavatthā ‘‘anusayā’’ti vuccanti.",
  "tika-abh07t15:14_4": "Te pana nippariyāyato anāgatā kilesā,",
  "tika-abh07t15:14_5": "atītapaccuppannāpi taṁsabhāvattā tathā vuccanti.",
  "tika-abh07t15:14_6": "Na hi kālabhedena dhammānaṁ sabhāvabhedo atthi, yadi appahīnaṭṭhena anusayā,",
  "tika-abh07t15:14_7": "nanu sabbepi kilesā appahīnā anusayā bhaveyyunti?",
  "tika-abh07t15:14_8": "Na mayaṁ appahīnatāmattena ‘‘anusayā’’ti vadāma,",
  "tika-abh07t15:14_9": "atha kho appahīnaṭṭhena thāmagatā kilesā anusayāti.",
  "tika-abh07t15:14_10": "Thāmagamanañca anaññasādhāraṇo kāmarāgādīnameva āveṇiko sabhāvoti alaṁ vivādena.",
  "tika-abh07t15:14_11": "Kāmarāgoyeva anusayo kāmarāgānusayo.",
  "tika-abh07t15:15_0": "10. Saṁyojenti bandhantīti saṁyojanāni.",
  "tika-abh07t15:16_0": "12. Cittaṁ kilissati upatappati, bādhīyati vā etehīti kilesā.",
  "tika-abh07t15:17_0": "13.Kāmabhavanāmenāti kāmabhavasaṅkhātānaṁ ārammaṇānaṁ nāmena.",
  "tika-abh07t15:17_1": "Tathāpavattanti sīlabbatādīnaṁ parato āmasanādivasena pavattaṁ.",
  "tika-abh07t15:18_0": "14.",
  "tika-abh07t15:18_1": "Āsavā ca oghā ca yogā ca ganthā ca vatthuto dhammato vuttanayena tayo.",
  "tika-abh07t15:18_2": "Tathā upādānā duve vuttā taṇhādiṭṭhivasena.",
  "tika-abh07t15:18_3": "Nīvaraṇā aṭṭha siyuṁ thinamiddhauddhaccakukkuccānaṁ visuṁ gahaṇato.",
  "tika-abh07t15:18_4": "Anusayā chaḷeva honti kāmarāgabhavarāgānusayānaṁ taṇhāsabhāvena ekato gahitattā.",
  "tika-abh07t15:18_5": "Nava saṁyojanā matā ubhayattha vuttānaṁ taṇhāsabhāvānaṁ,",
  "tika-abh07t15:18_6": "diṭṭhisabhāvānañca ekekaṁ saṅgahitattā. Kilesā pana suttantavasena, abhidhammavasenapi dasa.",
  "tika-abh07t15:18_7": "Iti evaṁ pāpānaṁ akusalānaṁ saṅgaho navadhā vutto. Ettha ca –",
  "tika-abh07t15:19_0": "Navāṭṭhasaṅgahā lobha-diṭṭhiyo sattasaṅgahā;",
  "tika-abh07t15:20_0": "Avijjā paṭigho pañca-saṅgaho catusaṅgahā;",
  "tika-abh07t15:21_0": "Kaṅkhā tisaṅgahā mānuddhaccā thinaṁ dvisaṅgahaṁ.",
  "tika-abh07t15:22_0": "Kukkuccamiddhāhirikā-nottappissā nigūhanā;",
  "tika-abh07t15:23_0": "Ekasaṅgahitā pāpā, iccevaṁ navasaṅgahā.",
  "tika-abh07t15:24_0": "Akusalasaṅgahavaṇṇanā niṭṭhitā.",
  "tika-abh07t15:25_0": "Missakasaṅgahavaṇṇanā",
  "tika-abh07t15:26_0": "15. Hetūsu vattabbaṁ heṭṭhā vuttameva.",
  "tika-abh07t15:27_0": "16.",
  "tika-abh07t15:27_1": "Ārammaṇaṁ upagantvā cintanasaṅkhātena upanijjhāyanaṭṭhena yathārahaṁ paccanīkadhammajhāpanaṭṭhena ca jhānāni ca tāni aṅgāni ca samuditānaṁ avayavabhāvena aṅgīyanti ñāyantīti jhānaṅgāni.",
  "tika-abh07t15:27_2": "Avayavavinimuttassa ca samudāyassa abhāvepi senaṅgarathaṅgādayo viya visuṁ visuṁ aṅgabhāvena vuccanti ekato hutvā jhānabhāvena.",
  "tika-abh07t15:27_3": "Domanassañcettha akusalajhānaṅgaṁ,",
  "tika-abh07t15:27_4": "sesāni kusalākusalābyākatajhānaṅgāni.",
  "tika-abh07t15:28_0": "17. Sugatiduggatīnaṁ,",
  "tika-abh07t15:28_1": "nibbānassa ca abhimukhaṁ pāpanato maggā, tesaṁ pathabhūtāni aṅgāni,",
  "tika-abh07t15:28_2": "maggassa vā aṭṭhaṅgikassa aṅgāni maggaṅgāni.",
  "tika-abh07t15:28_3": "Sammā aviparītato passatīti sammādiṭṭhi.",
  "tika-abh07t15:28_4": "Sā pana ‘‘atthi dinna’’ntyādivasena dasavidhā,",
  "tika-abh07t15:28_5": "pariññādikiccavasena catubbidhā vā.",
  "tika-abh07t15:28_6": "Sammā saṅkappenti etenāti sammāsaṅkappo.",
  "tika-abh07t15:28_7": "So nekkhammasaṅkappaabyāpādasaṅkappaavihiṁsāsaṅkappavasena tividho.",
  "tika-abh07t15:28_8": "Sammāvācādayo heṭṭhā vibhāvitāva.",
  "tika-abh07t15:28_9": "Sammā vāyamanti etenāti sammāvāyāmo.",
  "tika-abh07t15:28_10": "Sammā saranti etāyāti sammāsati.",
  "tika-abh07t15:28_11": "Imesaṁ pana bhedaṁ upari vakkhati.",
  "tika-abh07t15:28_12": "Sammā sāmañca ādhīyati etena cittanti sammāsamādhi,",
  "tika-abh07t15:28_13": "paṭhamajjhānādivasena pañcavidhā ekaggatā.",
  "tika-abh07t15:28_14": "Micchādiṭṭhiādayo duggatimaggattā maggaṅgāni.",
  "tika-abh07t15:29_0": "18.",
  "tika-abh07t15:29_1": "Dassanādīsu cakkhuviññāṇādīhi,",
  "tika-abh07t15:29_2": "yebhuyyena taṁsahitasantānappavattiyaṁ liṅgādīhi,",
  "tika-abh07t15:29_3": "jīvane jīvantehi kammajarūpasampayuttadhammehi,",
  "tika-abh07t15:29_4": "manane jānane sampayuttadhammehi,",
  "tika-abh07t15:29_5": "sukhitādibhāve sukhitādīhi sahajātehi,",
  "tika-abh07t15:29_6": "saddahanādīsu saddahanādivasappavattehi teheva,",
  "tika-abh07t15:29_7": "‘‘anaññātaṁ ñassāmī’’ti pavattiyaṁ tathāpavattehi sahajātehi,",
  "tika-abh07t15:29_8": "ājānane aññabhāvibhāve ca ājānanādivasappavattehi sahajātehi attānaṁ anuvattāpentā dhammā issaraṭṭhena indriyāni nāmāti āha ‘‘cakkhundriya’’ntyādi. Aṭṭhakathāyaṁ (vibha. aṭṭha. 219; visuddhi.",
  "tika-abh07t15:29_9": "2.525) pana aparepi indaliṅgaṭṭhādayo indriyaṭṭhā vuttā.",
  "tika-abh07t15:29_10": "Jīvitindriyanti rūpārūpavasena duvidhaṁ jīvitindriyaṁ.",
  "tika-abh07t15:29_11": "‘‘Anamatagge saṁsāre anaññātaṁ amataṁ padaṁ,",
  "tika-abh07t15:29_12": "catusaccadhammameva vā ñassāmī’’ti evamajjhāsayena paṭipannassa indriyaṁ anaññātaññassāmītindriyaṁ.",
  "tika-abh07t15:29_13": "Ājānāti paṭhamamaggena diṭṭhamariyādaṁ anatikkamitvā jānāti indriyañcāti aññindriyaṁ.",
  "tika-abh07t15:29_14": "Aññātāvino cattāri saccāni paṭivijjhitvā ṭhitassa arahato indriyaṁ aññātāvindriyaṁ.",
  "tika-abh07t15:29_15": "Dhammasarūpavibhāvanatthañcettha paññindriyaggahaṇaṁ,",
  "tika-abh07t15:29_16": "puggalajjhāsayakiccavisesavibhāvanatthaṁ anaññātaññassāmītindriyādīnaṁ gahaṇaṁ.",
  "tika-abh07t15:30_0": "Ettha ca sattapaññattiyā visesanissayattā ajjhattikāyatanāni ādito vuttāni,",
  "tika-abh07t15:30_1": "manindriyaṁ pana ajjhattikāyatanabhāvasāmaññena ettheva vattabbampi arūpindriyehi saha ekato dassanatthaṁ jīvitindriyānantaraṁ vuttaṁ,",
  "tika-abh07t15:30_2": "sāyaṁ paññatti imesaṁ vasena ‘‘itthī puriso’’ti vibhāgaṁ gacchatīti dassanatthaṁ tadanantaraṁ bhāvadvayaṁ,",
  "tika-abh07t15:30_3": "tayime upādinnadhammā imassa vasena tiṭṭhantīti dassanatthaṁ tato paraṁ jīvitindriyaṁ,",
  "tika-abh07t15:30_4": "sattasaññito dhammapuñjo pabandhavasena pavattamāno imāhi vedanāhi saṁkilissatīti dassanatthaṁ tato vedanāpañcakaṁ,",
  "tika-abh07t15:30_5": "tāhi pana visuddhikāmānaṁ vodānasambhāradassanatthaṁ tato saddhādipañcakaṁ,",
  "tika-abh07t15:30_6": "sambhūtavodānasambhārā ca imehi visujjhantīti visuddhippattā,",
  "tika-abh07t15:30_7": "niṭṭhitakiccā ca hontīti dassanatthaṁ ante tīṇi vuttāni.",
  "tika-abh07t15:30_8": "Ettāvatā adhippetatthasiddhīti aññesaṁ aggahaṇanti idametesaṁ anukkamena desanāya kāraṇanti alamatippapañcena.",
  "tika-abh07t15:31_0": "19.",
  "tika-abh07t15:31_1": "Asaddhiyakosajjapamādauddhaccaavijjāahirikaanottappasaṅkhātehi paṭipakkhadhammehi akampiyaṭṭhena,",
  "tika-abh07t15:31_2": "sampayuttadhammesu thirabhāvena ca saddhādīni satta balāni,",
  "tika-abh07t15:31_3": "ahirikānottappadvayaṁ pana sampayuttadhammesu thirabhāveneva.",
  "tika-abh07t15:32_0": "20.",
  "tika-abh07t15:32_1": "Attādhīnappavattīnaṁ patibhūtā dhammā adhipatī.",
  "tika-abh07t15:32_2": "‘‘Chandavato kiṁnāma na sijjhatī’’tyādikaṁ hi pubbābhisaṅkhārūpanissayaṁ labhitvā uppajjamāne citte chandādayo dhurabhūtā sayaṁ sampayuttadhamme sādhayamānā hutvā pavattanti,",
  "tika-abh07t15:32_3": "te ca tesaṁ vasena pavattanti,",
  "tika-abh07t15:32_4": "tena te attādhīnānaṁ patibhāvena pavattanti.",
  "tika-abh07t15:32_5": "Aññesaṁ adhipatidhammānaṁ adhipatibhāvanivāraṇavasena issariyaṁ adhipatitā.",
  "tika-abh07t15:32_6": "Santesupi indriyantaresu kevalaṁ dassanādīsu cakkhuviññāṇādīhi anuvattāpanamattaṁ indriyatāti ayaṁ adhipatiindriyānaṁ viseso.",
  "tika-abh07t15:33_0": "21.",
  "tika-abh07t15:33_1": "Ojaṭṭhamakarūpādayo āharantīti āhārā.",
  "tika-abh07t15:33_2": "Kabaḷīkārāhāro hi ojaṭṭhamakarūpaṁ āharati, phassāhāro tisso vedanā,",
  "tika-abh07t15:33_3": "manosañcetanāhārasaṅkhātaṁ kusalākusalakammaṁ tīsu bhavesu paṭisandhiṁ.",
  "tika-abh07t15:33_4": "Viññāṇāhārasaṅkhātaṁ paṭisandhiviññāṇaṁ sahajātanāmarūpeāharati,",
  "tika-abh07t15:33_5": "kiñcāpi sakasakapaccayuppanne āharantā aññepi atthi.",
  "tika-abh07t15:33_6": "Ajjhattikasantatiyā pana visesapaccayattā imeyeva cattāro ‘‘āhārā’’ti vuttā.",
  "tika-abh07t15:34_0": "Kabaḷīkārāhārabhakkhānañhi sattānaṁ rūpakāyassa kabaḷīkārāhāro visesapaccayo kammādijanitassapi tassa kabaḷīkārāhārūpatthambhabaleneva dasavassādippavattisambhavato.",
  "tika-abh07t15:34_1": "Tathā hesa ‘‘dhāti viya kumārassa,",
  "tika-abh07t15:34_2": "upatthambhanakayantaṁ viya gehassā’’ti vutto.",
  "tika-abh07t15:34_3": "Phassopi sukhādivatthubhūtaṁ ārammaṇaṁ phusantoyeva sukhādivedanāpavattanena sattānaṁ ṭhitiyā paccayo hoti.",
  "tika-abh07t15:34_4": "Manosañcetanā kusalākusalakammavasena āyūhamānāyeva bhavamūlanipphādanato sattānaṁ ṭhitiyā paccayo hoti.",
  "tika-abh07t15:34_5": "Viññāṇaṁ vijānantameva nāmarūpappavattanena sattānaṁ ṭhitiyā paccayo hotīti evameteyeva ajjhattasantānassa visesapaccayattā ‘‘āhārā’’ti vuttā,",
  "tika-abh07t15:34_6": "phassādīnaṁ dutiyādibhāvo desanākkamato, na uppattikkamato.",
  "tika-abh07t15:35_0": "26.",
  "tika-abh07t15:35_1": "Pañcaviññāṇānaṁ vitakkavirahena ārammaṇesu abhinipātamattattā tesu vijjamānānipi upekkhāsukhadukkhāni upanijjhānākārassa abhāvato jhānaṅgabhāvena na uddhaṭāni.",
  "tika-abh07t15:35_2": "‘‘Vitakkapacchimakaṁ hi jhānaṅga’’nti vuttaṁ.",
  "tika-abh07t15:35_3": "Dvipañcaviññāṇamanodhātuttikasantīraṇattikavasena soḷasacittesu vīriyābhāvato tattha vijjamānopi samādhi balabhāvaṁ na gacchati.",
  "tika-abh07t15:35_4": "‘‘Vīriyapacchimakaṁ bala’’nti hi vuttaṁ.",
  "tika-abh07t15:35_5": "Tathā aṭṭhārasāhetukesu hetuvirahato maggaṅgāni na labbhanti.",
  "tika-abh07t15:35_6": "‘‘Hetupacchimakaṁ maggaṅga’’nti (dha. sa. aṭṭha.",
  "tika-abh07t15:35_7": "438) hi vuttanti imamatthaṁ manasi nidhāyāha ‘‘dvipañcaviññāṇesū’’tyādi.",
  "tika-abh07t15:35_8": "Jhānaṅgāni na labbhantīti sambandho.",
  "tika-abh07t15:36_0": "27.",
  "tika-abh07t15:36_1": "Adhimokkhavirahato vicikicchācitte ekaggatā cittaṭṭhitimattaṁ,",
  "tika-abh07t15:36_2": "na pana micchāsamādhisamādhindriyasamādhibalavohāraṁ gacchatīti āha ‘‘tathā vicikicchācitte’’tyādi.",
  "tika-abh07t15:37_0": "28.Dvihetukatihetukaggahaṇena ekahetukesu adhipatīnaṁ abhāvaṁ dasseti.",
  "tika-abh07t15:37_1": "Javanesvevāti avadhāraṇaṁ lokiyavipākesu adhipatīnaṁ asambhavadassanatthaṁ.",
  "tika-abh07t15:37_2": "Na hi te chandādīni purakkhatvā pavattanti.",
  "tika-abh07t15:37_3": "Vīmaṁsādhipatino dvihetukajavanesu asambhavato cittābhisaṅkhārūpanissayassa ca sambhavānurūpato labbhamānataṁ sandhāyāha ‘‘yathāsambhava’’nti. Ekova labbhati,",
  "tika-abh07t15:37_4": "itarathā adhipatibhāvāyogato,",
  "tika-abh07t15:37_5": "teneva hi bhagavatā ‘‘hetū hetusampayuttakānaṁ dhammānaṁ hetupaccayena paccayo’’tyādinā (paṭṭhā.",
  "tika-abh07t15:37_6": "1.1.1) hetupaccayaniddese viya ‘‘adhipatī adhipatisampayuttakāna’’ntyādinā avatvā ‘‘chandādhipati chandasampayuttakāna’’ntyādinā (paṭṭhā.",
  "tika-abh07t15:37_7": "1.1.3) ekekādhipativaseneva adhipatipaccayo uddhaṭo.",
  "tika-abh07t15:38_0": "29.Vatthuto dhammavasena hetudhammā cha,",
  "tika-abh07t15:38_1": "jhānaṅgāni pañca somanassadomanassupekkhānaṁ vedanāvasena ekato gahitattā,",
  "tika-abh07t15:38_2": "maggaṅgā nava micchāsaṅkappavāyāmasamādhīnaṁ vitakkavīriyacittekaggatāsabhāvena sammāsaṅkappādīhi ekato gahitattā.",
  "tika-abh07t15:38_3": "Indriyadhammā soḷasa pañcannaṁ vedanindriyānaṁ vedanāsāmaññena,",
  "tika-abh07t15:38_4": "tiṇṇaṁ lokuttarindriyānaṁ paññindriyassa ca ñāṇasāmaññena ekato gahitattā,",
  "tika-abh07t15:38_5": "rūpārūpajīvitindriyānañca visuṁ gahitattā,",
  "tika-abh07t15:38_6": "baladhammā pana yathāvuttanayeneva nava īritā,",
  "tika-abh07t15:38_7": "adhipatidhammā cattāro vuttā,",
  "tika-abh07t15:38_8": "āhārā tathā cattāro vuttāti kusalādīhi tīhi samākiṇṇo tatoyeva missakasaṅgaho evaṁnāmako saṅgaho sattadhā vutto. Ettha ca –",
  "tika-abh07t15:39_0": "Pañcasaṅgahitā paññā, vāyāmekaggatā pana;",
  "tika-abh07t15:40_0": "Catusaṅgahitā cittaṁ, sati ceva tisaṅgahā.",
  "tika-abh07t15:41_0": "Saṅkappo vedanā saddhā, dukasaṅgahitā matā;",
  "tika-abh07t15:42_0": "Ekekasaṅgahā sesā, aṭṭhavīsati bhāsitā.",
  "tika-abh07t15:43_0": "Missakasaṅgahavaṇṇanā niṭṭhitā.",
  "tika-abh07t15:44_0": "Bodhipakkhiyasaṅgahavaṇṇanā",
  "tika-abh07t15:45_0": "30. Paṭṭhātīti paṭṭhānaṁ,",
  "tika-abh07t15:45_1": "asubhaggahaṇādivasena anupavisitvā kāyādiārammaṇe pavattatītyattho,",
  "tika-abh07t15:45_2": "satiyeva paṭṭhānaṁ satipaṭṭhānaṁ.",
  "tika-abh07t15:45_3": "Taṁ pana kāyavedanācittadhammesu asubhadukkhāniccānattākāraggahaṇavasena,",
  "tika-abh07t15:45_4": "subhasukhaniccaattasaññāvipallāsappahānavasena ca catubbidhanti vuttaṁ ‘‘cattāro satipaṭṭhānā’’ti.",
  "tika-abh07t15:45_5": "Kucchitānaṁ kesādīnaṁ āyoti kāyo, sarīraṁ,",
  "tika-abh07t15:45_6": "assāsapassāsānaṁ vā samūho kāyo ,",
  "tika-abh07t15:45_7": "tassa anupassanā parikammavasena,",
  "tika-abh07t15:45_8": "vipassanāvasena ca saraṇaṁ kāyānupassanā.",
  "tika-abh07t15:45_9": "Dukkhadukkhavipariṇāmadukkhasaṅkhāradukkhabhūtānaṁ vedanānaṁ vasena anupassanā vedanānupassanā.",
  "tika-abh07t15:45_10": "Tathā sarāgamahaggatādivasena sampayogabhūmibhedena bhinnasseva cittassa anupassanā cittānupassanā.",
  "tika-abh07t15:45_11": "Saññāsaṅkhārānaṁ dhammānaṁ bhinnalakkhaṇānameva anupassanā dhammānupassanā.",
  "tika-abh07t15:46_0": "31.",
  "tika-abh07t15:46_1": "Sammā padahanti etenāti sammappadhānaṁ, vāyāmo.",
  "tika-abh07t15:46_2": "So ca kiccabhedena catubbidhoti āha ‘‘cattāro sammappadhānā’’tyādi.",
  "tika-abh07t15:46_3": "Asubhamanasikārakammaṭṭhānānuyuñjanādivasena vāyamanaṁ vāyāmo. Bhiyyobhāvāyāti abhivuddhiyā.",
  "tika-abh07t15:47_0": "32.",
  "tika-abh07t15:47_1": "Ijjhati adhiṭṭhānādikaṁ etāyāhi iddhi,",
  "tika-abh07t15:47_2": "iddhividhañāṇaṁ iddhiyā pādo iddhipādo,",
  "tika-abh07t15:47_3": "chandoyeva iddhipādo chandiddhipādo.",
  "tika-abh07t15:48_0": "35. Bujjhatīti bodhi,",
  "tika-abh07t15:48_1": "āraddhavipassakato paṭṭhāya yogāvacaro.",
  "tika-abh07t15:48_2": "Yāya vā so satiādikāya dhammasāmaggiyā bujjhati saccāni paṭivijjhati, kilesaniddāto vā vuṭṭhāti,",
  "tika-abh07t15:48_3": "kilesasaṅkocābhāvato vā maggaphalappattiyā vikasati, sā dhammasāmaggī bodhi, tassa bodhissa,",
  "tika-abh07t15:48_4": "tassā vā bodhiyā aṅgabhūtā kāraṇabhūtāti bojjhaṅgā,",
  "tika-abh07t15:48_5": "te pana dhammavasena sattavidhāti āha ‘‘satisambojjhaṅgo’’tyādi. Satiyeva sundaro bojjhaṅgo, sundarassa vā bodhissa,",
  "tika-abh07t15:48_6": "sundarāya vā bodhiyā aṅgoti satisambojjhaṅgo.",
  "tika-abh07t15:48_7": "Dhamme vicināti upaparikkhatīti dhammavicayo, vipassanāpaññā.",
  "tika-abh07t15:48_8": "Upekkhāti idha tatramajjhattupekkhā.",
  "tika-abh07t15:49_0": "40.",
  "tika-abh07t15:49_1": "‘‘Sattadhā tattha saṅgaho’’ti vatvāna puna taṁ dassetuṁ ‘‘saṅkappapassaddhi cā’’tyādi vuttaṁ .",
  "tika-abh07t15:49_2": "Tattha vīriyaṁ navaṭṭhānaṁ sammappadhānacatukkavīriyiddhipādavīriyindriyavīriyabalasambojjhaṅgasammāvāyāmavasena navakiccattā,",
  "tika-abh07t15:49_3": "sati aṭṭhaṭṭhānā satipaṭṭhānacatukkasatindriyasatibalasatisambojjhaṅgasammāsativasena aṭṭhakiccattā.",
  "tika-abh07t15:49_4": "Samādhi catuṭṭhāno samādhindriyasamādhibalasamādhisambojjhaṅgasammāsamādhivasena catukiccattā,",
  "tika-abh07t15:49_5": "paññā pañcaṭṭhānā vīmaṁsiddhipādapaññindriyapaññābaladhammavicayasambojjhaṅgasammādiṭṭhivasena pañcakiccattā,",
  "tika-abh07t15:49_6": "saddhā dviṭṭhānā saddhindriyasaddhābalavasena dvikiccattā.",
  "tika-abh07t15:49_7": "Eso uttamānaṁ bodhipakkhiyabhāvena visiṭṭhānaṁ sattatiṁsa dhammānaṁ pavaro uttamo vibhāgo.",
  "tika-abh07t15:50_0": "41.",
  "tika-abh07t15:50_1": "Lokuttare aṭṭhavidhepi sabbe sattatiṁsa dhammā honti, saṅkappapītiyo na vā honti, dutiyajjhānike saṅkappassa,",
  "tika-abh07t15:50_2": "catutthapañcamajjhānike pītiyā ca asambhavato na honti vā,",
  "tika-abh07t15:50_3": "lokiyepi citte sīlavisuddhādi chabbisuddhipavattiyaṁ yathāyogaṁ taṁtaṁkiccassa anurūpavasena keci katthaci visuṁ visuṁ honti, katthaci na vā honti.",
  "tika-abh07t15:51_0": "Bodhipakkhiyasaṅgahavaṇṇanā niṭṭhitā.",
  "tika-abh07t15:52_0": "Sabbasaṅgahavaṇṇanā",
  "tika-abh07t15:53_0": "42.",
  "tika-abh07t15:53_1": "Atītānāgatapaccuppannādibhedabhinnā te te sabhāgadhammā ekajjhaṁ rāsaṭṭhena khandhā.",
  "tika-abh07t15:53_2": "Tenāha bhagavā – ‘‘tadekajjhaṁ abhisaṁyūhitvā abhisaṅkhipitvā ayaṁ vuccati rūpakkhandho’’tyādi (vibha. 2),",
  "tika-abh07t15:53_3": "te panete khandhā bhājanabhojanabyañjanabhattakārakabhuñjakavikappavasena pañceva vuttāti āha ‘‘rūpakkhandho’’tyādi .",
  "tika-abh07t15:53_4": "Rūpañhi vedanānissayattā bhājanaṭṭhāniyaṁ,",
  "tika-abh07t15:53_5": "vedanā bhuñjitabbattā bhojanaṭṭhāniyā,",
  "tika-abh07t15:53_6": "saññā vedanāssādalābhahetuttā byañjanaṭṭhāniyā,",
  "tika-abh07t15:53_7": "saṅkhārā abhisaṅkharaṇato bhattakārakaṭṭhāniyā,",
  "tika-abh07t15:53_8": "viññāṇaṁ upabhuñjakattā bhuñjakaṭṭhāniyaṁ.",
  "tika-abh07t15:53_9": "Ettāvatā ca adhippetatthasiddhīti pañceva vuttā.",
  "tika-abh07t15:53_10": "Desanākkamepi idameva kāraṇaṁ yattha bhuñjati, yañca bhuñjati, yena ca bhuñjati, yo ca bhojako, yo ca bhuñjitā,",
  "tika-abh07t15:53_11": "tesaṁ anukkamena dassetukāmattā.",
  "tika-abh07t15:54_0": "43.",
  "tika-abh07t15:54_1": "Upādānānaṁ gocarā khandhā upādānakkhandhā,",
  "tika-abh07t15:54_2": "te pana upādānavisayabhāvena gahitā rūpādayo pañcevāti vuttaṁ ‘‘rūpupādānakkhandho’’tyādi.",
  "tika-abh07t15:54_3": "Sabbasabhāgadhammasaṅgahatthaṁ hi sāsavā,",
  "tika-abh07t15:54_4": "anāsavāpi dhammā avisesato ‘‘pañcakkhandhā’’ti desitā.",
  "tika-abh07t15:54_5": "Vipassanābhūmisandassanatthaṁ pana sāsavāva ‘‘upādānakkhandhā’’ti.",
  "tika-abh07t15:54_6": "Yathā panettha vedanādayo sāsavā, anāsavā ca, na evaṁ rūpaṁ, ekantakāmāvacarattā.",
  "tika-abh07t15:54_7": "Sabhāgarāsivasena pana taṁ khandhesu desitaṁ, upādāniyabhāvena,",
  "tika-abh07t15:54_8": "pana rāsivasena ca upādānakkhandhesūti daṭṭhabbaṁ.",
  "tika-abh07t15:55_0": "44.",
  "tika-abh07t15:55_1": "Āyatanti ettha taṁtaṁdvārārammaṇā cittacetasikā tena tena kiccena ghaṭṭenti vāyamanti,",
  "tika-abh07t15:55_2": "āyabhūte vā te dhamme etāni tanonti vitthārenti,",
  "tika-abh07t15:55_3": "āyataṁ vā saṁsāradukkhaṁ nayanti pavattenti,",
  "tika-abh07t15:55_4": "cakkhuviññāṇādīnaṁ kāraṇabhūtānīti vā āyatanāni.",
  "tika-abh07t15:55_5": "Apica loke nivāsaākarasamosaraṇasañjātiṭṭhānaṁ ‘‘āyatana’’nti vuccati,",
  "tika-abh07t15:55_6": "tasmā etepi taṁtaṁdvārikānaṁ,",
  "tika-abh07t15:55_7": "taṁtadārammaṇānañca cakkhuviññāṇādīnaṁ nivāsaṭṭhānatāya,",
  "tika-abh07t15:55_8": "tesameva ākiṇṇabhāvena pavattānaṁ ākaraṭṭhānatāya,",
  "tika-abh07t15:55_9": "dvārārammaṇato samosarantānaṁ samosaraṇaṭṭhānatāya,",
  "tika-abh07t15:55_10": "tattheva uppajjantānaṁ sañjātiṭṭhānatāya ca āyatanāni.",
  "tika-abh07t15:55_11": "Tāni pana dvārabhūtāni ajjhattikāyatanāni cha,",
  "tika-abh07t15:55_12": "ārammaṇabhūtāni ca bāhirāyatanāni chāti dvādasavidhānīti āha ‘‘cakkhāyatana’’ntyādi.",
  "tika-abh07t15:55_13": "Cakkhu ca taṁ āyatanañcāti cakkhāyatanaṁ. Evaṁ sesesupi.",
  "tika-abh07t15:56_0": "Ettha ajjhattikāyatanesu sanidassanasappaṭighārammaṇattā cakkhāyatanaṁ vibhūtanti taṁ paṭhamaṁ vuttaṁ,",
  "tika-abh07t15:56_1": "tadanantaraṁ anidassanasappaṭighārammaṇāni itarāni,",
  "tika-abh07t15:56_2": "tatthāpi asampattaggāhakasāmaññena cakkhāyatanānantaraṁ sotāyatanaṁ vuttaṁ,",
  "tika-abh07t15:56_3": "itaresu sīghataraṁ ārammaṇaggahaṇasamatthattā ghānāyatanaṁ paṭhamaṁ vuttaṁ.",
  "tika-abh07t15:56_4": "Purato ṭhapitamattassa hi bhojanādikassa gandho vātānusārena ghāne paṭihaññati,",
  "tika-abh07t15:56_5": "tadanantaraṁ pana padesavuttisāmaññena jivhāyatanaṁ vuttaṁ,",
  "tika-abh07t15:56_6": "tato sabbaṭṭhānikaṁ kāyāyatanaṁ,",
  "tika-abh07t15:56_7": "tato pañcannampi gocaraggahaṇasamatthaṁ manāyatanaṁ,",
  "tika-abh07t15:56_8": "yathāvuttānaṁ pana anukkamena tesaṁ tesaṁ ārammaṇāni rūpāyatanādīni vuttāni.",
  "tika-abh07t15:57_0": "45.",
  "tika-abh07t15:57_1": "Attano sabhāvaṁ dhārentīti dhātuyo.",
  "tika-abh07t15:57_2": "Atha vā yathāsambhavaṁ anekappakāraṁ saṁsāradukkhaṁ vidahanti,",
  "tika-abh07t15:57_3": "bhārahārehi viya ca bhāro sattehi dhīyanti dhāriyanti,",
  "tika-abh07t15:57_4": "avasavattanato dukkhavidhānamattameva cetā,",
  "tika-abh07t15:57_5": "sattehi ca saṁsāradukkhaṁ anuvidhīyati etāhi,",
  "tika-abh07t15:57_6": "tathāvihitañca etāsveva mīyati ṭhapiyati,",
  "tika-abh07t15:57_7": "rasasoṇitādisarīrāvayavadhātuyo viya,",
  "tika-abh07t15:57_8": "haritālamanosilādiselāvayavadhātuyo viya ca ñeyyāvayavabhūtā cāti dhātuyo. Yathāhu –",
  "tika-abh07t15:58_0": "‘‘Vidahati vidhānañca, dhīyate ca vidhīyate;",
  "tika-abh07t15:59_0": "Etāya dhīyate ettha, iti vā dhātusammatā;",
  "tika-abh07t15:60_0": "Sarīraselāvayava-dhātuyo viya dhātuyo’’ti.",
  "tika-abh07t15:61_0": "Tā pana manāyatanaṁ sattaviññāṇadhātuvasena sattadhā bhinditvā avasesehi ekādasāyatanehi saha aṭṭhārasadhātū vuttāti āha ‘‘cakkhudhātū’’tyādi.",
  "tika-abh07t15:61_1": "Kamakāraṇaṁ vuttanayena daṭṭhabbaṁ.",
  "tika-abh07t15:62_0": "46. Ariyakarattā ariyāni,",
  "tika-abh07t15:62_1": "tacchabhāvato saccānīti ariyasaccāni.",
  "tika-abh07t15:62_2": "Imāni hi cattāro paṭipannake,",
  "tika-abh07t15:62_3": "cattāro phalaṭṭheti aṭṭhaariyapuggale sādhenti asati saccappaṭivedhe tesaṁ ariyabhāvānupagamanato,",
  "tika-abh07t15:62_4": "sati ca tasmiṁ ekantena tabbhāvūpagamanato ca.",
  "tika-abh07t15:62_5": "Dukkhasamudayanirodhamaggānameva pana yathākkamaṁ bādhakattaṁ pabhavattaṁ nissaraṇattaṁ niyyānikattaṁ, nāññesaṁ,",
  "tika-abh07t15:62_6": "bādhakādibhāvoyeva ca dukkhādīnaṁ, na abādhakādibhāvo,",
  "tika-abh07t15:62_7": "tasmā aññatthābhāvatatthabyāpitāsaṅkhātena lakkhaṇena etāni tacchāni. Tenāhu porāṇā –",
  "tika-abh07t15:63_0": "‘‘Bodhānurūpaṁ cattāro, chindante caturo male;",
  "tika-abh07t15:64_0": "Khīṇadose ca cattāro, sādhentāriyapuggale.",
  "tika-abh07t15:65_0": "‘‘Aññattha bādhakattādi, na hi etehi labbhati;",
  "tika-abh07t15:66_0": "Nābādhakattametesaṁ, tacchānetānivetato’’ti.",
  "tika-abh07t15:67_0": "Ariyānaṁ vā saccāni tehi paṭivijjhitabbattā,",
  "tika-abh07t15:67_1": "ariyassa vā sammāsambuddhassa saccāni tena desitattāti ariyasaccāni.",
  "tika-abh07t15:67_2": "Tāni pana saṁkiliṭṭhāsaṁkiliṭṭhaphalahetuvasena catubbidhānīti āha ‘‘cattāri ariyasaccānī’’tyādi. Tattha kucchitattā, tucchattā ca dukkhaṁ.",
  "tika-abh07t15:67_3": "Kammādipaccayasanniṭṭhāne dukkhuppattinimittatāya samudayo samudeti etasmā dukkhanti katvā,",
  "tika-abh07t15:67_4": "dukkhassa samudayo dukkhasamudayo.",
  "tika-abh07t15:67_5": "Dukkhassa anuppādanirodho ettha, etenāti vā dukkhanirodho. Dukkhanirodhaṁ gacchati,",
  "tika-abh07t15:67_6": "paṭipajjanti ca taṁ etāyāti dukkhanirodhagāminipaṭipadā.",
  "tika-abh07t15:68_0": "47. Cetasikānaṁ, soḷasasukhumarūpānaṁ,",
  "tika-abh07t15:68_1": "nibbānassa ca vasena ekūnasattati dhammā āyatanesu dhammāyatanaṁ,",
  "tika-abh07t15:68_2": "dhātūsu dhammadhātūti ca saṅkhaṁ gacchanti.",
  "tika-abh07t15:69_0": "49.Sesācetasikāti vedanāsaññāhi sesā paññāsa cetasikā.",
  "tika-abh07t15:69_1": "Kasmā pana vedanāsaññā visuṁ katāti?",
  "tika-abh07t15:69_2": "Vaṭṭadhammesu assādatadupakaraṇabhāvato.",
  "tika-abh07t15:69_3": "Tebhūmakadhammesu hi assādavasappavattā vedanā,",
  "tika-abh07t15:69_4": "asubhe subhādisaññāvipallāsavasena ca tassā tadākārappavattīti tadupakaraṇabhūtā saññā,",
  "tika-abh07t15:69_5": "tasmā saṁsārassa padhānahetutāya etā vinibhujjitvā desitāti. Vuttañhetaṁ ācariyena –",
  "tika-abh07t15:70_0": "‘‘Vaṭṭadhammesu assādaṁ, tadassādupasevanaṁ;",
  "tika-abh07t15:71_0": "Vinibhujja nidassetuṁ, khandhadvayamudāhaṭa’’nti. (nāma. pari. 649);",
  "tika-abh07t15:72_0": "50.",
  "tika-abh07t15:72_1": "Nanu ca āyatanadhātūsu nibbānaṁ saṅgahitaṁ,",
  "tika-abh07t15:72_2": "khandhesu kasmā na saṅgahitanti āha ‘‘bhedābhāvenā’’tyādi.",
  "tika-abh07t15:72_3": "Atītādibhedabhinnānañhi rāsaṭṭhena khandhavohāroti nibbānaṁ bhedābhāvato khandhasaṅgahato nissaṭaṁ, vinimuttantyattho.",
  "tika-abh07t15:73_0": "51. Channaṁ dvārānaṁ,",
  "tika-abh07t15:73_1": "channaṁ ārammaṇānañca bhedena āyatanāni dvādasa bhavanti,",
  "tika-abh07t15:73_2": "channaṁ dvārānaṁ channaṁ ārammaṇānaṁ tadubhayaṁ nissāya uppannānaṁ tattakānameva viññāṇānaṁ pariyāyena kamena dhātuyo aṭṭhārasa bhavanti.",
  "tika-abh07t15:74_0": "52.",
  "tika-abh07t15:74_1": "Tisso bhūmiyo imassāti tibhūmaṁ, tibhūmaṁyeva tebhūmakaṁ. Vattati ettha kammaṁ, tabbipāko cāti vaṭṭaṁ.",
  "tika-abh07t15:74_2": "Taṇhāti kāmataṇhādivasena tividhā,",
  "tika-abh07t15:74_3": "puna chaḷārammaṇavasena aṭṭhārasavidhā,",
  "tika-abh07t15:74_4": "atītānāgatapaccuppannavasena catupaññāsavidhā,",
  "tika-abh07t15:74_5": "ajjhattikabāhiravasena aṭṭhasatappabhedā taṇhā.",
  "tika-abh07t15:74_6": "Kasmā pana aññesupi dukkhahetūsu santesu taṇhāyeva samudayoti vuttāti? Padhānakāraṇattā. Kammavicittatāhetubhāvena,",
  "tika-abh07t15:74_7": "hi kammasahāyabhāvūpagamanena ca dukkhavicittatākāraṇattā taṇhā dukkhassa visesakāraṇanti .",
  "tika-abh07t15:74_8": "Maggo dukkhanirodhagāminipaṭipadānāmena vutto maggo lokuttaro matoti maggoti puna maggaggahaṇaṁ yojetabbaṁ.",
  "tika-abh07t15:75_0": "53.Maggayuttā aṭṭhaṅgikavinimuttā sesā maggasampayuttā phassādayo phalañceva sasampayuttanti ete catūhi saccehi vinissaṭā viniggatā nippariyāyato,",
  "tika-abh07t15:75_1": "pariyāyato pana aññātāvindriyaniddesepi ‘‘maggaṅgaṁ maggapariyāpanna’’nti (dha. sa.",
  "tika-abh07t15:75_2": "555) vuttattā phaladhammesu sammādiṭṭhādīnaṁ maggasacce,",
  "tika-abh07t15:75_3": "itaresañca maggaphalasampayuttānaṁ saṅkhāradukkhasāmaññena dukkhasacce saṅgaho sakkā kātuṁ.",
  "tika-abh07t15:75_4": "Evañhi sati saccadesanāyapi sabbasaṅgāhikatā upapannā hoti.",
  "tika-abh07t15:75_5": "Kasmā panete khandhādayo bahū dhammā vuttāti?",
  "tika-abh07t15:75_6": "Bhagavatāpi tatheva desitattā.",
  "tika-abh07t15:75_7": "Bhagavatāpi kasmā tathā desitāti?",
  "tika-abh07t15:75_8": "Tividhasattānuggahassa adhippetattā.",
  "tika-abh07t15:75_9": "Nāmarūpatadubhayasammuḷhavasena hi tikkhanābhitikkhamudindriyavasena,",
  "tika-abh07t15:75_10": "saṅkhittamajjhimavitthārarucivasena ca tividhā sattā.",
  "tika-abh07t15:75_11": "Tesu nāmasammuḷhānaṁ khandhaggahaṇaṁ nāmassa tattha catudhā vibhattattā,",
  "tika-abh07t15:75_12": "rūpasammuḷhānaṁ āyatanaggahaṇaṁ rūpassa tattha aḍḍhekādasadhā vibhattattā,",
  "tika-abh07t15:75_13": "ubhayamuḷhānaṁ dhātuggahaṇaṁ ubhayesampi tattha vitthārato vibhattattā, tathā tikkhindriyānaṁ,",
  "tika-abh07t15:75_14": "saṅkhittarucikānañca khandhāggahaṇantyādi yojetabbaṁ.",
  "tika-abh07t15:75_15": "Taṁ panetaṁ tividhampi pavattinivattitadubhayahetuvasena diṭṭhameva upakārāvahaṁ.",
  "tika-abh07t15:75_16": "No aññathāti saccaggahaṇanti daṭṭhabbaṁ.",
  "tika-abh07t15:76_0": "Sabbasaṅgahavaṇṇanā niṭṭhitā.",
  "tika-abh07t15:77_0": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t15:78_0": "Samuccayaparicchedavaṇṇanā niṭṭhitā."
}