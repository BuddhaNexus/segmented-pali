{
  "atk-s0508a11:0_0": "1. Ekakanipāto",
  "atk-s0508a11:1_0": "1. Paṭhamavaggo",
  "atk-s0508a11:2_0": "1. Subhūtittheragāthāvaṇṇanā",
  "atk-s0508a11:3_0": "Idāni channāme kuṭikātiādinayappavattānaṁ theragāthānaṁ atthavaṇṇanā hoti.",
  "atk-s0508a11:3_1": "Sā panāyaṁ atthavaṇṇanā yasmā tāsaṁ tāsaṁ gāthānaṁ aṭṭhuppattiṁ pakāsetvā vuccamānā pākaṭā hoti suviññeyyā ca.",
  "atk-s0508a11:3_2": "Tasmā tattha tattha aṭṭhuppattiṁ pakāsetvā atthavaṇṇanaṁ karissāmāti.",
  "atk-s0508a11:4_0": "Tattha channā me kuṭikātigāthāya kā uppatti?",
  "atk-s0508a11:4_1": "Vuccate – ito kira kappasatasahassamatthake anuppanneyeva padumuttare bhagavati lokanāthe haṁsavatīnāmake nagare aññatarassa brāhmaṇamahāsālassa eko putto uppajji.",
  "atk-s0508a11:4_2": "Tassa ‘‘nandamāṇavo’’ti nāmaṁ akaṁsu.",
  "atk-s0508a11:4_3": "So vayappatto tayo vede uggaṇhitvā tattha sāraṁ apassanto attano parivārabhūtehi catucattālīsāya māṇavakasahassehi saddhiṁ pabbatapāde isipabbajjaṁ pabbajitvā aṭṭha samāpattiyo pañca ca abhiññāyo nibbattesi.",
  "atk-s0508a11:4_4": "Antevāsikānampi kammaṭṭhānaṁ ācikkhi.",
  "atk-s0508a11:4_5": "Tepi na cireneva jhānalābhino ahesuṁ.",
  "atk-s0508a11:5_0": "Tena ca samayena padumuttaro bhagavā loke uppajjitvā haṁsavatīnagaraṁ upanissāya viharanto ekadivasaṁ paccūsasamaye lokaṁ volokento nandatāpasassa antevāsikajaṭilānaṁ arahattūpanissayaṁ nandatāpasassa ca dvīhaṅgehi samannāgatassa sāvakaṭṭhānantarassa patthanaṁ disvā pātova sarīrapaṭijagganaṁ katvā pubbaṇhasamaye pattacīvaramādāya aññaṁ kañci anāmantetvā sīho viya ekacaro nandatāpasassa antevāsikesu phalāphalatthāya gatesu ‘‘buddhabhāvaṁ me jānātū’’ti passantasseva nandatāpasassa ākāsato otaritvā pathaviyaṁ patiṭṭhāsi.",
  "atk-s0508a11:5_1": "Nandatāpaso buddhānubhāvañceva lakkhaṇapāripūriñca disvā lakkhaṇamante sammasitvā ‘‘imehi lakkhaṇehi samannāgato nāma agāraṁ ajjhāvasanto rājā hoti cakkavattī,",
  "atk-s0508a11:5_2": "pabbajanto loke vivaṭacchado sabbaññū buddho hoti.",
  "atk-s0508a11:5_3": "Ayaṁ purisājānīyo nissaṁsayaṁ buddhoti ñatvā paccuggamanaṁ katvā, pañcapatiṭṭhitena vanditvā, āsanaṁ paññāpetvā, adāsi.",
  "atk-s0508a11:5_4": "Nisīdi bhagavā paññatte āsane.",
  "atk-s0508a11:5_5": "Nandatāpasopi attano anucchavikaṁ āsanaṁ gahetvā ekamantaṁ nisīdi.",
  "atk-s0508a11:6_0": "Tasmiṁ samaye catucattālīsasahassajaṭilā paṇītapaṇītāni ojavantāni phalāphalāni gahetvā ācariyassa santikaṁ sampattā buddhānañceva ācariyassa ca nisinnāsanaṁ olokentā āhaṁsu – ‘‘ācariya,",
  "atk-s0508a11:6_1": "mayaṁ ‘imasmiṁ loke tumhehi mahantataro natthī’ti vicarāma,",
  "atk-s0508a11:6_2": "ayaṁ pana puriso tumhehi mahantataro maññe’’ti. Nandatāpaso, ‘‘tātā, kiṁ vadetha,",
  "atk-s0508a11:6_3": "sāsapena saddhiṁ aṭṭhasaṭṭhisatasahassayojanubbedhaṁ sineruṁ upametuṁ icchatha,",
  "atk-s0508a11:6_4": "sabbaññubuddhena saddhiṁ mā maṁ upamitthā’’ti āha.",
  "atk-s0508a11:6_5": "Atha te tāpasā ‘‘sace ayaṁ orako abhavissa,",
  "atk-s0508a11:6_6": "na amhākaṁ ācariyo evaṁ upamaṁ āhareyya,",
  "atk-s0508a11:6_7": "yāva mahā vatāyaṁ purisājānīyo’’ti pādesu nipatitvā sirasā vandiṁsu.",
  "atk-s0508a11:6_8": "Atha te ācariyo āha – ‘‘tātā,",
  "atk-s0508a11:6_9": "amhākaṁ buddhānaṁ anucchaviko deyyadhammo natthi,",
  "atk-s0508a11:6_10": "bhagavā ca bhikkhācāravelāyaṁ idhāgato,",
  "atk-s0508a11:6_11": "tasmā mayaṁ yathābalaṁ deyyadhammaṁ dassāma,",
  "atk-s0508a11:6_12": "tumhe yaṁ yaṁ paṇītaṁ phalāphalaṁ ānītaṁ,",
  "atk-s0508a11:6_13": "taṁ taṁ āharathā’’ti vatvā āharāpetvā hatthe dhovitvā sayaṁ tathāgatassa patte patiṭṭhāpesi.",
  "atk-s0508a11:6_14": "Satthārā phalāphale paṭiggahitamatte devatā dibbojaṁ pakkhipiṁsu.",
  "atk-s0508a11:6_15": "Tāpaso udakampi sayameva parissāvetvā adāsi.",
  "atk-s0508a11:6_16": "Tato bhojanakiccaṁ niṭṭhāpetvā nisinne satthari sabbe antevāsike pakkositvā satthu santike sāraṇīyaṁ kathaṁ kathento nisīdi.",
  "atk-s0508a11:6_17": "Satthā ‘‘bhikkhusaṅgho āgacchatū’’ti cintesi.",
  "atk-s0508a11:6_18": "Bhikkhū satthu cittaṁ ñatvā satasahassamattā khīṇāsavā āgantvā satthāraṁ vanditvā ekamantaṁ aṭṭhaṁsu.",
  "atk-s0508a11:7_0": "Nandatāpaso antevāsike āmantesi – ‘‘tātā,",
  "atk-s0508a11:7_1": "buddhānaṁ nisinnāsanampi nīcaṁ,",
  "atk-s0508a11:7_2": "samaṇasatasahassassapi āsanaṁ natthi,",
  "atk-s0508a11:7_3": "tumhehi ajja uḷāraṁ bhagavato bhikkhusaṅghassa ca sakkāraṁ kātuṁ vaṭṭati ,",
  "atk-s0508a11:7_4": "pabbatapādato vaṇṇagandhasampannāni pupphāni āharathā’’ti.",
  "atk-s0508a11:7_5": "Acinteyyattā iddhivisayassa muhutteneva vaṇṇagandhasampannāni pupphāni āharitvā buddhānaṁ yojanappamāṇaṁ pupphāsanaṁ paññāpesuṁ. Aggasāvakānaṁ tigāvutaṁ,",
  "atk-s0508a11:7_6": "sesabhikkhūnaṁ aḍḍhayojanikādibhedaṁ,",
  "atk-s0508a11:7_7": "saṅghanavakassa usabhamattaṁ ahosi.",
  "atk-s0508a11:7_8": "Evaṁ paññattesu āsanesu nandatāpaso tathāgatassa purato añjaliṁ paggayha ṭhito, ‘‘bhante,",
  "atk-s0508a11:7_9": "mayhaṁ dīgharattaṁ hitāya sukhāya imaṁ pupphāsanaṁ abhiruhathā’’ti āha. Nisīdi bhagavā pupphāsane.",
  "atk-s0508a11:7_10": "Evaṁ nisinne satthari satthu ākāraṁ ñatvā bhikkhū attano attano pattāsane nisīdiṁsu.",
  "atk-s0508a11:7_11": "Nandatāpaso mahantaṁ pupphachattaṁ gahetvā tathāgatassa matthake dhārento aṭṭhāsi.",
  "atk-s0508a11:7_12": "Satthā ‘‘tāpasānaṁ ayaṁ sakkāro mahapphalo hotū’’ti nirodhasamāpattiṁ samāpajji.",
  "atk-s0508a11:7_13": "Satthu samāpannabhāvaṁ ñatvā bhikkhūpi samāpajjiṁsu.",
  "atk-s0508a11:7_14": "Tathāgate sattāhaṁ nirodhaṁ samāpajjitvā nisinne antevāsikā bhikkhācārakāle sampatte vanamūlaphalāphalaṁ paribhuñjitvā sesakāle buddhānaṁ añjaliṁ paggayha tiṭṭhanti.",
  "atk-s0508a11:7_15": "Nandatāpaso pana bhikkhācārampi agantvā pupphachattaṁ dhārento sattāhaṁ pītisukheneva vītināmeti.",
  "atk-s0508a11:8_0": "Satthā nirodhato vuṭṭhāya araṇavihāriaṅgena dakkhiṇeyyaṅgena cāti dvīhi aṅgehi samannāgataṁ ekaṁ sāvakaṁ ‘‘isigaṇassa pupphāsanānumodanaṁ karohī’’ti āṇāpesi.",
  "atk-s0508a11:8_1": "So cakkavattirañño santikā paṭiladdhamahālābho mahāyodho viya tuṭṭhamānaso attano visaye ṭhatvā tepiṭakaṁ buddhavacanaṁ sammasitvā anumodanaṁ akāsi.",
  "atk-s0508a11:8_2": "Tassa desanāvasāne satthā sayaṁ dhammaṁ desesi.",
  "atk-s0508a11:8_3": "Desanāpariyosāne sabbe catucattālīsasahassatāpasā arahattaṁ pāpuṇiṁsu. Satthā ‘‘etha,",
  "atk-s0508a11:8_4": "bhikkhavo’’ti hatthaṁ pasāresi.",
  "atk-s0508a11:8_5": "Tesaṁ tāvadeva kesamassu antaradhāyi.",
  "atk-s0508a11:8_6": "Aṭṭha parikkhārā kāye paṭimukkāva ahesuṁ saṭṭhivassattherā viya satthāraṁ parivārayiṁsu.",
  "atk-s0508a11:8_7": "Nandatāpaso pana vikkhittacittatāya visesaṁ nādhigacchi.",
  "atk-s0508a11:8_8": "Tassa kira araṇavihārittherassa santike dhammaṁ sotuṁ āraddhakālato paṭṭhāya ‘‘aho vatāhampi anāgate uppajjanakabuddhassa sāsane iminā sāvakena laddhadhuraṁ labheyya’’nti cittaṁ udapādi.",
  "atk-s0508a11:8_9": "So tena parivitakkena maggaphalapaṭivedhaṁ kātuṁ nāsakkhi.",
  "atk-s0508a11:8_10": "Tathāgataṁ pana vanditvā sammukhe ṭhatvā āha – ‘‘bhante,",
  "atk-s0508a11:8_11": "yena bhikkhunā isigaṇassa pupphāsanānumodanā katā,",
  "atk-s0508a11:8_12": "ko nāmāyaṁ tumhākaṁ sāsane’’ti.",
  "atk-s0508a11:8_13": "‘‘Araṇavihāriaṅge dakkhiṇeyyaaṅge ca etadaggaṁ patto eso bhikkhū’’ti. ‘‘Bhante,",
  "atk-s0508a11:8_14": "yvāyaṁ mayā sattāhaṁ pupphachattaṁ dhārentena sakkāro kato,",
  "atk-s0508a11:8_15": "tena adhikārena na aññaṁ sampattiṁ patthemi,",
  "atk-s0508a11:8_16": "anāgate pana ekassa buddhassa sāsane ayaṁ thero viya dvīhaṅgehi samannāgato sāvako bhaveyya’’nti patthanamakāsi.",
  "atk-s0508a11:9_0": "Satthā ‘‘samijjhissati nu,",
  "atk-s0508a11:9_1": "kho imassa tāpasassa patthanā’’ti anāgataṁsañāṇaṁ pesetvā olokento kappasatasahassaṁ atikkamitvā samijjhanakabhāvaṁ disvā nandatāpasaṁ āha – ‘‘na te ayaṁ patthanā moghā bhavissati,",
  "atk-s0508a11:9_2": "anāgate kappasatasahassaṁ atikkamitvā gotamo nāma buddho uppajjissati,",
  "atk-s0508a11:9_3": "tassa santike samijjhissatī’’ti vatvā dhammakathaṁ kathetvā bhikkhusaṅghaparivuto ākāsaṁ pakkhandi.",
  "atk-s0508a11:9_4": "Nandatāpaso yāva cakkhupathasamatikkamā satthāraṁ bhikkhusaṅghañca uddissa añjaliṁ paggayha aṭṭhāsi.",
  "atk-s0508a11:9_5": "So aparabhāge kālena kālaṁ satthāraṁ upasaṅkamitvā dhammaṁ suṇi.",
  "atk-s0508a11:9_6": "Aparihīnajjhānova kālaṅkatvā brahmaloke nibbatto.",
  "atk-s0508a11:9_7": "Tato pana cuto aparānipi pañca jātisatāni pabbajitvā āraññako ahosi.",
  "atk-s0508a11:9_8": "Kassapasammāsambuddhakālepi pabbajitvā āraññako hutvā gatapaccāgatavattaṁ pūresi.",
  "atk-s0508a11:9_9": "Etaṁ kira vattaṁ aparipūretvā mahāsāvakabhāvaṁ pāpuṇantā nāma natthi.",
  "atk-s0508a11:9_10": "Gatapaccāgatavattaṁ pana āgamaṭṭhakathāsu vuttanayeneva veditabbaṁ.",
  "atk-s0508a11:9_11": "So vīsativassasahassāni gatapaccāgatavattaṁ pūretvā kālaṅkatvā kāmāvacaradevaloke tāvatiṁsabhavane nibbatti. Vuttañhetaṁ apadāne (apa. thera 1.3.151) –",
  "atk-s0508a11:10_0": "‘‘Himavantassāvidūre , nisabho nāma pabbato;",
  "atk-s0508a11:11_0": "Assamo sukato mayhaṁ, paṇṇasālā sumāpitā.",
  "atk-s0508a11:12_0": "‘‘Kosiyo nāma nāmena, jaṭilo uggatāpano;",
  "atk-s0508a11:13_0": "Ekākiyo adutiyo, vasāmi nisabhe tadā.",
  "atk-s0508a11:14_0": "‘‘Phalaṁ mūlañca paṇṇañca, na bhuñjāmi ahaṁ tadā;",
  "atk-s0508a11:15_0": "Pavattaṁva supātāhaṁ, upajīvāmi tāvade.",
  "atk-s0508a11:16_0": "‘‘Nāhaṁ kopemi ājīvaṁ, cajamānopi jīvitaṁ;",
  "atk-s0508a11:17_0": "Ārādhemi sakaṁ cittaṁ, vivajjemi anesanaṁ.",
  "atk-s0508a11:18_0": "‘‘Rāgūpasaṁhitaṁ cittaṁ, yadā uppajjate mama;",
  "atk-s0508a11:19_0": "Sayaṁva paccavekkhāmi, ekaggo taṁ damemahaṁ.",
  "atk-s0508a11:20_0": "‘‘Rajjase rajjanīye ca, dussanīye ca dussase;",
  "atk-s0508a11:21_0": "Muyhase mohanīye ca, nikkhamassu vanā tuvaṁ.",
  "atk-s0508a11:22_0": "‘‘Visuddhānaṁ ayaṁ vāso, nimmalānaṁ tapassinaṁ;",
  "atk-s0508a11:23_0": "Mā kho visuddhaṁ dūsesi, nikkhamassu vanā tuvaṁ.",
  "atk-s0508a11:24_0": "‘‘Agāriko bhavitvāna, yadā puttaṁ labhissasi;",
  "atk-s0508a11:25_0": "Ubhopi mā virādhesi, nikkhamassu vanā tuvaṁ.",
  "atk-s0508a11:26_0": "‘‘Chavālātaṁ yathā kaṭṭhaṁ, na kvaci kiccakārakaṁ;",
  "atk-s0508a11:27_0": "Neva gāme araññe vā, na hi taṁ kaṭṭhasammataṁ.",
  "atk-s0508a11:28_0": "‘‘Chavālātūpamo tvaṁ si, na gihī nāpi saññato;",
  "atk-s0508a11:29_0": "Ubhato muttako ajja, nikkhamassu vanā tuvaṁ.",
  "atk-s0508a11:30_0": "‘‘Siyā nu kho tava etaṁ, ko pajānāti te idaṁ;",
  "atk-s0508a11:31_0": "Saddhādhuraṁ vahisi me, kosajjabahulāya ca.",
  "atk-s0508a11:32_0": "‘‘Jigucchissanti taṁ viññū, asuciṁ nāgariko yathā;",
  "atk-s0508a11:33_0": "Ākaḍḍhitvāna isayo, codayissanti taṁ sadā.",
  "atk-s0508a11:34_0": "‘‘Taṁ viññū pavadissanti, samatikkantasāsanaṁ;",
  "atk-s0508a11:35_0": "Saṁvāsaṁ alabhanto hi, kathaṁ jīvihisi tuvaṁ.",
  "atk-s0508a11:36_0": "‘‘Tidhāpabhinnaṁ mātaṅgaṁ, kuñjaraṁ saṭṭhihāyanaṁ;",
  "atk-s0508a11:37_0": "Balī nāgo upagantvā, yūthā nīharate gajaṁ.",
  "atk-s0508a11:38_0": "‘‘Yūthā vinissaṭo santo, sukhaṁ sātaṁ na vindati;",
  "atk-s0508a11:39_0": "Dukkhito vimano hoti, pajjhāyanto pavedhati.",
  "atk-s0508a11:40_0": "‘‘Tatheva jaṭilā tampi, nīharissanti dummatiṁ;",
  "atk-s0508a11:41_0": "Tehi tvaṁ nissaṭo santo, sukhaṁ sātaṁ na lacchasi.",
  "atk-s0508a11:42_0": "‘‘Divā vā yadi vā rattiṁ, sokasallasamappito;",
  "atk-s0508a11:43_0": "Dayhati pariḷāhena, gajo yūthāva nissaṭo.",
  "atk-s0508a11:44_0": "‘‘Jātarūpaṁ yathā kūṭaṁ, neva jhāyati katthaci;",
  "atk-s0508a11:45_0": "Tathā sīlavīhino tvaṁ, na jhāyissasi katthaci.",
  "atk-s0508a11:46_0": "‘‘Agāraṁ vasamānopi, kathaṁ jīvihisi tuvaṁ;",
  "atk-s0508a11:47_0": "Mattikaṁ pettikañcāpi, natthi te nihitaṁ dhanaṁ.",
  "atk-s0508a11:48_0": "‘‘Sayaṁ kammaṁ karitvāna, gatte sedaṁ pamocayaṁ;",
  "atk-s0508a11:49_0": "Evaṁ jīvihisi gehe, sādhu te taṁ na ruccati.",
  "atk-s0508a11:50_0": "‘‘Evāhaṁ tattha vāremi, saṁkilesagataṁ manaṁ;",
  "atk-s0508a11:51_0": "Nānādhammakathaṁ katvā, pāpā cittaṁ nivārayiṁ.",
  "atk-s0508a11:52_0": "‘‘Evaṁ me viharantassa, appamādavihārino;",
  "atk-s0508a11:53_0": "Tiṁsavassasahassāni, vipine me atikkamuṁ.",
  "atk-s0508a11:54_0": "‘‘Appamādarataṁ disvā, uttamatthaṁ gavesakaṁ;",
  "atk-s0508a11:55_0": "Padumuttarasambuddho, āgacchi mama santikaṁ.",
  "atk-s0508a11:56_0": "‘‘Timbarūsakavaṇṇābho, appameyyo anūpamo;",
  "atk-s0508a11:57_0": "Rūpenāsadiso buddho, ākāse caṅkamī tadā.",
  "atk-s0508a11:58_0": "‘‘Suphullo sālarājāva, vijjūvabbhaghanantare;",
  "atk-s0508a11:59_0": "Ñāṇenāsadiso buddho, ākāse caṅkamī tadā.",
  "atk-s0508a11:60_0": "‘‘Sīharājāvasambhīto, gajarājāva dappito;",
  "atk-s0508a11:61_0": "Lāsīto byaggharājāva, ākāse caṅkamī tadā.",
  "atk-s0508a11:62_0": "‘‘Siṅghīnikkhasavaṇṇābho, khadiraṅgārasannibho;",
  "atk-s0508a11:63_0": "Maṇi yathā jotiraso, ākāse caṅkamī tadā.",
  "atk-s0508a11:64_0": "‘‘Visuddhakelāsanibho, puṇṇamāyeva candimā;",
  "atk-s0508a11:65_0": "Majjhanhikeva sūriyo, ākāse caṅkamī tadā.",
  "atk-s0508a11:66_0": "‘‘Disvā nabhe caṅkamantaṁ, evaṁ cintesahaṁ tadā;",
  "atk-s0508a11:67_0": "Devo nu kho ayaṁ satto, udāhu manujo ayaṁ.",
  "atk-s0508a11:68_0": "‘‘Na me suto vā diṭṭho vā, mahiyā ediso naro;",
  "atk-s0508a11:69_0": "Api mantapadaṁ atthi, ayaṁ satthā bhavissati.",
  "atk-s0508a11:70_0": "‘‘Evāhaṁ cintayitvāna, sakaṁ cittaṁ pasādayiṁ;",
  "atk-s0508a11:71_0": "Nānāpupphañca gandhañca, sannipātesahaṁ tadā.",
  "atk-s0508a11:72_0": "‘‘Pupphāsanaṁ paññāpetvā, sādhucittaṁ manoramaṁ;",
  "atk-s0508a11:73_0": "Narasārathinaṁ aggaṁ, idaṁ vacanamabraviṁ.",
  "atk-s0508a11:74_0": "‘‘Idaṁ me āsanaṁ vīra, paññattaṁ tavanucchavaṁ;",
  "atk-s0508a11:75_0": "Hāsayanto mamaṁ cittaṁ, nisīda kusumāsane.",
  "atk-s0508a11:76_0": "‘‘Nisīdi tattha bhagavā, asambhītova kesarī;",
  "atk-s0508a11:77_0": "Sattarattindivaṁ buddho, pavare kusumāsane.",
  "atk-s0508a11:78_0": "‘‘Namassamāno aṭṭhāsiṁ, sattarattindivaṁ ahaṁ;",
  "atk-s0508a11:79_0": "Vuṭṭhahitvā samādhimhā, satthā loke anuttaro;",
  "atk-s0508a11:80_0": "Mama kammaṁ pakittento, idaṁ vacanamabravi.",
  "atk-s0508a11:81_0": "‘‘Bhāvehi buddhānussatiṁ, bhāvanānamanuttaraṁ;",
  "atk-s0508a11:82_0": "Imaṁ satiṁ bhāvayitvā, pūrayissasi mānasaṁ.",
  "atk-s0508a11:83_0": "‘‘Tiṁsakappasahassāni , devaloke ramissasi;",
  "atk-s0508a11:84_0": "Asītikkhattuṁ devindo, devarajjaṁ karissasi;",
  "atk-s0508a11:85_0": "Sahassakkhattuṁ cakkavattī, rājā raṭṭhe bhavissasi.",
  "atk-s0508a11:86_0": "‘‘Padesarajjaṁ vipulaṁ, gaṇanāto asaṅkhiyaṁ;",
  "atk-s0508a11:87_0": "Anubhossasi taṁ sabbaṁ, buddhānussatiyā phalaṁ.",
  "atk-s0508a11:88_0": "‘‘Bhavābhave saṁsaranto, mahābhogaṁ labhissasi;",
  "atk-s0508a11:89_0": "Bhoge te ūnatā natthi, buddhānussatiyā phalaṁ.",
  "atk-s0508a11:90_0": "‘‘Kappasatasahassamhi, okkākakulasambhavo;",
  "atk-s0508a11:91_0": "Gotamo nāma gottena, satthā loke bhavissati.",
  "atk-s0508a11:92_0": "‘‘Asītikoṭiṁ chaḍḍetvā, dāse kammakare bahū;",
  "atk-s0508a11:93_0": "Gotamassa bhagavato, sāsane pabbajissasi.",
  "atk-s0508a11:94_0": "‘‘Ārādhayitvā sambuddhaṁ, gotamaṁ sakyapuṅgavaṁ;",
  "atk-s0508a11:95_0": "Subhūti nāma nāmena, hessasi satthu sāvako.",
  "atk-s0508a11:96_0": "‘‘Bhikkhusaṅghe nisīditvā, dakkhiṇeyyaguṇamhi taṁ;",
  "atk-s0508a11:97_0": "Tathāraṇavihāre ca, dvīsu agge ṭhapessasi.",
  "atk-s0508a11:98_0": "‘‘Idaṁ vatvāna sambuddho, jalajuttamanāmako;",
  "atk-s0508a11:99_0": "Nabhaṁ abbhuggamī vīro, haṁsarājāva ambare.",
  "atk-s0508a11:100_0": "‘‘Sāsito lokanāthena, namassitvā tathāgataṁ;",
  "atk-s0508a11:101_0": "Sadā bhāvemi mudito, buddhānussatimuttamaṁ.",
  "atk-s0508a11:102_0": "‘‘Tena kammena sukatena, cetanāpaṇidhīhi ca;",
  "atk-s0508a11:103_0": "Jahitvā mānusaṁ dehaṁ, tāvatiṁsaṁ agacchahaṁ.",
  "atk-s0508a11:104_0": "‘‘Asītikkhattuṁ devindo, devarajjamakārayiṁ;",
  "atk-s0508a11:105_0": "Sahassakkhattuṁ rājā ca, cakkavattī ahosahaṁ.",
  "atk-s0508a11:106_0": "‘‘Padesarajjaṁ vipulaṁ, gaṇanāto asaṅkhiyaṁ;",
  "atk-s0508a11:107_0": "Anubhomi susampattiṁ, buddhānussatiyā phalaṁ.",
  "atk-s0508a11:108_0": "‘‘Bhavābhave saṁsaranto, mahābhogaṁ labhāmahaṁ;",
  "atk-s0508a11:109_0": "Bhoge me ūnatā natthi, buddhānussatiyā phalaṁ.",
  "atk-s0508a11:110_0": "‘‘Satasahassito kappe, yaṁ kammamakariṁ tadā;",
  "atk-s0508a11:111_0": "Duggatiṁ nābhijānāmi, buddhānussatiyā phalaṁ.",
  "atk-s0508a11:112_0": "‘‘Paṭisambhidā catasso, vimokkhāpi ca aṭṭhime;",
  "atk-s0508a11:113_0": "Chaḷabhiññā sacchikatā, kataṁ buddhassa sāsana’’nti. –",
  "atk-s0508a11:114_0": "Itthaṁ sudaṁ āyasmā subhūtitthero imā gāthāyo abhāsitthāti.",
  "atk-s0508a11:115_0": "Evaṁ pana so tāvatiṁsabhavane aparāparaṁ uppajjanavasena dibbasampattiṁ anubhavitvā tato cuto manussaloke anekasatakkhattuṁ cakkavattirājā ca padesarājā ca hutvā uḷāraṁ manussasampattiṁ anubhavitvā atha amhākaṁ bhagavato kāle sāvatthiyaṁ sumanaseṭṭhissa gehe anāthapiṇḍikassa kaniṭṭho hutvā nibbatti ‘‘subhūtī’’tissa nāmaṁ ahosi.",
  "atk-s0508a11:116_0": "Tena ca samayena amhākaṁ bhagavā loke uppajjitvā pavattavaradhammacakko anupubbena rājagahaṁ gantvā tattha veḷuvanapaṭiggahaṇādinā lokānuggahaṁ karonto rājagahaṁ upanissāya sītavane viharati.",
  "atk-s0508a11:116_1": "Tadā anāthapiṇḍiko seṭṭhi sāvatthiyaṁ uṭṭhānakabhaṇḍaṁ gahetvā attano sahāyassa rājagahaseṭṭhino gharaṁ gato buddhuppādaṁ sutvā satthāraṁ sītavane viharantaṁ upasaṅkamitvā paṭhamadassaneneva sotāpattiphale patiṭṭhāya satthāraṁ sāvatthiṁ āgamanatthāya yācitvā tato pañcacattālīsayojane magge yojane yojane satasahassapariccāgena vihāre patiṭṭhāpetvā sāvatthiyaṁ rājamānena aṭṭhakarīsappamāṇaṁ jetassa rājakumārassa uyyānabhūmiṁ koṭisanthārena kiṇitvā tattha bhagavato vihāraṁ kāretvā adāsi.",
  "atk-s0508a11:116_2": "Vihārapariggahaṇadivase ayaṁ subhūtikuṭumbiko anāthapiṇḍikaseṭṭhinā saddhiṁ gantvā dhammaṁ suṇanto saddhaṁ paṭilabhitvā pabbaji .",
  "atk-s0508a11:116_3": "So upasampajjitvā dve mātikā paguṇā katvā kammaṭṭhānaṁ kathāpetvā araññe samaṇadhammaṁ karonto mettājhānapādakaṁ vipassanaṁ vaḍḍhetvā arahattaṁ pāpuṇi.",
  "atk-s0508a11:116_4": "So dhammaṁ desento yasmā satthārā desitaniyāmena anodissakaṁ katvā dhammaṁ deseti.",
  "atk-s0508a11:116_5": "Tasmā araṇavihārīnaṁ aggo nāma jāto.",
  "atk-s0508a11:116_6": "Piṇḍāya caranto ghare ghare mettājhānaṁ samāpajjitvā vuṭṭhāya bhikkhaṁ paṭiggaṇhāti ‘‘evaṁ dāyakānaṁ mahapphalaṁ bhavissatī’’ti.",
  "atk-s0508a11:116_7": "Tasmā dakkhiṇeyyānaṁ aggo nāma jāto.",
  "atk-s0508a11:116_8": "Tenāha bhagavā – ‘‘etadaggaṁ, bhikkhave,",
  "atk-s0508a11:116_9": "mama sāvakānaṁ bhikkhūnaṁ araṇavihārīnaṁ yadidaṁ subhūti,",
  "atk-s0508a11:116_10": "dakkhiṇeyyānaṁ yadidaṁ subhūtī’’ti (a. ni. 1.198, 201).",
  "atk-s0508a11:116_11": "Evamayaṁ mahāthero arahatte patiṭṭhāya attanā pūritapāramīnaṁ phalassa matthakaṁ patvā loke abhiññāto abhilakkhito hutvā bahujanahitāya janapadacārikaṁ caranto anupubbena rājagahaṁ agamāsi.",
  "atk-s0508a11:117_0": "Rājā bimbisāro therassa āgamanaṁ sutvā upasaṅkamitvā vanditvā ‘‘idheva, bhante,",
  "atk-s0508a11:117_1": "vasathā’’ti vatvā ‘‘nivāsanaṭṭhānaṁ karissāmī’’ti pakkanto vissari.",
  "atk-s0508a11:117_2": "Thero senāsanaṁ alabhanto abbhokāse vītināmesi.",
  "atk-s0508a11:117_3": "Therassa ānubhāvena devo na vassati.",
  "atk-s0508a11:117_4": "Manussā avuṭṭhitāya upaddutā rañño nivesanadvāre ukkuṭṭhimakaṁsu.",
  "atk-s0508a11:117_5": "Rājā ‘‘kena nu kho kāraṇena devo na vassatī’’ti vīmaṁsanto ‘‘therassa abbhokāsavāsena maññe na vassatī’’ti cintetvā tassa paṇṇakuṭiṁ kārāpetvā ‘‘imissā, bhante,",
  "atk-s0508a11:117_6": "paṇṇakuṭiyā vasathā’’ti vatvā vanditvā pakkāmi.",
  "atk-s0508a11:117_7": "Thero kuṭikaṁ pavisitvā tiṇasanthārake pallaṅkena nisīdi.",
  "atk-s0508a11:117_8": "Tadā pana devo thokaṁ thokaṁ phusāyati,",
  "atk-s0508a11:117_9": "na sammā dhāraṁ anuppavecchati.",
  "atk-s0508a11:117_10": "Atha thero lokassa avuṭṭhikabhayaṁ visamitukāmo attano ajjhattikabāhiravatthukassa parissayassa abhāvaṁ pavedento –",
  "atk-s0508a11:118_0": "1.",
  "atk-s0508a11:119_0": " ‘‘Channā me kuṭikā sukhā nivātā, vassa deva yathāsukhaṁ;",
  "atk-s0508a11:120_0": "Cittaṁ me susamāhitaṁ vimuttaṁ,",
  "atk-s0508a11:120_1": "ātāpī viharāmi vassa devā’’ti. –",
  "atk-s0508a11:121_0": "Gāthamāha.",
  "atk-s0508a11:122_0": "Tattha channa-saddo tāva ‘‘channā sā kumārikā imassa kumārakassa’’ (pārā.",
  "atk-s0508a11:122_1": "296) ‘‘nacchannaṁ nappatirūpa’’ntiādīsu (pārā. 383) patirūpe āgato. ‘‘Channaṁ tveva, phagguṇa,",
  "atk-s0508a11:122_2": "phassāyatanāna’’ntiādīsu vacanavisiṭṭhe saṅkhyāvisese. ‘‘Channamativassati,",
  "atk-s0508a11:122_3": "vivaṭaṁ nātivassatī’’tiādīsu (udā. 45; cūḷava. 385) gahaṇe.",
  "atk-s0508a11:122_4": "‘‘Kyāhaṁ te nacchannopi karissāmī’’tiādīsu nivāsanapārupane ‘‘āyasmā channo anācāraṁ ācaratī’’tiādīsu (pārā. 424) paññattiyaṁ.",
  "atk-s0508a11:122_5": "‘‘Sabbacchannaṁ sabbaparicchannaṁ (pāci. 52, 54),",
  "atk-s0508a11:122_6": "channā kuṭi āhito ginī’’ti (su. ni.",
  "atk-s0508a11:122_7": "18) ca ādīsu tiṇādīhi chādane.",
  "atk-s0508a11:122_8": "Idhāpi tiṇādīhi chādaneyeva daṭṭhabbo,",
  "atk-s0508a11:122_9": "tasmā tiṇena vā paṇṇena vā channā yathā na vassati vassodakapatanaṁ na hoti na ovassati,",
  "atk-s0508a11:122_10": "evaṁ sammadeva chāditāti attho.",
  "atk-s0508a11:123_0": "Me-saddo ‘‘kicchena me adhigataṁ,",
  "atk-s0508a11:123_1": "halaṁ dāni pakāsitu’’ntiādīsu (mahāva. 8; dī. ni. 2.65; ma. ni. 1.281; 2.337; saṁ. ni. 1.172) karaṇe āgato, mayāti attho. ‘‘Tassa me, bhante,",
  "atk-s0508a11:123_2": "bhagavā saṁkhittena dhammaṁ desetū’’tiādīsu (saṁ. ni. 3.182; a. ni. 4.257) sampadāne, mayhanti attho. ‘‘Pubbeva me, bhikkhave,",
  "atk-s0508a11:123_3": "sambodhā anabhisambuddhassa bodhisattasseva sato’’ādīsu (ma. ni. 1.206; saṁ. ni. 4.14) sāmiatthe āgato.",
  "atk-s0508a11:123_4": "Idhāpi sāmiatthe eva daṭṭhabbo, mamāti attho.",
  "atk-s0508a11:123_5": "Kiñcāpi khīṇāsavānaṁ mamāyitabbaṁ nāma kiñci natthi lokadhammehi anupalittabhāvato,",
  "atk-s0508a11:123_6": "lokasamaññāvasena pana tesampi ‘‘ahaṁ mamā’’ti vohāramattaṁ hoti.",
  "atk-s0508a11:123_7": "Tenāha bhagavā – ‘‘kinti me sāvakā dhammadāyādā bhaveyyuṁ, no āmisadāyādā’’ti (ma. ni. 1.29).",
  "atk-s0508a11:124_0": "Kuṭikāti pana mātukucchipi karajakāyopi tiṇādicchadano patissayopi vuccati. Tathā hi –",
  "atk-s0508a11:125_0": "‘‘Mātaraṁ kuṭikaṁ brūsi, bhariyaṁ brūsi kulāvakaṁ;",
  "atk-s0508a11:126_0": "Putte santānake brūsi, taṇhā me brūsi bandhana’’nti. (saṁ. ni. 1.19) –",
  "atk-s0508a11:127_0": "Ādīsu mātukucchi ‘‘kuṭikā’’ti vuttā.",
  "atk-s0508a11:128_0": "‘‘Aṭṭhikaṅkalakuṭike , maṁsanhārupasibbite;",
  "atk-s0508a11:129_0": "Dhiratthu pūre duggandhe, paragatte mamāyasī’’ti. (theragā. 1153) –",
  "atk-s0508a11:130_0": "Ādīsu kesādisamūhabhūto karajakāyo.",
  "atk-s0508a11:130_1": "‘‘Kassapassa bhagavato bhagini kuṭi ovassati’’ (ma. ni.",
  "atk-s0508a11:130_2": "2.291) ‘‘kuṭi nāma ullittā vā hoti avalittā vā’’tiādīsu (pārā. 349) tiṇachadanapatissayo.",
  "atk-s0508a11:130_3": "Idhāpi so eva veditabbo paṇṇasālāya adhippetattā. Kuṭi eva hi kuṭikā,",
  "atk-s0508a11:130_4": "apākaṭakuṭi ‘‘kuṭikā’’ti vuttā.",
  "atk-s0508a11:131_0": "Sukha-saddo pana ‘‘vipiṭṭhikatvāna sukhaṁ dukhañca,",
  "atk-s0508a11:131_1": "pubbeva ca somanassadomanassa’’ntiādīsu (su. ni. 67) sukhavedanāyaṁ āgato. ‘‘Sukho buddhānamuppādo,",
  "atk-s0508a11:131_2": "sukhā saddhammadesanā’’tiādīsu (dha. pa. 194) sukhamūle. ‘‘Sukhassetaṁ, bhikkhave,",
  "atk-s0508a11:131_3": "adhivacanaṁ yadidaṁ puññānī’’tiādīsu (a. ni. 7.62; itivu. 22) sukhahetumhi. ‘‘Yasmā ca, kho, mahāli,",
  "atk-s0508a11:131_4": "rūpaṁ sukhaṁ sukhānupatitaṁ sukhāvakkanta’’ntiādīsu (saṁ. ni. 3.60) sukhārammaṇe,",
  "atk-s0508a11:131_5": "‘‘diṭṭhadhammasukhavihārā ete, cunda, ariyassa vinaye’’tiādīsu (ma. ni. 1.82) abyāpajje.",
  "atk-s0508a11:131_6": "‘‘Nibbānaṁ paramaṁ sukha’’ntiādīsu (ma. ni. 2.215; dha. pa. 203-204) nibbāne. ‘‘Yāvañcidaṁ, bhikkhave,",
  "atk-s0508a11:131_7": "na sukaraṁ akkhānena pāpuṇituṁ yāva sukhā saggā’’tiādīsu (ma. ni. 3.225) sukhappaccayaṭṭhāne.",
  "atk-s0508a11:131_8": "‘‘Sovaggikaṁ sukhavipākaṁ saggasaṁvattanika’’ntiādīsu (dī. ni. 1.163; saṁ. ni. 1.130) iṭṭhe, piyamanāpeti attho.",
  "atk-s0508a11:131_9": "Idhāpi iṭṭhe sukhappaccaye vā daṭṭhabbo.",
  "atk-s0508a11:131_10": "Sā hi kuṭi anto bahi ca manāpabhāvena sampāditā nivāsanaphāsutāya ‘‘sukhā’’ti vuttā.",
  "atk-s0508a11:131_11": "Tathā nātisītanātiuṇhatāya utusukhasampattiyogena kāyikacetasikasukhassa paccayabhāvato.",
  "atk-s0508a11:132_0": "Nivātāti avātā,",
  "atk-s0508a11:132_1": "phusitaggaḷapihitavātapānattā vātaparissayarahitāti attho.",
  "atk-s0508a11:132_2": "Idaṁ tassā kuṭikā sukhabhāvavibhāvanaṁ.",
  "atk-s0508a11:132_3": "Savāte hi senāsane utusappāyo na labbhati, nivāte so labbhatīti.",
  "atk-s0508a11:132_4": "Vassāti pavassa sammā dhāraṁ anuppaveccha.",
  "atk-s0508a11:132_5": "Devāti ayaṁ deva-saddo ‘‘imāni te, deva,",
  "atk-s0508a11:132_6": "caturāsīti nagarasahassāni kusavatīrājadhānippamukhāni, ettha , deva,",
  "atk-s0508a11:132_7": "chandaṁ janehi jīvite apekkha’’ntiādīsu (dī. ni.",
  "atk-s0508a11:132_8": "2.266) sammutideve khattiye āgato.",
  "atk-s0508a11:132_9": "‘‘Cātumahārājikā devā vaṇṇavanto sukhabahulā’’tiādīsu (dī. ni. 3.337) upapattidevesu. ‘‘Tassa devātidevassa,",
  "atk-s0508a11:132_10": "sāsanaṁ sabbadassino’’tiādīsu visuddhidevesu .",
  "atk-s0508a11:132_11": "Visuddhidevānañhi bhagavato atidevabhāve vutte itaresaṁ vutto eva hoti.",
  "atk-s0508a11:132_12": "‘‘Viddhe vigatavalāhake deve’’tiādīsu (ma. ni. 1.486; saṁ. ni. 1.110; itivu. 27) ākāse.",
  "atk-s0508a11:132_13": "‘‘Devo ca kālena kālaṁ na sammā dhāraṁ anuppavecchatī’’tiādīsu (a. ni. 4.70) meghe pajjunne vā.",
  "atk-s0508a11:132_14": "Idhāpi meghe pajjunne vā daṭṭhabbo.",
  "atk-s0508a11:132_15": "Vassāti hi te āṇāpento thero ālapati. Yathāsukhanti yathāruciṁ.",
  "atk-s0508a11:132_16": "Tava vassanena mayhaṁ bāhiro parissayo natthi,",
  "atk-s0508a11:132_17": "tasmā yathākāmaṁ vassāti vassūpajīvisatte anuggaṇhanto vadati.",
  "atk-s0508a11:133_0": "Idāni abbhantare parissayābhāvaṁ dassento ‘‘citta’’ntiādimāha.",
  "atk-s0508a11:133_1": "Tattha cittaṁ me susamāhitanti mama cittaṁ suṭṭhu ativiya sammā sammadeva ekaggabhāvena ārammaṇe ṭhapitaṁ.",
  "atk-s0508a11:133_2": "Tañca kho na nīvaraṇādivikkhambhanamattena;",
  "atk-s0508a11:133_3": "api ca kho vimuttaṁ orambhāgiyauddhaṁbhāgiyasaṅgahehi sabbasaṁyojanehi sabbakilesadhammato ca visesena vimuttaṁ,",
  "atk-s0508a11:133_4": "samucchedappahānavasena paṭipassaddhippahānavasena te pajahitvā ṭhitanti attho. Ātāpīti vīriyavā.",
  "atk-s0508a11:133_5": "Phalasamāpattiatthaṁ vipassanārambhavasena diṭṭhadhammasukhavihāratthañca āraddhavīriyo hutvā viharāmi,",
  "atk-s0508a11:133_6": "dibbavihārādīhi attabhāvaṁ pavattemi, na pana kilesappahānatthaṁ,",
  "atk-s0508a11:133_7": "pahātabbasseva abhāvatoti adhippāyo.",
  "atk-s0508a11:133_8": "‘‘Yathā pana bāhiraparissayābhāvena, deva, mayā tvaṁ vassane niyojito,",
  "atk-s0508a11:133_9": "evaṁ abbhantaraparissayābhāvenapī’’ti dassento punapi ‘‘vassa, devā’’ti āha.",
  "atk-s0508a11:134_0": "Aparo nayo channāti chāditā pihitā. Kuṭikāti attabhāvo.",
  "atk-s0508a11:134_1": "So hi ‘‘anekāvayavassa samudāyassa avijjānīvaraṇassa, bhikkhave,",
  "atk-s0508a11:134_2": "puggalassa taṇhāsaṁyuttassa ayañceva kāyo samudāgato,",
  "atk-s0508a11:134_3": "bahiddhā ca nāmarūpa’’ntiādīsu (saṁ. ni. 2.19) kāyoti āgato. ‘‘Siñca, bhikkhu, imaṁ nāvaṁ ,",
  "atk-s0508a11:134_4": "sittā te lahumessatī’’tiādīsu (dha. pa. 66) nāvāti āgato. ‘‘Gahakāraka diṭṭhosi,",
  "atk-s0508a11:134_5": "gahakūṭaṁ visaṅkhata’’nti (dha. pa. 154) ca ādīsu gahanti āgato.",
  "atk-s0508a11:134_6": "‘‘Satto guhāyaṁ bahunābhichanno,",
  "atk-s0508a11:134_7": "tiṭṭhaṁ naro mohanasmiṁ pagāḷho’’tiādīsu (su. ni. 778) guhāti āgato. ‘‘Nelaṅgo setapacchādo,",
  "atk-s0508a11:134_8": "ekāro vattatī ratho’’tiādīsu (udā. 65) rathoti āgato.",
  "atk-s0508a11:134_9": "‘‘Puna gehaṁ na kāhasī’’tiādīsu (dha. pa. 154) gehanti āgato.",
  "atk-s0508a11:134_10": "‘‘Vivaṭā kuṭi nibbuto ginī’’tiādīsu (su. ni. 19) kuṭīti āgato.",
  "atk-s0508a11:134_11": "Tasmā idhāpi so ‘‘kuṭikā’’ti vutto.",
  "atk-s0508a11:134_12": "Attabhāvo hi kaṭṭhādīni paṭicca labbhamānā gehanāmikā kuṭikā viya aṭṭhiādisaññite pathavīdhātuādike phassādike ca paṭicca labbhamāno ‘‘kuṭikā’’ti vutto,",
  "atk-s0508a11:134_13": "cittamakkaṭassa nivāsabhāvato ca. Yathāha –",
  "atk-s0508a11:135_0": "‘‘Aṭṭhikaṅkalakuṭivesā, makkaṭāvasatho iti;",
  "atk-s0508a11:136_0": "Makkaṭo pañcadvārāya, kuṭikāya pasakkiya;",
  "atk-s0508a11:137_0": "Dvārenānupariyāti, ghaṭṭayanto punappuna’’nti ca.",
  "atk-s0508a11:138_0": "Sā panesā attabhāvakuṭikā therassa tiṇṇaṁ channaṁ aṭṭhannañca asaṁvaradvārānaṁ vasena samati vijjhanakassa rāgādiavassutassa paññāya saṁvutattā sammadeva pihitattā ‘‘channā’’ti vuttā.",
  "atk-s0508a11:138_1": "Tenāha bhagavā – ‘‘sotānaṁ saṁvaraṁ brūmi, paññāyete pidhīyare’’ti (su. ni. 1041).",
  "atk-s0508a11:138_2": "Vuttanayena channattā eva kilesadukkhābhāvato nirāmisasukhasamaṅgitāya ca sukhā sukhappattā,",
  "atk-s0508a11:138_3": "tato eva ca nivātā nihatamānamadathambhasārambhatāya nivātavuttikā.",
  "atk-s0508a11:138_4": "Ayañca nayo ‘‘mayhaṁ na saṁkilesadhammānaṁ saṁvaraṇamattena siddho,",
  "atk-s0508a11:138_5": "atha kho aggamaggasamādhinā suṭṭhu samāhitacittatāya ceva aggamaggapaññāya sabbasaṁyojanehi vippamuttacittatāya cā’’ti dassento āha ‘‘cittaṁ me susamāhitaṁ vimutta’’nti.",
  "atk-s0508a11:138_6": "Evaṁbhūto ca ‘‘idānāhaṁ katakaraṇīyo’’ti na appossukko homi, atha kho ātāpī viharāmi,",
  "atk-s0508a11:138_7": "sadevakassa lokassa hitasukhūpasaṁhāre ussāhajāto bhikkhācārakālepi anugharaṁ brahmavihāreneva viharāmi. Tasmā tvampi, deva,",
  "atk-s0508a11:138_8": "pajjunna mayhaṁ piyaṁ kātukāmatāyapi vassūpajīvīnaṁ sattānaṁ anukampāyapi vassa sammā dhāraṁ anuppavecchāti evamettha attho daṭṭhabbo.",
  "atk-s0508a11:139_0": "Ettha ca thero ‘‘channā me kuṭikā sukhā nivātā’’ti iminā lokiyalokuttarabhedaṁ attano adhisīlasikkhaṁ dasseti.",
  "atk-s0508a11:139_1": "‘‘Cittaṁ me susamāhita’’nti iminā adhicittasikkhaṁ.",
  "atk-s0508a11:139_2": "‘‘Vimutta’’nti iminā adhipaññāsikkhaṁ.",
  "atk-s0508a11:139_3": "‘‘Ātāpī viharāmī’’ti iminā diṭṭhadhammasukhavihāraṁ.",
  "atk-s0508a11:139_4": "Atha vā ‘‘channā me kuṭikā sukhā nivātā’’ti iminā animittavihāraṁ dasseti kilesavassapidhānamukhena niccādinimittugghāṭanadīpanato.",
  "atk-s0508a11:139_5": "‘‘Cittaṁ me susamāhita’’nti iminā appaṇihitavihāraṁ.",
  "atk-s0508a11:139_6": "‘‘Vimutta’’nti iminā suññatavihāraṁ.",
  "atk-s0508a11:139_7": "‘‘Ātāpī viharāmī’’ti iminā tesaṁ tiṇṇaṁ vihārānaṁ adhigamūpāyaṁ. Paṭhamena vā dosappahānaṁ, dutiyena rāgappahānaṁ, tatiyena mohappahānaṁ.",
  "atk-s0508a11:139_8": "Tathā dutiyena paṭhamadutiyehi vā dhammavihārasampattiyo dasseti. Tatiyena vimuttisampattiyo.",
  "atk-s0508a11:139_9": "‘‘Ātāpī viharāmī’’ti iminā parahitapaṭipattiyaṁ atanditabhāvaṁ dassetīti daṭṭhabbaṁ.",
  "atk-s0508a11:140_0": "Evaṁ ‘‘yathānāmā’’ti gāthāya vuttānaṁ dhammavihārādīnaṁ imāya gāthāya dassitattā tattha adassitesu nāmagottesu nāmaṁ dassetuṁ ‘‘itthaṁ suda’’ntiādi vuttaṁ.",
  "atk-s0508a11:140_1": "Ye hi therā nāmamattena pākaṭā, te nāmena, ye gottamattena pākaṭā, te gottena, ye ubhayathā pākaṭā, te ubhayenapi dassissa’’nti.",
  "atk-s0508a11:140_2": "Ayaṁ pana thero nāmena abhilakkhito,",
  "atk-s0508a11:140_3": "na tathā gottenāti ‘‘itthaṁ sudaṁ āyasmā subhūtī’’ti vuttaṁ.",
  "atk-s0508a11:140_4": "Tattha itthanti idaṁ pakāraṁ, iminā ākārenāti attho. Sudanti su idaṁ, sandhivasena ikāralopo. Sūti ca nipātamattaṁ, idaṁ gāthanti yojanā.",
  "atk-s0508a11:140_5": "Āyasmāti piyavacanametaṁ garugāravasappatissavacanametaṁ. Subhūtīti nāmakittanaṁ.",
  "atk-s0508a11:140_6": "So hi sarīrasampattiyāpi dassanīyo pāsādiko, guṇasampattiyāpi.",
  "atk-s0508a11:140_7": "Iti sundarāya sarīrāvayavavibhūtiyā sīlasampattiyādivibhūtiyā ca samannāgatattā subhūtīti paññāyittha sīlasārādithiraguṇayogato thero. Abhāsitthāti kathesi.",
  "atk-s0508a11:140_8": "Kasmā panete mahātherā attano guṇe pakāsentīti?",
  "atk-s0508a11:140_9": "Iminā dīghena addhunā anadhigatapubbaṁ paramagambhīraṁ ativiya santaṁ paṇītaṁ attanā adhigataṁ lokuttaradhammaṁ paccavekkhitvā pītivegasamussāhitaudānavasena sāsanassa niyyānikabhāvavibhāvanavasena ca paramappicchā ariyā attano guṇe pakāsenti,",
  "atk-s0508a11:140_10": "yathā taṁ lokanātho bodhaneyyaajjhāsayavasena ‘‘dasabalasamannāgato, bhikkhave,",
  "atk-s0508a11:140_11": "tathāgato catuvesārajjavisārado’’tiādinā attano guṇe pakāseti,",
  "atk-s0508a11:140_12": "evamayaṁ therassa aññābyākaraṇagāthā hotīti.",
  "atk-s0508a11:141_0": "Paramatthadīpaniyā theragāthāsaṁvaṇṇanāya",
  "atk-s0508a11:142_0": "Subhūtittheragāthāvaṇṇanā niṭṭhitā.",
  "atk-s0508a11:143_0": "2. Mahākoṭṭhikattheragāthāvaṇṇanā",
  "atk-s0508a11:144_0": "Upasantoti āyasmato mahākoṭṭhikattherassa gāthā. Tassa kā uppatti?",
  "atk-s0508a11:144_1": "Ayampi thero padumuttarassa bhagavato kāle haṁsavatīnagare mahābhogakule nibbattitvā viññutaṁ patto mātāpitūnaṁ accayena kuṭumbaṁ saṇṭhapetvā gharāvāsaṁ vasanto ekadivasaṁ padumuttarassa bhagavato dhammadesanākāle haṁsavatīnagaravāsike gandhamālādihatthe yena buddho yena dhammo yena saṅgho,",
  "atk-s0508a11:144_2": "tanninne tappoṇe tappabbhāre gacchante disvā mahājanena saddhiṁ upagato satthāraṁ ekaṁ bhikkhuṁ paṭisambhidāpattānaṁ aggaṭṭhāne ṭhapentaṁ disvā ‘‘ayaṁ kira imasmiṁ sāsane paṭisambhidāpattānaṁ aggo,",
  "atk-s0508a11:144_3": "aho vatāhampi ekassa buddhassa sāsane ayaṁ viya paṭisambhidāpattānaṁ aggo bhaveyya’’nti cintetvā satthu desanāpariyosāne vuṭṭhitāya parisāya bhagavantaṁ upasaṅkamitvā, ‘‘bhante,",
  "atk-s0508a11:144_4": "sve mayhaṁ bhikkhaṁ gaṇhathā’’ti nimantesi. Satthā adhivāsesi.",
  "atk-s0508a11:144_5": "So bhagavantaṁ abhivādetvā padakkhiṇaṁ katvā sakanivesanaṁ gantvā sabbarattiṁ buddhassa bhikkhusaṅghassa ca nisajjaṭṭhānaṁ gandhadāmamālādāmādīhi alaṅkaritvā paṇītaṁ khādanīyaṁ bhojanīyaṁ paṭiyādāpetvā tassā rattiyā accayena sake nivesane bhikkhusatasahassaparivāraṁ bhagavantaṁ vividhayāgukhajjakaparivāraṁ nānārasasūpabyañjanaṁ gandhasālibhojanaṁ bhojetvā bhattakiccapariyosāne cintesi – ‘‘mahantaṁ, kho,",
  "atk-s0508a11:144_6": "ahaṁ ṭhānantaraṁ patthemi na kho pana mayhaṁ yuttaṁ ekadivasameva dānaṁ datvā taṁ ṭhānantaraṁ patthetuṁ,",
  "atk-s0508a11:144_7": "anupaṭipāṭiyā satta divase dānaṁ datvā patthessāmī’’ti .",
  "atk-s0508a11:144_8": "So teneva niyāmena satta divase mahādānāni datvā bhattakiccapariyosāne dussakoṭṭhāgāraṁ vivarāpetvā uttamaṁ ticīvarappahonakaṁ sukhumavatthaṁ buddhassa pādamūle ṭhapetvā bhikkhusatasahassassa ca ticīvaraṁ datvā tathāgataṁ upasaṅkamitvā, ‘‘bhante,",
  "atk-s0508a11:144_9": "yo so bhikkhu tumhehi ito sattamadivasamatthake etadagge ṭhapito,",
  "atk-s0508a11:144_10": "ahampi so bhikkhu viya anāgate uppajjanakabuddhassa sāsane pabbajitvā paṭisambhidāpattānaṁ aggo bhaveyya’’nti vatvā satthu pādamūle nipajjitvā patthanaṁ akāsi.",
  "atk-s0508a11:144_11": "Satthā tassa patthanāya samijjhanabhāvaṁ disvā ‘‘anāgate ito kappasatasahassamatthake gotamo nāma buddho loke uppajjissati,",
  "atk-s0508a11:144_12": "tassa sāsane tava patthanā samijjhissatī’’ti byākāsi. Vuttampi cetaṁ apadāne (apa. thera 2.54.221-250) –",
  "atk-s0508a11:145_0": "‘‘Padumuttaro nāma jino, sabbalokavidū muni;",
  "atk-s0508a11:146_0": "Ito satasahassamhi, kappe uppajji cakkhumā.",
  "atk-s0508a11:147_0": "‘‘Ovādako viññāpako, tārako sabbapāṇinaṁ;",
  "atk-s0508a11:148_0": "Desanākusalo buddho, tāresi janataṁ bahuṁ.",
  "atk-s0508a11:149_0": "‘‘Anukampako kāruṇiko, hitesī sabbapāṇinaṁ;",
  "atk-s0508a11:150_0": "Sampatte titthiye sabbe, pañcasīle patiṭṭhapi.",
  "atk-s0508a11:151_0": "‘‘Evaṁ nirākulaṁ āsi, suññataṁ titthiyehi ca;",
  "atk-s0508a11:152_0": "Vicittaṁ arahantehi, vasībhūtehi tādibhi.",
  "atk-s0508a11:153_0": "‘‘Ratanānaṭṭhapaññāsaṁ, uggato so mahāmuni;",
  "atk-s0508a11:154_0": "Kañcanagghiyasaṅkāso, bāttiṁsavaralakkhaṇo.",
  "atk-s0508a11:155_0": "‘‘Vassasatasahassāni, āyu vijjati tāvade;",
  "atk-s0508a11:156_0": "Tāvatā tiṭṭhamāno so, tāresi janataṁ bahuṁ.",
  "atk-s0508a11:157_0": "‘‘Tadāhaṁ haṁsavatiyaṁ, brāhmaṇo vedapāragū;",
  "atk-s0508a11:158_0": "Upecca sabbalokaggaṁ, assosiṁ dhammadesanaṁ.",
  "atk-s0508a11:159_0": "‘‘Tadā so sāvakaṁ vīro, pabhinnamatigocaraṁ;",
  "atk-s0508a11:160_0": "Atthe dhamme nirutte ca, paṭibhāne ca kovidaṁ.",
  "atk-s0508a11:161_0": "‘‘Ṭhapesi etadaggamhi, taṁ sutvā mudito ahaṁ;",
  "atk-s0508a11:162_0": "Sasāvakaṁ jinavaraṁ, sattāhaṁ bhojayiṁ tadā.",
  "atk-s0508a11:163_0": "‘‘Dussehacchādayitvāna, sasissaṁ buddhisāgaraṁ;",
  "atk-s0508a11:164_0": "Nipacca pādamūlamhi, taṁ ṭhānaṁ patthayiṁ ahaṁ.",
  "atk-s0508a11:165_0": "‘‘Tato avoca lokaggo, passathetaṁ dijuttamaṁ;",
  "atk-s0508a11:166_0": "Vinataṁ pādamūle me, kamalodarasappabhaṁ.",
  "atk-s0508a11:167_0": "‘‘Buddhaseṭṭhassa bhikkhussa, ṭhānaṁ patthayate ayaṁ;",
  "atk-s0508a11:168_0": "Tāya saddhāya cāgena, saddhammassavanena ca.",
  "atk-s0508a11:169_0": "‘‘Sabbattha sukhito hutvā, saṁsaritvā bhavābhave;",
  "atk-s0508a11:170_0": "Anāgatamhi addhāne, lacchasetaṁ manorathaṁ.",
  "atk-s0508a11:171_0": "‘‘Satasahassito kappe, okkākakulasambhavo;",
  "atk-s0508a11:172_0": "Gotamo nāma gottena, satthā loke bhavissati.",
  "atk-s0508a11:173_0": "‘‘Tassa dhammesu dāyādo, oraso dhammanimmito;",
  "atk-s0508a11:174_0": "Koṭṭhiko nāma nāmena, hessati satthu sāvako.",
  "atk-s0508a11:175_0": "‘‘Taṁ sutvā mudito hutvā, yāvajīvaṁ tadā jinaṁ;",
  "atk-s0508a11:176_0": "Mettacitto paricariṁ, sato paññā samāhito.",
  "atk-s0508a11:177_0": "‘‘Tena kammavipākena, cetanāpaṇidhīhi ca;",
  "atk-s0508a11:178_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a11:179_0": "‘‘Satānaṁ tīṇikkhattuñca, devarajjamakārayiṁ;",
  "atk-s0508a11:180_0": "Satānaṁ pañcakkhattuñca, cakkavattī ahosahaṁ.",
  "atk-s0508a11:181_0": "‘‘Padesarajjaṁ vipulaṁ, gaṇanāto asaṅkhiyaṁ;",
  "atk-s0508a11:182_0": "Sabbattha sukhito āsiṁ, tassa kammassa vāhasā.",
  "atk-s0508a11:183_0": "‘‘Duve bhave saṁsarāmi, devatte atha mānuse;",
  "atk-s0508a11:184_0": "Aññaṁ gatiṁ na gacchāmi, suciṇṇassa idaṁ phalaṁ.",
  "atk-s0508a11:185_0": "‘‘Duve kule pajāyāmi, khattiye atha brāhmaṇe;",
  "atk-s0508a11:186_0": "Nīce kule na jāyāmi, suciṇṇassa idaṁ phalaṁ.",
  "atk-s0508a11:187_0": "‘‘Pacchime bhave sampatte, brahmabandhu ahosahaṁ;",
  "atk-s0508a11:188_0": "Sāvatthiyaṁ vippakule, paccājāto mahaddhane.",
  "atk-s0508a11:189_0": "‘‘Mātā candavatī nāma, pitā me assalāyano;",
  "atk-s0508a11:190_0": "Yadā me pitaraṁ buddho, vinayī sabbasuddhiyā.",
  "atk-s0508a11:191_0": "‘‘Tadā pasanno sugate, pabbajiṁ anagāriyaṁ;",
  "atk-s0508a11:192_0": "Moggallāno ācariyo, upajjhā sārisambhavo.",
  "atk-s0508a11:193_0": "‘‘Kesesu chijjamānesu, diṭṭhi chinnā samūlikā;",
  "atk-s0508a11:194_0": "Nivāsento ca kāsāvaṁ, arahattamapāpuṇiṁ.",
  "atk-s0508a11:195_0": "‘‘Atthadhammaniruttīsu, paṭibhāne ca me mati;",
  "atk-s0508a11:196_0": "Pabhinnā tena lokaggo, etadagge ṭhapesi maṁ.",
  "atk-s0508a11:197_0": "‘‘Asandiṭṭhaṁ viyākāsiṁ, upatissena pucchito;",
  "atk-s0508a11:198_0": "Paṭisambhidāsu tenāhaṁ, aggo sambuddhasāsane.",
  "atk-s0508a11:199_0": "‘‘Kilesā jhāpitā mayhaṁ, bhavā sabbe samūhatā;",
  "atk-s0508a11:200_0": "Nāgova bandhanaṁ chetvā, viharāmi anāsavo.",
  "atk-s0508a11:201_0": "‘‘Svāgataṁ vata me āsi, mama buddhassa santike;",
  "atk-s0508a11:202_0": "Tisso vijjā anuppattā, kataṁ buddhassa sāsanaṁ.",
  "atk-s0508a11:203_0": "‘‘Paṭisambhidā catasso, vimokkhāpi ca aṭṭhime;",
  "atk-s0508a11:204_0": "Chaḷabhiññā sacchikatā, kataṁ buddhassa sāsana’’nti.",
  "atk-s0508a11:205_0": "Evaṁ so tattha tattha bhave puññañāṇasambhāraṁ sambharanto aparāparaṁ devamanussesu saṁsaranto imasmiṁ buddhuppāde sāvatthiyaṁ brāhmaṇamahāsālakule nibbatti. Koṭṭhikotissa nāmaṁ akaṁsu.",
  "atk-s0508a11:205_1": "So vayappatto tayo vede uggahetvā brāhmaṇasippe nipphattiṁ gato ekadivasaṁ satthu santikaṁ gantvā dhammaṁ sutvā paṭiladdhasaddho pabbajitvā upasampannakālato paṭṭhāya vipassanāya kammaṁ karonto saha paṭisambhidāhi arahattaṁ patvā paṭisambhidāsu ciṇṇavasī hutvā abhiññāte abhiññāte mahāthere upasaṅkamitvā pañhaṁ pucchantopi dasabalaṁ upasaṅkamitvā pañhaṁ pucchantopi paṭisambhidāsuyeva pañhaṁ pucchi.",
  "atk-s0508a11:205_2": "Evamayaṁ thero tattha katādhikāratāya ciṇṇavasībhāvena ca paṭisambhidāpattānaṁ aggo jāto.",
  "atk-s0508a11:205_3": "Atha naṁ satthā mahāvedallasuttaṁ (ma. ni.",
  "atk-s0508a11:205_4": "1.449 ādayo) aṭṭhuppattiṁ katvā paṭisambhidāpattānaṁ aggaṭṭhāne ṭhapesi – ‘‘etadaggaṁ, bhikkhave,",
  "atk-s0508a11:205_5": "mama sāvakānaṁ bhikkhūnaṁ paṭisambhidāpattānaṁ yadidaṁ mahākoṭṭhiko’’ti (a. ni. 1.209, 218).",
  "atk-s0508a11:205_6": "So aparena samayena vimuttisukhaṁ paṭisaṁvedento udānavasena –",
  "atk-s0508a11:206_0": "2.",
  "atk-s0508a11:207_0": " ‘‘Upasanto uparato, mantabhāṇī anuddhato;",
  "atk-s0508a11:208_0": "Dhunāti pāpake dhamme, dumapattaṁva māluto’’ti. –",
  "atk-s0508a11:209_0": "Itthaṁ sudaṁ āyasmā mahākoṭṭhikatthero gāthaṁ abhāsi.",
  "atk-s0508a11:210_0": "Tattha upasantoti manacchaṭṭhānaṁ indriyānaṁ upasamanena nibbisevanabhāvakaraṇena upasanto.",
  "atk-s0508a11:210_1": "Uparatoti sabbasmā pāpakaraṇato orato virato.",
  "atk-s0508a11:210_2": "Mantabhāṇīti mantā vuccati paññā,",
  "atk-s0508a11:210_3": "tāya pana upaparikkhitvā bhaṇatīti mantabhāṇī,",
  "atk-s0508a11:210_4": "kālavādīādibhāvaṁ avissajjentoyeva bhaṇatīti attho.",
  "atk-s0508a11:210_5": "Mantabhaṇanavasena vā bhaṇatīti mantabhāṇī,",
  "atk-s0508a11:210_6": "dubbhāsitato vinā attano bhāsanavasena caturaṅgasamannāgataṁ subhāsitaṁyeva bhaṇatīti attho.",
  "atk-s0508a11:210_7": "Jātiādivasena attano anukkaṁsanato na uddhatoti anuddhato atha vā tiṇṇaṁ kāyaduccaritānaṁ vūpasamanena tato paṭiviratiyā upasanto,",
  "atk-s0508a11:210_8": "tiṇṇaṁ manoduccaritānaṁ uparamaṇena pajahanena uparato,",
  "atk-s0508a11:210_9": "catunnaṁ vacīduccaritānaṁ appavattiyā parimitabhāṇitāya mantabhāṇī,",
  "atk-s0508a11:210_10": "tividhaduccaritanimittauppajjanakassa uddhaccassa abhāvato anuddhato.",
  "atk-s0508a11:210_11": "Evaṁ pana tividhaduccaritappahānena suddhe sīle patiṭṭhito, uddhaccappahānena samāhito,",
  "atk-s0508a11:210_12": "tameva samādhiṁ padaṭṭhānaṁ katvā vipassanaṁ vaḍḍhetvā maggapaṭipāṭiyā dhunāti pāpake dhamme lāmakaṭṭhena pāpake sabbepi saṁkilesadhamme niddhunāti, samucchedavasena pajahati . Yathā kiṁ? Dumapattaṁva māluto,",
  "atk-s0508a11:210_13": "yathā nāma dumassa rukkhassa pattaṁ paṇḍupalāsaṁ māluto vāto dhunāti,",
  "atk-s0508a11:210_14": "bandhanato viyojento nīharati,",
  "atk-s0508a11:210_15": "evaṁ yathāvuttapaṭipattiyaṁ ṭhito pāpadhamme attano santānato nīharati,",
  "atk-s0508a11:210_16": "evamayaṁ therassa aññāpadesena aññābyākaraṇagāthāpi hotīti veditabbā.",
  "atk-s0508a11:211_0": "Ettha ca kāyavacīduccaritappahānavacanena payogasuddhiṁ dasseti,",
  "atk-s0508a11:211_1": "manoduccaritappahānavacanena āsayasuddhiṁ.",
  "atk-s0508a11:211_2": "Evaṁ payogāsayasuddhassa ‘‘anuddhato’’ti iminā uddhaccābhāvavacanena tadekaṭṭhatāya nīvaraṇappahānaṁ dasseti.",
  "atk-s0508a11:211_3": "Tesu payogasuddhiyā sīlasampatti vibhāvitā,",
  "atk-s0508a11:211_4": "āsayasuddhiyā samathabhāvanāya upakārakadhammapariggaho,",
  "atk-s0508a11:211_5": "nīvaraṇappahānena samādhibhāvanā,",
  "atk-s0508a11:211_6": "‘‘dhunāti pāpake dhamme’’ti iminā paññābhāvanā vibhāvitā hoti.",
  "atk-s0508a11:211_7": "Evaṁ adhisīlasikkhādayo tisso sikkhā, tividhakalyāṇaṁ sāsanaṁ,",
  "atk-s0508a11:211_8": "tadaṅgappahānādīni tīṇi pahānāni,",
  "atk-s0508a11:211_9": "antadvayaparivajjanena saddhiṁ majjhimāya paṭipattiyā paṭipajjanaṁ,",
  "atk-s0508a11:211_10": "apāyabhavādīnaṁ samatikkamanūpāyo ca yathārahaṁ niddhāretvā yojetabbā.",
  "atk-s0508a11:211_11": "Iminā nayena sesagāthāsupi yathārahaṁ atthayojanā veditabbā.",
  "atk-s0508a11:211_12": "Atthamattameva pana tattha tattha apubbaṁ vaṇṇayissāma.",
  "atk-s0508a11:211_13": "‘‘Itthaṁ sudaṁ āyasmā mahākoṭṭhiko’’ti idaṁ pūjāvacanaṁ, yathā taṁ mahāmoggallānoti.",
  "atk-s0508a11:212_0": "Mahākoṭṭhikattheragāthāvaṇṇanā niṭṭhitā.",
  "atk-s0508a11:213_0": "3. Kaṅkhārevatattheragāthāvaṇṇanā",
  "atk-s0508a11:214_0": "Paññaṁ imaṁ passāti āyasmato kaṅkhārevatassa gāthā. Kā uppatti?",
  "atk-s0508a11:214_1": "Ayampi thero padumuttarabhagavato kāle haṁsavatīnagare brāhmaṇamahāsālakule nibbatto.",
  "atk-s0508a11:214_2": "Ekadivasaṁ buddhānaṁ dhammadesanākāle heṭṭhā vuttanayena mahājanena saddhiṁ vihāraṁ gantvā parisapariyante ṭhito dhammaṁ suṇanto satthāraṁ ekaṁ bhikkhuṁ jhānābhiratānaṁ aggaṭṭhāne ṭhapentaṁ disvā ‘‘mayāpi anāgate evarūpena bhavituṁ vaṭṭatī’’ti cintetvā desanāvasāne satthāraṁ nimantetvā heṭṭhā vuttanayena mahāsakkāraṁ katvā bhagavantaṁ āha – ‘‘bhante,",
  "atk-s0508a11:214_3": "ahaṁ iminā adhikārakammena aññaṁ sampattiṁ na patthemi,",
  "atk-s0508a11:214_4": "yathā pana so bhikkhu tumhehi ito sattamadivasamatthake jhāyīnaṁ aggaṭṭhāne ṭhapito,",
  "atk-s0508a11:214_5": "evaṁ ahampi anāgate ekassa buddhassa sāsane jhāyīnaṁ aggo bhaveyya’’nti patthanamakāsi.",
  "atk-s0508a11:214_6": "Satthā anāgataṁ oloketvā nipphajjanabhāvaṁ disvā ‘‘anāgate kappasatasahassāvasāne gotamo nāma buddho uppajjissati,",
  "atk-s0508a11:214_7": "tassa sāsane tvaṁ jhāyīnaṁ aggo bhavissasī’’ti byākaritvā pakkāmi.",
  "atk-s0508a11:215_0": "So yāvajīvaṁ kalyāṇakammaṁ katvā kappasatasahassaṁ devamanussesu saṁsaritvā amhākaṁ bhagavato kāle sāvatthinagare mahābhogakule nibbatto pacchābhattaṁ dhammassavanatthaṁ gacchantena mahājanena saddhiṁ vihāraṁ gantvā parisapariyante ṭhito dasabalassa dhammakathaṁ sutvā paṭiladdhasaddho pabbajitvā upasampadaṁ labhitvā kammaṭṭhānaṁ kathāpetvā jhānaparikammaṁ karonto jhānalābhī hutvā jhānaṁ pādakaṁ katvā arahattaṁ pāpuṇi.",
  "atk-s0508a11:215_1": "So yebhuyyena dasabalena samāpajjitabbasamāpattiṁ samāpajjanto ahorattaṁ jhānesu ciṇṇavasī ahosi. Atha naṁ satthā ‘‘etadaggaṁ, bhikkhave,",
  "atk-s0508a11:215_2": "mama sāvakānaṁ bhikkhūnaṁ jhāyīnaṁ yadidaṁ kaṅkhārevato’’ti (a. ni. 1.198,",
  "atk-s0508a11:215_3": "204) jhāyīnaṁ aggaṭṭhāne ṭhapesi. Vuttampi cetaṁ apadāne (apa. thera 2.55.34-53) –",
  "atk-s0508a11:216_0": "‘‘Padumuttaro nāma jino, sabbadhammesu cakkhumā;",
  "atk-s0508a11:217_0": "Ito satasahassamhi, kappe uppajji nāyako.",
  "atk-s0508a11:218_0": "‘‘Sīhahanu brahmagiro, haṁsadundubhinissano;",
  "atk-s0508a11:219_0": "Nāgavikkantagamano, candasūrādhikappabho.",
  "atk-s0508a11:220_0": "‘‘Mahāmati mahāvīro, mahājhāyī mahābalo;",
  "atk-s0508a11:221_0": "Mahākāruṇiko nātho, mahātamapanūdano.",
  "atk-s0508a11:222_0": "‘‘Sa kadāci tilokaggo, veneyyaṁ vinayaṁ bahuṁ;",
  "atk-s0508a11:223_0": "Dhammaṁ desesi sambuddho, sattāsayavidū muni.",
  "atk-s0508a11:224_0": "‘‘Jhāyiṁ jhānarataṁ vīraṁ, upasantaṁ anāvilaṁ;",
  "atk-s0508a11:225_0": "Vaṇṇayanto parisatiṁ, tosesi janataṁ jino.",
  "atk-s0508a11:226_0": "‘‘Tadāhaṁ haṁsavatiyaṁ, brāhmaṇo vedapāragū;",
  "atk-s0508a11:227_0": "Dhammaṁ sutvāna mudito, taṁ ṭhānamabhipatthayiṁ.",
  "atk-s0508a11:228_0": "‘‘Tadā jino viyākāsi, saṅghamajjhe vināyako;",
  "atk-s0508a11:229_0": "Mudito hohi tvaṁ brahme, lacchase taṁ manorathaṁ.",
  "atk-s0508a11:230_0": "‘‘Satasahassito kappe, okkākakulasambhavo;",
  "atk-s0508a11:231_0": "Gotamo nāma gottena, satthā loke bhavissati.",
  "atk-s0508a11:232_0": "‘‘Tassa dhammesu dāyādo, oraso dhammanimmito;",
  "atk-s0508a11:233_0": "Revato nāma nāmena, hessati satthu sāvako.",
  "atk-s0508a11:234_0": "‘‘Tena kammena sukatena, cetanāpaṇidhīhi ca;",
  "atk-s0508a11:235_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a11:236_0": "‘‘Pacchime ca bhave dāni, jātohaṁ koliye pure;",
  "atk-s0508a11:237_0": "Khattiye kulasampanne, iddhe phīte mahaddhane.",
  "atk-s0508a11:238_0": "‘‘Yadā kapilavatthusmiṁ, buddho dhammamadesayi;",
  "atk-s0508a11:239_0": "Tadā pasanno sugate, pabbajiṁ anagāriyaṁ.",
  "atk-s0508a11:240_0": "‘‘Kaṅkhā me bahulā āsi, kappākappe tahiṁ tahiṁ;",
  "atk-s0508a11:241_0": "Sabbaṁ taṁ vinayī buddho, desetvā dhammamuttamaṁ.",
  "atk-s0508a11:242_0": "‘‘Tatohaṁ tiṇṇasaṁsāro, tadā jhānasukhe rato;",
  "atk-s0508a11:243_0": "Viharāmi tadā buddho, maṁ disvā etadabravi.",
  "atk-s0508a11:244_0": "‘‘Yā kāci kaṅkhā idha vā huraṁ vā, savediyā vā paravediyā vā;",
  "atk-s0508a11:245_0": "Ye jhāyino tā pajahanti sabbā,",
  "atk-s0508a11:245_1": "ātāpino brahmacariyaṁ carantā.",
  "atk-s0508a11:246_0": "‘‘Satasahasse kataṁ kammaṁ, phalaṁ dassesi me idha;",
  "atk-s0508a11:247_0": "Sumutto saravegova, kilese jhāpayiṁ mama.",
  "atk-s0508a11:248_0": "‘‘Tato jhānarattaṁ disvā, buddho lokantagū muni;",
  "atk-s0508a11:249_0": "Jhāyīnaṁ bhikkhūnaṁ aggo, paññāpesi mahāmati.",
  "atk-s0508a11:250_0": "‘‘Kilesā jhāpitā mayhaṁ, bhavā sabbe samūhatā;",
  "atk-s0508a11:251_0": "Nāgova bandhanaṁ chetvā, viharāmi anāsavo.",
  "atk-s0508a11:252_0": "‘‘Svāgataṁ vata me āsi, mama buddhassa santike;",
  "atk-s0508a11:253_0": "Tisso vijjā anuppattā, kataṁ buddhassa sāsanaṁ.",
  "atk-s0508a11:254_0": "‘‘Paṭisambhidā catasso, vimokkhāpi ca aṭṭhime;",
  "atk-s0508a11:255_0": "Chaḷabhiññā sacchikatā, kataṁ buddhassa sāsana’’nti.",
  "atk-s0508a11:256_0": "Tathā katakicco panāyaṁ mahāthero pubbe dīgharattaṁ attano kaṅkhāpakatacittataṁ idāni sabbaso vigatakaṅkhatañca paccavekkhitvā ‘‘aho nūna mayhaṁ satthuno desanānubhāvo,",
  "atk-s0508a11:256_1": "tenetarahi evaṁ vigatakaṅkho ajjhattaṁ vūpasantacitto jāto’’ti sañjātabahumāno bhagavato paññaṁ pasaṁsanto ‘‘paññaṁ imaṁ passā’’ti imaṁ gāthamāha.",
  "atk-s0508a11:257_0": "3.",
  "atk-s0508a11:257_1": "Tattha paññanti pakāre jānāti, pakārehi ñāpetīti ca paññā.",
  "atk-s0508a11:257_2": "Veneyyānaṁ āsayānusayacariyādhimuttiādippakāre dhammānaṁ kusalādike khandhādike ca desetabbappakāre jānāti, yathāsabhāvato paṭivijjhati,",
  "atk-s0508a11:257_3": "tehi ca pakārehi ñāpetīti attho.",
  "atk-s0508a11:257_4": "Satthu desanāñāṇañhi idhādhippetaṁ, tenāha ‘‘ima’’nti.",
  "atk-s0508a11:257_5": "Tañhi attani siddhena desanābalena nayaggāhato paccakkhaṁ viya upaṭṭhitaṁ gahetvā ‘‘ima’’nti vuttaṁ.",
  "atk-s0508a11:257_6": "Yadaggena vā satthu desanāñāṇaṁ sāvakehi nayato gayhati,",
  "atk-s0508a11:257_7": "tadaggena attano visaye paṭivedhañāṇampi nayato gayhateva.",
  "atk-s0508a11:257_8": "Tenāha āyasmā dhammasenāpati – ‘‘apica me, bhante, dhammanvayo vidito’’ti (dī. ni. 2.146; 3.143).",
  "atk-s0508a11:257_9": "Passāti vimhayappatto aniyamato ālapati attanoyeva vā cittaṁ,",
  "atk-s0508a11:257_10": "yathāha bhagavā udānento – ‘‘lokamimaṁ passa;",
  "atk-s0508a11:257_11": "puthū avijjāya paretaṁ bhūtaṁ bhūtarataṁ bhavā aparimutta’’nti (udā. 30).",
  "atk-s0508a11:257_12": "Tathāgatānanti tathā āgamanādiatthena tathāgatānaṁ. Tathā āgatoti hi tathāgato, tathā gatoti tathāgato,",
  "atk-s0508a11:257_13": "tathalakkhaṇaṁ āgatoti tathāgato,",
  "atk-s0508a11:257_14": "tathadhamme yāthāvato abhisambuddhoti tathāgato, tathadassitāya tathāgato, tathavāditāya tathāgato, tathākāritāya tathāgato,",
  "atk-s0508a11:257_15": "abhibhavanaṭṭhena tathāgatoti evaṁ aṭṭhahi kāraṇehi bhagavā tathāgato. Tathāya āgatoti tathāgato, tathāya gatoti tathāgato,",
  "atk-s0508a11:257_16": "tathalakkhaṇaṁ gatoti tathāgato, tathāni āgatoti tathāgato, tathāvidhoti tathāgato, tathā pavattitoti tathāgato, tathehi āgatoti tathāgato ,",
  "atk-s0508a11:257_17": "tathā gatabhāvena tathāgatoti evampi aṭṭhahi kāraṇehi bhagavā tathāgatoti ayamettha saṅkhepo.",
  "atk-s0508a11:257_18": "Vitthāro pana paramatthadīpaniyā udānaṭṭhakathāya (udā. aṭṭha.",
  "atk-s0508a11:257_19": "18) itivuttakaṭṭhakathāya (itivu. aṭṭha.",
  "atk-s0508a11:257_20": "38) ca vuttanayeneva veditabbo.",
  "atk-s0508a11:258_0": "Idāni tassā paññāya asādhāraṇavisesaṁ dassetuṁ ‘‘aggi yathā’’tiādi vuttaṁ. Yathā aggīti upamāvacanaṁ.",
  "atk-s0508a11:258_1": "Yathāti tassa upamābhāvadassanaṁ.",
  "atk-s0508a11:258_2": "Pajjalitoti upameyyena sambandhadassanaṁ.",
  "atk-s0508a11:258_3": "Nisītheti kiccakaraṇakāladassanaṁ.",
  "atk-s0508a11:258_4": "Ayañhettha attho – yathā nāma nisīthe rattiyaṁ caturaṅgasamannāgate andhakāre vattamāne unnate ṭhāne pajjalito aggi tasmiṁ padese tayagataṁ vidhamantaṁ tiṭṭhati,",
  "atk-s0508a11:258_5": "evameva tathāgatānaṁ imaṁ desanāñāṇasaṅkhātaṁ sabbaso veneyyānaṁ saṁsayatamaṁ vidhamantaṁ paññaṁ passāti.",
  "atk-s0508a11:258_6": "Yato desanāvilāsena sattānaṁ ñāṇamayaṁ ālokaṁ dentīti ālokadā.",
  "atk-s0508a11:258_7": "Paññāmayameva cakkhuṁ dadantīti cakkhudadā.",
  "atk-s0508a11:258_8": "Tadubhayampi kaṅkhāvinayapadaṭṭhānameva katvā dassento ‘‘ye āgatānaṁ vinayanti kaṅkha’’nti āha,",
  "atk-s0508a11:258_9": "ye tathāgatā attano santikaṁ āgatānaṁ upagatānaṁ veneyyānaṁ ‘‘ahosiṁ nu kho ahamatītamaddhāna’’ntiādinayappavattaṁ (ma. ni. 1.18; saṁ. ni. 2.20) soḷasavatthukaṁ,",
  "atk-s0508a11:258_10": "‘‘buddhe kaṅkhati dhamme kaṅkhatī’’tiādinayappavattaṁ (dha. sa.",
  "atk-s0508a11:258_11": "1008) aṭṭhavatthukañca kaṅkhaṁ vicikicchaṁ vinayanti desanānubhāvena anavasesato vidhamanti viddhaṁsenti.",
  "atk-s0508a11:258_12": "Vinayakukkuccasaṅkhātā pana kaṅkhā tabbinayeneva vinītā hontīti.",
  "atk-s0508a11:259_0": "Aparo nayo – yathā aggi nisīthe rattibhāge pajjalito paṭutarajālo samujjalaṁ uccāsane ṭhitānaṁ obhāsadānamattena andhakāraṁ vidhamitvā samavisamaṁ vibhāvento ālokadado hoti.",
  "atk-s0508a11:259_1": "Accāsanne pana ṭhitānaṁ taṁ supākaṭaṁ karonto cakkhukiccakaraṇato cakkhudado nāma hoti,",
  "atk-s0508a11:259_2": "evameva tathāgato attano dhammakāyassa dūre ṭhitānaṁ akatādhikārānaṁ paññāpajjotena mohandhakāraṁ vidhamitvā kāyavisamādisamavisamaṁ vibhāvento ālokadā bhavanti,",
  "atk-s0508a11:259_3": "āsanne ṭhitānaṁ pana katādhikārānaṁ dhammacakkhuṁ uppādento cakkhudadā bhavanti.",
  "atk-s0508a11:259_4": "Ye evaṁbhūtā attano vacīgocaraṁ āgatānaṁ mādisānampi kaṅkhābahulānaṁ kaṅkhaṁ vinayanti ariyamaggasamuppādanena vidhamanti,",
  "atk-s0508a11:259_5": "tesaṁ tathāgatānaṁ paññaṁ ñāṇātisayaṁ passāti yojanā.",
  "atk-s0508a11:259_6": "Evamayaṁ therassa attano kaṅkhāvitaraṇappakāsanena aññābyākaraṇagāthāpi hoti.",
  "atk-s0508a11:259_7": "Ayañhi thero puthujjanakāle kappiyepi kukkuccako hutvā kaṅkhābahulatāya ‘‘kaṅkhārevato’’ti paññāto,",
  "atk-s0508a11:259_8": "pacchā khīṇāsavakālepi tatheva voharayittha.",
  "atk-s0508a11:259_9": "Tenāha – ‘‘itthaṁ sudaṁ āyasmā kaṅkhārevato gāthaṁ abhāsitthā’’ti. Taṁ vuttatthameva.",
  "atk-s0508a11:260_0": "Kaṅkhārevatattheragāthāvaṇṇanā niṭṭhitā.",
  "atk-s0508a11:261_0": "4. Puṇṇattheragāthāvaṇṇanā",
  "atk-s0508a11:262_0": "Sabbhirevasamāsethāti āyasmato puṇṇattherassa gāthā. Kā uppatti?",
  "atk-s0508a11:262_1": "Ayaṁ kira padumuttarassa dasabalassa uppattito puretarameva haṁsavatīnagare brāhmaṇamahāsālakule nibbatto anukkamena viññutaṁ patto satthari loke uppajjante ekadivasaṁ buddhānaṁ dhammadesanākāle heṭṭhā vuttanayena mahājanena saddhiṁ vihāraṁ gantvā parisapariyante nisīditvā dhammaṁ suṇanto satthāraṁ ekaṁ bhikkhuṁ dhammakathikānaṁ aggaṭṭhāne ṭhapentaṁ disvā ‘‘mayāpi anāgate evarūpena bhavituṁ vaṭṭatī’’ti cintetvā desanāvasāne vuṭṭhitāya parisāya satthāraṁ upasaṅkamitvā nimantetvā heṭṭhā vuttanayeneva mahāsakkāraṁ katvā bhagavantaṁ evamāha – ‘‘bhante,",
  "atk-s0508a11:262_2": "ahaṁ iminā adhikārakammena nāññaṁ sampattiṁ patthemi.",
  "atk-s0508a11:262_3": "Yathā pana so bhikkhu ito sattamadivasamatthake dhammakathikānaṁ aggaṭṭhāne ṭhapito,",
  "atk-s0508a11:262_4": "evaṁ ahampi anāgate ekassa buddhassa sāsane dhammakathikānaṁ bhikkhūnaṁ aggo bhaveyya’’nti patthanaṁ akāsi.",
  "atk-s0508a11:262_5": "Satthā anāgataṁ oloketvā tassa patthanāya samijjhanabhāvaṁ disvā ‘‘anāgate kappasatasahassamatthake gotamo nāma buddho uppajjissati,",
  "atk-s0508a11:262_6": "tassa sāsane tvaṁ pabbajitvā dhammakathikānaṁ aggo bhavissasī’’ti byākāsi.",
  "atk-s0508a11:263_0": "So tattha yāvajīvaṁ kalyāṇadhammaṁ katvā tato cuto kappasatasahassaṁ puññañāṇasambhāraṁ sambharanto devamanussesu saṁsaritvā amhākaṁ bhagavato kāle kapilavatthunagarassa avidūre doṇavatthunāmake brāhmaṇagāme brāhmaṇamahāsālakule aññāsikoṇḍaññattherassa bhāgineyyo hutvā nibbatti.",
  "atk-s0508a11:263_1": "Tassa nāmaggahaṇadivase ‘‘puṇṇo’’ti nāmaṁ akaṁsu.",
  "atk-s0508a11:263_2": "So satthari abhisambodhiṁ patvā pavattavaradhammacakke anupubbena rājagahaṁ gantvā taṁ upanissāya viharante aññāsikoṇḍaññattherassa santike pabbajitvā laddhūpasampado sabbaṁ pubbakiccaṁ katvā padhānamanuyuñjanto pabbajitakiccaṁ matthakaṁ pāpetvāva ‘‘dasabalassa santikaṁ gamissāmī’’ti mātulattherena saddhiṁ satthu santikaṁ agantvā kapilavatthusāmantāyeva ohīyitvā yonisomanasikāre kammaṁ karonto nacirasseva vipassanaṁ ussukkāpetvā arahattaṁ pāpuṇi. Vuttampi cetaṁ apadāne (apa. thera 1.1.434-440) –",
  "atk-s0508a11:264_0": "‘‘Ajjhāyako mantadharo, tiṇṇaṁ vedāna pāragū;",
  "atk-s0508a11:265_0": "Purakkhatomhi sissehi, upagacchiṁ naruttamaṁ.",
  "atk-s0508a11:266_0": "‘‘Padumuttaro lokavidū, āhutīnaṁ paṭiggaho;",
  "atk-s0508a11:267_0": "Mama kammaṁ pakittesi, saṁkhittena mahāmuni.",
  "atk-s0508a11:268_0": "‘‘Tāhaṁ dhammaṁ suṇitvāna, abhivādetvāna satthuno;",
  "atk-s0508a11:269_0": "Añjaliṁ paggahetvāna, pakkamiṁ dakkhiṇāmukho.",
  "atk-s0508a11:270_0": "‘‘Saṁkhittena suṇitvāna, vitthārena abhāsayiṁ;",
  "atk-s0508a11:271_0": "Sabbe sissā attamanā, sutvāna mama bhāsato.",
  "atk-s0508a11:272_0": "‘‘Sakaṁ diṭṭhiṁ vinodetvā, buddhe cittaṁ pasādayuṁ;",
  "atk-s0508a11:273_0": "Saṁkhittenapi desemi, vitthārena tathevahaṁ.",
  "atk-s0508a11:274_0": "‘‘Abhidhammanayaññūhaṁ, kathāvatthuvisuddhiyā;",
  "atk-s0508a11:275_0": "Sabbesaṁ viññāpetvāna, viharāmi anāsavo.",
  "atk-s0508a11:276_0": "‘‘Ito pañcasate kappe, caturo suppakāsakā;",
  "atk-s0508a11:277_0": "Sattaratanasampannā, catudīpamhi issarā.",
  "atk-s0508a11:278_0": "‘‘Paṭisambhidā catasso…pe… kataṁ buddhassa sāsana’’nti.",
  "atk-s0508a11:279_0": "Tassa pana puṇṇattherassa santike pabbajitā kulaputtā pañcasatā ahesuṁ.",
  "atk-s0508a11:279_1": "Thero sayaṁ dasakathāvatthulābhitāya tepi dasahi kathāvatthūhi ovadi.",
  "atk-s0508a11:279_2": "Te tassa ovāde ṭhatvā sabbeva arahattaṁ pattā.",
  "atk-s0508a11:279_3": "Te attano pabbajitakiccaṁ matthakappattaṁ ñatvā upajjhāyaṁ upasaṅkamitvā āhaṁsu – ‘‘bhante,",
  "atk-s0508a11:279_4": "amhākaṁ kiccaṁ matthakappattaṁ,",
  "atk-s0508a11:279_5": "dasannañcamha kathāvatthūnaṁ lābhino, samayo,",
  "atk-s0508a11:279_6": "dāni no dasabalaṁ passitu’’nti.",
  "atk-s0508a11:279_7": "Thero tesaṁ vacanaṁ sutvā cintesi – ‘‘mama dasakathāvatthulābhitaṁ satthā jānāti ahaṁ dhammaṁ desento dasa kathāvatthūni amuñcitvāva desemi,",
  "atk-s0508a11:279_8": "mayi gacchante sabbepime bhikkhū maṁ parivāretvā gacchissanti,",
  "atk-s0508a11:279_9": "evaṁ gaṇasaṅgaṇikāya gantvā pana ayuttaṁ mayhaṁ dasabalaṁ passituṁ,",
  "atk-s0508a11:279_10": "ime tāva gantvā passantū’’ti te bhikkhū āha – ‘‘āvuso,",
  "atk-s0508a11:279_11": "tumhe purato gantvā tathāgataṁ passatha,",
  "atk-s0508a11:279_12": "mama vacanena cassa pāde vandatha,",
  "atk-s0508a11:279_13": "ahampi tumhākaṁ gatamaggenāgamissāmī’’ti.",
  "atk-s0508a11:279_14": "Te therā sabbepi dasabalassa jātibhūmiraṭṭhavāsino sabbe khīṇāsavā sabbe dasakathāvatthulābhino attano upajjhāyassa ovādaṁ sampaṭicchitvā theraṁ vanditvā anupubbena cārikaṁ carantā saṭṭhiyojanamaggaṁ atikkamma rājagahe veḷuvanamahāvihāraṁ gantvā dasabalassa pāde vanditvā ekamantaṁ nisīdiṁsu.",
  "atk-s0508a11:280_0": "Āciṇṇaṁ kho panetaṁ buddhānaṁ bhagavantānaṁ āgantukehi bhikkhūhi saddhiṁ paṭisammoditunti bhagavā tehi saddhiṁ – ‘‘kacci, bhikkhave,",
  "atk-s0508a11:280_1": "khamanīya’’ntiādinā nayena madhurapaṭisanthāraṁ katvā ‘‘kuto ca tumhe, bhikkhave, āgacchathā’’ti pucchi .",
  "atk-s0508a11:280_2": "Atha tehi ‘‘jātibhūmito’’ti vutte ‘‘ko nu kho, bhikkhave,",
  "atk-s0508a11:280_3": "jātibhūmiyaṁ jātibhūmakānaṁ bhikkhūnaṁ sabrahmacārīnaṁ evaṁ sambhāvito ‘attanā ca appiccho appicchakathañca bhikkhūnaṁ kattā’’’ti (ma. ni.",
  "atk-s0508a11:280_4": "1.252) dasakathāvatthulābhiṁ bhikkhuṁ pucchi. Tepi ‘‘puṇṇo nāma, bhante,",
  "atk-s0508a11:280_5": "āyasmā mantāṇiputto’’ti ārocayiṁsu.",
  "atk-s0508a11:280_6": "Taṁ kathaṁ sutvā āyasmā sāriputto therassa dassanakāmo ahosi.",
  "atk-s0508a11:280_7": "Atha satthā rājagahato sāvatthiṁ agamāsi .",
  "atk-s0508a11:280_8": "Puṇṇattheropi dasabalassa tattha āgatabhāvaṁ sutvā – ‘‘satthāraṁ passissāmī’’ti gantvā antogandhakuṭiyaṁyeva tathāgataṁ sampāpuṇi. Satthā tassa dhammaṁ desesi.",
  "atk-s0508a11:280_9": "Thero dhammaṁ sutvā dasabalaṁ vanditvā paṭisallānatthāya andhavanaṁ gantvā aññataramhi rukkhamūle divāvihāraṁ nisīdi.",
  "atk-s0508a11:281_0": "Sāriputtattheropi tassāgamanaṁ sutvā sīsānulokiko gantvā okāsaṁ sallakkhetvā taṁ rukkhamūle nisinnaṁ upasaṅkamitvā therena saddhiṁ sammoditvā,",
  "atk-s0508a11:281_1": "taṁ sattavisuddhikkamaṁ pucchi.",
  "atk-s0508a11:281_2": "Theropissa pucchitapucchitaṁ byākaronto rathavinītūpamāya cittaṁ ārādhesi,",
  "atk-s0508a11:281_3": "te aññamaññassa subhāsitaṁ samanumodiṁsu.",
  "atk-s0508a11:281_4": "Atha satthā aparabhāge bhikkhusaṅghamajjhe nisinno theraṁ ‘‘etadaggaṁ, bhikkhave,",
  "atk-s0508a11:281_5": "mama sāvakānaṁ bhikkhūnaṁ dhammakathikānaṁ yadidaṁ puṇṇo’’ti (a. ni. 1.188,",
  "atk-s0508a11:281_6": "196) dhammakathikānaṁ aggaṭṭhāne ṭhapesi.",
  "atk-s0508a11:281_7": "So ekadivasaṁ attano vimuttisampattiṁ paccavekkhitvā ‘‘satthāraṁ nissāya ahañceva aññe ca bahū sattā saṁsāradukkhato vippamuttā,",
  "atk-s0508a11:281_8": "bahūpakārā vata sappurisasaṁsevā’’ti pītisomanassajāto udānavasena pītivegavissaṭṭhaṁ ‘‘sabbhireva samāsethā’’ti gāthaṁ abhāsi.",
  "atk-s0508a11:282_0": "4.",
  "atk-s0508a11:282_1": "Tattha sabbhirevāti sappurisehi eva.",
  "atk-s0508a11:282_2": "Santoti panettha buddhādayo ariyā adhippetā.",
  "atk-s0508a11:282_3": "Te hi anavasesato asataṁ dhammaṁ pahāya saddhamme ukkaṁsagatattā sātisayaṁ pasaṁsiyattā ca visesato ‘‘santo sappurisā’’ti ca vuccanti.",
  "atk-s0508a11:282_4": "Samāsethāti samaṁ āsetha saha vaseyya.",
  "atk-s0508a11:282_5": "Te payirupāsanto tesaṁ sussūsanto diṭṭhānugatiñca āpajjanto samānavāso bhaveyyāti attho.",
  "atk-s0508a11:282_6": "Paṇḍitehatthadassibhīti tesaṁ thomanā. Paṇḍā vuccati paññā, sā imesaṁ sañjātāti paṇḍitā.",
  "atk-s0508a11:282_7": "Tato eva attatthādibhedaṁ atthaṁ aviparītato passantīti atthadassino.",
  "atk-s0508a11:282_8": "Tehi paṇḍitehi atthadassībhi samāsetha. Kasmāti ce? Yasmā te santo paṇḍitā,",
  "atk-s0508a11:282_9": "te vā sammā sevantā ekantahitabhāvato maggañāṇādīheva araṇīyato atthaṁ,",
  "atk-s0508a11:282_10": "mahāguṇatāya santatāya ca mahantaṁ,",
  "atk-s0508a11:282_11": "agādhabhāvato gambhīrañāṇagocarato ca gambhīraṁ,",
  "atk-s0508a11:282_12": "hīnacchandādīhi daṭṭhuṁ asakkuṇeyyattā itarehi ca kicchena daṭṭhabbattā duddasaṁ,",
  "atk-s0508a11:282_13": "duddasattā saṇhanipuṇasabhāvattā nipuṇañāṇagocarato ca nipuṇaṁ,",
  "atk-s0508a11:282_14": "nipuṇattā evaṁ sukhumasabhāvatāya aṇuṁ nibbānaṁ,",
  "atk-s0508a11:282_15": "aviparītaṭṭhena vā paramatthasabhāvattā atthaṁ,",
  "atk-s0508a11:282_16": "ariyabhāvakarattā mahattanimittatāya mahantaṁ,",
  "atk-s0508a11:282_17": "anuttānasabhāvatāya gambhīraṁ,",
  "atk-s0508a11:282_18": "dukkhena daṭṭhabbaṁ na sukhena daṭṭhuṁ sakkāti duddasaṁ, gambhīrattā duddasaṁ,",
  "atk-s0508a11:282_19": "duddasattā gambhīranti catusaccaṁ, visesato nipuṇaṁ aṇuṁ,",
  "atk-s0508a11:282_20": "nirodhasaccanti evametaṁ catusaccaṁ dhīrā samadhigacchanti dhitisampannatāya dhīrā catusaccakammaṭṭhānabhāvanaṁ ussukkāpetvā sammadeva adhigacchanti.",
  "atk-s0508a11:282_21": "Appamattāti sabbattha satiavippavāsena appamādapaṭipattiṁ pūrentā.",
  "atk-s0508a11:282_22": "Vicakkhaṇāti vipassanābhāvanāya chekā kusalā.",
  "atk-s0508a11:282_23": "Tasmā sabbhireva samāsethāti yojanā.",
  "atk-s0508a11:282_24": "Paṇḍitehatthadassibhīti vā etaṁ nissakkavacanaṁ.",
  "atk-s0508a11:282_25": "Yasmā paṇḍitehi atthadassībhi samudāyabhūtehi dhīrā appamattā vicakkhaṇā mahantādivisesavantaṁ atthaṁ samadhigacchanti,",
  "atk-s0508a11:282_26": "tasmā tādisehi sabbhireva samāsethāti sambandho.",
  "atk-s0508a11:282_27": "Evamesā therassa paṭivedhadīpanena aññābyākaraṇagāthāpi ahosīti.",
  "atk-s0508a11:283_0": "Puṇṇattheragāthāvaṇṇanā niṭṭhitā.",
  "atk-s0508a11:284_0": "5. Dabbattheragāthāvaṇṇanā",
  "atk-s0508a11:285_0": "Yo duddamiyoti āyasmato dabbattherassa gāthā. Kā uppatti?",
  "atk-s0508a11:285_1": "Ayampi padumuttarabuddhakāle haṁsavatīnagare kulagehe nibbattitvā vayappatto heṭṭhā vuttanayeneva dhammadesanaṁ suṇanto satthāraṁ ekaṁ bhikkhuṁ senāsanapaññāpakānaṁ aggaṭṭhāne ṭhapentaṁ disvā adhikārakammaṁ katvā taṁ ṭhānantaraṁ patthetvā satthārā byākato yāvajīvaṁ kusalaṁ katvā devamanussesu saṁsaritvā kassapadasabalassa sāsanosakkanakāle pabbaji.",
  "atk-s0508a11:285_2": "Tadā tena saddhiṁ apare cha janāti satta bhikkhū ekacittā hutvā aññe sāsane agāravaṁ karonte disvā – ‘‘idha kiṁ karoma ekamante samaṇadhammaṁ katvā dukkhassantaṁ karissāmā’’ti nisseṇiṁ bandhitvā uccaṁ pabbatasikharaṁ āruhitvā,",
  "atk-s0508a11:285_3": "‘‘attano cittabalaṁ jānantā nisseṇiṁ nipātentu, jīvite sālayā otarantu,",
  "atk-s0508a11:285_4": "mā pacchānutappino ahuvatthā’’ti vatvā sabbe ekacittā hutvā nisseṇiṁ pātetvā – ‘‘appamattā hotha,",
  "atk-s0508a11:285_5": "āvuso’’ti aññamaññaṁ ovaditvā cittarucikesu ṭhānesu nisīditvā samaṇadhammaṁ kātuṁ ārabhiṁsu.",
  "atk-s0508a11:286_0": "Tatreko thero pañcame divase arahattaṁ patvā, ‘‘mama kiccaṁ nipphannaṁ,",
  "atk-s0508a11:286_1": "ahaṁ imasmiṁ ṭhāne kiṁ karissāmi’’ti iddhiyā uttarakuruto piṇḍapātaṁ āharitvā, ‘‘āvuso,",
  "atk-s0508a11:286_2": "imaṁ piṇḍapātaṁ paribhuñjatha,",
  "atk-s0508a11:286_3": "bhikkhācārakiccaṁ mamāyattaṁ hotu,",
  "atk-s0508a11:286_4": "tumhe attano kammaṁ karothā’’ti āha. ‘‘Kiṁ nu kho mayaṁ, āvuso,",
  "atk-s0508a11:286_5": "nisseṇiṁ pātentā evaṁ avocumha – ‘yo paṭhamaṁ dhammaṁ sacchikaroti, so bhikkhaṁ āharatu,",
  "atk-s0508a11:286_6": "tenābhataṁ sesā paribhuñjitvā samaṇadhammaṁ karissantī’’’ti. ‘‘Natthi, āvuso’’ti.",
  "atk-s0508a11:286_7": "Tumhe attano pubbahetunā labhittha,",
  "atk-s0508a11:286_8": "mayampi sakkontā vaṭṭassantaṁ karissāma, gacchatha tumheti.",
  "atk-s0508a11:286_9": "Thero te saññāpetuṁ asakkonto phāsukaṭṭhāne piṇḍapātaṁ paribhuñjitvā gato .",
  "atk-s0508a11:286_10": "Aparo thero sattame divase anāgāmiphalaṁ patvā tato cuto suddhāvāsabrahmaloke nibbatto.",
  "atk-s0508a11:286_11": "Itare therā tato cutā ekaṁ buddhantaraṁ devamanussesu saṁsaritvā tesu tesu kulesu nibbattā.",
  "atk-s0508a11:286_12": "Eko gandhāraraṭṭhe takkasilānagare rājagehe nibbatto,",
  "atk-s0508a11:286_13": "eko majjhantikaraṭṭhe paribbājikāya kucchimhi nibbatto,",
  "atk-s0508a11:286_14": "eko bāhiyaraṭṭhe kuṭumbiyagehe nibbatto, eko bhikkhunupassaye jāto.",
  "atk-s0508a11:287_0": "Ayaṁ pana dabbatthero mallaraṭṭhe anupiyanagare ekassa mallarañño gehe paṭisandhiṁ gaṇhi.",
  "atk-s0508a11:287_1": "Tassa mātā upavijaññā kālamakāsi,",
  "atk-s0508a11:287_2": "matasarīraṁ susānaṁ netvā dārucitakaṁ āropetvā aggiṁ adaṁsu.",
  "atk-s0508a11:287_3": "Tassā aggivegasantattaṁ udarapaṭalaṁ dvedhā ahosi.",
  "atk-s0508a11:287_4": "Dārako attano puññabalena uppatitvā ekasmiṁ dabbatthambhe nipati.",
  "atk-s0508a11:287_5": "Taṁ dārakaṁ gahetvā ayyikāya adaṁsu.",
  "atk-s0508a11:287_6": "Sā tassa nāmaṁ gaṇhantī dabbatthambhe patitvā laddhajīvitattā ‘‘dabbo’’tissa nāmaṁ akāsi.",
  "atk-s0508a11:287_7": "Tassa ca sattavassikakāle satthā bhikkhusaṅghaparivāro mallaraṭṭhe cārikaṁ caramāno anupiyambavane viharati.",
  "atk-s0508a11:287_8": "Dabbakumāro satthāraṁ disvā dassaneneva pasīditvā pabbajitukāmo hutvā ‘‘ahaṁ dasabalassa santike pabbajissāmī’’ti ayyikaṁ āpucchi. Sā ‘‘sādhu,",
  "atk-s0508a11:287_9": "tātā’’ti dabbakumāraṁ ādāya satthu santikaṁ gantvā, ‘‘bhante,",
  "atk-s0508a11:287_10": "imaṁ kumāraṁ pabbājethā’’ti āha.",
  "atk-s0508a11:287_11": "Satthā aññatarassa bhikkhuno saññaṁ adāsi – ‘‘bhikkhu imaṁ dārakaṁ pabbājehī’’ti.",
  "atk-s0508a11:287_12": "So thero satthu vacanaṁ sutvā dabbakumāraṁ pabbājento tacapañcakakammaṭṭhānaṁ ācikkhi.",
  "atk-s0508a11:287_13": "Pubbahetusampanno katābhinīhāro satto paṭhamakesavaṭṭiyā voropanakkhaṇe sotāpattiphale patiṭṭhahi,",
  "atk-s0508a11:287_14": "dutiyāya kesavaṭṭiyā oropiyamānāya sakadāgāmiphale, tatiyāya anāgāmiphale,",
  "atk-s0508a11:287_15": "sabbakesānaṁ pana oropanañca arahattaphalasacchikiriyā ca apacchā apure ahosi.",
  "atk-s0508a11:287_16": "Satthā mallaraṭṭhe yathābhirantaṁ viharitvā rājagahaṁ gantvā veḷuvane vāsaṁ kappesi.",
  "atk-s0508a11:288_0": "Tatrāyasmā dabbo mallaputto rahogato attano kiccanipphattiṁ oloketvā saṅghassa veyyāvaccakaraṇe kāyaṁ yojetukāmo cintesi – ‘‘yaṁnūnāhaṁ saṅghassa senāsanañca paññāpeyyaṁ bhattāni ca uddiseyya’’nti.",
  "atk-s0508a11:288_1": "So satthu santikaṁ gantvā attano parivitakkaṁ ārocesi.",
  "atk-s0508a11:288_2": "Satthā tassa sādhukāraṁ datvā senāsanapaññāpakattañca bhattuddesakattañca sampaṭicchi.",
  "atk-s0508a11:288_3": "Atha naṁ ‘‘ayaṁ dabbo daharova samāno mahante ṭhāne ṭhito’’ti sattavassikakāleyeva upasampādesi.",
  "atk-s0508a11:288_4": "Thero upasampannakālato paṭṭhāya rājagahaṁ upanissāya viharantānaṁ sabbabhikkhūnaṁ senāsanāni ca paññāpeti, bhikkhañca uddisati.",
  "atk-s0508a11:288_5": "Tassa senāsanapaññāpakabhāvo sabbadisāsu pākaṭo ahosi – ‘‘dabbo kira mallaputto sabhāgasabhāgānaṁ bhikkhūnaṁ ekaṭṭhāne senāsanāni paññāpeti,",
  "atk-s0508a11:288_6": "āsannepi dūrepi senāsanaṁ paññāpeti,",
  "atk-s0508a11:288_7": "gantuṁ asakkonte iddhiyā netī’’ti.",
  "atk-s0508a11:289_0": "Atha naṁ bhikkhū kālepi vikālepi – ‘‘amhākaṁ, āvuso,",
  "atk-s0508a11:289_1": "jīvakambavane senāsanaṁ paññāpehi,",
  "atk-s0508a11:289_2": "amhākaṁ maddakucchismiṁ migadāye’’ti evaṁ senāsanaṁ uddisāpetvā tassa iddhiṁ passantā gacchanti.",
  "atk-s0508a11:289_3": "Sopi iddhiyā manomaye kāye abhisaṅkharitvā ekekassa therassa ekekaṁ attanā sadisaṁ bhikkhuṁ datvā aṅguliyā jalamānāya purato gantvā ‘‘ayaṁ mañco idaṁ pīṭha’’ntiādīni vatvā senāsanaṁ paññāpetvā puna attano vasanaṭṭhānameva āgacchati . Ayamettha saṅkhepo,",
  "atk-s0508a11:289_4": "vitthārato panidaṁ vatthu pāḷiyaṁ āgatameva.",
  "atk-s0508a11:289_5": "Satthā idameva kāraṇaṁ aṭṭhuppattiṁ katvā aparabhāge ariyagaṇamajjhe nisinno theraṁ senāsanapaññāpakānaṁ aggaṭṭhāne ṭhapesi – ‘‘etadaggaṁ, bhikkhave,",
  "atk-s0508a11:289_6": "mama sāvakānaṁ bhikkhūnaṁ senāsanapaññāpakānaṁ yadidaṁ dabbo mallaputto’’ti (a. ni. 1.209; 214). Vuttampi cetaṁ apadāne (apa. thera 2.54, 108-149) –",
  "atk-s0508a11:290_0": "‘‘Padumuttaro nāma jino, sabbalokavidū muni;",
  "atk-s0508a11:291_0": "Ito satasahassamhi, kappe uppajji cakkhumā.",
  "atk-s0508a11:292_0": "‘‘Ovādako viññāpako, tārako sabbapāṇinaṁ;",
  "atk-s0508a11:293_0": "Desanākusalo buddho, tāresi janataṁ bahuṁ.",
  "atk-s0508a11:294_0": "‘‘Anukampako kāruṇiko, hitesī sabbapāṇinaṁ;",
  "atk-s0508a11:295_0": "Sampatte titthiye sabbe, pañcasīle patiṭṭhapi.",
  "atk-s0508a11:296_0": "‘‘Evaṁ nirākulaṁ āsi, suññataṁ titthiyehi ca;",
  "atk-s0508a11:297_0": "Vicittaṁ arahantehi, vasībhūtehi tādibhi.",
  "atk-s0508a11:298_0": "‘‘Ratanānaṭṭhapaññāsaṁ, uggato so mahāmuni;",
  "atk-s0508a11:299_0": "Kañcanagghiyasaṅkāso, bāttiṁsavaralakkhaṇo.",
  "atk-s0508a11:300_0": "‘‘Vassasatasahassāni, āyu vijjati tāvade;",
  "atk-s0508a11:301_0": "Tāvatā tiṭṭhamāno so, tāresi janataṁ bahuṁ.",
  "atk-s0508a11:302_0": "‘‘Tadāhaṁ haṁsavatiyaṁ, seṭṭhiputto mahāyaso;",
  "atk-s0508a11:303_0": "Upetvā lokapajjotaṁ, assosiṁ dhammadesanaṁ.",
  "atk-s0508a11:304_0": "‘‘Senāsanāni bhikkhūnaṁ, paññāpentaṁ sasāvakaṁ;",
  "atk-s0508a11:305_0": "Kittayantassa vacanaṁ, suṇitvā mudito ahaṁ.",
  "atk-s0508a11:306_0": "‘‘Adhikāraṁ sasaṅghassa, katvā tassa mahesino;",
  "atk-s0508a11:307_0": "Nipacca sirasā pāde, taṁ ṭhānamabhipatthayiṁ.",
  "atk-s0508a11:308_0": "‘‘Tadāha sa mahāvīro, mama kammaṁ pakittayaṁ;",
  "atk-s0508a11:309_0": "Yo sasaṅghamabhojesi, sattāhaṁ lokanāyakaṁ.",
  "atk-s0508a11:310_0": "‘‘Soyaṁ kamalapattakkho, sīhaṁso kanakattaco;",
  "atk-s0508a11:311_0": "Mama pādamūle nipati, patthayaṁ ṭhānamuttamaṁ.",
  "atk-s0508a11:312_0": "‘‘Satasahassito kappe, okkākakulasambhavo;",
  "atk-s0508a11:313_0": "Gotamo nāma gottena, satthā loke bhavissati.",
  "atk-s0508a11:314_0": "‘‘Sāvako tassa buddhassa, dabbo nāmena vissuto;",
  "atk-s0508a11:315_0": "Senāsanapaññāpako, aggo hessatiyaṁ tadā.",
  "atk-s0508a11:316_0": "‘‘Tena kammena sukatena, cetanāpaṇidhīhi ca;",
  "atk-s0508a11:317_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a11:318_0": "‘‘Satānaṁ tīṇikkhattuñca, devarajjamakārayiṁ;",
  "atk-s0508a11:319_0": "Satānaṁ pañcakkhattuñca, cakkavattī ahosahaṁ.",
  "atk-s0508a11:320_0": "‘‘Padesarajjaṁ vipulaṁ, gaṇanāto asaṅkhiyaṁ;",
  "atk-s0508a11:321_0": "Sabbattha sukhito āsiṁ, tassa kammassa vāhasā.",
  "atk-s0508a11:322_0": "‘‘Ekanavutito kappe, vipassī nāma nāyako;",
  "atk-s0508a11:323_0": "Uppajji cārudassano, sabbadhammavipassako.",
  "atk-s0508a11:324_0": "‘‘Duṭṭhacitto upavadiṁ, sāvakaṁ tassa tādino;",
  "atk-s0508a11:325_0": "Sabbāsavaparikkhīṇaṁ, suddhoti ca vijāniya.",
  "atk-s0508a11:326_0": "‘‘Tasseva naravīrassa, sāvakānaṁ mahesinaṁ;",
  "atk-s0508a11:327_0": "Salākañca gahetvāna, khīrodanamadāsahaṁ.",
  "atk-s0508a11:328_0": "‘‘Imamhi bhaddake kappe, brahmabandhu mahāyaso;",
  "atk-s0508a11:329_0": "Kassapo nāma gottena, uppajji vadataṁ varo.",
  "atk-s0508a11:330_0": "‘‘Sāsanaṁ jotayitvāna, abhibhuyya kutitthiye;",
  "atk-s0508a11:331_0": "Vineyye vinayitvāva, nibbuto so sasāvako.",
  "atk-s0508a11:332_0": "‘‘Sasisse nibbute nāthe, atthamentamhi sāsane;",
  "atk-s0508a11:333_0": "Devā kandiṁsu saṁviggā, muttakesā rudammukhā.",
  "atk-s0508a11:334_0": "‘‘Nibbāyissati dhammakkho, na passisāma subbate;",
  "atk-s0508a11:335_0": "Na suṇissāma saddhammaṁ, aho no appapuññatā.",
  "atk-s0508a11:336_0": "‘‘Tadāyaṁ pathavī sabbā, acalā sā calācalā;",
  "atk-s0508a11:337_0": "Sāgaro ca sasokova, vinadī karuṇaṁ giraṁ.",
  "atk-s0508a11:338_0": "‘‘Catuddisā dundubhiyo, nādayiṁsu amānusā;",
  "atk-s0508a11:339_0": "Samantato asaniyo, phaliṁsu ca bhayāvahā.",
  "atk-s0508a11:340_0": "‘‘Ukkā patiṁsu nabhasā, dhūmaketu ca dissati;",
  "atk-s0508a11:341_0": "Sadhūmā jālavaṭṭā ca, raviṁsu karuṇaṁ migā.",
  "atk-s0508a11:342_0": "‘‘Uppāde dāruṇe disvā, sāsanatthaṅgasūcake;",
  "atk-s0508a11:343_0": "Saṁviggā bhikkhavo satta, cintayimha mayaṁ tadā.",
  "atk-s0508a11:344_0": "‘‘Sāsanena vināmhākaṁ, jīvitena alaṁ mayaṁ;",
  "atk-s0508a11:345_0": "Pavisitvā mahāraññaṁ, yuñjāma jinasāsane.",
  "atk-s0508a11:346_0": "‘‘Addasamha tadāraññe, ubbiddhaṁ selamuttamaṁ;",
  "atk-s0508a11:347_0": "Nisseṇiyā tamāruyha, nisseṇiṁ pātayimhase.",
  "atk-s0508a11:348_0": "‘‘Tadā ovadi no thero, buddhuppādo sudullabho;",
  "atk-s0508a11:349_0": "Saddhātidullabhā laddhā, thokaṁ sesañca sāsanaṁ.",
  "atk-s0508a11:350_0": "‘‘Nipatanti khaṇātītā, anante dukkhasāgare;",
  "atk-s0508a11:351_0": "Tasmā payogo kattabbo, yāva ṭhāti mune mataṁ.",
  "atk-s0508a11:352_0": "‘‘Arahā āsi so thero, anāgāmī tadānugo;",
  "atk-s0508a11:353_0": "Susīlā itare yuttā, devalokaṁ agamhase.",
  "atk-s0508a11:354_0": "‘‘Nibbuto tiṇṇasaṁsāro, suddhāvāse ca ekako;",
  "atk-s0508a11:355_0": "Ahañca pakkusāti ca, sabhiyo bāhiyo tathā.",
  "atk-s0508a11:356_0": "‘‘Kumārakassapo, ceva, tattha tatthūpagā mayaṁ;",
  "atk-s0508a11:357_0": "Saṁsārabandhanā muttā, gotamenānukampitā.",
  "atk-s0508a11:358_0": "‘‘Mallesu kusinārāyaṁ, gabbhe jātassa me sato;",
  "atk-s0508a11:359_0": "Mātā matā citāruḷhā, tato nippatito ahaṁ.",
  "atk-s0508a11:360_0": "‘‘Patito dabbapuñjamhi, tato dabboti vissuto;",
  "atk-s0508a11:361_0": "Brahmacārībalenāhaṁ, vimutto sattavassiko.",
  "atk-s0508a11:362_0": "‘‘Khīrodanabalenāhaṁ , pañcahaṅgehupāgato;",
  "atk-s0508a11:363_0": "Khīṇāsavopavādena, pāpehi bahu codito.",
  "atk-s0508a11:364_0": "‘‘Ubho puññañca pāpañca, vītivattomhi dānihaṁ;",
  "atk-s0508a11:365_0": "Patvāna paramaṁ santiṁ, viharāmi anāsavo.",
  "atk-s0508a11:366_0": "‘‘Senāsanaṁ paññāpayiṁ, hāsayitvāna subbate;",
  "atk-s0508a11:367_0": "Jino tasmiṁ guṇe tuṭṭho, etadagge ṭhapesi maṁ.",
  "atk-s0508a11:368_0": "‘‘Kilesā jhāpitā mayhaṁ, bhavā sabbe samūhatā;",
  "atk-s0508a11:369_0": "Nāgova bandhanaṁ chetvā, viharāmi anāsavo.",
  "atk-s0508a11:370_0": "‘‘Svāgataṁ vata me āsi, buddhaseṭṭhassa santike;",
  "atk-s0508a11:371_0": "Tisso vijjā anuppattā, kataṁ buddhassa sāsanaṁ.",
  "atk-s0508a11:372_0": "‘‘Paṭisambhidā catasso…pe…kataṁ buddhassa sāsana’’nti.",
  "atk-s0508a11:373_0": "Evaṁbhūtaṁ pana taṁ yena pubbe ekassa khīṇāsavattherassa anuddhaṁsanavasena katena pāpakammena bahūni vassasatasahassāni niraye pacci,",
  "atk-s0508a11:373_1": "tāya eva kammapilotikāya codiyamānā mettiyabhūmajakā bhikkhū ‘‘iminā mayaṁ kalyāṇabhattikassa gahapatino antare paribheditā’’ti duggahitagāhino amūlakena pārājikena dhammena anuddhaṁsesuṁ.",
  "atk-s0508a11:373_2": "Tasmiñca adhikaraṇe saṅghena sativinayena vūpasamite ayaṁ thero lokānukampāya attano guṇe vibhāvento ‘‘yo duddamiyo’’ti imaṁ gāthaṁ abhāsi.",
  "atk-s0508a11:374_0": "5.",
  "atk-s0508a11:374_1": "Tattha yoti aniyamitaniddeso,",
  "atk-s0508a11:374_2": "tassa ‘‘so’’ti iminā niyamattaṁ daṭṭhabbaṁ.",
  "atk-s0508a11:374_3": "Ubhayenapi aññaṁ viya katvā attānameva vadati. Duddamiyoti duddamo, dametuṁ asakkuṇeyyo.",
  "atk-s0508a11:374_4": "Idañca attano puthujjanakāle diṭṭhigatānaṁ visūkāyikānaṁ kilesānaṁ madālepacittassa vipphanditaṁ indriyānaṁ avūpasamanañca cintetvā vadati.",
  "atk-s0508a11:374_5": "Damenāti uttamena aggamaggadamena,",
  "atk-s0508a11:374_6": "tena hi danto puna dametabbatābhāvato ‘‘danto’’ti vattabbataṁ arahati, na aññena.",
  "atk-s0508a11:374_7": "Atha vā damenāti damakena purisadammasārathinā damito . Dabboti drabyo, bhabboti attho.",
  "atk-s0508a11:374_8": "Tenāha bhagavā imameva theraṁ sandhāya – ‘‘na kho, dabba,",
  "atk-s0508a11:374_9": "dabbā evaṁ nibbeṭhentī’’ti (pārā. 384; cūḷava. 193) .",
  "atk-s0508a11:374_10": "Santusitoti yathāladdhapaccayasantosena jhānasamāpattisantosena maggaphalasantosena ca santuṭṭho.",
  "atk-s0508a11:374_11": "Vitiṇṇakaṅkhoti soḷasavatthukāya aṭṭhavatthukāya ca kaṅkhāya paṭhamamaggeneva samugghāṭitattā vigatakaṅkho.",
  "atk-s0508a11:374_12": "Vijitāvīti purisājānīyena vijetabbassa sabbassapi saṁkilesapakkhassa vijitattā vidhamitattā vijitāvī.",
  "atk-s0508a11:374_13": "Apetabheravoti pañcavīsatiyā bhayānaṁ sabbaso apetattā apagatabheravo abhayūparato . Puna dabboti nāmakittanaṁ.",
  "atk-s0508a11:374_14": "Parinibbutoti dve parinibbānāni kilesaparinibbānañca, yā saupādisesanibbānadhātu, khandhaparinibbānañca, yā anupādisesanibbānadhātu.",
  "atk-s0508a11:374_15": "Tesu idha kilesaparinibbānaṁ adhippetaṁ,",
  "atk-s0508a11:374_16": "tasmā pahātabbadhammānaṁ maggena sabbaso pahīnattā kilesaparinibbānena parinibbutoti attho.",
  "atk-s0508a11:374_17": "Ṭhitattoti ṭhitasabhāvo acalo iṭṭhādīsu tādibhāvappattiyā lokadhammehi akampanīyo. Hīti ca hetuatthe nipāto,",
  "atk-s0508a11:374_18": "tena yo pubbe duddamo hutvā ṭhito yasmā dabbattā satthārā uttamena damena damito santusito vitiṇṇakaṅkho vijitāvī apetabheravo,",
  "atk-s0508a11:374_19": "tasmā so dabbo parinibbuto tatoyeva ca ṭhitatto,",
  "atk-s0508a11:374_20": "evaṁbhūte ca tasmiṁ cittapasādova kātabbo,",
  "atk-s0508a11:374_21": "na pasādaññathattanti paraneyyabuddhike satte anukampanto thero aññaṁ byākāsi.",
  "atk-s0508a11:375_0": "Dabbattheragāthāvaṇṇanā niṭṭhitā.",
  "atk-s0508a11:376_0": "6. Sītavaniyattheragāthāvaṇṇanā",
  "atk-s0508a11:377_0": "Yo sītavananti āyasmato sambhūtattherassa gāthā. Kā uppatti?",
  "atk-s0508a11:377_1": "Ito kira aṭṭhārasādhikassa kappasatassa matthake atthadassī nāma sambuddho loke uppajjitvā sadevakaṁ lokaṁ saṁsāramahoghato tārento ekadivasaṁ mahatā bhikkhusaṅghena saddhiṁ gaṅgātīraṁ upagacchi.",
  "atk-s0508a11:377_2": "Tasmiṁ kāle ayaṁ gahapatikule nibbatto tattha bhagavantaṁ passitvā pasannamānaso upasaṅkamitvā vanditvā ‘‘kiṁ, bhante,",
  "atk-s0508a11:377_3": "pāraṁ gantukāmatthā’’ti pucchi.",
  "atk-s0508a11:377_4": "Bhagavā ‘‘gamissāmā’’ti avoca.",
  "atk-s0508a11:377_5": "So tāvadeva nāvāsaṅghāṭaṁ yojetvā upanesi.",
  "atk-s0508a11:377_6": "Satthā taṁ anukampanto saha bhikkhusaṅghena nāvaṁ abhiruhi.",
  "atk-s0508a11:377_7": "So sayampi abhiruyha sukheneva paratīraṁ sampāpetvā bhagavantaṁ bhikkhusaṅghañca dutiyadivase mahādānaṁ pavattetvā anugantvā pasannacitto vanditvā nivatti.",
  "atk-s0508a11:377_8": "So tena puññakammena devamanussesu saṁsaritvā ito terasādhikakappasatassa matthake khattiyakule nibbattitvā rājā ahosi cakkavattī dhammiko dhammarājā.",
  "atk-s0508a11:377_9": "So satte sugatimagge patiṭṭhāpetvā tato cuto ekanavutikappe vipassissa bhagavato sāsane pabbajitvā dhutadhamme samādāya susāne vasanto samaṇadhammaṁ akāsi.",
  "atk-s0508a11:377_10": "Puna kassapassa bhagavato kālepi tassa sāsane tīhi sahāyehi saddhiṁ pabbajitvā vīsativassasahassāni samaṇadhammaṁ katvā ekaṁ buddhantaraṁ devamanussesu saṁsaritvā imasmiṁ buddhuppāde rājagahe brāhmaṇamahāsālassa putto hutvā nibbatti.",
  "atk-s0508a11:377_11": "Tassa ‘‘sambhūto’’ti nāmaṁ akaṁsu.",
  "atk-s0508a11:377_12": "So vayappatto brāhmaṇasippesu nipphattiṁ gato.",
  "atk-s0508a11:377_13": "Bhūmijo jeyyaseno abhirādhanoti tīhi sahāyehi saddhiṁ bhagavato santikaṁ gato dhammadesanaṁ sutvā paṭiladdhasaddho pabbaji. Ye sandhāya vuttaṁ –",
  "atk-s0508a11:378_0": "‘‘Bhūmijo jeyyaseno ca, sambhūto abhirādhano;",
  "atk-s0508a11:379_0": "Ete dhammaṁ abhiññāsuṁ, sāsane varatādino’’ti.",
  "atk-s0508a11:380_0": "Atha sambhūto bhagavato santike kāyagatāsatikammaṭṭhānaṁ gahetvā nibaddhaṁ sītavane vasati.",
  "atk-s0508a11:380_1": "Tenevāyasmā ‘‘sītavaniyo’’ti paññāyittha.",
  "atk-s0508a11:380_2": "Tena ca samayena vessavaṇo mahārājā kenacideva karaṇīyena jambudīpe dakkhiṇadisābhāgaṁ uddissa ākāsena gacchanto theraṁ abbhokāse nisīditvā kammaṭṭhānaṁ manasikarontaṁ disvā vimānato oruyha theraṁ vanditvā,",
  "atk-s0508a11:380_3": "‘‘yadā thero samādhito vuṭṭhahissati, tadā mama āgamanaṁ ārocetha,",
  "atk-s0508a11:380_4": "ārakkhañcassa karothā’’ti dve yakkhe āṇāpetvā pakkāmi.",
  "atk-s0508a11:380_5": "Te therassa samīpe ṭhatvā manasikāraṁ paṭisaṁharitvā nisinnakāle ārocesuṁ.",
  "atk-s0508a11:380_6": "Taṁ sutvā thero ‘‘tumhe mama vacanena vessavaṇamahārājassa kathetha,",
  "atk-s0508a11:380_7": "bhagavatā attano sāsane ṭhitānaṁ satiārakkhā nāma ṭhapitā atthi, sāyeva mādise rakkhati, tvaṁ tattha appossukko hohi,",
  "atk-s0508a11:380_8": "bhagavato ovāde ṭhitānaṁ edisāya ārakkhāya karaṇīyaṁ natthī’’ti te vissajjetvā tāvadeva vipassanaṁ vaḍḍhetvā vijjāttayaṁ sacchākāsi.",
  "atk-s0508a11:380_9": "Tato vessavaṇo nivattamāno therassa samīpaṁ patvā mukhākārasallakkhaṇenevassa katakiccabhāvaṁ ñatvā sāvatthiṁ gantvā bhagavato ārocetvā satthu sammukhā theraṁ abhitthavanto –",
  "atk-s0508a11:381_0": "‘‘Satiārakkhasampanno, dhitimā vīriyasamāhito;",
  "atk-s0508a11:382_0": "Anujāto satthu sambhūto, tevijjo maccupāragū’’ti. –",
  "atk-s0508a11:383_0": "Imāya gāthāya therassa guṇe vaṇṇesi. Tena vuttaṁ apadāne (apa. thera 1.21.15-20) –",
  "atk-s0508a11:384_0": "‘‘Atthadassī tu bhagavā, dvipadindo narāsabho;",
  "atk-s0508a11:385_0": "Purakkhato sāvakehi, gaṅgātīramupāgami.",
  "atk-s0508a11:386_0": "‘‘Samatitti kākapeyyā, gaṅgā āsi duruttarā;",
  "atk-s0508a11:387_0": "Uttārayiṁ bhikkhusaṅghaṁ, buddhañca dvipaduttamaṁ.",
  "atk-s0508a11:388_0": "‘‘Aṭṭhārase kappasate, yaṁ kammamakariṁ tadā;",
  "atk-s0508a11:389_0": "Duggatiṁ nābhijānāmi, taraṇāya idaṁ phalaṁ.",
  "atk-s0508a11:390_0": "‘‘Teraseto kappasate, pañca sabbobhavā ahuṁ;",
  "atk-s0508a11:391_0": "Sattaratanasampannā, cakkavattī mahabbalā.",
  "atk-s0508a11:392_0": "‘‘Pacchime ca bhave asmiṁ, jātohaṁ brāhmaṇe kule;",
  "atk-s0508a11:393_0": "Saddhiṁ tīhi sahāyehi, pabbajiṁ satthu sāsane.",
  "atk-s0508a11:394_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:395_0": "Athāyasmā sambhūto bhagavantaṁ dassanāya gacchante bhikkhū disvā ‘‘āvuso,",
  "atk-s0508a11:395_1": "mama vacanena bhagavato pāde sirasā vandatha,",
  "atk-s0508a11:395_2": "evañca vadethā’’ti vatvā dhammādhikaraṇaṁ attano satthu aviheṭhitabhāvaṁ pakāsento ‘‘yo sītavana’’nti gāthamāha.",
  "atk-s0508a11:395_3": "Te bhikkhū bhagavantaṁ upasaṅkamitvā vanditvā sambhūtattherassa sāsanaṁ sampavedentā, ‘‘āyasmā, bhante,",
  "atk-s0508a11:395_4": "sambhūto bhagavato pāde sirasā vandati,",
  "atk-s0508a11:395_5": "evañca vadatī’’ti vatvā taṁ gāthaṁ ārocesuṁ, taṁ sutvā bhagavā ‘‘paṇḍito, bhikkhave,",
  "atk-s0508a11:395_6": "sambhūto bhikkhu paccapādi dhammassānudhammaṁ,",
  "atk-s0508a11:395_7": "na ca maṁ dhammādhikaraṇaṁ viheṭheti.",
  "atk-s0508a11:395_8": "Vessavaṇena tassattho mayhaṁ ārocitā’’ti āha.",
  "atk-s0508a11:396_0": "6.",
  "atk-s0508a11:396_1": "Yaṁ pana te bhikkhū sambhūtattherena vuttaṁ ‘‘yo sītavana’’nti gāthaṁ satthu nivedesuṁ.",
  "atk-s0508a11:396_2": "Tattha sītavananti evaṁnāmakaṁ rājagahasamīpe mahantaṁ bheravasusānavanaṁ.",
  "atk-s0508a11:396_3": "Upagāti nivāsanavasena upagacchi.",
  "atk-s0508a11:396_4": "Etena bhagavatā anuññātaṁ pabbajitānurūpaṁ nivāsanaṭṭhānaṁ dasseti.",
  "atk-s0508a11:396_5": "Bhikkhūti saṁsārabhayassa ikkhanato bhinnakilesatāya ca bhikkhu. Ekoti adutiyo, etena kāyavivekaṁ dasseti. Santusitoti santuṭṭho.",
  "atk-s0508a11:396_6": "Etena catupaccayasantosalakkhaṇaṁ ariyavaṁsaṁ dasseti.",
  "atk-s0508a11:396_7": "Samāhitattoti upacārappanābhedena samādhinā samāhitacitto,",
  "atk-s0508a11:396_8": "etena cittavivekabhāvanāmukhena bhāvanārāmaṁ ariyavaṁsaṁ dasseti.",
  "atk-s0508a11:396_9": "Vijitāvīti sāsane sammāpaṭipajjantena vijetabbaṁ kilesagaṇaṁ vijitvā ṭhito, etena upadhivivekaṁ dasseti.",
  "atk-s0508a11:396_10": "Bhayahetūnaṁ kilesānaṁ apagatattā apetalomahaṁso,",
  "atk-s0508a11:396_11": "etena sammāpaṭipattiyā phalaṁ dasseti. Rakkhanti rakkhanto.",
  "atk-s0508a11:396_12": "Kāyagatāsatinti kāyārammaṇaṁ satiṁ,",
  "atk-s0508a11:396_13": "kāyagatāsatikammaṭṭhānaṁ paribrūhanavasena avissajjento. Dhitimāti dhīro,",
  "atk-s0508a11:396_14": "samāhitattaṁ vijitāvibhāvataṁ vā upādāya paṭipattidassanametaṁ.",
  "atk-s0508a11:396_15": "Ayañhettha saṅkhepattho – so bhikkhu vivekasukhānupekkhāya eko sītavanaṁ upāgami,",
  "atk-s0508a11:396_16": "upāgato ca lolabhāvābhāvato santuṭṭho dhitimā kāyagatāsatikammaṭṭhānaṁ bhāvento tathādhigataṁ jhānaṁ pādakaṁ katvā āraddhavipassanaṁ ussukkāpetvā adhigatena aggamaggena samāhito vijitāvī ca hutvā katakiccatāya bhayahetūnaṁ sabbaso apagatattā apetalomahaṁso jātoti.",
  "atk-s0508a11:397_0": "Sītavaniyattheragāthāvaṇṇanā niṭṭhitā.",
  "atk-s0508a11:398_0": "7. Bhalliyattheragāthāvaṇṇanā",
  "atk-s0508a11:399_0": "Yopānudīti āyasmato bhalliyattherassa gāthā. Kā uppatti?",
  "atk-s0508a11:399_1": "Ayaṁ kira ito ekatiṁse kappe anuppanne buddhe sumanassa nāma paccekabuddhassa pasannacitto phalāphalaṁ datvā sugatīsu eva saṁsaranto sikhissa sammāsambuddhassa kāle aruṇavatīnagare brāhmaṇakule nibbatto ‘‘sikhissa bhagavato paṭhamābhisambuddhassa ujita,",
  "atk-s0508a11:399_2": "ojitā nāma dve satthavāhaputtā paṭhamāhāraṁ adaṁsū’’ti sutvā attano sahāyakena saddhiṁ bhagavantaṁ upasaṅkamitvā vanditvā svātanāya nimantetvā mahādānaṁ pavattetvā patthanaṁ akaṁsu – ‘‘ubhopi mayaṁ, bhante,",
  "atk-s0508a11:399_3": "anāgate tumhādisassa buddhassa paṭhamāhāradāyakā bhaveyyāmā’’ti.",
  "atk-s0508a11:399_4": "Te tattha tattha bhave puññakammaṁ katvā devamanussesu saṁsarantā kassapassa bhagavato kāle gopālakaseṭṭhissa puttā bhātaro hutvā nibbattā.",
  "atk-s0508a11:399_5": "Bahūni vassāni bhikkhusaṅghaṁ khīrabhojanena upaṭṭhahiṁsu.",
  "atk-s0508a11:399_6": "Amhākaṁ pana bhagavato kāle pokkharavatīnagare satthavāhassa puttā bhātaro hutvā nibbattā. Tesu jeṭṭho taphusso nāma, kaniṭṭho bhalliyo nāma,",
  "atk-s0508a11:399_7": "te pañcamattāni sakaṭasatāni bhaṇḍassa pūretvā vāṇijjāya gacchantā bhagavati paṭhamābhisambuddhe sattasattāhaṁ vimuttisukhadhammapaccavekkhaṇāhi vītināmetvā aṭṭhame sattāhe rājāyatanamūle viharante rājāyatanassa avidūre mahāmaggena atikkamanti,",
  "atk-s0508a11:399_8": "tesaṁ tasmiṁ samaye samepi bhūmibhāge akaddamodake sakaṭāni nappavattiṁsu, ‘‘kiṁ nu, kho,",
  "atk-s0508a11:399_9": "kāraṇa’’nti ca cintentānaṁ porāṇasālohitā devatā rukkhaviṭapantare attānaṁ dassentī āha – ‘‘mādisā,",
  "atk-s0508a11:399_10": "ayaṁ bhagavā acirābhisambuddho sattasattāhaṁ anāhāro vimuttisukhāpaṭisaṁvedī idāni rājāyatanamūle nisinno, taṁ āhārena paṭimānetha,",
  "atk-s0508a11:399_11": "yadassa tumhākaṁ dīgharattaṁ hitāya sukhāyā’’ti.",
  "atk-s0508a11:399_12": "Taṁ sutvā te uḷāraṁ pītisomanassaṁ paṭisaṁvedentā,",
  "atk-s0508a11:399_13": "‘‘āhārasampādanaṁ papañca’’nti maññamānā manthañca madhupiṇḍikañca bhagavato datvā dvevācikasaraṇaṁ gantvā kesadhātuyo labhitvā agamaṁsu.",
  "atk-s0508a11:399_14": "Te hi paṭhamaṁ upāsakā ahesuṁ.",
  "atk-s0508a11:399_15": "Atha bhagavati bārāṇasiṁ gantvā dhammacakkaṁ pavattetvā anupubbena rājagahe viharante taphussabhalliyā rājagahaṁ upagatā bhagavantaṁ upasaṅkamitvā vanditvā ekamantaṁ nisīdiṁsu. Tesaṁ bhagavā dhammaṁ desesi.",
  "atk-s0508a11:399_16": "Tesu taphusso sotāpattiphale patiṭṭhāya upāsakova ahosi.",
  "atk-s0508a11:399_17": "Bhalliyo pana pabbajitvā chaḷabhiñño ahosi. Tena vuttaṁ apadāne (apa. thera 2.48.66-70) –",
  "atk-s0508a11:400_0": "‘‘Sumano nāma sambuddho, takkarāyaṁ vasī tadā;",
  "atk-s0508a11:401_0": "Vallikāraphalaṁ gayha, sayambhussa adāsahaṁ.",
  "atk-s0508a11:402_0": "‘‘Ekatiṁse ito kappe, yaṁ phalaṁ adadiṁ tadā;",
  "atk-s0508a11:403_0": "Duggatiṁ nābhijānāmi, phaladānassidaṁ phalaṁ.",
  "atk-s0508a11:404_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:405_0": "Athekadivasaṁ māro bhalliyattherassa bhiṁsāpanatthaṁ bhayānakaṁ rūpaṁ dassesi.",
  "atk-s0508a11:405_1": "So attano sabbabhayātikkamaṁ pakāsento ‘‘yopānudī’’ti gāthamabhāsi.",
  "atk-s0508a11:406_0": "7.",
  "atk-s0508a11:406_1": "Tattha yopānudīti yo apānudi khipi pajahi viddhaṁsesi.",
  "atk-s0508a11:406_2": "Maccurājassāti maccu nāma maraṇaṁ khandhānaṁ bhedo,",
  "atk-s0508a11:406_3": "so eva ca sattānaṁ attano vase anuvattāpanato issaraṭṭhena rājāti maccurājā, tassa. Senanti jarārogādiṁ,",
  "atk-s0508a11:406_4": "sā hissa vasavattane aṅgabhāvato senā nāma,",
  "atk-s0508a11:406_5": "tena hesa mahatā nānāvidhena vipulena ‘‘mahāseno’’ti vuccati.",
  "atk-s0508a11:406_6": "Yathāha – ‘‘na hi no saṅgaraṁ tena, mahāsenena maccunā’’ti (ma. ni. 1.272; jā. 2.22.121; netti. 103).",
  "atk-s0508a11:406_7": "Atha vā guṇamāraṇaṭṭhena ‘‘maccū’’ti idha devaputtamāro adhippeto,",
  "atk-s0508a11:406_8": "tassa ca sahāyabhāvūpagamanato kāmādayo senā. Tathā cāha –",
  "atk-s0508a11:407_0": "‘‘Kāmā te paṭhamā senā, dutiyā arati vuccati;",
  "atk-s0508a11:408_0": "Tatiyā khuppipāsā te, catutthī taṇhā pavuccati.",
  "atk-s0508a11:409_0": "‘‘Pañcamī thinamiddhaṁ te, chaṭṭhā bhīrū pavuccati;",
  "atk-s0508a11:410_0": "Sattamī vicikicchā te, māno makkho ca aṭṭhamī’’ti. (su. ni. 438-439; mahāni. 28;cūḷani. nandamāṇavapucchāniddesa 47);",
  "atk-s0508a11:411_0": "Naḷasetuṁvasudubbalaṁ mahoghoti sāravirahitato naḷasetusadisaṁ ativiya abalabhāvato suṭṭhu dubbalaṁ saṁkilesasenaṁ navalokuttaradhammānaṁ mahābalavabhāvato mahoghasadisena aggamaggena yo apānudi vijitāvī apetabheravo danto,",
  "atk-s0508a11:411_1": "so parinibbuto ṭhitattoti yojanā.",
  "atk-s0508a11:411_2": "Taṁ sutvā māro ‘‘jānāti maṁ samaṇo’’ti tatthevantaradhāyīti.",
  "atk-s0508a11:412_0": "Bhalliyattheragāthāvaṇṇanā niṭṭhitā.",
  "atk-s0508a11:413_0": "8. Vīrattheragāthāvaṇṇanā",
  "atk-s0508a11:414_0": "Yoduddamiyoti āyasmato vīrattherassa gāthā. Kā uppatti?",
  "atk-s0508a11:414_1": "Ayaṁ kira ito ekanavute kappe vipassissa bhagavato vasanaāvāsaṁ paṭijaggi.",
  "atk-s0508a11:414_2": "Ekadivasañca sindhuvārapupphasadisāni nigguṇṭhipupphāni gahetvā bhagavantaṁ pūjesi.",
  "atk-s0508a11:414_3": "So tena puññakammena devamanussesu saṁsaranto ito pañcatiṁse kappe khattiyakule nibbattitvā mahāpatāpo nāma rājā ahosi cakkavattī.",
  "atk-s0508a11:414_4": "So dhammena samena rajjaṁ kārento satte saggamagge patiṭṭhāpesi.",
  "atk-s0508a11:414_5": "Puna imasmiṁ kappe kassapassa bhagavato kāle mahāvibhavo seṭṭhi hutvā kapaṇaddhikādīnaṁ dānaṁ dento saṅghassa khīrabhattaṁ adāsi.",
  "atk-s0508a11:414_6": "Evaṁ tattha tattha dānamayaṁ puññasambhāraṁ karonto itarañca nibbānatthaṁ sambharanto devamanussesu saṁsaritvā imasmiṁ buddhuppāde sāvatthinagare rañño pasenadissa amaccakule nibbatti, ‘‘vīro’’tissa nāmaṁ akaṁsu.",
  "atk-s0508a11:414_7": "So vayappatto nāmānugatehi pattabalajavādiguṇehi samannāgato saṅgāmasūro hutvā mātāpitūhi nibandhavasena kārite dārapariggahe ekaṁyeva puttaṁ labhitvā pubbahetunā codiyamāno kāmesu saṁsāre ca ādīnavaṁ disvā saṁvegajāto pabbajitvā ghaṭento vāyamanto nacirasseva chaḷabhiñño ahosi. Tena vuttaṁ apadāne (apa. thera 1.21.21-24) –",
  "atk-s0508a11:415_0": "‘‘Vipassissa bhagavato, āsimārāmiko ahaṁ;",
  "atk-s0508a11:416_0": "Nigguṇṭhipupphaṁ paggayha, buddhassa abhiropayiṁ.",
  "atk-s0508a11:417_0": "‘‘Ekanavutito kappe, yaṁ pupphamabhipūjayiṁ;",
  "atk-s0508a11:418_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:419_0": "‘‘Pañcavīse ito kappe, eko āsiṁ janādhipo;",
  "atk-s0508a11:420_0": "Mahāpatāpanāmena, cakkavattī mahabbalo.",
  "atk-s0508a11:421_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:422_0": "Evaṁ pana arahattaṁ patvā phalasamāpattisukhena vītināmentaṁ theraṁ purāṇadutiyikā uppabbājetukāmā antarantarā nānānayehi palobhetuṁ parakkamantī ekadivasaṁ divāvihāraṭṭhānaṁ gantvā itthikuttādīni dassetuṁ ārabhi.",
  "atk-s0508a11:422_1": "Athāyasmā vīro ‘‘maṁ palobhetukāmā sineruṁ makasapakkhavātena cāletukāmā viya yāva bālā vatāyaṁ itthī’’ti tassā kiriyāya niratthakabhāvaṁ dīpento ‘‘yo duddamiyo’’ti gāthaṁ abhāsi.",
  "atk-s0508a11:423_0": "8.",
  "atk-s0508a11:423_1": "Tattha yo duddamiyotiādīnaṁ padānaṁ attho heṭṭhā vuttoyeva.",
  "atk-s0508a11:423_2": "Idaṁ panettha yojanāmattaṁ yo pubbe adanta kilesatāya paccatthikehi vā saṅgamasīse dametuṁ jetuṁ asakkuṇeyyatāyaduddamiyo,",
  "atk-s0508a11:423_3": "idāni pana uttamena damena danto catubbidhasammappamadhānavīriyasampattiyā vīro,",
  "atk-s0508a11:423_4": "vuttanayeneva santusito vitiṇṇakaṅkho vijitāvī apetalomahaṁso vīro vīranāmako anavasesato kilesaparinibbānena parinibbuto, tato eva ṭhitasabhāvo,",
  "atk-s0508a11:423_5": "na tādisānaṁ satenapi sahassenapi cālanīyoti.",
  "atk-s0508a11:423_6": "Taṁ sutvā sā itthī – ‘‘mayhaṁ sāmike evaṁ paṭipanne ko mayhaṁ gharāvāsena attho’’ti saṁvegajātā bhikkhunīsu pabbajitvā nacirasseva tevijjā ahosīti.",
  "atk-s0508a11:424_0": "Vīrattheragāthāvaṇṇanā niṭṭhitā.",
  "atk-s0508a11:425_0": "9. Pilindavacchattheragāthāvaṇṇanā",
  "atk-s0508a11:426_0": "Svāgatanti āyasmato pilindavacchattherassa gāthā. Kā uppatti?",
  "atk-s0508a11:426_1": "Ayaṁ kira padumuttarabuddhakāle haṁsavatīnagare mahābhogakule nibbatto heṭṭhā vuttanayeneva satthu santike dhammaṁ suṇanto satthāraṁ ekaṁ bhikkhuṁ devatānaṁ piyamanāpabhāvena aggaṭṭhāne ṭhapentaṁ disvā taṁ ṭhānantaraṁ patthetvā yāvajīvaṁ kusalaṁ katvā tato cuto devamanussesu saṁsaranto sumedhassa bhagavato kāle manussaloke nibbattitvā bhagavati parinibbute satthu thūpassa pūjaṁ katvā saṅghe ca mahādānaṁ pavattetvā tato cuto devamanussesu eva saṁsaranto anuppanne buddhe cakkavattī rājā hutvā mahājanaṁ pañcasu sīlesu patiṭṭhāpetvā saggaparāyaṇaṁ akāsi.",
  "atk-s0508a11:426_2": "So anuppanneyeva amhākaṁ bhagavati sāvatthiyaṁ brāhmaṇagehe nibbatti.",
  "atk-s0508a11:426_3": "‘‘Pilindo’’tissa nāmaṁ akaṁsu. Vacchoti pana gottaṁ .",
  "atk-s0508a11:426_4": "Tena so aparabhāge ‘‘pilindavaccho’’ti paññāyittha.",
  "atk-s0508a11:426_5": "Saṁsāre pana saṁvegabahulatāya paribbājakapabbajjaṁ pabbajitvā cūḷagandhāraṁ nāma vijjaṁ sādhetvā tāya vijjāya ākāsacārī paracittavidū ca hutvā rājagahe lābhaggayasaggappatto paṭivasati.",
  "atk-s0508a11:427_0": "Atha yadā amhākaṁ bhagavā abhisambuddho hutvā anukkamena rājagahaṁ upagato,",
  "atk-s0508a11:427_1": "tato paṭṭhāya buddhānubhāvena tassa sā vijjā na sampajjati, attano kiccaṁ na sādheti.",
  "atk-s0508a11:427_2": "So cintesi – ‘‘sutaṁ kho pana metaṁ ācariyapācariyānaṁ bhāsamānānaṁ ‘yattha mahāgandhāravijjā dharati,",
  "atk-s0508a11:427_3": "tattha cūḷagandhāravijjā na sampajjatī’ti,",
  "atk-s0508a11:427_4": "samaṇassa pana gotamassa āgatakālato paṭṭhāya nāyaṁ mama vijjā sampajjati,",
  "atk-s0508a11:427_5": "nissaṁsayaṁ samaṇo gotamo mahāgandhāravijjaṁ jānāti,",
  "atk-s0508a11:427_6": "yaṁnūnāhaṁ taṁ payirupāsitvā tassa santike taṁ vijjaṁ pariyāpuṇeyya’’nti.",
  "atk-s0508a11:427_7": "So bhagavantaṁ upasaṅkamitvā etadavoca – ‘‘ahaṁ, mahāsamaṇa,",
  "atk-s0508a11:427_8": "tava santike ekaṁ vijjaṁ pariyāpuṇitukāmo, okāsaṁ me karohī’’ti.",
  "atk-s0508a11:427_9": "Bhagavā ‘‘tena hi pabbajā’’ti āha.",
  "atk-s0508a11:427_10": "So ‘‘vijjāya parikammaṁ pabbajjā’’ti maññamāno pabbaji.",
  "atk-s0508a11:427_11": "Tassa bhagavā dhammaṁ kathetvā caritānukūlaṁ kammaṭṭhānaṁ adāsi.",
  "atk-s0508a11:427_12": "So upanissayasampannatāya nacirasseva vipassanaṁ vaḍḍhetvā arahattaṁ pāpuṇi.",
  "atk-s0508a11:427_13": "Yā pana purimajātiyaṁ tassovāde ṭhatvā sagge nibbattā devatā,",
  "atk-s0508a11:427_14": "taṁ kataññutaṁ nissāya sañjātabahumānā sāyaṁ pātaṁ theraṁ payirupāsitvā gacchanti.",
  "atk-s0508a11:427_15": "Tasmā thero devatānaṁ piyamanāpatāya aggataṁ patto. Tena vuttaṁ apadāne (apa. thera 1.2.55-67) –",
  "atk-s0508a11:428_0": "‘‘Nibbute lokanāthamhi, sumedhe aggapuggale;",
  "atk-s0508a11:429_0": "Pasannacitto sumano, thūpapūjaṁ akāsahaṁ.",
  "atk-s0508a11:430_0": "‘‘Ye ca khīṇāsavā tattha, chaḷabhiññā mahiddhikā;",
  "atk-s0508a11:431_0": "Tehaṁ tattha samānetvā, saṅghabhattaṁ akāsahaṁ.",
  "atk-s0508a11:432_0": "‘‘Sumedhassa bhagavato, upaṭṭhāko tadā ahu;",
  "atk-s0508a11:433_0": "Sumedho nāma nāmena, anumodittha so tadā.",
  "atk-s0508a11:434_0": "‘‘Tena cittappasādena, vimānaṁ upapajjahaṁ;",
  "atk-s0508a11:435_0": "Chaḷāsītisahassāni, accharāyo ramiṁsu me.",
  "atk-s0508a11:436_0": "‘‘Mameva anuvattanti, sabbakāmehi tā sadā;",
  "atk-s0508a11:437_0": "Aññe deve abhibhomi, puññakammassidaṁ phalaṁ.",
  "atk-s0508a11:438_0": "‘‘Pañcavīsamhi kappamhi, varuṇo nāma khattiyo;",
  "atk-s0508a11:439_0": "Visuddhabhojano āsiṁ, cakkavattī ahaṁ tadā.",
  "atk-s0508a11:440_0": "‘‘Na te bījaṁ pavappanti, napi nīyanti naṅgalā;",
  "atk-s0508a11:441_0": "Akaṭṭhapākimaṁ sāliṁ, paribhuñjanti mānusā.",
  "atk-s0508a11:442_0": "‘‘Tattha rajjaṁ karitvāna, devattaṁ puna gacchahaṁ;",
  "atk-s0508a11:443_0": "Tadāpi edisā mayhaṁ, nibbattā bhogasampadā.",
  "atk-s0508a11:444_0": "‘‘Na maṁ mittā amittā vā, hiṁsanti sabbapāṇino;",
  "atk-s0508a11:445_0": "Sabbesampi piyo homi, puññakammassidaṁ phalaṁ.",
  "atk-s0508a11:446_0": "‘‘Tiṁsakappasahassamhi , yaṁ dānamadadiṁ tadā;",
  "atk-s0508a11:447_0": "Duggatiṁ nābhijānāmi, gandhālepassidaṁ phalaṁ.",
  "atk-s0508a11:448_0": "‘‘Imasmiṁ bhaddake kappe, eko āsiṁ janādhipo;",
  "atk-s0508a11:449_0": "Mahānubhāvo rājāhaṁ, cakkavattī mahabbalo.",
  "atk-s0508a11:450_0": "‘‘Sohaṁ pañcasu sīlesu, ṭhapetvā janataṁ bahuṁ;",
  "atk-s0508a11:451_0": "Pāpetvā sugatiṁyeva, devatānaṁ piyo ahuṁ.",
  "atk-s0508a11:452_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:453_0": "Tathā devatāhi ativiya piyāyitabbabhāvato imaṁ theraṁ bhagavā devatānaṁ piyamanāpabhāvena aggaṭṭhāne ṭhapesi – ‘‘etadaggaṁ, bhikkhave,",
  "atk-s0508a11:453_1": "mama sāvakānaṁ bhikkhūnaṁ devatānaṁ piyamanāpānaṁ yadidaṁ pilindavaccho’’ti (a. ni. 1.209,",
  "atk-s0508a11:453_2": "215) so ekadivasaṁ bhikkhusaṅghamajjhe nisinno attano guṇe paccavekkhitvā tesaṁ kāraṇabhūtaṁ vijjānimittaṁ bhagavato santike āgamanaṁ pasaṁsanto ‘‘svāgataṁ nāpagata’’nti gāthaṁ abhāsi.",
  "atk-s0508a11:454_0": "9.",
  "atk-s0508a11:454_1": "Tattha svāgatanti sundaraṁ āgamanaṁ, idaṁ mamāti sambandho.",
  "atk-s0508a11:454_2": "Atha vā svāgatanti suṭṭhu āgataṁ,",
  "atk-s0508a11:454_3": "mayāti vibhatti vipariṇāmetabbā.",
  "atk-s0508a11:454_4": "Nāpagatanti na apagataṁ hitābhivuddhito na apetaṁ.",
  "atk-s0508a11:454_5": "Nayidaṁ dumantitaṁ mamāti idaṁ mama duṭṭhu kathitaṁ, duṭṭhu vā vīmaṁsitaṁ na hoti.",
  "atk-s0508a11:454_6": "Idaṁ vuttaṁ hoti – yaṁ bhagavato santike mamāgamanaṁ, yaṁ vā mayā tattha āgataṁ, taṁ svāgataṁ, svāgatattāyeva na durāgataṁ.",
  "atk-s0508a11:454_7": "Yaṁ ‘‘bhagavato santike dhammaṁ sutvā pabbajissāmī’’ti mama mantitaṁ gaditaṁ kathitaṁ,",
  "atk-s0508a11:454_8": "cittena vā vīmaṁsitaṁ idampi na dummantinti.",
  "atk-s0508a11:454_9": "Idāni tattha kāraṇaṁ dassento ‘‘saṁvibhattesū’’tiādimāha.",
  "atk-s0508a11:454_10": "Saṁvibhattesūti pakārato vibhattesu.",
  "atk-s0508a11:454_11": "Dhammesūti ñeyyadhammesu samathadhammesu vā,",
  "atk-s0508a11:454_12": "nānātitthiyehi pakatiādivasena,",
  "atk-s0508a11:454_13": "sammāsambuddhehi dukkhādivasena saṁvibhajitvā vuttadhammesu.",
  "atk-s0508a11:454_14": "Yaṁ seṭṭhaṁ tadupāgaminti yaṁ tattha seṭṭhaṁ, taṁ catusaccadhammaṁ,",
  "atk-s0508a11:454_15": "tassa vā bodhakaṁ sāsanadhammaṁ upāgamiṁ,",
  "atk-s0508a11:454_16": "‘‘ayaṁ dhammo ayaṁ vinayo’’ti upagacchiṁ.",
  "atk-s0508a11:454_17": "Sammāsambuddhehi eva vā kusalādivasena khandhādivasena yathāsabhāvato saṁvibhattesu sabhāvadhammesu yaṁ tattha seṭṭhaṁ uttamaṁ pavaraṁ,",
  "atk-s0508a11:454_18": "taṁ maggaphalanibbānadhammaṁ upāgamiṁ,",
  "atk-s0508a11:454_19": "attapaccakkhato upagacchiṁ sacchākāsiṁ,",
  "atk-s0508a11:454_20": "tasmā svāgataṁ mama na apagataṁ sumantitaṁ na dummantitanti yojanā.",
  "atk-s0508a11:455_0": "Pilindavacchattheragāthāvaṇṇanā niṭṭhitā.",
  "atk-s0508a11:456_0": "10. Puṇṇamāsattheragāthāvaṇṇanā",
  "atk-s0508a11:457_0": "Vihariapekkhanti āyasmato puṇṇamāsattherassa gāthā. Kā uppatti?",
  "atk-s0508a11:457_1": "So kira vipassissa bhagavato kāle cakkavākayoniyaṁ nibbatto bhagavantaṁ gacchantaṁ disvā pasannamānaso attano mukhatuṇḍakena sālapupphaṁ gahetvā pūjaṁ akāsi.",
  "atk-s0508a11:457_2": "So tena puññakammena devamanussesu saṁsaranto ito sattarase kappe aṭṭhakkhattuṁ cakkavattī rājā ahosi.",
  "atk-s0508a11:457_3": "Imasmiṁ pana kappe kassapassa bhagavato sāsane osakkamāne kuṭumbiyakule nibbattitvā pabbajitvā samaṇadhammaṁ katvā tato cuto devamanussesu saṁsaranto imasmiṁ buddhuppāde sāvatthinagare samiddhissa nāma brāhmaṇassa putto hutvā nibbatti.",
  "atk-s0508a11:457_4": "Tassa jātadivase tasmiṁ gehe sabbā rittakumbhiyo suvaṇṇamāsānaṁ puṇṇā ahesuṁ.",
  "atk-s0508a11:457_5": "Tenassa puṇṇamāsoti nāmaṁ akaṁsu.",
  "atk-s0508a11:457_6": "So vayappatto brāhmaṇavijjāsu nipphattiṁ patvā vivāhakammaṁ katvā ekaṁ puttaṁ labhitvā upanissayasampannatāya gharāvāsaṁ jigucchanto bhagavantaṁ upasaṅkamitvā dhammaṁ sutvā paṭiladdhasaddho pabbajitvā laddhūpasampado pubbakiccasampanno catusaccakammaṭṭhāne yuttappayutto vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 1.7.13-19) –",
  "atk-s0508a11:458_0": "‘‘Sindhuyā nadiyā tīre, cakkavāko ahaṁ tadā;",
  "atk-s0508a11:459_0": "Suddhasevālabhakkhohaṁ, pāpesu ca susaññato.",
  "atk-s0508a11:460_0": "‘‘Addasaṁ virajaṁ buddhaṁ, gacchantaṁ anilañjase;",
  "atk-s0508a11:461_0": "Tuṇḍena sālaṁ paggayha, vipassissābhiropayiṁ.",
  "atk-s0508a11:462_0": "‘‘Yassa saddhā tathāgate, acalā suppatiṭṭhitā;",
  "atk-s0508a11:463_0": "Tena cittappasādena, duggatiṁ so na gacchati.",
  "atk-s0508a11:464_0": "‘‘Svāgataṁ vata me āsi, buddhaseṭṭhassa santike;",
  "atk-s0508a11:465_0": "Vihaṅgamena santena, subījaṁ ropitaṁ mayā.",
  "atk-s0508a11:466_0": "‘‘Ekanavutito kappe, yaṁ pupphamabhiropayiṁ;",
  "atk-s0508a11:467_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:468_0": "‘‘Sucārudassanā nāma, aṭṭhete ekanāmakā;",
  "atk-s0508a11:469_0": "Kappe sattarase āsuṁ, cakkavattī mahabbalā.",
  "atk-s0508a11:470_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:471_0": "Athassa purāṇadutiyikā taṁ palobhetukāmā alaṅkatapaṭiyattā puttena saddhiṁ upagantvā piyālāpabhāvādikehi bhāvavivaraṇakammaṁ nāma kātuṁ ārabhi.",
  "atk-s0508a11:471_1": "Thero tassā kāraṇaṁ disvā attano katthacipi alaggabhāvaṁ pakāsento ‘‘vihari apekkha’’nti gāthaṁ abhāsi.",
  "atk-s0508a11:472_0": "10.",
  "atk-s0508a11:472_1": "Tattha viharīti visesato hari apahari apanesi. Apekkhanti taṇhaṁ.",
  "atk-s0508a11:472_2": "Idhāti imasmiṁ loke attabhāve vā.",
  "atk-s0508a11:472_3": "Huranti aparasmiṁ anāgate attabhāve vā.",
  "atk-s0508a11:472_4": "Idhāti vā ajjhattikesu āyatanesu. Huranti bāhiresu .",
  "atk-s0508a11:472_5": "Vā-saddo samuccayattho ‘‘apadā vā dvipadā vā’’tiādīsu (itivu. 90; a. ni. 4.34; 5.32) viya.",
  "atk-s0508a11:472_6": "Yoti attānameva paraṁ viya dasseti.",
  "atk-s0508a11:472_7": "Vedagūti vedena gato maggañāṇena nibbānaṁ gato adhigato,",
  "atk-s0508a11:472_8": "cattāri vā saccāni pariññāpahānasacchikiriyābhāvanābhisamayavasena abhisamecca ṭhito.",
  "atk-s0508a11:472_9": "Yatattoti maggasaṁvarena saṁyatasabhāvo,",
  "atk-s0508a11:472_10": "sammāvāyāmena vā saṁyatasabhāvo.",
  "atk-s0508a11:472_11": "Sabbesu dhammesu anūpalittoti sabbesu ārammaṇesu dhammesu taṇhādiṭṭhilepavasena na upalitto,",
  "atk-s0508a11:472_12": "tena lābhādilokadhamme samatikkamaṁ dasseti.",
  "atk-s0508a11:472_13": "Lokassāti upādānakkhandhapañcakassa.",
  "atk-s0508a11:472_14": "Tañhi lujjanapalujjanaṭṭhena loko. Jaññāti jānitvā.",
  "atk-s0508a11:472_15": "Udayabbayañcāti uppādañceva vayañca,",
  "atk-s0508a11:472_16": "etena yathāvuttaguṇānaṁ pubbabhāgapaṭipadaṁ dasseti.",
  "atk-s0508a11:472_17": "Ayaṁ panettha attho – yo sakalassa khandhādilokassa samapaññāsāya ākārehi udayabbayaṁ jānitvā vedagū yatatto katthaci anupalitto,",
  "atk-s0508a11:472_18": "so sabbattha apekkhaṁ vineyya santusito tādisānaṁ vippakārānaṁ na kiñci maññati,",
  "atk-s0508a11:472_19": "tasmā tvaṁ andhabāle yathāgatamaggeneva gacchāti.",
  "atk-s0508a11:472_20": "Atha sā itthī ‘‘ayaṁ samaṇo mayi putte ca nirapekkho,",
  "atk-s0508a11:472_21": "na sakkā imaṁ palobhetu’’nti pakkāmi.",
  "atk-s0508a11:473_0": "Puṇṇamāsattheragāthāvaṇṇanā niṭṭhitā.",
  "atk-s0508a11:474_0": "Paramatthadīpaniyā theragāthāsaṁvaṇṇanāya",
  "atk-s0508a11:475_0": "Paṭhamavaggavaṇṇanā niṭṭhitā.",
  "atk-s0508a11:476_0": "2. Dutiyavaggo",
  "atk-s0508a11:477_0": "1. Cūḷavacchattheragāthāvaṇṇanā",
  "atk-s0508a11:478_0": "Pāmojjabahuloti āyasmato cūḷavacchattherassa gāthā. Kā uppatti?",
  "atk-s0508a11:478_1": "So kira padumuttarassa bhagavato kāle daliddakule nibbattitvā paresaṁ bhatiyā jīvikaṁ kappento bhagavato sāvakaṁ sujātaṁ nāma theraṁ paṁsukūlaṁ pariyesantaṁ disvā pasannamānaso upasaṅkamitvā vatthaṁ datvā pañcapatiṭṭhitena vandi.",
  "atk-s0508a11:478_2": "So tena puññakammena tettiṁsakkhattuṁ devarajjaṁ kāresi.",
  "atk-s0508a11:478_3": "Sattasattatikkhattuṁ cakkavattī rājā ahosi. Anekavāraṁ padesarājā.",
  "atk-s0508a11:478_4": "Evaṁ devamanussesu saṁsaranto kassapassa bhagavato sāsane osakkamāne pabbajitvā samaṇadhammaṁ katvā ekaṁ buddhantaraṁ devamanussagatīsu aparāparaṁ parivattanto amhākaṁ bhagavato kāle kosambiyaṁ brāhmaṇakule nibbatti. Cūḷavacchotissa nāmaṁ ahosi.",
  "atk-s0508a11:478_5": "So vayappatto brāhmaṇasippesu nipphattiṁ gato buddhaguṇe sutvā pasannamānaso bhagavantaṁ upasaṅkami,",
  "atk-s0508a11:478_6": "tassa bhagavā dhammaṁ kathesi.",
  "atk-s0508a11:478_7": "So paṭiladdhasaddho pabbajitvā laddhūpasampado katapubbakicco caritānukūlaṁ kammaṭṭhānaṁ gahetvā bhāvento vihari.",
  "atk-s0508a11:478_8": "Tena ca samayena kosambikā bhikkhū bhaṇḍanajātā ahesuṁ.",
  "atk-s0508a11:478_9": "Tadā cūḷavacchatthero ubhayesaṁ bhikkhūnaṁ laddhiṁ anādāya bhagavatā dinnovāde ṭhatvā vipassanaṁ brūhetvā arahattaṁ pāpuṇi. Tena vuttaṁ apadāne (apa. thera 2.50.31-40) –",
  "atk-s0508a11:479_0": "‘‘Padumuttarabhagavato, sujāto nāma sāvako;",
  "atk-s0508a11:480_0": "Paṁsukūlaṁ gavesanto, saṅkāre caratī tadā.",
  "atk-s0508a11:481_0": "‘‘Nagare haṁsavatiyā, paresaṁ bhatako ahaṁ;",
  "atk-s0508a11:482_0": "Upaḍḍhudussaṁ datvāna, sirasā abhivādayiṁ.",
  "atk-s0508a11:483_0": "‘‘Tena kammena sukatena, cetanāpaṇidhīhi ca;",
  "atk-s0508a11:484_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a11:485_0": "‘‘Tettiṁsakkhattuṁ devindo, devarajjamakārayiṁ;",
  "atk-s0508a11:486_0": "Sattasattatikkhattuñca, cakkavattī ahosahaṁ.",
  "atk-s0508a11:487_0": "‘‘Padesarajjaṁ vipulaṁ, gaṇanāto asaṅkhiyaṁ;",
  "atk-s0508a11:488_0": "Upaḍḍhadussadānena, modāmi akutobhayo.",
  "atk-s0508a11:489_0": "‘‘Icchamāno cahaṁ ajja, sakānanaṁ sapabbataṁ;",
  "atk-s0508a11:490_0": "Khomadussehi chādeyyaṁ, aḍḍhudussassidaṁ phalaṁ.",
  "atk-s0508a11:491_0": "‘‘Satasahassito kappe, yaṁ dānamadadiṁ tadā;",
  "atk-s0508a11:492_0": "Duggatiṁ nābhijānāmi, aḍḍhudussassidaṁ phalaṁ.",
  "atk-s0508a11:493_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:494_0": "Atha cūḷavacchatthero arahattaṁ patvā tesaṁ bhikkhūnaṁ kalahābhiratiyā sakatthavināsaṁ disvā dhammasaṁvegappatto,",
  "atk-s0508a11:494_1": "attano ca pattavisesaṁ paccavekkhitvā pītisomanassavasena ‘‘pāmojjabahulo’’ti gāthaṁ abhāsi.",
  "atk-s0508a11:495_0": "11.",
  "atk-s0508a11:495_1": "Tattha pāmojjabahuloti suparisuddhasīlatāya vippaṭisārābhāvato adhikusalesu dhammesu abhirativasena pamodabahulo.",
  "atk-s0508a11:495_2": "Tenevāha ‘‘dhamme buddhappavedite’’ti. Tattha dhammeti.",
  "atk-s0508a11:495_3": "Sattatiṁsāya bodhipakkhiyadhamme navavidhe vā lokuttaradhamme.",
  "atk-s0508a11:495_4": "So hi sabbaññubuddhena sāmukkaṁsikāya desanāya pakāsitattā sātisayaṁ buddhappavedito nāma.",
  "atk-s0508a11:495_5": "Tassa pana adhigamūpāyabhāvato desanādhammopi idha labbhateva.",
  "atk-s0508a11:495_6": "Padaṁ santanti nibbānaṁ sandhāya vadati.",
  "atk-s0508a11:495_7": "Evarūpo hi bhikkhu santaṁ padaṁ santaṁ koṭṭhāsaṁ sabbasaṅkhārānaṁ upasamabhāvato saṅkhārūpasamaṁ paramasukhatāya sukhaṁ nibbānaṁ adhigacchati vindatiyeva.",
  "atk-s0508a11:495_8": "Parisuddhasīlo hi bhikkhu vippaṭisārābhāvena pāmojjabahulo saddhamme yuttappayutto vimuttipariyosānā sabbasampattiyo pāpuṇāti.",
  "atk-s0508a11:495_9": "Yathāha – ‘‘avippaṭisāratthāni kho , ānanda, kusalāni sīlāni,",
  "atk-s0508a11:495_10": "avippaṭisāro pāmojjatthāyā’’tiādi (a. ni. 10.1).",
  "atk-s0508a11:495_11": "Atha vā pāmojjabahuloti sammāsambuddho bhagavā, svākkhāto dhammo,",
  "atk-s0508a11:495_12": "suppaṭipanno saṅghoti ratanattayaṁ sandhāya pamodabahulo.",
  "atk-s0508a11:495_13": "Tattha pana so pamodabahulo kiṁ vā karotīti āha ‘‘dhamme buddhappavedite’’tiādi.",
  "atk-s0508a11:495_14": "Saddhāsampannassa hi sappurisasaṁsevanasaddhammassavanayonisomanasikāradhammānudhammapaṭipattīnaṁ sukheneva sambhavato sampattiyo hatthagatā eva honti,",
  "atk-s0508a11:495_15": "yathāha – ‘‘saddhājāto upasaṅkamati,",
  "atk-s0508a11:495_16": "upasaṅkamanto payirupāsatī’’tiādi (ma. ni. 2.183).",
  "atk-s0508a11:496_0": "Cūḷavacchattheragāthāvaṇṇanā niṭṭhitā.",
  "atk-s0508a11:497_0": "2. Mahāvacchattheragāthāvaṇṇanā",
  "atk-s0508a11:498_0": "Paññābalīti āyasmato mahāvacchattherassa gāthā. Kā uppatti?",
  "atk-s0508a11:498_1": "Ayaṁ kira padumuttarassa bhagavato bhikkhusaṅghassa ca pānīyadānamadāsi.",
  "atk-s0508a11:498_2": "Puna sikhissa bhagavato kāle upāsako hutvā vivaṭṭūpanissayaṁ bahuṁ puññakammaṁ akāsi,",
  "atk-s0508a11:498_3": "so tehi puññakammehi tattha tattha sugatīsuyeva saṁsaranto imasmiṁ buddhuppāde magadharaṭṭhe nāḷakagāme samiddhissa nāma brāhmaṇassa putto hutvā nibbatti.",
  "atk-s0508a11:498_4": "Tassa mahāvacchoti nāmaṁ ahosi.",
  "atk-s0508a11:498_5": "So vayappatto āyasmato sāriputtassa bhagavato sāvakabhāvaṁ sutvā ‘‘sopi nāma mahāpañño. Yassa sāvakattaṁ upāgato,",
  "atk-s0508a11:498_6": "so eva maññe imasmiṁ loke aggapuggalo’’ti bhagavati saddhaṁ uppādetvā satthu santike pabbajitvā kammaṭṭhānaṁ anuyuñjanto nacirasseva arahattaṁ pāpuṇi. Tena vuttaṁ apadāne (apa. thera 2.50.51-56) –",
  "atk-s0508a11:499_0": "‘‘Padumuttarabuddhassa, bhikkhusaṅghe anuttare;",
  "atk-s0508a11:500_0": "Pasannacitto sumano, pānīyaghaṭamapūrayiṁ.",
  "atk-s0508a11:501_0": "‘‘Pabbatagge dumagge vā, ākāse vātha bhūmiyaṁ;",
  "atk-s0508a11:502_0": "Yadā pānīyamicchāmi, khippaṁ nibbattate mama.",
  "atk-s0508a11:503_0": "‘‘Satasahassito kappe, yaṁ dānamadadiṁ tadā;",
  "atk-s0508a11:504_0": "Duggatiṁ nābhijānāmi, dakadānassidaṁ phalaṁ.",
  "atk-s0508a11:505_0": "‘‘Kilesā jhāpitā mayhaṁ…pe… bhavā sabbe samūhatā;",
  "atk-s0508a11:506_0": "Chaḷabhiññā sacchikatā, kataṁ buddhassa sāsana’’nti.",
  "atk-s0508a11:507_0": "Evaṁ pana arahattaṁ patvā vimuttisukhaṁ anubhavanto sāsanassa niyyānikabhāvavibhāvanena sabrahmacārīnaṁ ussāhajananatthaṁ ‘‘paññābalī’’ti gāthaṁ abhāsi.",
  "atk-s0508a11:508_0": "12.",
  "atk-s0508a11:508_1": "Tattha paññābalīti pārihāriyapaññāya vipassanāpaññāya ca vasena abhiṇhaso sātisayena paññābalena samannāgato.",
  "atk-s0508a11:508_2": "Sīlavatūpapannoti ukkaṁsagatena catupārisuddhisīlena,",
  "atk-s0508a11:508_3": "dhutadhammasaṅkhātehi vatehi ca upapanno samannāgato.",
  "atk-s0508a11:508_4": "Samāhitoti upacārappanābhedena samādhinā samāhito.",
  "atk-s0508a11:508_5": "Jhānaratoti tato eva ārammaṇūpanijjhāne lakkhaṇūpanijjhāne ca rato satatābhiyutto.",
  "atk-s0508a11:508_6": "Sabbakālaṁ satiyā avippavāsavasena satimā.",
  "atk-s0508a11:508_7": "Yadatthiyanti atthato anapetaṁ atthiyaṁ, yena atthiyaṁ yadatthiyaṁ.",
  "atk-s0508a11:508_8": "Yathā paccaye paribhuñjantassa paribhuñjanaṁ atthiyaṁ hoti, tathā bhojanaṁ bhuñjamāno.",
  "atk-s0508a11:508_9": "Sāmiparibhogena hi taṁ atthiyaṁ hoti dāyajjaparibhogena vā,",
  "atk-s0508a11:508_10": "na aññathā bhojananti ca nidassanamattaṁ daṭṭhabbaṁ.",
  "atk-s0508a11:508_11": "Bhuñjiyati paribhuñjiyatīti vā bhojanaṁ, cattāro paccayā. ‘‘Yadatthika’’nti vā pāṭho.",
  "atk-s0508a11:508_12": "Yadatthaṁ yassatthāya satthārā paccayā anuññātā,",
  "atk-s0508a11:508_13": "tadatthaṁ kāyassa ṭhitiādiatthaṁ,",
  "atk-s0508a11:508_14": "tañca anupādisesanibbānatthaṁ.",
  "atk-s0508a11:508_15": "Tasmā anupādāparinibbānatthaṁ bhojanapaccaye bhuñjamāno tato eva kaṅkhetha kālaṁ attano anupādāparinibbānakālaṁ āgameyya. Idha imasmiṁ sāsane vītarāgo.",
  "atk-s0508a11:508_16": "Bāhirakassa pana kāmesu vītarāgassa idaṁ natthīti adhippāyo.",
  "atk-s0508a11:509_0": "Mahāvacchattheragāthāvaṇṇanā niṭṭhitā.",
  "atk-s0508a11:510_0": "3. Vanavacchattheragāthāvaṇṇanā",
  "atk-s0508a11:511_0": "Nīlabbhavaṇṇāti āyasmato vanavacchattherassa gāthā. Kā uppatti?",
  "atk-s0508a11:511_1": "So kira atthadassino bhagavato kāle kacchapayoniyaṁ nibbatto vinatāya nāma nadiyā vasati.",
  "atk-s0508a11:511_2": "Tassa khuddakanāvappamāṇo attabhāvo ahosi.",
  "atk-s0508a11:511_3": "So kira ekadivasaṁ bhagavantaṁ nadiyā tīre ṭhitaṁ disvā,",
  "atk-s0508a11:511_4": "‘‘pāraṁ gantukāmo maññe bhagavā’’ti attano piṭṭhiyaṁ āropetvā netukāmo pādamūle nipajji.",
  "atk-s0508a11:511_5": "Bhagavā tassa ajjhāsayaṁ ñatvā taṁ anukampanto āruhi.",
  "atk-s0508a11:511_6": "So pītisomanassajāto sotaṁ chindanto jiyāya vegena khittasaro viya tāvadeva paratīraṁ pāpesi.",
  "atk-s0508a11:511_7": "Bhagavā tassa puññassa phalaṁ etarahi nibbattanakasampattiñca byākaritvā pakkāmi.",
  "atk-s0508a11:511_8": "So tena puññakammena devamanussesu saṁsaranto anekasatakkhattuṁ tāpasapabbajjaṁ pabbajitvā araññavāsīyeva ahosi.",
  "atk-s0508a11:511_9": "Puna kassapabuddhakāle kapotayoniyaṁ nibbattitvā araññe viharantaṁ mettāvihāriṁ ekaṁ bhikkhuṁ disvā cittaṁ pasādesi.",
  "atk-s0508a11:512_0": "Tato pana cuto bārāṇasiyaṁ kulagehe nibbattitvā vayappatto saṁvegajāto pabbajitvā vivaṭṭūpanissayaṁ bahuṁ puññakammaṁ upacini.",
  "atk-s0508a11:512_1": "Evaṁ tattha tattha devamanussesu saṁsaritvā imasmiṁ buddhuppāde kapilavatthunagare vacchagottassa nāma brāhmaṇassa gehe paṭisandhiṁ gaṇhi.",
  "atk-s0508a11:512_2": "Tassa mātā paripakkagabbhā araññaṁ dassanatthāya sañjātadohaḷā araññaṁ pavisitvā vicarati,",
  "atk-s0508a11:512_3": "tāvadevassā kammajavātā caliṁsu,",
  "atk-s0508a11:512_4": "tirokaraṇiṁ parikkhipitvā adaṁsu.",
  "atk-s0508a11:512_5": "Sā dhaññapuññalakkhaṇaṁ puttaṁ vijāyi.",
  "atk-s0508a11:512_6": "So bodhisattena saha paṁsukīḷikasahāyo ahosi.",
  "atk-s0508a11:512_7": "‘‘Vaccho’’tissa nāmañca ahosi.",
  "atk-s0508a11:512_8": "Vanābhiratiyā vasena vanavacchoti paññāyittha.",
  "atk-s0508a11:512_9": "Aparabhāge mahāsatte mahābhinikkhamanaṁ nikkhamitvā mahāpadhānaṁ padahante,",
  "atk-s0508a11:512_10": "‘‘ahampi siddhatthakumārena saha araññe viharissāmī’’ti nikkhamitvā tāpasapabbajjaṁ pabbajitvā himavante vasanto abhisambuddhabhāvaṁ sutvā bhagavato santikaṁ upagantvā pabbajitvā kammaṭṭhānaṁ gahetvā araññe vasamāno nacirasseva vipassanaṁ ussukkāpetvā arahattaṁ sacchākāsi. Tena vuttaṁ apadāne (apa. thera 2.49-148-163) –",
  "atk-s0508a11:513_0": "‘‘Atthadassī tu bhagavā, sayambhū lokanāyako;",
  "atk-s0508a11:514_0": "Vinatānadiyā tīraṁ, upagacchi tathāgato.",
  "atk-s0508a11:515_0": "‘‘Udakā abhinikkhamma, kacchapo vārigocaro;",
  "atk-s0508a11:516_0": "Buddhaṁ tāretukāmohaṁ, upesiṁ lokanāyakaṁ.",
  "atk-s0508a11:517_0": "‘‘Abhirūhatu maṁ buddho, atthadassī mahāmuni;",
  "atk-s0508a11:518_0": "Ahaṁ taṁ tārayissāmi, dukkhassantakaro tuvaṁ.",
  "atk-s0508a11:519_0": "‘‘Mama saṅkappamaññāya, atthadassī mahāyaso;",
  "atk-s0508a11:520_0": "Abhirūhitvā me piṭṭhiṁ, aṭṭhāsi lokanāyako.",
  "atk-s0508a11:521_0": "‘‘Yato sarāmi attānaṁ, yato pattosmi viññutaṁ;",
  "atk-s0508a11:522_0": "Sukhaṁ me tādisaṁ natthi, phuṭṭhe pādatale yathā.",
  "atk-s0508a11:523_0": "‘‘Uttaritvāna sambuddho, atthadassī mahāyaso;",
  "atk-s0508a11:524_0": "Naditīramhi ṭhatvāna, imā gāthā abhāsatha.",
  "atk-s0508a11:525_0": "‘‘Yāvatā vattate cittaṁ, gaṅgāsotaṁ tarāmahaṁ;",
  "atk-s0508a11:526_0": "Ayañca kacchapo rājā, tāresi mama paññavā.",
  "atk-s0508a11:527_0": "‘‘Iminā buddhataraṇena, mettacittavatāya ca;",
  "atk-s0508a11:528_0": "Aṭṭhārase kappasate, devaloke ramissati.",
  "atk-s0508a11:529_0": "‘‘Devalokā idhāgantvā, sukkamūlena codito;",
  "atk-s0508a11:530_0": "Ekāsane nisīditvā, kaṅkhāsotaṁ tarissati.",
  "atk-s0508a11:531_0": "‘‘Yathāpi bhaddake khette, bījaṁ appampi ropitaṁ;",
  "atk-s0508a11:532_0": "Sammādhāre pavecchante, phalaṁ toseti kassakaṁ.",
  "atk-s0508a11:533_0": "‘‘Tathevidaṁ buddhakhettaṁ, sammāsambuddhadesitaṁ;",
  "atk-s0508a11:534_0": "Sammādhāre pavecchante, phalaṁ maṁ tosayissati.",
  "atk-s0508a11:535_0": "‘‘Padhānapahitattomhi, upasanto nirūpadhi;",
  "atk-s0508a11:536_0": "Sabbāsave pariññāya, viharāmi anāsavo.",
  "atk-s0508a11:537_0": "‘‘Aṭṭhārase kappasate, yaṁ kammamakariṁ tadā;",
  "atk-s0508a11:538_0": "Duggatiṁ nābhijānāmi, taraṇāya idaṁ phalaṁ.",
  "atk-s0508a11:539_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:540_0": "Evaṁ pana arahattaṁ patvā bhagavati kapilavatthusmiṁ viharante tattha gantvā satthāraṁ vanditvā bhikkhūhi samāgato paṭisanthāravasena ‘‘kiṁ, āvuso,",
  "atk-s0508a11:540_1": "araññe phāsuvihāro laddho’’ti puṭṭho ‘‘ramaṇīyā, āvuso,",
  "atk-s0508a11:540_2": "araññe pabbatā’’ti attanā vuṭṭhapabbate vaṇṇento ‘‘nīlabbhavaṇṇā’’ti gāthaṁ abhāsi.",
  "atk-s0508a11:541_0": "13.",
  "atk-s0508a11:541_1": "Tattha nīlabbhavaṇṇāti nīlavalāhakanibhā nīlavalāhakasaṇṭhānā ca.",
  "atk-s0508a11:541_2": "Rucirāti ruciyā sakiraṇā pabhassarā ca. Sītavārīti sītalasalilā.",
  "atk-s0508a11:541_3": "Sucindharāti sucisuddhabhūmibhāgatāya suddhacittānaṁ vā ariyānaṁ nivāsanaṭṭhānatāya sucindharā.",
  "atk-s0508a11:541_4": "Gāthāsukhatthañhi sānunāsikaṁ katvā niddeso.",
  "atk-s0508a11:541_5": "‘‘Sītavārisucindharā’’tipi pāṭho,",
  "atk-s0508a11:541_6": "sītasucivāridharā sītalavimalasalilāsayavantoti attho.",
  "atk-s0508a11:541_7": "Indagopakasañchannāti indagopakanāmakehi pavāḷavaṇṇehi rattakimīhi sañchāditā pāvussakālavasena evamāha.",
  "atk-s0508a11:541_8": "Keci pana ‘‘indagopakanāmāni rattatiṇānī’’ti vadanti. Apare ‘‘kaṇikārarukkhā’’ti. Selāti silāmayā pabbatā, na paṁsupabbatāti attho.",
  "atk-s0508a11:541_9": "Tenāha – ‘‘yathāpi pabbato selo’’ti (udā. 24).",
  "atk-s0508a11:541_10": "Ramayanti manti maṁ ramāpenti,",
  "atk-s0508a11:541_11": "mayhaṁ vivekābhirattiṁ paribrūhenti.",
  "atk-s0508a11:541_12": "Evaṁ thero attano cirakālaparibhāvitaṁ araññābhiratiṁ pavedento tividhaṁ vivekābhiratimeva dīpeti.",
  "atk-s0508a11:541_13": "Tattha upadhivivekena aññābyākaraṇaṁ dīpitameva hotīti.",
  "atk-s0508a11:542_0": "Vanavacchattheragāthāvaṇṇanā niṭṭhitā.",
  "atk-s0508a11:543_0": "4. Sivakasāmaṇeragāthāvaṇṇanā",
  "atk-s0508a11:544_0": "Upajjhāyoti sivakassa sāmaṇerassa gāthā. Kā uppatti?",
  "atk-s0508a11:544_1": "So kira ito ekatiṁse kappe vessabhussa bhagavato kāle kulagehe nibbatto ekadivasaṁ kenacideva karaṇīyena araññaṁ paviṭṭho tattha pabbatantare nisinnaṁ vessabhuṁ bhagavantaṁ disvā pasannacitto upasaṅkamitvā vanditvā añjaliṁ paggayha aṭṭhāsi.",
  "atk-s0508a11:544_2": "Puna tattha manoharāni kāsumārikaphalāni disvā tāni gahetvā bhagavato upanesi,",
  "atk-s0508a11:544_3": "paṭiggahesi bhagavā anukampaṁ upādāya.",
  "atk-s0508a11:544_4": "So tena puññakammena devamanussesu saṁsaranto kassapassa bhagavato sāsane mātule pabbajante tena saddhiṁ pabbajitvā bahuṁ vivaṭṭūpanissayaṁ kusalaṁ upacinitvā imasmiṁ buddhuppāde vanavacchattherassa bhāgineyyo hutvā nibbatto, sivakotissa nāmaṁ ahosi.",
  "atk-s0508a11:544_5": "Tassa mātā attano jeṭṭhabhātike vanavacche sāsane pabbajitvā pabbajitakiccaṁ matthakaṁ pāpetvā araññe viharante taṁ pavattiṁ sutvā puttaṁ āha – ‘‘tāta sivaka,",
  "atk-s0508a11:544_6": "therassa santike pabbajitvā theraṁ upaṭṭhaha, mahallako dāni thero’’ti.",
  "atk-s0508a11:544_7": "So mātu ekavacaneneva ca pubbe katādhikāratāya ca mātulattherassa santikaṁ gantvā pabbajitvā taṁ upaṭṭhahanto araññe vasati.",
  "atk-s0508a11:545_0": "Tassa ekadivasaṁ kenacideva karaṇīyena gāmantaṁ gatassa kharo ābādho uppajji.",
  "atk-s0508a11:545_1": "Manussesu bhesajjaṁ karontesupi na paṭippassambhi.",
  "atk-s0508a11:545_2": "Tasmiṁ cirāyante thero ‘‘sāmaṇero cirāyati,",
  "atk-s0508a11:545_3": "kiṁ nu kho kāraṇa’’nti tattha gantvā taṁ gilānaṁ disvā tassa taṁ taṁ kattabbayuttakaṁ karonto divasabhāgaṁ vītināmetvā rattibhāge balavapaccūsavelāyaṁ āha – ‘‘sivaka,",
  "atk-s0508a11:545_4": "na mayā pabbajitakālato paṭṭhāya gāme vasitapubbaṁ, ito araññameva gacchāmā’’ti.",
  "atk-s0508a11:545_5": "Taṁ sutvā sivako ‘‘yadipi me, bhante, idāni kāyo gāmante ṭhito, cittaṁ pana araññe,",
  "atk-s0508a11:545_6": "tasmā sayānopi araññameva gamissāmī’’ti,",
  "atk-s0508a11:545_7": "taṁ sutvā thero taṁ bāhāyaṁ gahetvā araññameva netvā ovādaṁ adāsi.",
  "atk-s0508a11:545_8": "So therassa ovāde ṭhatvā vipassitvā arahattaṁ pāpuṇi. Tena vuttaṁ apadāne (apa. thera 1.38.53-58) –",
  "atk-s0508a11:546_0": "‘‘Kaṇikāraṁva jotantaṁ, nisinnaṁ pabbatantare;",
  "atk-s0508a11:547_0": "Addasaṁ virajaṁ buddhaṁ, lokajeṭṭhaṁ narāsabhaṁ.",
  "atk-s0508a11:548_0": "‘‘Pasannacitto sumano, kire katvāna añjaliṁ;",
  "atk-s0508a11:549_0": "Kāsumārikamādāya, buddhaseṭṭhassadāsahaṁ.",
  "atk-s0508a11:550_0": "‘‘Ekatiṁse ito kappe, yaṁ phalaṁ adadiṁ tadā;",
  "atk-s0508a11:551_0": "Duggatiṁ nābhijānāmi, phaladānassidaṁ phalaṁ.",
  "atk-s0508a11:552_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:553_0": "So arahattaṁ patvā upajjhāyena attanā ca vuttamatthaṁ saṁsanditvā attano vivekābhiratikataṁ katakiccatañca pavedento ‘‘upajjhāyo maṁ avacā’’ti gāthaṁ abhāsi.",
  "atk-s0508a11:554_0": "14.",
  "atk-s0508a11:554_1": "Tattha upajjhāyoti vajjāvajjaṁ upanijjhāyati hitesitaṁ paccupaṭṭhapetvā ñāṇacakkhunā pekkhatīti upajjhāyo. Manti attānaṁ vadati. Avacāti abhāsi.",
  "atk-s0508a11:554_2": "Ito gacchāma sīvakāti vuttākāradassanaṁ, sivaka,",
  "atk-s0508a11:554_3": "ito gāmantato araññaṭṭhānameva ehi gacchāma,",
  "atk-s0508a11:554_4": "tadeva amhākaṁ vasanayogganti adhippāyo.",
  "atk-s0508a11:554_5": "Evaṁ pana upajjhāyena vutto sivako bhadro assājānīyo viya kasābhihato sañjātasaṁvego hutvā araññameva gantukāmataṁ pavedento –",
  "atk-s0508a11:555_0": "‘‘Gāme me vasati kāyo, araññaṁ me gataṁ mano;",
  "atk-s0508a11:556_0": "Semānakopi gacchāmi, natthi saṅgo vijānata’’nti. –āha;",
  "atk-s0508a11:557_0": "Tassattho – yasmā idāni yadipi me idaṁ sarīraṁ gāmante ṭhitaṁ,",
  "atk-s0508a11:557_1": "ajjhāsayo pana araññameva gato,",
  "atk-s0508a11:557_2": "tasmā semānakopi gacchāmi gelaññena ṭhānanisajjāgamanesu asamatthatāya sayānopi iminā sayitākārena sarīsapo viya sarīsapanto, etha, bhante, araññameva gacchāma, kasmā? Natthi saṅgo vijānatanti,",
  "atk-s0508a11:557_3": "yasmā dhammasabhāvā kāmesu saṁsāre ca ādīnavaṁ,",
  "atk-s0508a11:557_4": "nekkhamme nibbāne ca ānisaṁsaṁ yāthāvato jānantassa na katthaci saṅgo,",
  "atk-s0508a11:557_5": "tasmā ekapadeneva upajjhāyassa āṇā anuṭhitāti, tadapadesena aññaṁ byākāsi.",
  "atk-s0508a11:558_0": "Sivakasāmaṇeragāthāvaṇṇanā niṭṭhitā.",
  "atk-s0508a11:559_0": "5. Kuṇḍadhānattheragāthāvaṇṇanā",
  "atk-s0508a11:560_0": "Pañcachinde pañca jaheti āyasmato kuṇḍadhānattherassa gāthā. Kā uppatti?",
  "atk-s0508a11:560_1": "So kira padumuttarassa bhagavato kāle haṁsavatīnagare kulagehe uppanno vayappatto heṭṭhā vuttanayeneva bhagavantaṁ upasaṅkamitvā dhammaṁ suṇanto satthārā ekaṁ bhikkhuṁ paṭhamaṁ salākaṁ gaṇhantānaṁ aggaṭṭhāne ṭhapiyamānaṁ disvā taṁ ṭhānantaraṁ patthetvā tadanurūpaṁ puññaṁ karonto vicari.",
  "atk-s0508a11:560_2": "So ekadivasaṁ padumuttarassa bhagavato nirodhasamāpattito vuṭṭhāya nisinnassa manosilācuṇṇapiñjaraṁ mahantaṁ kadaliphalakaṇṇikaṁ upanesi,",
  "atk-s0508a11:560_3": "taṁ bhagavā paṭiggahetvā paribhuñji.",
  "atk-s0508a11:560_4": "So tena puññakammena ekādasakkhattuṁ devesu devarajjaṁ kāresi.",
  "atk-s0508a11:560_5": "Catuvīsativāre rājā ahosi cakkavattī.",
  "atk-s0508a11:560_6": "Evaṁ so punappunaṁ puññāni katvā aparāparaṁ devamanussesu saṁsaranto kassapabuddhakāle bhummadevatā hutvā nibbatti.",
  "atk-s0508a11:560_7": "Dīghāyukabuddhānañca nāma na anvaddhamāsiko uposatho hoti.",
  "atk-s0508a11:560_8": "Tathā hi vipassissa bhagavato chabbassantare chabbassantare uposatho ahosi.",
  "atk-s0508a11:560_9": "Kassapadasabalo pana chaṭṭhe chaṭṭhe māse pātimokkhaṁ osāresi.",
  "atk-s0508a11:560_10": "Tassa pātimokkhassa osāraṇakāle disāvāsikā dve sahāyakā bhikkhū ‘‘uposathaṁ karissāmā’’ti gacchanti.",
  "atk-s0508a11:561_0": "Ayaṁ bhummadevatā cintesi – ‘‘imesaṁ dvinnaṁ bhikkhūnaṁ metti ativiya daḷhā, kiṁ nu kho, bhedake sati bhijjeyya, na bhijjeyyā’’ti,",
  "atk-s0508a11:561_1": "sā tesaṁ okāsaṁ olokayamānā tesaṁ avidūreneva gacchati.",
  "atk-s0508a11:561_2": "Atheko thero ekassa hatthe pattacīvaraṁ datvā sarīravaḷañjanatthaṁ udakaphāsukaṭṭhānaṁ gantvā dhotahatthapādo hutvā gumbasamīpato nikkhamati bhummadevatā tassa therassa pacchato uttamarūpā itthī hutvā kese vidhunitvā saṁvidhāya sambandhantī viya piṭṭhiyaṁ paṁsuṁ puñchamānā viya sāṭakaṁ saṁvidhāya nivāsayamānā viya ca hutvā therassa padānupadikā hutvā gumbato nikkhantā.",
  "atk-s0508a11:561_3": "Ekamante ṭhito sahāyakatthero taṁ kāraṇaṁ disvāva domanassajāto ‘‘naṭṭho dāni me iminā bhikkhunā saddhiṁ dīgharattānugato sineho,",
  "atk-s0508a11:561_4": "sacāhaṁ evaṁvidhabhāvaṁ jāneyyaṁ,",
  "atk-s0508a11:561_5": "ettakaṁ addhānaṁ iminā saddhiṁ vissāsaṁ na kareyya’’nti cintetvā āgacchantassevassa, ‘‘handāvuso, tuyhaṁ pattacīvaraṁ,",
  "atk-s0508a11:561_6": "tādisena pāpena saddhiṁ ekamaggaṁ nāgacchāmī’’ti āha.",
  "atk-s0508a11:561_7": "Taṁ kathaṁ sutvā tassa lajjibhikkhuno hadayaṁ tikhiṇasattiṁ gahetvā viddhaṁ viya ahosi. Tato naṁ āha – ‘‘āvuso, kiṁ nāmetaṁ vadasi,",
  "atk-s0508a11:561_8": "ahaṁ ettakaṁ kālaṁ dukkaṭamattampi āpattiṁ na jānāmi.",
  "atk-s0508a11:561_9": "Tvaṁ pana maṁ ajja ‘pāpo’ti vadasi, kiṁ te diṭṭha’’nti. ‘‘Kiṁ aññena diṭṭhena,",
  "atk-s0508a11:561_10": "kiṁ tvaṁ evaṁvidhena alaṅkatapaṭiyattena mātugāmena saddhiṁ ekaṭṭhāne hutvā nikkhanto’’ti. ‘‘Natthetaṁ, āvuso, mayhaṁ,",
  "atk-s0508a11:561_11": "nāhaṁ evarūpaṁ mātugāmaṁ passāmī’’ti.",
  "atk-s0508a11:561_12": "Tassa yāvatatiyaṁ kathentassāpi itaro thero kathaṁ asaddahitvā attanā diṭṭhakāraṇaṁyeva bhūtattaṁ katvā gaṇhanto tena saddhiṁ ekamaggena agantvā aññena maggena satthu santikaṁ gato.",
  "atk-s0508a11:561_13": "Itaropi bhikkhu aññena maggena satthu santikaṁyeva gato.",
  "atk-s0508a11:562_0": "Tato bhikkhusaṅghassa uposathāgāraṁ pavisanavelāya so bhikkhu taṁ bhikkhuṁ uposathagge sañjānitvā,",
  "atk-s0508a11:562_1": "‘‘imasmiṁ uposathagge evarūpo nāma pāpabhikkhu atthi,",
  "atk-s0508a11:562_2": "nāhaṁ tena saddhiṁ uposathaṁ karissāmī’’ti nikkhamitvā bahi aṭṭhāsi.",
  "atk-s0508a11:562_3": "Atha bhummadevatā ‘‘bhāriyaṁ mayā kammaṁ kata’’nti mahallakaupāsakavaṇṇena tassa santikaṁ gantvā ‘‘kasmā, bhante,",
  "atk-s0508a11:562_4": "ayyo imasmiṁ ṭhāne ṭhito’’ti āha. ‘‘Upāsaka,",
  "atk-s0508a11:562_5": "imaṁ uposathaggaṁ eko pāpabhikkhu paviṭṭho,",
  "atk-s0508a11:562_6": "‘nāhaṁ tena saddhiṁ uposathaṁ karomī’ti bahi ṭhitomhī’’ti. ‘‘Bhante, mā evaṁ gaṇhatha, parisuddhasīlo esa bhikkhu.",
  "atk-s0508a11:562_7": "Tumhehi diṭṭhamātugāmo nāma ahaṁ,",
  "atk-s0508a11:562_8": "mayā tumhākaṁ vīmaṁsanatthāya ‘daḷhā nu kho imesaṁ therānaṁ metti,",
  "atk-s0508a11:562_9": "no daḷhā’ti bhijjanābhijjanabhāvaṁ olokentena taṁ kammaṁ kata’’nti. ‘‘Ko pana, tvaṁ sappurisā’’ti? ‘‘Ahaṁ ekā bhummadevatā,",
  "atk-s0508a11:562_10": "bhante’’ti devaputto kathento dibbānubhāvena ṭhatvā therassa pādesu nipatitvā ‘‘mayhaṁ, bhante, khamatha, etaṁ dosaṁ thero na jānāti,",
  "atk-s0508a11:562_11": "uposathaṁ karothā’’ti theraṁ yācitvā uposathaggaṁ pavesesi.",
  "atk-s0508a11:562_12": "So thero uposathaṁ tāva ekaṭṭhāne akāsi,",
  "atk-s0508a11:562_13": "mittasanthavavasena pana puna tena saddhiṁ na ekaṭṭhāne ahosīti.",
  "atk-s0508a11:562_14": "Imassa therassa kammaṁ na kathīyati,",
  "atk-s0508a11:562_15": "cuditakatthero pana aparāparaṁ vipassanāya kammaṁ karonto arahattaṁ pāpuṇi.",
  "atk-s0508a11:563_0": "Bhummadevatā tassa kammassa nissandena ekaṁ buddhantaraṁ apāyabhayato na muccittha.",
  "atk-s0508a11:563_1": "Sace pana kismiñci kāle manussattaṁ āgacchati,",
  "atk-s0508a11:563_2": "aññena yena kenaci kato doso tasseva upari patati.",
  "atk-s0508a11:563_3": "So amhākaṁ bhagavato kāle sāvatthiyaṁ brāhmaṇakule nibbatti.",
  "atk-s0508a11:563_4": "‘‘Dhānamāṇavo’’tissa nāmaṁ akaṁsu.",
  "atk-s0508a11:563_5": "So vayappatto tayo vede uggaṇhitvā mahallakakāle satthu dhammadesanaṁ sutvā paṭiladdhasaddho pabbaji,",
  "atk-s0508a11:563_6": "tassa upasampannadivasato paṭṭhāya ekā alaṅkatapaṭiyattā itthī tasmiṁ gāmaṁ pavisante saddhiṁyeva gāmaṁ pavisati, nikkhamante nikkhamati.",
  "atk-s0508a11:563_7": "Vihāraṁ pavisantepi saddhiṁ pavisati,",
  "atk-s0508a11:563_8": "tiṭṭhantepi tiṭṭhatīti evaṁ niccānubandhā paññāyati. Thero taṁ na passati.",
  "atk-s0508a11:563_9": "Tassa puna purimakammanissandena sā aññesaṁ upaṭṭhāti.",
  "atk-s0508a11:563_10": "Gāme yāguṁ bhikkhañca dadamānā itthiyo ‘‘bhante,",
  "atk-s0508a11:563_11": "ayaṁ eko yāguuḷuṅko tumhākaṁ,",
  "atk-s0508a11:563_12": "eko imissā amhākaṁ sahāyikāyā’’ti parihāsaṁ karonti. Therassa mahatī vihesā hoti.",
  "atk-s0508a11:563_13": "Vihāragatampi naṁ sāmaṇerā ceva daharā bhikkhū ca parivāretvā ‘‘dhāno koṇḍo jāto’’ti parihāsaṁ karonti.",
  "atk-s0508a11:563_14": "Athassa teneva kāraṇena kuṇḍadhānattheroti nāmaṁ jātaṁ.",
  "atk-s0508a11:563_15": "So uṭṭhāya samuṭṭhāya tehi kariyamānaṁ keḷiṁ sahituṁ asakkonto ummādaṁ gahetvā ‘‘tumhe koṇḍā, tumhākaṁ upajjhāyo koṇḍo, ācariyo koṇḍo’’ti vadati.",
  "atk-s0508a11:563_16": "Atha naṁ satthu ārocesuṁ ‘‘kuṇḍadhāno, bhante,",
  "atk-s0508a11:563_17": "daharasāmaṇerehi saddhiṁ evaṁ pharusavācaṁ vadatī’’ti.",
  "atk-s0508a11:563_18": "Satthā taṁ pakkosāpetvā ‘‘saccaṁ kira tvaṁ, dhāna,",
  "atk-s0508a11:563_19": "sāmaṇerehi saddhiṁ pharusavācaṁ vadasī’’ti vatvā tena ‘‘saccaṁ bhagavā’’ti vutte ‘‘kasmā evaṁ vadesī’’ti āha. ‘‘Bhante,",
  "atk-s0508a11:563_20": "nibaddhaṁ vihesaṁ asahanto evaṁ kathemī’’ti.",
  "atk-s0508a11:563_21": "‘‘Tvaṁ pubbe katakammaṁ yāvajjadivasā jīrāpetuṁ na sakkosi,",
  "atk-s0508a11:563_22": "puna evarūpaṁ pharusaṁ māvadī bhikkhū’’ti vatvā āha –",
  "atk-s0508a11:564_0": "‘‘Māvoca pharusaṁ kañci, vuttā paṭivadeyyu taṁ;",
  "atk-s0508a11:565_0": "Dukkhā hi sārambhakathā, paṭidaṇḍā phuseyyu taṁ.",
  "atk-s0508a11:566_0": "‘‘Sace neresi attānaṁ, kaṁso upahato yathā;",
  "atk-s0508a11:567_0": "Esa pattosi nibbānaṁ, sārambho te na vijjatī’’ti. (dha. pa. 133-134);",
  "atk-s0508a11:568_0": "Imañca pana tassa therassa mātugāmena saddhiṁ vicaraṇabhāvaṁ kosalaraññopi kathayiṁsu. Rājā ‘‘gacchatha, bhaṇe,",
  "atk-s0508a11:568_1": "vīmaṁsathā’’ti pesetvā sayampi mandeneva parivārena therassa vasanaṭṭhānaṁ gantvā ekamante olokento aṭṭhāsi.",
  "atk-s0508a11:568_2": "Tasmiṁ khaṇe thero sūcikammaṁ karonto nisinno hoti,",
  "atk-s0508a11:568_3": "sāpi itthī avidūre ṭhāne ṭhitā viya paññāyati.",
  "atk-s0508a11:568_4": "Rājā disvā ‘‘atthidaṁ kāraṇa’’nti tassā ṭhitaṭṭhānaṁ agamāsi.",
  "atk-s0508a11:568_5": "Sā tasmiṁ āgacchante therassa vasanapaṇṇasālaṁ paviṭṭhā viya ahosi.",
  "atk-s0508a11:568_6": "Rājāpi tāya saddhiṁ tameva paṇṇasālaṁ pavisitvā sabbattha olokento adisvā ‘‘nāyaṁ mātugāmo,",
  "atk-s0508a11:568_7": "therassa eko kammavipāko’’ti saññaṁ katvā paṭhamaṁ therassa samīpena gacchantopi theraṁ avanditvā tassa kāraṇassa abhūtabhāvaṁ ñatvā āgamma theraṁ vanditvā ekamantaṁ nisinno ‘‘kacci, bhante,",
  "atk-s0508a11:568_8": "piṇḍakena na kilamathā’’ti pucchi. Thero ‘‘vaṭṭati, mahārājā’’ti āha. ‘‘Jānāmahaṁ, bhante, ayyassa kathaṁ,",
  "atk-s0508a11:568_9": "evarūpena parikkilesena saddhiṁ carantānaṁ tumhākaṁ ke nāma pasīdissanti,",
  "atk-s0508a11:568_10": "ito paṭṭhāya vo katthaci gamanakiccaṁ natthi,",
  "atk-s0508a11:568_11": "ahaṁ catūhi paccayehi tumhe upaṭṭhahissāmi,",
  "atk-s0508a11:568_12": "tumhe yoniso manasikāre mā pamajjitthā’’ti nibaddhabhikkhaṁ paṭṭhapesi.",
  "atk-s0508a11:568_13": "Thero rājānaṁ upatthambhakaṁ labhitvā bhojanasappāyena ekaggacitto hutvā vipassanaṁ vaḍḍhetvā arahattaṁ pāpuṇi.",
  "atk-s0508a11:568_14": "Tato paṭṭhāya sā itthī antaradhāyi.",
  "atk-s0508a11:569_0": "Tadā mahāsubhaddā ugganagare micchādiṭṭhikakule vasamānā ‘‘satthā maṁ anukampatū’’ti uposathaṁ adhiṭṭhāya nirāmagandhā hutvā uparipāsādatale ṭhitā ‘‘imāni pupphāni antare aṭṭhatvā dasabalassa matthake vitānaṁ hutvā tiṭṭhantu,",
  "atk-s0508a11:569_1": "dasabalo imāya saññāya sve pañcahi bhikkhusatehi saddhiṁ mayhaṁ bhikkhaṁ gaṇhatū’’ti saccakiriyaṁ katvā aṭṭha sumanapupphamuṭṭhiyo vissajjesi.",
  "atk-s0508a11:569_2": "Pupphāni gantvā dhammadesanāvelāya satthu matthake vitānaṁ hutvā aṭṭhaṁsu.",
  "atk-s0508a11:569_3": "Satthā taṁ sumanapupphavitānaṁ disvā citteneva subhaddāya bhikkhaṁ adhivāsetvā punadivase aruṇe uṭṭhite ānandattheraṁ āha – ‘‘ānanda,",
  "atk-s0508a11:569_4": "mayaṁ ajja dūraṁ bhikkhācāraṁ gamissāma,",
  "atk-s0508a11:569_5": "puthujjanānaṁ adatvā ariyānaṁyeva salākaṁ dehī’’ti.",
  "atk-s0508a11:569_6": "Thero bhikkhūnaṁ ārocesi – ‘‘āvuso,",
  "atk-s0508a11:569_7": "satthā ajja dūraṁ bhikkhācāraṁ gamissati, puthujjanā mā gaṇhantu, ariyāva salākaṁ gaṇhantū’’ti. Kuṇḍadhānatthero ‘‘āhara,",
  "atk-s0508a11:569_8": "āvuso salāka’’nti paṭhamaṁyeva hatthaṁ pasāresi.",
  "atk-s0508a11:569_9": "Ānando ‘‘satthā tādisānaṁ bhikkhūnaṁ salākaṁ na dāpeti,",
  "atk-s0508a11:569_10": "ariyānaṁyeva dāpetī’’ti vitakkaṁ uppādetvā gantvā satthu ārocesi.",
  "atk-s0508a11:569_11": "Satthā ‘‘āharāpentassa salākaṁ dehī’’ti āha.",
  "atk-s0508a11:569_12": "Thero cintesi – ‘‘sace kuṇḍadhānassa salākā dātuṁ na yuttā, atha satthā paṭibāheyya,",
  "atk-s0508a11:569_13": "bhavissati ettha kāraṇa’’nti ‘‘kuṇḍadhānassa salākaṁ dassāmī’’ti gamanaṁ abhinīhari.",
  "atk-s0508a11:569_14": "Kuṇḍadhāno tassa pure āgamanā eva abhiññāpādakaṁ catutthajjhānaṁ samāpajjitvā iddhiyā ākāse ṭhatvā ‘‘āharāvuso, ānanda, satthā maṁ jānāti,",
  "atk-s0508a11:569_15": "mādisaṁ bhikkhuṁ paṭhamaṁ salākaṁ gaṇhantaṁ na satthā nivāretī’’ti hatthaṁ pasāretvā salākaṁ gaṇhi.",
  "atk-s0508a11:569_16": "Satthā taṁ aṭṭhuppattiṁ katvā theraṁ imasmiṁ sāsane paṭhamaṁ salākaṁ gaṇhantānaṁ aggaṭṭhāne ṭhapesi.",
  "atk-s0508a11:569_17": "Yasmā ayaṁ thero rājānaṁ upatthambhakaṁ labhitvā sappāyāhāralābhena samāhitacitto vipassanāya kammaṁ karonto upanissayasampannatāya chaḷabhiñño ahosi. Tena vuttaṁ apadāne (apa. thera 1.4.1-16) –",
  "atk-s0508a11:570_0": "‘‘Sattāhaṁ paṭisallīnaṁ, sayambhuṁ aggapuggalaṁ;",
  "atk-s0508a11:571_0": "Pasannacitto sumano, buddhaseṭṭhaṁ upaṭṭhahiṁ.",
  "atk-s0508a11:572_0": "‘‘Vuṭṭhitaṁ kālamaññāya, padumuttaraṁ mahāmuniṁ;",
  "atk-s0508a11:573_0": "Mahantiṁ kadalīkaṇṇiṁ, gahetvā upagacchahaṁ.",
  "atk-s0508a11:574_0": "‘‘Paṭiggahetvā bhagavā, sabbaññū lokanāyako;",
  "atk-s0508a11:575_0": "Mama cittaṁ pasādento, paribhuñji mahāmuni.",
  "atk-s0508a11:576_0": "‘‘Paribhuñjitvā sambuddho, satthavāho anuttaro;",
  "atk-s0508a11:577_0": "Sakāsane nisīditvā, imā gāthā abhāsatha.",
  "atk-s0508a11:578_0": "‘‘Ye ca santi samitāro, yakkhā imamhi pabbate;",
  "atk-s0508a11:579_0": "Araññe bhūtabhabyāni, suṇantu vacanaṁ mama.",
  "atk-s0508a11:580_0": "‘‘Yo so buddhaṁ upaṭṭhāsi, migarājaṁva kesariṁ;",
  "atk-s0508a11:581_0": "Tamahaṁ kittayissāmi, suṇātha mama bhāsato.",
  "atk-s0508a11:582_0": "‘‘Ekādasañcakkhattuṁ so, devarājā bhavissati;",
  "atk-s0508a11:583_0": "Catuvīsatikkhattuñca, cakkavattī bhavissati.",
  "atk-s0508a11:584_0": "‘‘Kappasatasahassamhi, okkākakulasambhavo;",
  "atk-s0508a11:585_0": "Gotamo nāma gottena, satthā loke bhavissati.",
  "atk-s0508a11:586_0": "‘‘Akkositvāna samaṇe, sīlavante anāsave;",
  "atk-s0508a11:587_0": "Pāpakammavipākena, nāmadheyyaṁ labhissati.",
  "atk-s0508a11:588_0": "‘‘Tassa dhamme sudāyādo, oraso dhammanimmito;",
  "atk-s0508a11:589_0": "Kuṇḍadhānoti nāmena, sāvako so bhavissati.",
  "atk-s0508a11:590_0": "‘‘Pavivekamanuyutto, jhāyī jhānarato ahaṁ;",
  "atk-s0508a11:591_0": "Tosayitvāna satthāraṁ, viharāmi anāsavo.",
  "atk-s0508a11:592_0": "‘‘Sāvakehi parivuto, bhikkhusaṅghapurakkhato;",
  "atk-s0508a11:593_0": "Bhikkhusaṅghe nisīditvā, salākaṁ gāhayī jino.",
  "atk-s0508a11:594_0": "‘‘Ekaṁsaṁ cīvaraṁ katvā, vanditvā lokanāyakaṁ;",
  "atk-s0508a11:595_0": "Vadataṁ varassa purato, paṭhamaṁ aggahesahaṁ.",
  "atk-s0508a11:596_0": "‘‘Tena kammena bhagavā, dasasahassikampako;",
  "atk-s0508a11:597_0": "Bhikkhusaṅghe nisīditvā, aggaṭṭhāne ṭhapesi maṁ.",
  "atk-s0508a11:598_0": "‘‘Vīriyaṁ me dhuradhorayhaṁ, yogakkhemādhivāhanaṁ;",
  "atk-s0508a11:599_0": "Dhāremi antimaṁ dehaṁ, sammāsambuddhasāsane.",
  "atk-s0508a11:600_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:601_0": "Evaṁbhūtassapi imassa therassa guṇe ajānantā ye puthujjanā bhikkhū tadā paṭhamaṁ salākaggahaṇe ‘‘kiṁ nu kho eta’’nti samacintesuṁ.",
  "atk-s0508a11:601_1": "Tesaṁ vimatividhamanatthaṁ thero ākāsaṁ abbhuggantvā iddhipāṭihāriyaṁ dassetvā aññāpadesena aññaṁ byākaronto ‘‘pañca chinde’’ti gāthaṁ abhāsi.",
  "atk-s0508a11:602_0": "15.",
  "atk-s0508a11:602_1": "Tattha pañca chindeti apāyūpapattinibbattanakāni pañcorambhāgiyāni saṁyojanāni pāde bandhanarajjukaṁ viya puriso satthena heṭṭhimamaggattayena chindeyya pajaheyya.",
  "atk-s0508a11:602_2": "Pañca jaheti uparidevalokūpapattihetubhūtāni pañcuddhambhāgiyasaṁyojanāni puriso gīvāya bandhanarajjukaṁ viya arahattamaggena jaheyya, chindeyya vāti attho.",
  "atk-s0508a11:602_3": "Pañca cuttari bhāvayeti tesaṁyeva uddhambhāgiyasaṁyojanānaṁ pahānāya saddhādīni pañcindriyāni uttari anāgāmimaggādhigamato upari bhāveyya aggamaggādhigamavasena vaḍḍheyya.",
  "atk-s0508a11:602_4": "Pañcasaṅgātigoti evaṁbhūto pana pañcannaṁ rāgadosamohamānadiṭṭhisaṅgānaṁ atikkamanena pahānena pañcasaṅgātigo hutvā.",
  "atk-s0508a11:602_5": "Bhikkhuoghatiṇṇoti vuccatīti sabbathā bhinnakilesatāya bhikkhūti,",
  "atk-s0508a11:602_6": "kāmabhavadiṭṭhiavijjoghe taritvā tesaṁ pārabhūte nibbāne ṭhitoti ca vuccatīti attho.",
  "atk-s0508a11:603_0": "Kuṇḍadhānattheragāthāvaṇṇanā niṭṭhitā.",
  "atk-s0508a11:604_0": "6. Belaṭṭhasīsattheragāthāvaṇṇanā",
  "atk-s0508a11:605_0": "Yathāpibhaddo ājaññoti āyasmato belaṭṭhasīsattherassa gāthā. Kā uppatti?",
  "atk-s0508a11:605_1": "So kira padumuttarassa bhagavato kāle kulagehe nibbatto bhagavantaṁ upasaṅkamitvā dhammaṁ sutvā paṭiladdhasaddho pabbajitvā samaṇadhammaṁ karonto upanissayasampattiyā abhāvena visesaṁ nibbattetuṁ nāsakkhi.",
  "atk-s0508a11:605_2": "Vivaṭṭūpanissayaṁ pana bahuṁ kusalaṁ upacinitvā devamanussesu saṁsaranto ito ekatiṁse kappe vessabhuṁ bhagavantaṁ passitvā pasannacitto mātuluṅgaphalaṁ adāsi.",
  "atk-s0508a11:605_3": "So tena puññakammena devesu nibbattitvā aparāparaṁ puññāni katvā sugatito sugatiṁ upagacchanto imasmiṁ buddhuppāde sāvatthiyaṁ brāhmaṇakule nibbatto bhagavato abhisambodhiyā puretarameva uruvelakassapassa santike tāpasapabbajjaṁ pabbajitvā aggiṁ paricaranto uruvelakassapadamane ādittapariyāyadesanāya (mahāva. 54; saṁ. ni.",
  "atk-s0508a11:605_4": "4.28) purāṇajaṭilasahassena saddhiṁ arahattaṁ pāpuṇi. Tena vuttaṁ apadāne (apa. thera 2.51.68-73) –",
  "atk-s0508a11:606_0": "‘‘Kaṇikāraṁva jotantaṁ, puṇṇamāyeva candimaṁ;",
  "atk-s0508a11:607_0": "Jalantaṁ dīparukkhaṁva, addasaṁ lokanāyakaṁ.",
  "atk-s0508a11:608_0": "‘‘Mātuluṅgaphalaṁ gayha, adāsiṁ satthuno ahaṁ;",
  "atk-s0508a11:609_0": "Dakkhiṇeyyassa vīrassa, pasanno sehi pāṇibhi.",
  "atk-s0508a11:610_0": "‘‘Ekatiṁse ito kappe, yaṁ phalaṁ adadiṁ tadā;",
  "atk-s0508a11:611_0": "Duggatiṁ nābhijānāmi, phaladānassidaṁ phalaṁ.",
  "atk-s0508a11:612_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:613_0": "Evaṁ adhigatārahatto āyasmato dhammabhaṇḍāgārikassa upajjhāyo ayaṁ thero ekadivasaṁ phalasamāpattito uṭṭhāya taṁ santaṁ paṇītaṁ nirāmisaṁ sukhaṁ attano pubbayogañca paccavekkhitvā pītivegavasena ‘‘yathāpi bhaddo ājañño’’ti gāthaṁ abhāsi.",
  "atk-s0508a11:614_0": "16.",
  "atk-s0508a11:614_1": "Tattha yathāpīti opammapaṭipādanatthe nipāto.",
  "atk-s0508a11:614_2": "Bhaddoti sundaro thāmabalasamatthajavaparakkamādisampanno.",
  "atk-s0508a11:614_3": "Ājaññoti ājānīyo jātimā kāraṇākāraṇānaṁ ājānanako.",
  "atk-s0508a11:614_4": "So tividho usabhājañño assājañño hatthājaññoti.",
  "atk-s0508a11:614_5": "Tesu usabhājañño idhādhippeto.",
  "atk-s0508a11:614_6": "So ca kho chekakasanakicce niyutto, tenāha ‘‘naṅgalāvattanī’’ti.",
  "atk-s0508a11:614_7": "Naṅgalassa phālassa āvattanako,",
  "atk-s0508a11:614_8": "naṅgalaṁ ito cito ca āvattetvā khette kasanakoti attho.",
  "atk-s0508a11:614_9": "Naṅgalaṁ vā āvattayati etthāti naṅgalāvattaṁ , khette naṅgalapatho, tasmiṁ naṅgalāvattani.",
  "atk-s0508a11:614_10": "Gāthāsukhatthañhettha ‘‘vattanī’’ti dīghaṁ katvā vuttaṁ.",
  "atk-s0508a11:614_11": "Sikhīti matthake avaṭṭhānato sikhāsadisatāya sikhā, siṅgaṁ. Tadassa atthīti sikhī.",
  "atk-s0508a11:614_12": "Apare pana ‘‘kakudhaṁ idha ‘sikhā’ti adhippeta’’nti vadanti,",
  "atk-s0508a11:614_13": "ubhayathāpi padhānaṅgakittanametaṁ ‘‘sikhī’’ti.",
  "atk-s0508a11:614_14": "Appakasirenāti appakilamathena.",
  "atk-s0508a11:614_15": "Rattindivāti rattiyo divā ca,",
  "atk-s0508a11:614_16": "evaṁ mamaṁ appakasirena gacchantīti yojanā.",
  "atk-s0508a11:614_17": "Idaṁ vuttaṁ hoti – yathā ‘‘bhaddo usabhājānīyo kasane niyutto ghanatiṇamūlādikepi naṅgalapathe taṁ agaṇento appakasirena ito cito ca parivattento gacchati,",
  "atk-s0508a11:614_18": "yāva kasanatiṇānaṁ parissamaṁ dasseti,",
  "atk-s0508a11:614_19": "evaṁ mamaṁ rattindivāpi appakasireneva gacchanti atikkamantī’’ti.",
  "atk-s0508a11:614_20": "Tattha kāraṇamāha ‘‘sukhe laddhe nirāmise’’ti.",
  "atk-s0508a11:614_21": "Yasmā kāmāmisalokāmisavaṭṭāmisehi asammissaṁ santaṁ paṇītaṁ phalasamāpattisukhaṁ laddhaṁ, tasmāti attho.",
  "atk-s0508a11:614_22": "Paccatte cetaṁ bhummavacanaṁ yathā ‘‘vanappagumbe’’ (khu. pā. 6.13; su. ni.",
  "atk-s0508a11:614_23": "236) ‘‘tena vata re vattabbe’’ti (kathā. 1) ca.",
  "atk-s0508a11:614_24": "Atha vā tato pabhuti rattindivā appakasirena gacchantīti vicāraṇāya āha – ‘‘sukhe laddhe nirāmise’’ti,",
  "atk-s0508a11:614_25": "nirāmise sukhe laddhe sati tassa laddhakālato paṭṭhāyāti attho.",
  "atk-s0508a11:615_0": "Belaṭṭhasīsattheragāthāvaṇṇanā niṭṭhitā.",
  "atk-s0508a11:616_0": "7. Dāsakattheragāthāvaṇṇanā",
  "atk-s0508a11:617_0": "Middhīyadāti āyasmato dāsakattherassa gāthā. Kā uppatti?",
  "atk-s0508a11:617_1": "So kira ito ekanavute kappe anuppanne tathāgate ajitassa nāma paccekabuddhassa gandhamādanato manussapathaṁ otaritvā aññatarasmiṁ gāme piṇḍāya carantassa manoramāni ambaphalāni adāsi.",
  "atk-s0508a11:617_2": "So tena puññakammena devamanussesu saṁsaranto kassapassa bhagavato kāle sāsane pabbajitvā vivaṭṭūpanissayaṁ bahuṁ puññaṁ akāsi.",
  "atk-s0508a11:617_3": "Evaṁ kusalakammappasuto hutvā sugatito sugatiṁ upagacchanto imasmiṁ buddhuppāde sāvatthiyaṁ kulagehe nibbatti. Dāsakotissa nāmaṁ ahosi.",
  "atk-s0508a11:617_4": "So anāthapiṇḍikena gahapatinā vihārapaṭijagganakamme ṭhapito sakkaccaṁ vihāraṁ paṭijagganto abhiṇhaṁ buddhadassanena dhammassavanena ca paṭiladdhasaddho pabbaji.",
  "atk-s0508a11:617_5": "Keci pana bhaṇanti – ‘‘ayaṁ kassapassa bhagavato kāle kulagehe nibbattitvā vayappatto aññataraṁ khīṇāsavattheraṁ upaṭṭhahanto kiñci kammaṁ kārāpetukāmo theraṁ āṇāpesi.",
  "atk-s0508a11:617_6": "So tena kammena amhākaṁ bhagavato kāle sāvatthiyaṁ anāthapiṇḍikassa dāsiyā kucchimhi nibbatto vayappatto seṭṭhinā vihārapaṭijaggane ṭhapito vuttanayeneva paṭiladdhasaddho ahosi.",
  "atk-s0508a11:617_7": "Mahāseṭṭhi tassa sīlācāraṁ ajjhāsayañca ñatvā bhujissaṁ katvā ‘yathāsukhaṁ pabbajā’ti āha. Taṁ bhikkhū pabbājesu’’nti.",
  "atk-s0508a11:617_8": "So pabbajitakālato paṭṭhāya kusīto hīnavīriyo hutvā na kiñci vattapaṭivattaṁ karoti, kuto samaṇadhammaṁ,",
  "atk-s0508a11:617_9": "kevalaṁ yāvadatthaṁ bhuñjitvā niddābahulo viharati.",
  "atk-s0508a11:617_10": "Dhammassavanakālepi ekaṁ koṇaṁ pavisitvā parisapariyante nisinno ghurughurupassāsī niddāyateva.",
  "atk-s0508a11:617_11": "Athassa bhagavā pubbūpanissayaṁ oloketvā saṁvegajananatthaṁ ‘‘middhī yadā hoti mahagghaso cā’’ti gāthaṁ abhāsi.",
  "atk-s0508a11:618_0": "17.",
  "atk-s0508a11:618_1": "Tattha middhīti thinamiddhābhibhūto, yañhi middhaṁ abhibhavati, taṁ thinampi abhibhavateva. Yadāti yasmiṁ kāle. Mahagghasoti mahābhojano,",
  "atk-s0508a11:618_2": "āharahatthakaalaṁsāṭakatatthavaṭṭakakākamāsakabhuttavamitakānaṁ aññataro viya. Niddāyitāti supanasīlo.",
  "atk-s0508a11:618_3": "Samparivattasāyīti samparivattakaṁ samparivattakaṁ nipajjitvā ubhayenapi seyyasukhaṁ passasukhaṁ middhasukhaṁ anuyuttoti dasseti.",
  "atk-s0508a11:618_4": "Nivāpapuṭṭhoti kuṇḍakādinā sūkarabhattena puṭṭho bharito.",
  "atk-s0508a11:618_5": "Gharasūkaro hi bālakālato paṭṭhāya posiyamāno thūlasarīrakāle gehā bahi nikkhamituṁ alabhanto heṭṭhāmañcādīsu samparivattetvā samparivattetvā sayateva.",
  "atk-s0508a11:618_6": "Idaṁ vuttaṁ hoti – yadā puriso middhī ca hoti mahagghaso ca nivāpapuṭṭho mahāvarāho viya aññena iriyāpathena yāpetuṁ asakkonto niddāyanasīlo samparivattasāyī,",
  "atk-s0508a11:618_7": "tadā so ‘‘aniccaṁ dukkhaṁ anattā’’ti tīṇi lakkhaṇāni manasikātuṁ na sakkoti.",
  "atk-s0508a11:618_8": "Tesaṁ amanasikārā mandapañño punappunaṁ gabbhaṁ upeti,",
  "atk-s0508a11:618_9": "gabbhāvāsato na parimuccatevāti.",
  "atk-s0508a11:618_10": "Taṁ sutvā dāsakatthero saṁvegajāto vipassanaṁ paṭṭhapetvā nacirasseva arahattaṁ sacchākāsi. Tena vuttaṁ apadāne (apa. thera 2.51.74, 80-84) –",
  "atk-s0508a11:619_0": "‘‘Ajito nāma sambuddho, himavante vasī tadā;",
  "atk-s0508a11:620_0": "Caraṇena ca sampanno, samādhikusalo muni.",
  "atk-s0508a11:621_0": "‘‘Suvaṇṇavaṇṇe sambuddhe, āhutīnaṁ paṭiggahe;",
  "atk-s0508a11:622_0": "Rathiyaṁ paṭipajjante, ambaphalamadāsahaṁ.",
  "atk-s0508a11:623_0": "‘‘Ekanavute ito kappe, yaṁ phalaṁ adadiṁ tadā;",
  "atk-s0508a11:624_0": "Duggatiṁ nābhijānāmi, phaladānassidaṁ phalaṁ.",
  "atk-s0508a11:625_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:626_0": "Arahattaṁ pana patvā thero imāya gāthāya maṁ bhagavā ovadi,",
  "atk-s0508a11:626_1": "‘‘ayaṁ gāthā mayhaṁ aṅkusabhūtā’’ti tameva gāthaṁ paccudāhāsi.",
  "atk-s0508a11:626_2": "Tayidaṁ therassa parivattāhāranayena aññābyākaraṇaṁ jātaṁ.",
  "atk-s0508a11:627_0": "Dāsakattheragāthāvaṇṇanā niṭṭhitā.",
  "atk-s0508a11:628_0": "8. Siṅgālapituttheragāthāvaṇṇanā",
  "atk-s0508a11:629_0": "Ahu buddhassa dāyādoti siṅgālakapituttherassa gāthā. Kā uppatti?",
  "atk-s0508a11:629_1": "So kira ito catunavute kappe sataraṁsiṁ nāma paccekasambuddhaṁ piṇḍāya carantaṁ disvā pasannamānaso vanditvā attano hatthagataṁ tālaphalaṁ adāsi.",
  "atk-s0508a11:629_2": "Tena puññakammena devaloke nibbatto aparāparaṁ puññāni katvā sugatīsuyeva saṁsaranto kassapassa bhagavato kāle manussayoniyaṁ nibbatto sāsane paṭiladdhasaddho hutvā pabbajitvā aṭṭhikasaññaṁ bhāvesi.",
  "atk-s0508a11:629_3": "Puna imasmiṁ buddhuppāde sāvatthiyaṁ kulagehe nibbattitvā vayappatto dārapariggahaṁ katvā ekaṁ puttaṁ labhitvā tassa ‘‘siṅgālako’’ti nāmaṁ akāsi.",
  "atk-s0508a11:629_4": "Tena naṁ siṅgālakapitāti voharanti.",
  "atk-s0508a11:629_5": "So aparabhāge gharabandhanaṁ pahāya sāsane pabbaji.",
  "atk-s0508a11:629_6": "Tassa bhagavā ajjhāsayaṁ olokento aṭṭhikasaññākammaṭṭhānaṁ adāsi.",
  "atk-s0508a11:629_7": "So taṁ gahetvā bhaggesu viharati susumāragire bhesakaḷāvane,",
  "atk-s0508a11:629_8": "athassa tasmiṁ vane adhivatthā devatā ussāhajananatthaṁ ‘‘bhāvanāphalaṁ nacirasseva hatthagataṁ karissatī’’ti imamatthaṁ aññāpadesena vibhāventī ‘‘ahu buddhassa dāyādo’’ti gāthaṁ abhāsi.",
  "atk-s0508a11:630_0": "18. Tattha ahūti hoti,",
  "atk-s0508a11:630_1": "vattamānatthe hi idaṁ atītakālavacanaṁ.",
  "atk-s0508a11:630_2": "Buddhassāti sabbaññubuddhassa.",
  "atk-s0508a11:630_3": "Dāyādoti dhammadāyādo navavidhassa lokuttaradhammadāyassa attano sammāpaṭipattiyā ādāyako gaṇhanako. Atha vā ahūti ahosi.",
  "atk-s0508a11:630_4": "Evaṁnāmassa buddhassa dāyādabhāve koci vibandho idāneva bhavissatīti adhippāyo.",
  "atk-s0508a11:630_5": "Tenāha ‘‘maññehaṁ kāmarāgaṁ so, khippameva vahissatī’’ti.",
  "atk-s0508a11:630_6": "Bhesakaḷāvaneti bhesakena nāma yakkhena labhitattā pariggahitattā,",
  "atk-s0508a11:630_7": "bhesakaḷānaṁ vā kaṭṭhādīnaṁ bahulatāya ‘‘bhesakaḷāvana’’nti laddhanāme araññe.",
  "atk-s0508a11:630_8": "Tassa bhikkhuno buddhassa dāyādabhāve kāraṇaṁ vadanto ‘‘kevalaṁ aṭṭhisaññāya, apharī pathaviṁ ima’’nti āha.",
  "atk-s0508a11:630_9": "Tattha kevalanti sakalaṁ anavasesaṁ.",
  "atk-s0508a11:630_10": "Aṭṭhisaññāyāti aṭṭhikabhāvanāya.",
  "atk-s0508a11:630_11": "Apharīti ‘‘aṭṭhī’’ti adhimuccanavasena patthari. Pathavinti attabhāvapathaviṁ.",
  "atk-s0508a11:630_12": "Attabhāvo hi idha ‘‘pathavī’’ti vutto ‘‘ko imaṁ pathaviṁ viccessatī’’tiādīsu viya. Maññehanti maññe ahaṁ. ‘‘Maññāha’’ntipi pāṭho. Soti so bhikkhu.",
  "atk-s0508a11:630_13": "Khippameva nacirasseva kāmarāgaṁ pahissati pajahissatīti maññe. Kasmā?",
  "atk-s0508a11:630_14": "Aṭṭhikasaññāya kāmarāgassa ujupaṭipakkhabhāvato.",
  "atk-s0508a11:630_15": "Idaṁ vuttaṁ hoti – yo ekasmiṁ padese laddhāya atthikasaññāya sakalaṁ attano sabbesaṁ vā attabhāvaṁ ‘‘aṭṭhī’’tveva pharitvā ṭhito,",
  "atk-s0508a11:630_16": "so bhikkhu taṁ aṭṭhikajhānaṁ pādakaṁ katvā vipassanto nacireneva anāgāmimaggena kāmarāgaṁ ,",
  "atk-s0508a11:630_17": "sabbaṁ vā kāmanaṭṭhena ‘‘kāmo’’,",
  "atk-s0508a11:630_18": "rañjanaṭṭhena ‘‘rāgo’’ti ca laddhanāmaṁ taṇhaṁ aggamaggena pajahissatīti.",
  "atk-s0508a11:630_19": "Imaṁ gāthaṁ sutvā so thero ‘‘ayaṁ devatā mayhaṁ ussāhajananatthaṁ evamāhā’’ti appaṭivānavīriyaṁ adhiṭṭhāya vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 2.51.85-90) –",
  "atk-s0508a11:631_0": "‘‘Sataraṁsī nāma bhagavā, sayambhū aparājito;",
  "atk-s0508a11:632_0": "Vivekā uṭṭhahitvāna, gocarāyābhinikkhami.",
  "atk-s0508a11:633_0": "‘‘Phalahattho ahaṁ disvā, upagacchiṁ narāsabhaṁ;",
  "atk-s0508a11:634_0": "Pasannacitto sumano, tālaphalamadāsahaṁ.",
  "atk-s0508a11:635_0": "‘‘Catunnavutito kappe, yaṁ phalaṁ adadiṁ tadā;",
  "atk-s0508a11:636_0": "Duggatiṁ nābhijānāmi, phaladānassidaṁ phalaṁ.",
  "atk-s0508a11:637_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:638_0": "Arahattaṁ pana patvā tāya devatāya vuttavacanaṁ patimānento tameva gāthaṁ udānavasena abhāsi.",
  "atk-s0508a11:638_1": "Tadevassa therassa aññābyākaraṇaṁ ahosīti.",
  "atk-s0508a11:639_0": "Siṅgālapituttheragāthāvaṇṇanā niṭṭhitā.",
  "atk-s0508a11:640_0": "9. Kulattheragāthāvaṇṇanā",
  "atk-s0508a11:641_0": "Udakañhi nayantīti āyasmato kulattherassa gāthā. Kā uppatti?",
  "atk-s0508a11:641_1": "Ayaṁ kira thero pubbepi vivaṭṭūpanissayaṁ bahuṁ kusalaṁ upacinitvā adhikārasampanno vipassiṁ bhagavantaṁ ākāse gacchantaṁ disvā pasannamānaso nāḷikeraphalaṁ dātukāmo aṭṭhāsi.",
  "atk-s0508a11:641_2": "Satthā tassa cittaṁ ñatvā otaritvā paṭiggaṇhi.",
  "atk-s0508a11:641_3": "So ativiya pasannacitto hutvā teneva saddhāpaṭilābhena satthāraṁ upasaṅkamitvā pabbajjaṁ yāci,",
  "atk-s0508a11:641_4": "satthā aññataraṁ bhikkhuṁ āṇāpesi – ‘‘imaṁ purisaṁ pabbājehī’’ti.",
  "atk-s0508a11:641_5": "So pabbajitvā laddhūpasampado samaṇadhammaṁ katvā tato cuto chapi buddhantarāni devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbatti. Kulotissa nāmaṁ ahosi.",
  "atk-s0508a11:641_6": "So vayappatto sāsane laddhappasādo bhagavato santike pabbajitvā vikkhepabahulatāya visesaṁ nibbattetuṁ nāsakkhi.",
  "atk-s0508a11:641_7": "Athekadivasaṁ gāmaṁ piṇḍāya pavisanto antarāmagge bhūmiṁ khaṇitvā udakavāhakaṁ katvā icchiticchitaṭṭhāne udakaṁ nente purise disvā taṁ sallakkhetvā gāmaṁ paviṭṭho aññataraṁ usukāraṁ usudaṇḍakaṁ usuyante pakkhipitvā akkhikoṭiyā oloketvā ujuṁ karontaṁ disvā tampi sallakkhetvā gacchanto purato gantvā araneminābhiādike rathacakkāvayave tacchante tacchake disvā tampi sallakkhetvā vihāraṁ pavisitvā katabhattakicco pattacīvaraṁ paṭisāmetvā divāvihāre nisinno attanā diṭṭhanimittāni upamābhāvena gahetvā attano cittadamane upanento ‘‘acetanaṁ udakampi manussā icchikicchitaṭṭhānaṁ nayanti tathā acetanaṁ vaṅkampi saradaṇḍaṁ upāyena namento ujuṁ karonti ,",
  "atk-s0508a11:641_8": "tathā acetanaṁ kaṭṭhakaḷiṅgarādiṁ tacchakā nemiādivasena vaṅkaṁ ujuñca karonti.",
  "atk-s0508a11:641_9": "Atha kasmā ahaṁ sakacittaṁ ujuṁ na karissāmī’’ti cintetvā vipassanaṁ paṭṭhapetvā ghaṭento vāyamanto nacirasseva arahattaṁ pāpuṇi. Tena vuttaṁ apadāne (apa. thera 2.51.91-99) –",
  "atk-s0508a11:642_0": "‘‘Nagare bandhumatiyā, ārāmiko ahaṁ tadā;",
  "atk-s0508a11:643_0": "Addasaṁ virajaṁ buddhaṁ, gacchantaṁ anilañjase.",
  "atk-s0508a11:644_0": "‘‘Nāḷikeraphalaṁ gayha, buddhaseṭṭhassadāsahaṁ;",
  "atk-s0508a11:645_0": "Ākāse ṭhitako santo, paṭiggaṇhi mahāyaso.",
  "atk-s0508a11:646_0": "‘‘Vittisañjanano mayhaṁ, diṭṭhadhammasukhāvaho;",
  "atk-s0508a11:647_0": "Phalaṁ buddhassa datvāna, vippasannena cetasā.",
  "atk-s0508a11:648_0": "‘‘Adhigacchiṁ tadā pītiṁ, vipulañca sukhuttamaṁ;",
  "atk-s0508a11:649_0": "Uppajjateva ratanaṁ, nibbattassa tahiṁ tahiṁ.",
  "atk-s0508a11:650_0": "‘‘Ekanavutito kappe, yaṁ phalaṁ adadiṁ tadā;",
  "atk-s0508a11:651_0": "Duggatiṁ nābhijānāmi, phaladānassidaṁ phalaṁ.",
  "atk-s0508a11:652_0": "‘‘Dibbacakkhu visuddhaṁ me, samādhikusalo ahaṁ;",
  "atk-s0508a11:653_0": "Abhiññāpāramippatto, phaladānassidaṁ phalaṁ.",
  "atk-s0508a11:654_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:655_0": "Evaṁ yāni nimittāni aṅkuse katvā vipassanaṁ vaḍḍhetvā arahattaṁ pāpuṇi,",
  "atk-s0508a11:655_1": "tehi saddhiṁ attano cittadamanaṁ saṁsanditvā aññaṁ byākaronto ‘‘udakañhi nayanti nettikā’’ti gāthaṁ abhāsi.",
  "atk-s0508a11:656_0": "19.",
  "atk-s0508a11:656_1": "Tattha udakaṁ hīti hi-saddo nipātamattaṁ.",
  "atk-s0508a11:656_2": "Nayantīti pathaviyā taṁ taṁ thalaṭṭhānaṁ khaṇitvā ninnaṭṭhānaṁ pūretvā mātikaṁ vā katvā rukkhadoṇiṁ vā ṭhapetvā attano icchiticchitaṭṭhānaṁ nenti. Tathā te nentīti nettikā. Tejananti kaṇḍaṁ.",
  "atk-s0508a11:656_3": "Idaṁ vuttaṁ hoti – nettikā attano ruciyā icchiticchitaṭṭhānaṁ udakaṁ nayanti,",
  "atk-s0508a11:656_4": "usukārāpi tāpetvā tejanaṁ namayanti ujuṁ karonti.",
  "atk-s0508a11:656_5": "Namanavasena tacchakā nemiādīnaṁ atthāya tacchantā dāruṁ namayanti attano ruciyā ujuṁ vā vaṅkaṁ vā karonti.",
  "atk-s0508a11:656_6": "Evaṁ ettakaṁ ārammaṇaṁ katvā subbatā yathāsamādinnena sīlādinā sundaravatā dhīrā sotāpattimaggādīnaṁ uppādentā attānaṁ damenti,",
  "atk-s0508a11:656_7": "arahattaṁ pana pattesu ekantadantā nāma hontīti.",
  "atk-s0508a11:657_0": "Kulattheragāthāvaṇṇanā niṭṭhitā.",
  "atk-s0508a11:658_0": "10. Ajitattheragāthāvaṇṇanā",
  "atk-s0508a11:659_0": "Maraṇe me bhayaṁ natthīti āyasmato ajitattherassa gāthā. Kā uppatti?",
  "atk-s0508a11:659_1": "So kira ekanavute kappe vipassiṁ bhagavantaṁ passitvā pasannacitto kapitthaphalaṁ adāsi.",
  "atk-s0508a11:659_2": "Tato parampi taṁ taṁ puññaṁ katvā devamanussesu saṁsaranto imasmiṁ kappe anuppanne eva amhākaṁ satthari sāvatthiyaṁ mahākosalarañño aggāsaniyassa brāhmaṇassa putto hutvā nibbatti. Tassa ajitoti nāmaṁ ahosi.",
  "atk-s0508a11:659_3": "Tasmiñca samaye sāvatthivāsī bāvarī nāma brāhmaṇo tīhi mahāpurisalakkhaṇehi samannāgato tiṇṇaṁ vedānaṁ pāragū sāvatthito nikkhamitvā tāpasapabbajjaṁ pabbajitvā godhāvarītīre kapitthārāme vasati.",
  "atk-s0508a11:659_4": "Atha ajito tassa santike pabbajito atthakāmāya devatāya coditena bāvarinā satthu santikaṁ pesito tissametteyyādīhi saddhiṁ bhagavantaṁ upasaṅkamitvā manasāva pañhe pucchitvā tesu vissajjitesu pasannacitto satthu santike pabbajitvā kammaṭṭhānaṁ gahetvā vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 2.52.7-11) –",
  "atk-s0508a11:660_0": "‘‘Suvaṇṇavaṇṇaṁ sambuddhaṁ, āhutīnaṁ paṭiggahaṁ;",
  "atk-s0508a11:661_0": "Rathiyaṁ paṭipajjantaṁ, kapitthaṁ adadiṁ phalaṁ.",
  "atk-s0508a11:662_0": "‘‘Ekanavutito kappe, yaṁ phalaṁ adadiṁ dadā;",
  "atk-s0508a11:663_0": "Duggatiṁ nābhijānāmi, phaladānassidaṁ phalaṁ.",
  "atk-s0508a11:664_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:665_0": "Arahattaṁ pana patto sīhanādaṁ nadanto ‘‘maraṇe me bhayaṁ natthī’’ti gāthaṁ abhāsi.",
  "atk-s0508a11:666_0": "20.",
  "atk-s0508a11:666_1": "Tattha maraṇeti maraṇanimittaṁ maraṇahetu. Meti mayhaṁ,",
  "atk-s0508a11:666_2": "bhayaṁ natthi ucchinnabhavamūlatāya parikkhīṇajātikattā .",
  "atk-s0508a11:666_3": "Anucchinnabhavamūlānañhi ‘‘kīdisī nu kho mayhaṁ āyatiṁ uppattī’’ti maraṇato bhayaṁ bhaveyya. Nikantīti apekkhā taṇhā,",
  "atk-s0508a11:666_4": "sā natthi jīvite suparimadditasaṅkhāratāya upādānakkhandhānaṁ dukkhāsārakādibhāvena suṭṭhu upaṭṭhahanato.",
  "atk-s0508a11:666_5": "Evaṁbhūto cāhaṁ sandehaṁ sarīraṁ,",
  "atk-s0508a11:666_6": "sakaṁ vā dehaṁ dehasaṅkhātaṁ dukkhabhāraṁ nikkhipissāmi chaḍḍessāmi,",
  "atk-s0508a11:666_7": "nikkhipanto ca ‘‘‘iminā sarīrakena sādhetabbaṁ sādhitaṁ,",
  "atk-s0508a11:666_8": "idāni taṁ ekaṁsena chaḍḍanīyamevā’ti paññāvepullappattiyā sampajāno sativepullappattiyā paṭissato nikkhipissāmī’’ti.",
  "atk-s0508a11:666_9": "Imaṁ pana gāthaṁ vatvā thero jhānaṁ samāpajjitvā tadanantaraṁ parinibbāyīti.",
  "atk-s0508a11:667_0": "Ajitattheragāthāvaṇṇanā niṭṭhitā.",
  "atk-s0508a11:668_0": "Dutiyavaggavaṇṇanā niṭṭhitā.",
  "atk-s0508a11:669_0": "3. Tatiyavaggo",
  "atk-s0508a11:670_0": "1. Nigrodhattheragāthāvaṇṇanā",
  "atk-s0508a11:671_0": "Nāhaṁbhayassa bhāyāmīti āyasmato nigrodhattherassa gāthā. Kā uppatti?",
  "atk-s0508a11:671_1": "Ayaṁ kira ito aṭṭhārase kappasate brāhmaṇamahāsālakule nibbattitvā vayappatto kāmesu ādīnavaṁ nekkhamme ca ānisaṁsaṁ disvā gharabandhanaṁ pahāya araññāyatanaṁ pavisitvā aññatarasmiṁ sālavane paṇṇasālaṁ katvā tāpasapabbajaṁ pabbajitvā vanamūlaphalāhāro vasati.",
  "atk-s0508a11:671_2": "Tena samayena piyadassī nāma sammāsambuddho loke uppajjitvā sadevakassa lokassa dhammāmatavassena kilesasantāpaṁ nibbāpento ekadivasaṁ tāpase anukampāya taṁ sālavanaṁ pavisitvā nirodhasamāpattiṁ samāpanno.",
  "atk-s0508a11:671_3": "Tāpaso vanamūlaphalatthāya gacchanto bhagavantaṁ disvā pasannamānaso pupphitasāladaṇḍasākhāyo gahetvā sālamaṇḍapaṁ katvā taṁ sabbatthakameva sālapupphehi sañchādetvā bhagavantaṁ vanditvā pītisomanassavaseneva āhāratthāyapi agantvā namassamāno aṭṭhāsi.",
  "atk-s0508a11:671_4": "Satthā nirodhato vuṭṭhāya tassa anukampāya ‘‘bhikkhusaṅgho āgacchatū’’ti cintesi,",
  "atk-s0508a11:671_5": "‘‘bhikkhusaṅghepi cittaṁ pasādessatī’’ti. Tāvadeva bhikkhusaṅgho āgato.",
  "atk-s0508a11:671_6": "So bhikkhusaṅghampi disvā pasannamānaso vanditvā añjaliṁ paggayha aṭṭhāsi.",
  "atk-s0508a11:671_7": "Satthā sitassa pātukaraṇāpadesena tassa bhāviniṁ sampattiṁ pakāsento dhammaṁ kathetvā pakkāmi saddhiṁ bhikkhusaṅghena.",
  "atk-s0508a11:671_8": "So tena puññakammena devamanussesuyeva saṁsaranto vivaṭṭūpanissayaṁ bahuṁ kusalaṁ upacinitvā imasmiṁ buddhuppāde sāvatthiyaṁ brāhmaṇamahāsālakule nibbatti, nigrodhotissa nāmaṁ ahosi.",
  "atk-s0508a11:671_9": "So jetavanapaṭiggahaṇadivase buddhānubhāvadassanena sañjātappasādo pabbajitvā vipassanaṁ ārabhitvā nacirasseva chaḷabhiñño ahosi. Tena vuttaṁ apadāne (apa. thera 2.49.190-220) –",
  "atk-s0508a11:672_0": "‘‘Ajjhogāhetvā sālavanaṁ, sukato assamo mama;",
  "atk-s0508a11:673_0": "Sālapupphehi sañchanno, vasāmi vipine tadā.",
  "atk-s0508a11:674_0": "‘‘Piyadassī ca bhagavā, sayambhū aggapuggalo;",
  "atk-s0508a11:675_0": "Vivekakāmo sambuddho, sālavanamupāgami.",
  "atk-s0508a11:676_0": "‘‘Assamā abhinikkhamma, pavanaṁ agamāsahaṁ;",
  "atk-s0508a11:677_0": "Mūlaphalaṁ gavesanto, āhindāmi vane tadā.",
  "atk-s0508a11:678_0": "‘‘Tatthaddasāsiṁ sambuddhaṁ, piyadassiṁ mahāyasaṁ;",
  "atk-s0508a11:679_0": "Sunisinnaṁ samāpannaṁ, virocantaṁ mahāvane.",
  "atk-s0508a11:680_0": "‘‘Catudaṇḍe ṭhapetvāna, buddhassa uparī ahaṁ;",
  "atk-s0508a11:681_0": "Maṇḍapaṁ sukataṁ katvā, sālapupphehi chādayiṁ.",
  "atk-s0508a11:682_0": "‘‘Sattāhaṁ dhārayitvāna, maṇḍapaṁ sālachāditaṁ;",
  "atk-s0508a11:683_0": "Tattha cittaṁ pasādetvā, buddhaseṭṭhamavandahaṁ.",
  "atk-s0508a11:684_0": "‘‘Bhagavā tamhi samaye, vuṭṭhahitvā samādhito;",
  "atk-s0508a11:685_0": "Yugamattaṁ pekkhamāno, nisīdi purisuttamo.",
  "atk-s0508a11:686_0": "‘‘Sāvako varuṇo nāma, piyadassissa satthuno;",
  "atk-s0508a11:687_0": "Vasīsatasahassehi, upagacchi vināyakaṁ.",
  "atk-s0508a11:688_0": "‘‘Piyadassī ca bhagavā, lokajeṭṭho narāsabho;",
  "atk-s0508a11:689_0": "Bhikkhusaṅghe nisīditvā, sitaṁ pātukarī jino.",
  "atk-s0508a11:690_0": "‘‘Anuruddho upaṭṭhāko, piyadassissa satthuno;",
  "atk-s0508a11:691_0": "Ekaṁsaṁ cīvaraṁ katvā, apucchittha mahāmuniṁ.",
  "atk-s0508a11:692_0": "‘‘Ko nu kho bhagavā hetu, sitakammassa satthuno;",
  "atk-s0508a11:693_0": "Kāraṇe vijjamānamhi, satthā pātukare sitaṁ.",
  "atk-s0508a11:694_0": "‘‘Sattāhaṁ sālacchadanaṁ, yo me dhāresi māṇavo;",
  "atk-s0508a11:695_0": "Tassa kammaṁ saritvāna, sitaṁ pātukariṁ ahaṁ.",
  "atk-s0508a11:696_0": "‘‘Anokāsaṁ na passāmi, yattha puññaṁ vipaccati;",
  "atk-s0508a11:697_0": "Devaloke manusse vā, okāsova na sammati.",
  "atk-s0508a11:698_0": "‘‘Devaloke vasantassa, puññakammasamaṅgino;",
  "atk-s0508a11:699_0": "Yāvatā parisā tassa, sālacchannā bhavissati.",
  "atk-s0508a11:700_0": "‘‘Tattha dibbehi naccehi, gītehi vāditehi ca;",
  "atk-s0508a11:701_0": "Ramissati sadā santo, puññakammasamāhito.",
  "atk-s0508a11:702_0": "‘‘Yāvatā parisā tassa, gandhagandhī bhavissati;",
  "atk-s0508a11:703_0": "Sālassa pupphavasso ca, pavassissati tāvade.",
  "atk-s0508a11:704_0": "‘‘Tato cutoyaṁ manujo, mānusaṁ āgamissati;",
  "atk-s0508a11:705_0": "Idhāpi sālacchadanaṁ, sabbakālaṁ dharissati.",
  "atk-s0508a11:706_0": "‘‘Idha naccañca gītañca, sammatāḷasamāhitaṁ;",
  "atk-s0508a11:707_0": "Parivāressanti maṁ niccaṁ, buddhapūjāyidaṁ phalaṁ.",
  "atk-s0508a11:708_0": "‘‘Uggacchante ca sūriye, sālavassaṁ pavassate;",
  "atk-s0508a11:709_0": "Puññakammena saṁyuttaṁ, vassate sabbakālikaṁ.",
  "atk-s0508a11:710_0": "‘‘Aṭṭhārase kappasate, okkākakulasambhavo;",
  "atk-s0508a11:711_0": "Gotamo nāma nāmena, satthā loke bhavissati.",
  "atk-s0508a11:712_0": "‘‘Tassa dhamme sudāyādo, oraso dhammanimmito;",
  "atk-s0508a11:713_0": "Sabbāsave pariññāya, nibbāyissatināsavo.",
  "atk-s0508a11:714_0": "‘‘Dhammaṁ abhisamentassa, sālacchannaṁ bhavissati;",
  "atk-s0508a11:715_0": "Citake jhāyamānassa, chadanaṁ tattha hessati.",
  "atk-s0508a11:716_0": "‘‘Vipākaṁ kittayitvāna, piyadassī mahāmuni;",
  "atk-s0508a11:717_0": "Parisāya dhammaṁ desesi, tappento dhammavuṭṭhiyā.",
  "atk-s0508a11:718_0": "‘‘Tiṁsakappāni devesu, devarajjamakārayiṁ;",
  "atk-s0508a11:719_0": "Saṭṭhi ca sattakkhattuñca, cakkavattī ahosahaṁ.",
  "atk-s0508a11:720_0": "‘‘Devalokā idhāgantvā, labhāmi vipulaṁ sukhaṁ;",
  "atk-s0508a11:721_0": "Idhāpi sālacchadanaṁ, maṇḍapassa idaṁ phalaṁ.",
  "atk-s0508a11:722_0": "‘‘Ayaṁ pacchimako mayhaṁ, carimo vattate bhavo;",
  "atk-s0508a11:723_0": "Idhāpi sālacchadanaṁ, hessati sabbakālikaṁ.",
  "atk-s0508a11:724_0": "‘‘Mahāmuniṁ tosayitvā, gotamaṁ sakyapuṅgavaṁ;",
  "atk-s0508a11:725_0": "Pattomhi acalaṁ ṭhānaṁ, hitvā jayaparājayaṁ.",
  "atk-s0508a11:726_0": "‘‘Aṭṭhārase kappasate, yaṁ buddhamabhipūjayiṁ;",
  "atk-s0508a11:727_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:728_0": "‘‘Kilesā jhāpitā mayhaṁ, bhavā sabbe samūhatā;",
  "atk-s0508a11:729_0": "Nāgova bandhanaṁ chetvā, viharāmi anāsavo.",
  "atk-s0508a11:730_0": "‘‘Svāgataṁ vata me āsi, buddhaseṭṭhassa santike;",
  "atk-s0508a11:731_0": "Tisso vijjā anuppattā, kataṁ buddhassa sāsanaṁ.",
  "atk-s0508a11:732_0": "‘‘Paṭisambhidā catasso, vimokkhāpi ca aṭṭhime;",
  "atk-s0508a11:733_0": "Chaḷabhiññā sacchikatā, kataṁ buddhassa sāsana’’nti.",
  "atk-s0508a11:734_0": "Evaṁ pana chaḷabhiñño hutvā phalasukhena vītināmento sāsanassa niyyānikabhāvavibhāvanatthaṁ aññābyākaraṇavasena ‘‘nāhaṁ bhayassa bhāyāmī’’ti gāthaṁ abhāsi.",
  "atk-s0508a11:735_0": "21.",
  "atk-s0508a11:735_1": "Tattha bhāyanti etasmāti bhayaṁ, jātijarādi.",
  "atk-s0508a11:735_2": "Bhayassāti nissakke sāmivacanaṁ,",
  "atk-s0508a11:735_3": "bhayato bhāyitabbanimittaṁ jātijarāmaraṇādinā hetunā nāhaṁ bhāyāmīti attho.",
  "atk-s0508a11:735_4": "Tattha kāraṇamāha ‘‘satthā no amatassa kovido’’ti.",
  "atk-s0508a11:735_5": "Amhākaṁ satthā amate kusalo veneyyānaṁ amatadāne cheko.",
  "atk-s0508a11:735_6": "Yattha bhayaṁ nāvatiṭṭhatīti yasmiṁ nibbāne yathāvuttaṁ bhayaṁ na tiṭṭhati okāsaṁ na labhati. Tenāti tato nibbānato.",
  "atk-s0508a11:735_7": "Vajantīti abhayaṭṭhānameva gacchanti.",
  "atk-s0508a11:735_8": "Nibbānañhi abhayaṭṭhānaṁ nāma.",
  "atk-s0508a11:735_9": "Kena pana vajantīti āha ‘‘maggena vajanti bhikkhavo’’ti,",
  "atk-s0508a11:735_10": "aṭṭhaṅgikena ariyamaggena satthu ovādakaraṇā bhikkhū saṁsāre bhayassa ikkhanakāti attho.",
  "atk-s0508a11:735_11": "Yatthāti vā yaṁ nimittaṁ yassa ariyamaggassa adhigamahetu attānuvādādikaṁ pañcavīsatividhampi bhayaṁ nāvatiṭṭhati patiṭṭhaṁ na labhati,",
  "atk-s0508a11:735_12": "tena ariyena maggena vajanti abhayaṭṭhānaṁ satthu sāsane bhikkhū, tena maggena ahampi gato,",
  "atk-s0508a11:735_13": "tasmā nāhaṁ bhayassa bhāyāmīti thero aññaṁ byākāsi.",
  "atk-s0508a11:736_0": "Nigrodhattheragāthāvaṇṇanā niṭṭhitā.",
  "atk-s0508a11:737_0": "2. Cittakattheragāthāvaṇṇanā",
  "atk-s0508a11:738_0": "Nīlāsugīvāti āyasmato cittakattherassa gāthā. Kā uppatti?",
  "atk-s0508a11:738_1": "So kira padumuttarabuddhakālato paṭṭhāya vivaṭṭūpanissayaṁ kusalaṁ ācinanto ito ekanavute kappe manussayoniyaṁ nibbattitvā viññuttaṁ patto vipassiṁ bhagavantaṁ passitvā pasannamānaso pupphehi pūjaṁ katvā vanditvā ‘‘santadhammena nāma ettha bhavitabba’’nti satthari nibbāne ca adhimucci.",
  "atk-s0508a11:738_2": "So tena puññakammena tato cuto tāvatiṁsabhavane nibbatto aparāparaṁ puññāni katvā devamanussesu saṁsaranto imasmiṁ buddhuppāde rājagahe vibhavasampannassa brāhmaṇassa putto hutvā nibbatti cittako nāma nāmena.",
  "atk-s0508a11:738_3": "So bhagavati rājagahaṁ gantvā veḷuvane viharante satthāraṁ upasaṅkamitvā dhammaṁ sutvā paṭiladdhasaddho pabbajitvā cariyānukūlaṁ kammaṭṭhānaṁ gahetvā araññāyatanaṁ pavisitvā bhāvanānuyutto jhānaṁ nibbattetvā jhānapādakaṁ vipassanaṁ vaḍḍhetvā nacireneva arahattaṁ pāpuṇi. Tena vuttaṁ apadāne (apa. thera 2.50.1-7) –",
  "atk-s0508a11:739_0": "‘‘Kaṇikāraṁva jotantaṁ, nisinnaṁ pabbatantare;",
  "atk-s0508a11:740_0": "Addasaṁ virajaṁ buddhaṁ, vipassiṁ lokanāyakaṁ.",
  "atk-s0508a11:741_0": "‘‘Tīṇi kiṅkaṇipupphāni, paggayha abhiropayiṁ;",
  "atk-s0508a11:742_0": "Sambuddhaṁ abhipūjetvā, gacchāmi dakkhiṇāmukho.",
  "atk-s0508a11:743_0": "‘‘Tena kammena sukatena, cetanāpaṇidhīhi ca;",
  "atk-s0508a11:744_0": "Jahitvā mānusaṁ dehaṁ, tāvatiṁsaṁ agacchahaṁ.",
  "atk-s0508a11:745_0": "‘‘Ekanavute ito kappe, yaṁ buddhamabhipūjayiṁ;",
  "atk-s0508a11:746_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:747_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:748_0": "Arahattaṁ pana patvā satthāraṁ vandituṁ rājagahaṁ upagato tattha bhikkhūhi ‘‘kiṁ, āvuso,",
  "atk-s0508a11:748_1": "araññe appamatto vihāsī’’ti puṭṭho attano appamādavihāranivedanena aññaṁ byākaronto ‘‘nīlāsugīvā’’ti gāthaṁ abhāsi.",
  "atk-s0508a11:749_0": "22.",
  "atk-s0508a11:749_1": "Tattha nīlāsugīvāti nīlasugīvā,",
  "atk-s0508a11:749_2": "gāthāsukhatthañhettha dīgho kato,",
  "atk-s0508a11:749_3": "rājivantatāya sundarāya gīvāya samannāgatoti attho.",
  "atk-s0508a11:749_4": "Te yebhuyyena ca nīlavaṇṇatāya nīlā. Sobhanakaṇṭhatāya sugīvā.",
  "atk-s0508a11:749_5": "Sikhinoti matthake jātāya sikhāya sassirikabhāvena sikhino. Morāti mayūrā. Kārambhiyanti kārambarukkhe.",
  "atk-s0508a11:749_6": "Kārambhiyanti vā tassa vanassa nāmaṁ.",
  "atk-s0508a11:749_7": "Tasmā kārambhiyanti kārambhanāmake vaneti attho.",
  "atk-s0508a11:749_8": "Abhinadantīti pāvussakāle meghagajjitaṁ sutvā kekāsaddaṁ karontā utusampadāsiddhena sarena haṁsādike abhibhavantā viya nadanti. Teti te morā.",
  "atk-s0508a11:749_9": "Sītavātakīḷitāti sītena meghavātena sañjātakīḷitā madhuravassitaṁ vassantā.",
  "atk-s0508a11:749_10": "Suttanti bhattasammadavinodanatthaṁ sayitaṁ,",
  "atk-s0508a11:749_11": "kāyakilamathapaṭipassambhanāya vā anuññātavelāyaṁ supantaṁ.",
  "atk-s0508a11:749_12": "Jhāyanti samathavipassanājhānehi jhāyanasīlaṁ bhāvanānuyuttaṁ. Nibodhentīti pabodhenti.",
  "atk-s0508a11:749_13": "‘‘Imepi nāma niddaṁ anupagantvā jāgarantā attanā kattabbaṁ karonti,",
  "atk-s0508a11:749_14": "kimaṅgaṁ panāha’’nti evaṁ sampajaññuppādanena sayanato vuṭṭhāpentīti adhippāyo.",
  "atk-s0508a11:750_0": "Cittakattheragāthāvaṇṇanā niṭṭhitā.",
  "atk-s0508a11:751_0": "3. Gosālattheragāthāvaṇṇanā",
  "atk-s0508a11:752_0": "Ahaṁ kho veḷugumbasminti āyasmato gosālattherassa gāthā. Kā uppatti?",
  "atk-s0508a11:752_1": "Sopi purimabuddhesu katādhikāro tattha tattha vivaṭṭūpanissayaṁ kusalaṁ ācinanto ito ekanavute kappe aññatarasmiṁ pabbate rukkhasākhāyaṁ olambamānaṁ paccekabuddhassa paṁsukūlacīvaraṁ disvā ‘‘arahaddhajo vatāya’’nti pasannacitto pupphehi pūjehi.",
  "atk-s0508a11:752_2": "So tena puññakammena tāvatiṁsabhavane nibbatto .",
  "atk-s0508a11:752_3": "Tato paṭṭhāya devamanussesuyeva saṁsaranto imasmiṁ buddhuppāde magadharaṭṭhe ibbhakule nibbatto gosālo nāma nāmena.",
  "atk-s0508a11:752_4": "Soṇena pana koṭikaṇṇena kataparicayattā tassa pabbajitabhāvaṁ sutvā ‘‘sopi nāma mahāvibhavo pabbajissati ,",
  "atk-s0508a11:752_5": "kimaṅgaṁ panāha’’nti sañjātasaṁvego bhagavato santike pabbajitvā cariyānukūlaṁ kammaṭṭhānaṁ gahetvā sappāyaṁ vasanaṭṭhānaṁ gavesanto attano jātagāmassa avidūre ekasmiṁ sānupabbate vihāsi.",
  "atk-s0508a11:752_6": "Tassa mātā divase divase bhikkhaṁ deti.",
  "atk-s0508a11:752_7": "Athekadivasaṁ gāmaṁ piṇḍāya paviṭṭhassa mātā madhusakkharābhisaṅkhataṁ pāyāsaṁ adāsi.",
  "atk-s0508a11:752_8": "So taṁ gahetvā tassa pabbatassa chāyāyaṁ aññatarassa veḷugumbassa mūle nisīditvā paribhuñjitvā dhovitapattapāṇī vipassanaṁ ārabhi.",
  "atk-s0508a11:752_9": "Bhojanasappāyalābhena kāyacittānaṁ kallatāya samāhito udayabbayañāṇādike tikkhe sūre vahante appakasireneva vipassanaṁ ussukkāpetvā maggapaṭipāṭiyā bhāvanaṁ matthakaṁ pāpento saha paṭisambhidāhi arahattaṁ sacchākāsi. Tena vuttaṁ apadāne (apa. thera 2.50.8-14) –",
  "atk-s0508a11:753_0": "‘‘Himavantassa avidūre, udaṅgaṇo nāma pabbato;",
  "atk-s0508a11:754_0": "Tatthaddasaṁ paṁsukūlaṁ, dumaggamhi vilambitaṁ.",
  "atk-s0508a11:755_0": "‘‘Tīṇi kiṅkaṇipupphāni, ocinitvānahaṁ tadā;",
  "atk-s0508a11:756_0": "Heṭṭhā pahaṭṭhena cittena, paṁsukūlaṁ apūjayiṁ.",
  "atk-s0508a11:757_0": "‘‘Tena kammena sukatena, cetanāpaṇidhīhi ca;",
  "atk-s0508a11:758_0": "Jahitvā mānusaṁ dehaṁ, tāvatiṁsaṁ agacchahaṁ.",
  "atk-s0508a11:759_0": "‘‘Ekanavute ito kappe, yaṁ kammamakariṁ tadā;",
  "atk-s0508a11:760_0": "Duggatiṁ nābhijānāmi, pūjitvā arahaddhajaṁ.",
  "atk-s0508a11:761_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:762_0": "Arahattaṁ pana adhigantvā diṭṭhadhammasukhavihāratthaṁ pabbatasānumeva gantukāmo attano paṭipattiṁ pavedento ‘‘ahaṁ kho veḷugumbasmi’’nti gāthaṁ abhāsi.",
  "atk-s0508a11:763_0": "23.",
  "atk-s0508a11:763_1": "Tattha veḷugumbasminti veḷugacchassa samīpe, tassa chāyāyaṁ.",
  "atk-s0508a11:763_2": "Bhutvāna madhupāyasanti madhupasittapāyāsaṁ bhuñjitvā.",
  "atk-s0508a11:763_3": "Padakkhiṇanti padakkhiṇaggāhena,",
  "atk-s0508a11:763_4": "satthu ovādassa sammā sampaṭicchanenāti attho.",
  "atk-s0508a11:763_5": "Sammasanto khandhānaṁudayabbayanti pañcannaṁ upādānakkhandhānaṁ udayabbayañca vipassanto, yadipi idāni katakicco,",
  "atk-s0508a11:763_6": "phalasamāpattiṁ pana samāpajjituṁ vipassanaṁ paṭṭhapentoti adhippāyo.",
  "atk-s0508a11:763_7": "Sānuṁ paṭigamissāmīti pubbe mayā vutthapabbatasānumeva uddissa gacchissāmi.",
  "atk-s0508a11:763_8": "Vivekamanubrūhayanti paṭipassaddhivivekaṁ phalasamāpattikāyavivekañca paribrūhayanto,",
  "atk-s0508a11:763_9": "tassa vā paribrūhanahetu gamissāmīti.",
  "atk-s0508a11:763_10": "Evaṁ pana vatvā thero tattheva gato,",
  "atk-s0508a11:763_11": "ayameva ca imassa therassa aññābyākaraṇagāthā ahosi.",
  "atk-s0508a11:764_0": "Gosālattheragāthāvaṇṇanā niṭṭhitā.",
  "atk-s0508a11:765_0": "4. Sugandhattheragāthāvaṇṇanā",
  "atk-s0508a11:766_0": "Anuvassiko pabbajitoti āyasmato sugandhattherassa gāthā. Kā uppatti?",
  "atk-s0508a11:766_1": "So kira ito dvānavute kappe tissassa nāma sammāsambuddhassa kāle manussayoniyaṁ nibbattitvā viññutaṁ patto migabyadhanena araññe vicarati.",
  "atk-s0508a11:766_2": "Satthā tassa anukampāya padavaḷañjaṁ dassetvā gato.",
  "atk-s0508a11:766_3": "So satthu padacetiyāni disvā purimabuddhesu katādhikāratāya ‘‘sadevake loke aggapuggalassa imāni padānī’’ti pītisomanassajāto koraṇḍakapupphāni gahetvā pūjaṁ katvā cittaṁ pasādesi.",
  "atk-s0508a11:766_4": "So tena puññakammena devaloke nibbattitvā tato cuto aparāparaṁ puññāni katvā devamanussesu saṁsaranto kassapassa bhagavato kāle kuṭumbiko hutvā satthu bhikkhusaṅghassa ca mahādānaṁ pavattetvā gandhakuṭiṁ mahagghagositacandanaṁ pisitvā tena paribhaṇḍaṁ katvā patthanaṁ paṭṭhapesi – ‘‘nibbattanibbattaṭṭhāne mayhaṁ sarīraṁ evaṁsugandhaṁ hotū’’ti.",
  "atk-s0508a11:766_5": "Evaṁ aññānipi tattha tattha bhave bahūni puññakammāni katvā sugatīsu eva parivattamāno imasmiṁ buddhuppāde sāvatthiyaṁ vibhavasampannassa brāhmaṇassa gehe nibbatti.",
  "atk-s0508a11:766_6": "Nibbattassa ca tassa mātukucchigatakālato paṭṭhāya mātu sarīraṁ sakalampi gehaṁ surabhigandhaṁ vāyati.",
  "atk-s0508a11:766_7": "Jātadivase pana visesato paramasugandhaṁ sāmantagehesupi vāyateva.",
  "atk-s0508a11:766_8": "Tassa mātāpitaro ‘‘amhākaṁ putto attanāva attano nāmaṁ gahetvā āgato’’ti sugandhotveva nāmaṁ akaṁsu.",
  "atk-s0508a11:766_9": "So anupubbena vayappatto mahāselattheraṁ disvā tassa santike dhammaṁ sutvā pabbajitvā vipassanāya kammaṁ karonto sattāhabbhantare eva arahattaṁ pāpuṇi. Tena vuttaṁ apadāne (apa. thera 2.50.15-24) –",
  "atk-s0508a11:767_0": "‘‘Vanakammiko pure āsiṁ, pitumātumatenahaṁ;",
  "atk-s0508a11:768_0": "Pasumārena jīvāmi, kusalaṁ me na vijjati.",
  "atk-s0508a11:769_0": "‘‘Mama āsayasāmantā, tisso lokagganāyako;",
  "atk-s0508a11:770_0": "Padāni tīṇi dassesi, anukampāya cakkhumā.",
  "atk-s0508a11:771_0": "‘‘Akkante ca pade disvā, tissanāmassa satthuno;",
  "atk-s0508a11:772_0": "Haṭṭho haṭṭhena cittena, pade cittaṁ pasādayiṁ.",
  "atk-s0508a11:773_0": "‘‘Koraṇḍaṁ pupphitaṁ disvā, pādapaṁ dharaṇīruhaṁ;",
  "atk-s0508a11:774_0": "Sakosakaṁ gahetvāna, padaseṭṭhaṁ apūjayiṁ.",
  "atk-s0508a11:775_0": "‘‘Tena kammena sukatena, cetanāpaṇidhīhi ca;",
  "atk-s0508a11:776_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a11:777_0": "‘‘Yaṁ yaṁ yonupapajjāmi, devattaṁ atha mānusaṁ;",
  "atk-s0508a11:778_0": "Koraṇḍakachavī homi, suppabhāso bhavāmahaṁ.",
  "atk-s0508a11:779_0": "‘‘Dvenavute ito kappe, yaṁ kammamakariṁ tadā;",
  "atk-s0508a11:780_0": "Duggatiṁ nābhijānāmi, padapūjāyidaṁ phalaṁ.",
  "atk-s0508a11:781_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:782_0": "Arahattaṁ pana patvā aññaṁ byākaronto ‘‘anuvassiko pabbajito’’ti imaṁ gāthaṁ abhāsi.",
  "atk-s0508a11:783_0": "24.",
  "atk-s0508a11:783_1": "Tattha anuvassikoti anugato upagato vassaṁ anuvasso, anuvassova anuvassiko.",
  "atk-s0508a11:783_2": "Pabbajitoti pabbajjaṁ upagato,",
  "atk-s0508a11:783_3": "pabbajito hutvā upagatavassamatto ekavassikoti attho.",
  "atk-s0508a11:783_4": "Atha vā anugataṁ pacchāgataṁ apagataṁ vassaṁ anuvassaṁ, taṁ assa atthīti anuvassiko.",
  "atk-s0508a11:783_5": "Yassa pabbajitassa vassaṁ aparipuṇṇatāya na gaṇanūpagataṁ, so evaṁ vutto, tasmā avassikoti vuttaṁ hoti.",
  "atk-s0508a11:783_6": "Passa dhammasudhammatanti tava satthu dhammassa sudhammabhāvaṁ svākkhātataṁ ekantaniyyānikataṁ passa,",
  "atk-s0508a11:783_7": "yattha anuvassiko tuvaṁ pabbajito.",
  "atk-s0508a11:783_8": "Pubbenivāsañāṇaṁ dibbacakkhuñāṇaṁ āsavakkhayañāṇanti tisso vijjā tayā anuppattā sacchikatā,",
  "atk-s0508a11:783_9": "tato eva kataṁ buddhassa sāsanaṁ sammāsambuddhassa sāsanaṁ anusiṭṭhi ovādo anusikkhitoti katakiccataṁ nissāya pītisomanassajāto thero attānaṁ paraṁ viya katvā vadatīti.",
  "atk-s0508a11:784_0": "Sugandhattheragāthāvaṇṇanā niṭṭhitā.",
  "atk-s0508a11:785_0": "5. Nandiyattheragāthāvaṇṇanā",
  "atk-s0508a11:786_0": "Obhāsajātanti āyasmato nandiyattherassa gāthā. Kā uppatti?",
  "atk-s0508a11:786_1": "So kira padumuttarassa bhagavato kāle satthari parinibbute cetiye candanasārena vedikaṁ kāretvā uḷāraṁ pūjāsakkāraṁ pavattesi.",
  "atk-s0508a11:786_2": "Tato paṭṭhāya ajjhāsayasampanno hutvā tattha tattha vivaṭṭūpanissayaṁ bahuṁ puññakammaṁ ācinitvā devesu ca manussesu ca saṁsaranto imasmiṁ buddhuppāde kapilavatthusmiṁ sakyarājakule nibbatti.",
  "atk-s0508a11:786_3": "Tassa mātāpitaro nandiṁ janento jātoti nandiyoti nāmaṁ akaṁsu.",
  "atk-s0508a11:786_4": "So vayappatto anuruddhādīsu satthu santike pabbajantesu sayampi pabbajitvā vipassanāya kammaṁ karonto katādhikāratāya nacirasseva arahattaṁ pāpuṇi. Tena vuttaṁ apadāne (apa. thera 1.15.15-20) –",
  "atk-s0508a11:787_0": "‘‘Padumuttaro nāma jino, lokajeṭṭho narāsabho;",
  "atk-s0508a11:788_0": "Jalitvā aggikhandhova, sambuddho parinibbuto.",
  "atk-s0508a11:789_0": "‘‘Nibbute ca mahāvīre, thūpo vitthāriko ahu;",
  "atk-s0508a11:790_0": "Dūratova upaṭṭhenti, dhātugehavaruttame.",
  "atk-s0508a11:791_0": "‘‘Pasannacitto sumano, akaṁ candanavedikaṁ;",
  "atk-s0508a11:792_0": "Dissati thūpakhandho ca, thūpānucchaviko tadā.",
  "atk-s0508a11:793_0": "‘‘Bhave nibbattamānamhi, devatte atha mānuse.",
  "atk-s0508a11:794_0": "Omattaṁ me na passāmi, pubbakammassidaṁ phalaṁ.",
  "atk-s0508a11:795_0": "‘‘Pañcadasakappasate, ito aṭṭha janā ahuṁ;",
  "atk-s0508a11:796_0": "Sabbe samattanāmā te cakkavattī mahabbalā.",
  "atk-s0508a11:797_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:798_0": "Arahattaṁ pana patvā anuruddhattherādīhi saddhiṁ pācīnavaṁsamigadāye viharante imasmiṁ there ekadivasaṁ māro pāpimā bhiṁsāpetukāmo tassa bheravarūpaṁ dasseti.",
  "atk-s0508a11:798_1": "Thero taṁ ‘‘māro aya’’nti ñatvā ‘‘pāpima, ye māradheyyaṁ vītivattā,",
  "atk-s0508a11:798_2": "tesaṁ tava kiriyā kiṁ karissati,",
  "atk-s0508a11:798_3": "tatonidānaṁ pana tvaṁ eva vighātaṁ anatthaṁ pāpuṇissasī’’ti dassento ‘‘obhāsajātaṁ phalaga’’nti gāthaṁ abhāsi.",
  "atk-s0508a11:799_0": "25.",
  "atk-s0508a11:799_1": "Tattha obhāsajātanti ñāṇobhāsena jātobhāsaṁ aggamaggañāṇassa adhigatattā.",
  "atk-s0508a11:799_2": "Tena anavasesato kilesandhakārassa vihataviddhaṁsitabhāvato ativiya pabhassaranti attho.",
  "atk-s0508a11:799_3": "Phalaganti phalaṁ gataṁ upagataṁ,",
  "atk-s0508a11:799_4": "aggaphalañāṇasahitanti adhippāyo.",
  "atk-s0508a11:799_5": "Cittanti khīṇāsavassa cittaṁ sāmaññena vadati. Tenāha ‘‘abhiṇhaso’’ti.",
  "atk-s0508a11:799_6": "Tañhi nirodhaninnatāya khīṇāsavānaṁ niccakappaṁ arahattaphalasamāpattisamāpajjanato ‘‘phalena sahita’’nti vattabbataṁ arahati. Tādisanti tathārūpaṁ, arahantanti attho.",
  "atk-s0508a11:799_7": "Āsajjāti visodhetvā paribhuyya. Kaṇhāti māraṁ ālapati,",
  "atk-s0508a11:799_8": "so hi kaṇhakammattā kaṇhābhijātitāya ca ‘‘kaṇho’’ti vuccati.",
  "atk-s0508a11:799_9": "Dukkhaṁ nigacchasīti idha kucchianuppavesādinā niratthakaṁ kāyaparissamaṁ dukkhaṁ,",
  "atk-s0508a11:799_10": "samparāye ca appatikāraṁ apāyadukkhaṁ upagamissasi pāpuṇissasi.",
  "atk-s0508a11:799_11": "Taṁ sutvā māro ‘‘jānāti maṁ samaṇo’’ti tatthevantaradhāyīti.",
  "atk-s0508a11:800_0": "Nandiyattheragāthāvaṇṇanā niṭṭhitā.",
  "atk-s0508a11:801_0": "6. Abhayattheragāthāvaṇṇanā",
  "atk-s0508a11:802_0": "Sutvāsubhāsitaṁ vācanti āyasmato abhayattherassa gāthā. Kā uppatti?",
  "atk-s0508a11:802_1": "So kira padumuttarassa bhagavato sāsane pabbajitvā dhammakathiko hutvā dhammakathanakāle paṭhamaṁ catūhi gāthāhi bhagavantaṁ abhitthavitvā pacchā dhammaṁ kathesi.",
  "atk-s0508a11:802_2": "Tenassa puññakammabalena kappānaṁ satasahassaṁ apāyapaṭisandhi nāma nāhosi. Tathā hi vuttaṁ –",
  "atk-s0508a11:803_0": "‘‘Abhitthavitvā padumuttaraṁ jinaṁ,",
  "atk-s0508a11:803_1": "pasannacitto abhayo sayambhuṁ;",
  "atk-s0508a11:804_0": "Na gacchi kappāni apāyabhūmiṁ,",
  "atk-s0508a11:804_1": "satasahassāni uḷārasaddho’’ti. (apa. thera 2.55.221)",
  "atk-s0508a11:805_0": "Khettasampattiyādīhi tassa ca pubbapacchimasanniṭṭhānacetanānaṁ ativiya uḷārabhāvena so aparimeyyo puññābhisando kusalābhisando tādiso ahosi. ‘‘Acintiye pasannānaṁ,",
  "atk-s0508a11:805_1": "vipāko hoti acintiyo’’ti (apa. thera 1.1.82) hi vuttaṁ.",
  "atk-s0508a11:805_2": "Tattha tattha hi bhave upacitaṁ puññaṁ tassa upatthambhakamahosi.",
  "atk-s0508a11:805_3": "Tathā hi so vipassissa bhagavato ketakapupphehi pūjamakāsi.",
  "atk-s0508a11:805_4": "Evaṁ uḷārehi puññavisesehi sugatīsu eva saṁsaranto imasmiṁ buddhuppāde rañño bimbisārassa putto hutvā nibbatti. Abhayotissa nāmaṁ ahosi.",
  "atk-s0508a11:805_5": "Tassa uppatti parato āvi bhavissati.",
  "atk-s0508a11:805_6": "So nigaṇṭhena nāṭaputtena ubhatokoṭikaṁ pañhaṁ sikkhāpetvā ‘‘imaṁ pañhaṁ pucchitvā samaṇassa gotamassa vādaṁ āropehī’’ti vissajjito bhagavantaṁ upasaṅkamitvā taṁ pañhaṁ pucchitvā tassa pañhassa anekaṁsabyākaraṇabhāve bhagavatā kathite nigaṇṭhānaṁ parājayaṁ,",
  "atk-s0508a11:805_7": "satthu ca sammāsambuddhabhāvaṁ viditvā upāsakattaṁ paṭivedesi.",
  "atk-s0508a11:805_8": "Tato raññe bimbisāre kālaṅkate sañjātasaṁvego sāsane pabbajitvā tālacchiggaḷūpamasuttadesanāya sotāpanno hutvā puna vipassanaṁ ārabhitvā arahattaṁ sacchākāsi. Tena vuttaṁ apadāne (apa. thera 2.52.17-22) –",
  "atk-s0508a11:806_0": "‘‘Vinatānadiyā tīre, vihāsi purisuttamo;",
  "atk-s0508a11:807_0": "Addasaṁ virajaṁ buddhaṁ, ekaggaṁ susamāhitaṁ.",
  "atk-s0508a11:808_0": "‘‘Madhugandhassa pupphena, ketakassa ahaṁ tadā;",
  "atk-s0508a11:809_0": "Pasannacitto sumano, buddhaseṭṭhamapūjayiṁ.",
  "atk-s0508a11:810_0": "‘‘Ekanavute ito kappe, yaṁ pupphamabhipūjayiṁ;",
  "atk-s0508a11:811_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:812_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:813_0": "Arahattaṁ pana patvā attano paṭipattikittanena aññaṁ byākaronto ‘‘sutvā subhāsitaṁ vāca’’nti gāthaṁ abhāsi.",
  "atk-s0508a11:814_0": "26.",
  "atk-s0508a11:814_1": "Tattha sutvāti sotaṁ odahitvā,",
  "atk-s0508a11:814_2": "sotadvārānusārena upadhāretvā.",
  "atk-s0508a11:814_3": "Subhāsitanti suṭṭhu bhāsitaṁ, sammadeva bhāsitaṁ,",
  "atk-s0508a11:814_4": "sammāsambuddhabhāvato mahākāruṇikatāya ca kiñci avisaṁvādetvā yathādhippetassa atthassa ekantato sādhanavasena bhāsitaṁ catusaccavibhāvanīyadhammakathaṁ.",
  "atk-s0508a11:814_5": "Na hi saccavinimuttā bhagavato dhammadesanā atthi.",
  "atk-s0508a11:814_6": "Buddhassāti sabbaññubuddhassa.",
  "atk-s0508a11:814_7": "Ādiccabandhunoti ādiccavaṁse sambhūtattā ādicco bandhu etassāti ādiccabandhu, bhagavā. Tassa ādiccabandhuno.",
  "atk-s0508a11:814_8": "Ādiccassa vā bandhūti ādiccabandhu, bhagavā.",
  "atk-s0508a11:814_9": "Tassa bhagavato orasaputtabhāvato. Tenāha bhagavā –",
  "atk-s0508a11:815_0": "‘‘Yo andhakāre tamasī pabhaṅkaro, verocano maṇḍalī uggatejo;",
  "atk-s0508a11:816_0": "Mā rāhu gilī caramantalikkhe,",
  "atk-s0508a11:816_1": "pajaṁ mamaṁ rāhu pamuñca sūriya’’nti. (saṁ. ni. 1.91);",
  "atk-s0508a11:817_0": "Paccabyadhinti paṭivijjhiṁ. Hī-ti nipātamattaṁ.",
  "atk-s0508a11:817_1": "Nipuṇanti saṇhaṁ paramasukhumaṁ, nirodhasaccaṁ, catusaccameva vā. Hī-ti vā hetuatthe nipāto.",
  "atk-s0508a11:817_2": "Yasmā paccabyadhiṁ nipuṇaṁ catusaccaṁ,",
  "atk-s0508a11:817_3": "tasmā na dāni kiñci paṭivijjhitabbaṁ atthīti attho.",
  "atk-s0508a11:817_4": "Yathā kiṁ paṭivijjhīti āha ‘‘vālaggaṁ usunā yathā’’ti.",
  "atk-s0508a11:817_5": "Yathā sattadhā bhinnassa vālassa koṭiṁ susikkhito kusalo issāso usunā kaṇḍena avirajjhanto vijjheyya,",
  "atk-s0508a11:817_6": "evaṁ paccabyadhiṁ nipuṇaṁ ariyasaccanti yojanā.",
  "atk-s0508a11:818_0": "Abhayattheragāthāvaṇṇanā niṭṭhitā.",
  "atk-s0508a11:819_0": "7. Lomasakaṅgiyattheragāthāvaṇṇanā",
  "atk-s0508a11:820_0": "Dabbaṁkusanti āyasmato lomasakaṅgiyattherassa gāthā. Kā uppatti?",
  "atk-s0508a11:820_1": "So kira ito ekanavute kappe vipassiṁ bhagavantaṁ passitvā pasannamānaso nānāpupphehi pūjetvā tena puññakammena devaloke nibbatto puna aparāparaṁ puññāni katvā sugatīsuyeva saṁsaranto kassapassa bhagavato sāsane pabbajitvā samaṇadhammaṁ karoti.",
  "atk-s0508a11:820_2": "Tena ca samayena satthārā bhaddekarattapaṭipadāya kathitāya aññataro bhikkhu bhaddekarattasuttavasena tena sākacchaṁ karoti. So taṁ na sampāyāsi.",
  "atk-s0508a11:820_3": "Asampāyanto ‘‘ahaṁ anāgate tuyhaṁ bhaddekarattaṁ kathetuṁ samattho bhaveyya’’nti paṇidhānaṁ akāsi, itaro ‘‘puccheyya’’nti.",
  "atk-s0508a11:820_4": "Etesu paṭhamo ekaṁ buddhantaraṁ devamanussesu saṁsaritvā amhākaṁ bhagavato kāle kapilavatthusmiṁ sākiyarājakule nibbatti.",
  "atk-s0508a11:820_5": "Tassa sukhumālabhāvena soṇassa viya pādatalesu lomāni jātāni,",
  "atk-s0508a11:820_6": "tenassa lomasakaṅgiyoti nāmaṁ ahosi.",
  "atk-s0508a11:820_7": "Itaro devaloke nibbattitvā candanoti paññāyittha.",
  "atk-s0508a11:820_8": "Lomasakaṅgiyo anuruddhādīsu sakyakumāresu pabbajantesu pabbajituṁ na icchi.",
  "atk-s0508a11:820_9": "Atha naṁ saṁvejetuṁ candano devaputto upasaṅkamitvā bhaddekarattaṁ pucchi. Itaro ‘‘na jānāmī’’ti.",
  "atk-s0508a11:820_10": "Puna devaputto ‘‘atha kasmā tayā ‘bhaddekarattaṁ katheyya’nti saṅgaro kato,",
  "atk-s0508a11:820_11": "idāni pana nāmamattampi na jānāsī’’ti codesi.",
  "atk-s0508a11:820_12": "Itaro tena saddhiṁ bhagavantaṁ upasaṅkamitvā, ‘‘mayā kira, bhante,",
  "atk-s0508a11:820_13": "pubbe ‘imassa bhaddekarattaṁ kathessāmī’ti saṅgaro kato’’ti pucchi. Bhagavā ‘‘āma, kulaputta,",
  "atk-s0508a11:820_14": "kassapassa bhagavato kāle tayā evaṁ kata’’nti āha.",
  "atk-s0508a11:820_15": "Svāyamattho uparipaṇṇāsake āgatanayena vitthārato veditabbo.",
  "atk-s0508a11:820_16": "Atha lomasakaṅgiyo ‘‘tena hi, bhante, pabbājetha ma’’nti āha. Bhagavā ‘‘na, kho,",
  "atk-s0508a11:820_17": "tathāgatā mātāpitūhi ananuññātaṁ puttaṁ pabbājentī’’ti paṭikkhipi.",
  "atk-s0508a11:820_18": "So mātu santikaṁ gantvā ‘‘anujānāhi maṁ, amma, pabbajituṁ, pabbajissāmaha’’nti vatvā, mātarā ‘‘tāta,",
  "atk-s0508a11:820_19": "sukhumālo tvaṁ kathaṁ pabbajissasī’’ti vutte,",
  "atk-s0508a11:820_20": "‘‘attano parissayasahanabhāvaṁ pakāsento ‘‘dabbaṁ kusaṁ poṭakila’’nti gāthaṁ abhāsi.",
  "atk-s0508a11:821_0": "27.",
  "atk-s0508a11:821_1": "Tattha dabbanti dabbatiṇamāha, yaṁ ‘‘saddulo’’tipi vuccati. Kusanti kusatiṇaṁ, yo ‘‘kāso’’ti vuccati.",
  "atk-s0508a11:821_2": "Poṭakilanti sakaṇṭakaṁ akaṇṭakañca gacchaṁ.",
  "atk-s0508a11:821_3": "Idha pana sakaṇṭakameva adhippetaṁ. Usīrādīni suviññeyyāni.",
  "atk-s0508a11:821_4": "Dabbādīni tiṇāni bīraṇatiṇāni pādehi akkantassāpi dukkhajanakāni gamanantarāyakarāni ca,",
  "atk-s0508a11:821_5": "tāni ca panāhaṁ urasā panudissāmi urasāpi apanessāmi.",
  "atk-s0508a11:821_6": "Evaṁ apanento taṁ nimittaṁ dukkhaṁ sahanto araññāyatane gumbantaraṁ pavisitvā samaṇadhammaṁ kātuṁ sakkhissāmi.",
  "atk-s0508a11:821_7": "Ko pana vādo pādehi akkamaneti dasseti.",
  "atk-s0508a11:821_8": "Vivekamanubrūhayanti kāyavivekaṁ cittavivekaṁ upadhivivekañca anubrūhayanto.",
  "atk-s0508a11:821_9": "Gaṇasaṅgaṇikañhi pahāya kāyavivekaṁ anubrūhayantasseva aṭṭhatiṁsāya ārammaṇesu yattha katthaci cittaṁ samādahantassa cittaviveko, na saṅgaṇikāratassa.",
  "atk-s0508a11:821_10": "Samāhitasseva vipassanāya kammaṁ karontassa samathavipassanañca yuganaddhaṁ karontassa kilesānaṁ khepanena upadhivivekādhigamo, na asamāhitassa.",
  "atk-s0508a11:821_11": "Tena vuttaṁ ‘‘vivekamanubrūhayanti kāyavivekaṁ cittavivekaṁ upadhivivekañca anubrūhayanto’’ti.",
  "atk-s0508a11:821_12": "Evaṁ pana puttena vutte mātā ‘‘tena hi, tāta, pabbajā’’ti anujāni.",
  "atk-s0508a11:821_13": "So bhagavantaṁ upasaṅkamitvā pabbajjaṁ yāci. Taṁ satthā pabbājesi.",
  "atk-s0508a11:821_14": "Taṁ pabbajitvā katapubbakiccaṁ kammaṭṭhānaṁ gahetvā araññaṁ pavisantaṁ bhikkhū āhaṁsu – ‘‘āvuso,",
  "atk-s0508a11:821_15": "tvaṁ sukhumālo kiṁ sakkhissasi araññe vasitu’’nti.",
  "atk-s0508a11:821_16": "So tesampi tameva gāthaṁ vatvā araññaṁ pavisitvā bhāvanaṁ anuyuñjanto nacirasseva chaḷabhiñño ahosi. Tena vuttaṁ apadāne (apa. thera 2.52.23-27) –",
  "atk-s0508a11:822_0": "‘‘Suvaṇṇavaṇṇaṁ sambuddhaṁ, āhutīnaṁ paṭiggahaṁ;",
  "atk-s0508a11:823_0": "Rathiyaṁ paṭipajjantaṁ, nānāpupphehi pūjayiṁ.",
  "atk-s0508a11:824_0": "‘‘Ekanavutito kappe, yaṁ pupphamabhipūjayiṁ;",
  "atk-s0508a11:825_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:826_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:827_0": "Arahattaṁ pana patvā thero aññaṁ byākaronto taṁyeva gāthaṁ abhāsīti.",
  "atk-s0508a11:828_0": "Lomasakaṅgiyattheragāthāvaṇṇanā niṭṭhitā.",
  "atk-s0508a11:829_0": "8. Jambugāmiyaputtattheragāthāvaṇṇanā",
  "atk-s0508a11:830_0": "Kaccino vatthapasutoti āyasmato jambugāmiyaputtattherassa gāthā. Kā uppatti?",
  "atk-s0508a11:830_1": "So kira purimabuddhesu katādhikāro hutvā tattha tattha vivaṭṭūpanissayaṁ kusalaṁ ācinanto ito ekatiṁse kappe vessabhussa bhagavato kāle ekadivasaṁ kiṁsukāni pupphāni disvā tāni pupphāni gahetvā buddhaguṇe anussaranto bhagavantaṁ uddissa ākāse khipanto pūjesi.",
  "atk-s0508a11:830_2": "So tena puññakammena tāvatiṁsesu nibbatto.",
  "atk-s0508a11:830_3": "Tato paraṁ puññāni katvā aparāparaṁ devamanussesu saṁsaranto imasmiṁ buddhuppāde campāyaṁ jambugāmiyassa nāma upāsakassa putto hutvā nibbatti.",
  "atk-s0508a11:830_4": "Tena puññakammena tāvatiṁsesu nibbatto.",
  "atk-s0508a11:830_5": "Tato paraṁ puññāni katvā aparāparaṁ devamanussesu saṁsaranto imasmiṁ buddhuppāde campāyaṁ jambugāmiyassa nāma upāsakassa putvā nibbatti.",
  "atk-s0508a11:830_6": "Tenassa jambugāmiyaputtotveva samaññā ahosi.",
  "atk-s0508a11:830_7": "So vayappatto bhagavato santike dhammaṁ sutvā paṭiladdhasaṁvego pabbajitvā katapubbakicco kammaṭṭhānaṁ gahetvā sākete añjanavane vasati.",
  "atk-s0508a11:830_8": "Athassa pitā ‘‘kiṁ nu kho mama putto sāsane abhirato viharati,",
  "atk-s0508a11:830_9": "udāhu no’’ti vīmaṁsanatthaṁ ‘‘kacci no vatthapasuto’’ti gāthaṁ likhitvā pesesi. So taṁ vācetvā,",
  "atk-s0508a11:830_10": "‘‘pitā me pamādavihāraṁ āsaṅkati,",
  "atk-s0508a11:830_11": "ahañca ajjāpi puthujjanabhūmiṁ nātivatto’’ti saṁvegajāto ghaṭento vāyamanto nacirasseva chaḷabhiñño ahosi. Tena vuttaṁ apadāne (apa. thera 2.50.25-30) –",
  "atk-s0508a11:831_0": "‘‘Kiṁsukaṁ pupphitaṁ disvā, paggahetvāna añjaliṁ;",
  "atk-s0508a11:832_0": "Buddhaseṭṭhaṁ saritvāna, ākāse abhipūjayiṁ.",
  "atk-s0508a11:833_0": "‘‘Tena kammena sukatena, cetanāpaṇidhīhi ca;",
  "atk-s0508a11:834_0": "Jahitvā mānusaṁ dehaṁ, tāvatiṁsamagacchahaṁ.",
  "atk-s0508a11:835_0": "‘‘Ekatiṁse ito kappe, yaṁ kammamakariṁ tadā;",
  "atk-s0508a11:836_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:837_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:838_0": "Arahattaṁ pana patvā ñātīnaṁ vasananagaraṁ gantvā sāsanassa niyyānikabhāvaṁ pakāsento iddhipāṭihāriyaṁ dassesi.",
  "atk-s0508a11:838_1": "Taṁ disvā ñātakā pasannamānasā bahū saṅghārāme kāresuṁ.",
  "atk-s0508a11:838_2": "Theropi sakapitarā pesitaṁ gāthaṁ aṅkusaṁ katvā ghaṭento vāyamanto arahattaṁ sacchākāsi.",
  "atk-s0508a11:838_3": "Aññaṁ byākarontopi pitupūjanatthaṁ ‘‘kacci no vatthapasuto’’ti tameva gāthaṁ abhāsi.",
  "atk-s0508a11:839_0": "28.",
  "atk-s0508a11:839_1": "Tattha kaccīti pucchāyaṁ nipāto. Noti paṭisedhe.",
  "atk-s0508a11:839_2": "Vatthapasutoti vatthe pasuto vatthapasuto, cīvaramaṇḍanābhirato.",
  "atk-s0508a11:839_3": "Nidassanamattañcetaṁ pattamaṇḍanādicāpallapaṭikkhepassāpi adhippetattā.",
  "atk-s0508a11:839_4": "‘‘Kacci na vatthapasuto’’tipi pāṭho, so evattho.",
  "atk-s0508a11:839_5": "Bhūsanāratoti attabhāvavibhūsanāya rato abhirato,",
  "atk-s0508a11:839_6": "yathekacce pabbajitvāpi capalā kāyadaḷhibahulā cīvarādiparikkhārassa attano sarīrassa ca maṇḍanavibhūsanaṭṭhānāya yuttā honti.",
  "atk-s0508a11:839_7": "Kimeva parikkhārapasuto bhūsanārato ca nāhosīti ayamettha padadvayassāpi attho.",
  "atk-s0508a11:839_8": "Sīlamayaṁ gandhanti akhaṇḍādibhāvāpādanena suparisuddhassa catubbidhassapi sīlassa vasena yvāyaṁ ‘‘yo ca sīlavataṁ pajāti na itarā dussīlapajā,",
  "atk-s0508a11:839_9": "dussīlattāyeva dussilyamayaṁ duggandhaṁ vāyati,",
  "atk-s0508a11:839_10": "evaṁ tvaṁ duggandhaṁ avāyitvā kacci sīlamayaṁ gandhaṁ vāyasīti attho.",
  "atk-s0508a11:839_11": "Atha vā netarā pajāti na itarā dussīlapajā, taṁ kacci na hoti,",
  "atk-s0508a11:839_12": "yato sīlamayaṁ gandhaṁ vāyasīti byatirekena sīlagandhavāyanameva vibhāveti.",
  "atk-s0508a11:840_0": "Jambugāmiyaputtattheragāthāvaṇṇanā niṭṭhitā.",
  "atk-s0508a11:841_0": "9. Hāritattheragāthāvaṇṇanā",
  "atk-s0508a11:842_0": "Samunnamayamattānanti āyasmato hāritattherassa gāthā. Kā uppatti?",
  "atk-s0508a11:842_1": "So kira purimabuddhesu katādhikāro hutvā tattha tattha vivaṭṭūpanissayaṁ puññasambhāraṁ upacinanto ito ekatiṁse kappe sudassanaṁ nāma paccekasambuddhaṁ disvā pasannamānaso kuṭajapupphehi pūjaṁ katvā tena puññakammena sugatīsuyeva parivattento imasmiṁ buddhuppāde sāvatthinagare brāhmaṇamahāsālakule nibbatti. Hāritotissa nāmaṁ ahosi.",
  "atk-s0508a11:842_2": "Tassa vayappattassa mātāpitaro kularūpādīhi anucchavikaṁ kumārikaṁ brāhmaṇadhītaraṁ ānesuṁ.",
  "atk-s0508a11:842_3": "So tāya saddhiṁ bhogasukhaṁ anubhavanto ekadivasaṁ attano tassā ca rūpasampattiṁ oloketvā dhammatāya codiyamāno ‘‘īdisaṁ nāma rūpaṁ nacirasseva jarāya maccunā ca abhippamaddīyatī’’ti saṁvegaṁ paṭilabhi.",
  "atk-s0508a11:842_4": "Katipayadivasātikkameneva cassa bhariyaṁ kaṇhasappo ḍaṁsitvā māresi.",
  "atk-s0508a11:842_5": "So tena bhiyyosomattāya sañjātasaṁvego satthu santikaṁ gantvā dhammaṁ sutvā gharabandhane chinditvā pabbaji.",
  "atk-s0508a11:842_6": "Tassa ca cariyānukūlaṁ kammaṭṭhānaṁ gahetvā viharantassa kammaṭṭhānaṁ na sampajjati, cittaṁ ujugataṁ na hoti.",
  "atk-s0508a11:842_7": "So gāmaṁ piṇḍāya paviṭṭho aññataraṁ usukāraṁ usudaṇḍaṁ yante pakkhipitvā ujuṁ karontaṁ disvā ‘‘ime acetanampi nāma ujuṁ karonti,",
  "atk-s0508a11:842_8": "kasmā ahaṁ cittaṁ ujuṁ na karissāmī’’ti cintetvā tatova paṭinivattitvā divāṭṭhāne nisinno vipassanaṁ ārabhi.",
  "atk-s0508a11:842_9": "Athassa bhagavā upari ākāse nisīditvā ovādaṁ dento ‘‘samunnamayamattāna’’nti gāthaṁ abhāsi.",
  "atk-s0508a11:842_10": "Ayameva thero attānaṁ paraṁ viya ovadanto abhāsīti ca vadanti.",
  "atk-s0508a11:843_0": "29.",
  "atk-s0508a11:843_1": "Tattha samunnamayanti sammā unnamento,",
  "atk-s0508a11:843_2": "samāpattivasena kosajjapakkhe patituṁ adatvā tato uddharanto vīriyasamataṁ yojentoti attho. Attānanti cittaṁ,",
  "atk-s0508a11:843_3": "atha vā samunnamayāti kosajjapakkhato samunnamehi. Ma-kāro padasandhikaro.",
  "atk-s0508a11:843_4": "Hīnavīriyatāya tava cittaṁ kammaṭṭhānavīthiṁ nappaṭipajjati ce,",
  "atk-s0508a11:843_5": "taṁ vīriyārambhavasena sammā unnamehi,",
  "atk-s0508a11:843_6": "anonataṁ anapanataṁ karohīti adhippāyo.",
  "atk-s0508a11:843_7": "Evaṁ pana karonto usukārova tejanaṁ. Cittaṁ ujuṁ karitvāna, avijjaṁ bhinda hāritāti.",
  "atk-s0508a11:843_8": "Yathā nāma usukāro kaṇḍaṁ īsakampi onataṁ apanatañca vijjhanto lakkhaṁ bhindanatthaṁ ujuṁ karoti,",
  "atk-s0508a11:843_9": "evaṁ kosajjapātato arakkhaṇena onataṁ uddhaccapātato arakkhaṇena apanataṁ vijjhanto appanāpattiyā cittaṁ ujuṁ karitvāna samāhitacitto vipassanaṁ ussukkāpetvā sīghaṁ aggamaggañāṇena avijjaṁ bhinda padālehīti.",
  "atk-s0508a11:843_10": "Taṁ sutvā thero vipassanaṁ vaḍḍhetvā nacireneva arahā ahosi. Tena vuttaṁ apadāne (apa. thera 1.35.39-43) –",
  "atk-s0508a11:844_0": "‘‘Himavantassāvidūre, vasalo nāma pabbato;",
  "atk-s0508a11:845_0": "Buddho sudassano nāma, vasate pabbatantare.",
  "atk-s0508a11:846_0": "‘‘Pupphaṁ hemavantaṁ gayha, vehāsaṁ agamāsahaṁ;",
  "atk-s0508a11:847_0": "Tatthaddasāsiṁ sambuddhaṁ, oghatiṇṇamanāsavaṁ.",
  "atk-s0508a11:848_0": "‘‘Pupphaṁ kuṭajamādāya, sīse katvānahaṁ tadā;",
  "atk-s0508a11:849_0": "Buddhassa abhiropesiṁ, sayambhussa mahesino.",
  "atk-s0508a11:850_0": "‘‘Ekatiṁse ito kappe, yaṁ pupphamabhipūjayiṁ;",
  "atk-s0508a11:851_0": "Duggatiṁ nābhijānāmi, pupphapūjāyidaṁ phalaṁ.",
  "atk-s0508a11:852_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:853_0": "Arahattaṁ pana patvā aññaṁ byākarontopi tameva gāthaṁ abhāsi.",
  "atk-s0508a11:854_0": "Hāritattheragāthāvaṇṇanā niṭṭhitā.",
  "atk-s0508a11:855_0": "10. Uttiyattheragāthāvaṇṇanā",
  "atk-s0508a11:856_0": "Ābādhe me samuppanneti āyasmato uttiyattherassa gāthā. Kā uppatti?",
  "atk-s0508a11:856_1": "So kira purimabuddhesu katādhikāro tattha tattha vivaṭṭūpanissayaṁ puññaṁ upacinanto ito catunavute kappe siddhatthassa bhagavato kāle candabhāgāya nadiyā mahārūpo susumāro hutvā nibbatto.",
  "atk-s0508a11:856_2": "So pāraṁ gantuṁ nadiyā tīraṁ upagataṁ bhagavantaṁ disvā pasannacitto pāraṁ netukāmo tīrasamīpe nipajji.",
  "atk-s0508a11:856_3": "Bhagavā tassa anukampāya piṭṭhiyaṁ pāde ṭhapesi.",
  "atk-s0508a11:856_4": "So haṭṭho udaggo pītivegena diguṇussāho hutvā sotaṁ chindanto sīghena javena bhagavantaṁ paratīraṁ nesi.",
  "atk-s0508a11:856_5": "Bhagavā tassa cittappasādaṁ oloketvā ‘‘ayaṁ ito cuto devaloke nibbattitvā tato paṭṭhāya sugatīsuyeva saṁsaranto ito catunavute kappe amataṁ pāpuṇissatī’’ti byākaritvā pakkāmi.",
  "atk-s0508a11:857_0": "So tathā sugatīsuyeva paribbhamanto imasmiṁ buddhuppāde sāvatthiyaṁ aññatarassa brāhmaṇassa putto hutvā nibbatti uttiyo nāma nāmena.",
  "atk-s0508a11:857_1": "So vayappatto ‘‘amataṁ pariyesissāmī’’ti paribbājako hutvā vicaranto ekadivasaṁ bhagavantaṁ upasaṅkamitvā dhammaṁ sutvā sāsane pabbajitvāpi sīlādīnaṁ avisodhitattā visesaṁ nibbattetuṁ asakkonto aññe bhikkhū visesaṁ nibbattetvā aññaṁ byākaronte disvā satthāraṁ upasaṅkamitvā saṅkhepeneva ovādaṁ yāci.",
  "atk-s0508a11:857_2": "Satthāpi tassa ‘‘tasmātiha tvaṁ, uttiya,",
  "atk-s0508a11:857_3": "ādimeva visodhehī’’tiādinā (saṁ. ni.",
  "atk-s0508a11:857_4": "5.369) saṅkhepeneva ovādaṁ adāsi.",
  "atk-s0508a11:857_5": "So tassa ovāde ṭhatvā vipassanaṁ ārabhi.",
  "atk-s0508a11:857_6": "Tassa āraddhavipassanassa ābādho uppajji.",
  "atk-s0508a11:857_7": "Uppanne pana ābādhe sañjātasaṁvego vīriyārambhavatthuṁ katvā vipassanāya kammaṁ karonto vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 1.3.169-179) –",
  "atk-s0508a11:858_0": "‘‘Candabhāgānadītīre, susumāro ahaṁ tadā;",
  "atk-s0508a11:859_0": "Sagocarapasutohaṁ, nadititthaṁ agacchahaṁ.",
  "atk-s0508a11:860_0": "‘‘Siddhattho tamhi samaye, sayambhū aggapuggalo;",
  "atk-s0508a11:861_0": "Nadiṁ taritukāmo so, nadititthaṁ upāgami.",
  "atk-s0508a11:862_0": "‘‘Upagate ca sambuddhe, ahampi tatthupāgamiṁ;",
  "atk-s0508a11:863_0": "Upagantvāna sambuddhaṁ, imaṁ vācaṁ udīrayiṁ.",
  "atk-s0508a11:864_0": "‘‘Abhirūha mahāvīra, tāressāmi ahaṁ tuvaṁ;",
  "atk-s0508a11:865_0": "Pettikaṁ visayaṁ mayhaṁ, anukampa mahāmuni.",
  "atk-s0508a11:866_0": "‘‘Mama uggajjanaṁ sutvā, abhirūhi mahāmuni;",
  "atk-s0508a11:867_0": "Haṭṭho haṭṭhena cittena, tāresiṁ lokanāyakaṁ.",
  "atk-s0508a11:868_0": "‘‘Nadiyā pārime tīre, siddhattho lokanāyako;",
  "atk-s0508a11:869_0": "Assāsesi mamaṁ tattha, amataṁ pāpuṇissati.",
  "atk-s0508a11:870_0": "‘‘Tamhā kāyā cavitvāna, devalokaṁ agacchahaṁ;",
  "atk-s0508a11:871_0": "Dibbasukhaṁ anubhaviṁ, accharāhi purakkhato.",
  "atk-s0508a11:872_0": "‘‘Sattakkhattuñca devindo, devarajjamakāsahaṁ;",
  "atk-s0508a11:873_0": "Tīṇikkhattuṁ cakkavattī, mahiyā issaro ahuṁ.",
  "atk-s0508a11:874_0": "‘‘Vivekamanuyuttohaṁ , nipako ca susaṁvuto;",
  "atk-s0508a11:875_0": "Dhāremi antimaṁ dehaṁ, sammāsambuddhasāsane.",
  "atk-s0508a11:876_0": "‘‘Catunnavutito kappe, tāresiṁ yaṁ narāsabhaṁ;",
  "atk-s0508a11:877_0": "Duggatiṁ nābhijānāmi, taraṇāya idaṁ phalaṁ.",
  "atk-s0508a11:878_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:879_0": "Arahattaṁ pana patvā attano sammā paṭipattiyā paripuṇṇākāravibhāvanamukhena aññaṁ byākaronto ‘‘ābādhe me samuppanne’’ti gāthaṁ abhāsi.",
  "atk-s0508a11:880_0": "30.",
  "atk-s0508a11:880_1": "Tattha ābādhe me samuppanneti sarīrassa ābādhanato ‘‘ābādho’’ti laddhanāme visabhāgadhātukkhobhahetuke roge mayhaṁ sañjāte.",
  "atk-s0508a11:880_2": "Sati me udapajjathāti ‘‘uppanno kho me ābādho, ṭhānaṁ kho panetaṁ vijjati, yadidaṁ ābādho vaḍḍheyya.",
  "atk-s0508a11:880_3": "Yāva panāyaṁ ābādho na vaḍḍhati,",
  "atk-s0508a11:880_4": "handāhaṁ vīriyaṁ ārabhāmi ‘appattassa pattiyā anadhigatassa adhigamāya asacchikatassa sacchikiriyāyā’’’ti vīriyārambhavatthubhūtā sati tasseva ābādhassa vasena dukkhāya vedanāya pīḷiyamānassa mayhaṁ udapādi.",
  "atk-s0508a11:880_5": "Tenāha ‘‘ābodho me samuppanno, kālo me nappamajjitu’’nti.",
  "atk-s0508a11:880_6": "Evaṁ uppannañhi satiṁ aṅkusaṁ katvā ayaṁ thero arahattaṁ pattoti.",
  "atk-s0508a11:881_0": "Uttiyattheragāthāvaṇṇanā niṭṭhitā.",
  "atk-s0508a11:882_0": "Tatiyavaggavaṇṇanā niṭṭhitā.",
  "atk-s0508a11:883_0": "4. Catutthavaggo",
  "atk-s0508a11:884_0": "1. Gahvaratīriyattheragāthāvaṇṇanā",
  "atk-s0508a11:885_0": "Phuṭṭhoḍaṁsehīti āyasmato gahvaratīriyattherassa gāthā. Kā uppatti?",
  "atk-s0508a11:885_1": "So kira purimabuddhesu katādhikāro ito ekatiṁse kappe sikhissa bhagavato kāle migaluddo hutvā araññe vicaranto addasa sikhiṁ bhagavantaṁ aññatarasmiṁ rukkhamūle devanāgayakkhānaṁ dhammaṁ desentaṁ,",
  "atk-s0508a11:885_2": "disvā pana pasannamānaso ‘‘dhammo esa vuccatī’’ti sare nimittaṁ aggahesi.",
  "atk-s0508a11:885_3": "So tena cittappasādena devaloke uppanno puna aparāparaṁ sugatīsuyeva saṁsaranto imasmiṁ buddhuppāde sāvatthiyaṁ brāhmaṇakule nibbattitvā ‘‘aggidatto’’ti laddhanāmo vayappatto bhagavato yamakapāṭihāriyaṁ disvā sañjātappasādo sāsane pabbajitvā kammaṭṭhānaṁ gahetvā gahvaratīre nāma araññaṭṭhāne vasati.",
  "atk-s0508a11:885_4": "Tenassa gahvaratīrayoti samaññā ahosi.",
  "atk-s0508a11:885_5": "So vipassanaṁ vaḍḍhetvā nacirasseva arahattaṁ pāpuṇi. Tena vuttaṁ apadāne (apa. thera 2.52.44-50) –",
  "atk-s0508a11:886_0": "‘‘Migaluddo pure āsi, araññe vipine ahaṁ;",
  "atk-s0508a11:887_0": "Addasaṁ virajaṁ buddhaṁ, devasaṅghapurakkhataṁ.",
  "atk-s0508a11:888_0": "‘‘Catusaccaṁ pakāsentaṁ, desentaṁ, amataṁ padaṁ;",
  "atk-s0508a11:889_0": "Assosiṁ madhuraṁ dhammaṁ, sikhino lokabandhuno.",
  "atk-s0508a11:890_0": "‘‘Ghose cittaṁ pasādesiṁ, asamappaṭipuggale;",
  "atk-s0508a11:891_0": "Tattha cittaṁ pasādetvā, uttariṁ duttaraṁ bhavaṁ.",
  "atk-s0508a11:892_0": "‘‘Ekatiṁse ito kappe, yaṁ saññamalabhiṁ tadā;",
  "atk-s0508a11:893_0": "Duggatiṁ nābhijānāmi, ghosasaññāyidaṁ phalaṁ.",
  "atk-s0508a11:894_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:895_0": "Arahattaṁ pana patvā bhagavantaṁ vanditvā sāvatthiyaṁ agamāsi.",
  "atk-s0508a11:895_1": "Tassa āgatabhāvaṁ sutvā ñātakā upagantvā mahādānaṁ pavattesuṁ.",
  "atk-s0508a11:895_2": "So katipayadivase vasitvā araññameva gantukāmo ahosi. Taṁ ñātakā, ‘‘bhante,",
  "atk-s0508a11:895_3": "araññaṁ nāma ḍaṁsamakasādivasena bahuparissayaṁ, idheva vasathā’’ti āhaṁsu.",
  "atk-s0508a11:895_4": "Taṁ sutvā thero ‘‘araññavāsoyeva mayhaṁ ruccatī’’ti vivekābhiratikittanamukhena aññaṁ byākaronto ‘‘phuṭṭho ḍaṁsehī’’ti gāthaṁ abhāsi.",
  "atk-s0508a11:896_0": "31.",
  "atk-s0508a11:896_1": "Tattha phuṭṭho ḍaṁsehi makasehīti ḍaṁsanasīlatāya ‘‘ḍaṁsā’’ti laddhanāmāhi andhakamakkhikāhi,",
  "atk-s0508a11:896_2": "makasanaññitehi ca sūcimukhapāṇehi phussito daṭṭhoti attho.",
  "atk-s0508a11:896_3": "Araññasminti ‘‘pañcadhanusatikaṁ pacchima’’nti (pārā.",
  "atk-s0508a11:896_4": "654) vuttaaraññalakkhaṇayogato araññe.",
  "atk-s0508a11:896_5": "Brahāvaneti mahārukkhagacchagahanatāya mahāvane araññāniyaṁ.",
  "atk-s0508a11:896_6": "Nāgo saṅgāmasīsevāti saṅgāmāvacaro hatthināgo viya saṅgāmamuddhani parasenāsampahāraṁ.",
  "atk-s0508a11:896_7": "‘‘Araññavāso nāma buddhādīhi vaṇṇito thomito’’ti ussāhajāto sato satimā hutvā tatra tasmiṁ araññe,",
  "atk-s0508a11:896_8": "tasmiṁ vā ḍaṁsādisamphasse upaṭṭhite adhivāsaye adhivāseyya saheyya,",
  "atk-s0508a11:896_9": "‘‘ḍaṁsādayo maṁ ābādhentī’’ti araññavāsaṁ na jaheyyāti attho.",
  "atk-s0508a11:897_0": "Gahvaratīriyattheragāthāvaṇṇanā niṭṭhitā.",
  "atk-s0508a11:898_0": "2. Suppiyattheragāthāvaṇṇanā",
  "atk-s0508a11:899_0": "Ajaraṁ jīramānenāti āyasmato suppiyattherassa gāthā. Kā uppatti?",
  "atk-s0508a11:899_1": "So kira padumuttarassa bhagavato kāle kulagehe nibbattitvā tāpasapabbajjaṁ pabbajitvā araññāyatane vasanto tattha bhagavantaṁ disvā pasannamānaso phalāphalaṁ adāsi, tathā bhikkhusaṅghassa.",
  "atk-s0508a11:899_2": "So tena puññakammena devamanussesu saṁsaranto kassapassa sammāsambuddhassa kāle khattiyakule nibbattitvā anukkamena viññutaṁ patto kalyāṇamittasannissayena laddhasaṁvego sāsane pabbajitvā bahussuto ahosi.",
  "atk-s0508a11:899_3": "Jātimadena sutamadena ca attānaṁ ukkaṁsento pare ca vambhento vihāsi.",
  "atk-s0508a11:899_4": "So imasmiṁ buddhuppāde tassa kammassa nissandena sāvatthiyaṁ paribhūtarūpe susānagopakakule nibbatti. Suppiyotissa nāmaṁ ahosi.",
  "atk-s0508a11:899_5": "Atha viññutaṁ patto attano sahāyabhūtaṁ sopākattheraṁ upasaṅkamitvā tassa santike dhammaṁ sutvā paṭiladdhasaṁvego pabbajitvā sammāpaṭipattiṁ pūretvā ‘‘ajaraṁ jīramānenā’’ti gāthaṁ abhāsi.",
  "atk-s0508a11:900_0": "32. Tattha ajaranti jarārahitaṁ, nibbānaṁ sandhāyāha.",
  "atk-s0508a11:900_1": "Tañhi ajātattā natthi ettha jarā,",
  "atk-s0508a11:900_2": "etasmiṁ vā adhigate puggalassa sā natthīti jarābhāvahetutopi ajaraṁ nāma. Jīramānenāti jīrantena,",
  "atk-s0508a11:900_3": "khaṇe khaṇe jaraṁ pāpuṇantena.",
  "atk-s0508a11:900_4": "Tappamānenāti santappamānena,",
  "atk-s0508a11:900_5": "rāgādīhi ekādasahi aggīhi dayhamānena.",
  "atk-s0508a11:900_6": "Nibbutinti yathāvuttasantāpābhāvato nibbutasabhāvaṁ nibbānaṁ.",
  "atk-s0508a11:900_7": "Nimiyanti parivatteyyaṁ cetāpeyyaṁ.",
  "atk-s0508a11:900_8": "Paramaṁ santinti anavasesakilesābhisaṅkhārapariḷāhavūpasamadhammatāya uttamaṁ santiṁ.",
  "atk-s0508a11:900_9": "Catūhi yogehi ananubandhattā yogakkhemaṁ.",
  "atk-s0508a11:900_10": "Attano uttaritarassa kassaci abhāvato anuttaraṁ.",
  "atk-s0508a11:900_11": "Ayañhettha saṅkhepattho – khaṇe khaṇe jarāya abhibhuyyamānattā jīramānena,",
  "atk-s0508a11:900_12": "tathā rāgaggiādīhi santappamānena gato evaṁ aniccena dukkhena asārena sabbathāpi anupasantasabhāvena saupaddavena,",
  "atk-s0508a11:900_13": "tappaṭipakkhabhāvato ajaraṁ paramupasamabhūtaṁ kenaci anupaddutaṁ anuttaraṁ nibbānaṁ nimiyaṁ parivatteyyaṁ ‘‘mahā vata me lābho mahā udayo hatthagato’’ti.",
  "atk-s0508a11:900_14": "Yathā hi manussā yaṁ kiñci bhaṇḍaṁ parivattentā nirapekkhā gayhamānena sambahumānā honti,",
  "atk-s0508a11:900_15": "evamayaṁ thero pahitatto viharanto attano kāye ca jīvite ca nirapekkhataṁ,",
  "atk-s0508a11:900_16": "nibbānaṁ paṭipesitattañca pakāsento ‘‘nimiyaṁ paramaṁ santiṁ,",
  "atk-s0508a11:900_17": "yogakkhemaṁ anuttara’’nti vatvā tameva paṭipattiṁ paribrūhayanto vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 2.52.51-77) –",
  "atk-s0508a11:901_0": "‘‘Varuṇo nāma nāmena, brāhmaṇo mantapāragū;",
  "atk-s0508a11:902_0": "Chaḍḍetvā dasa puttāni, vanamajjhogahiṁ tadā.",
  "atk-s0508a11:903_0": "‘‘Assamaṁ sukataṁ katvā, suvibhattaṁ manoramaṁ;",
  "atk-s0508a11:904_0": "Paṇṇasālaṁ karitvāna, vasāmi vipine ahaṁ.",
  "atk-s0508a11:905_0": "‘‘Padumuttaro lokavidū, āhutīnaṁ paṭiggaho;",
  "atk-s0508a11:906_0": "Mamuddharitukāmo so, āgacchi mama assamaṁ.",
  "atk-s0508a11:907_0": "‘‘Yāvatā vanasaṇḍamhi, obhāso vipulo ahu;",
  "atk-s0508a11:908_0": "Buddhassa ānubhāvena, pajjalī vipinaṁ tadā.",
  "atk-s0508a11:909_0": "‘‘Disvāna taṁ pāṭihīraṁ, buddhaseṭṭhassa tādino;",
  "atk-s0508a11:910_0": "Pattapuṭaṁ gahetvāna, phalena pūjayiṁ ahaṁ.",
  "atk-s0508a11:911_0": "‘‘Upagantvāna sambuddhaṁ, sahakhārimadāsahaṁ;",
  "atk-s0508a11:912_0": "Anukampāya me buddho, idaṁ vacanamabravi.",
  "atk-s0508a11:913_0": "‘‘Khāribhāraṁ gahetvāna, pacchato ehi me tuvaṁ;",
  "atk-s0508a11:914_0": "Paribhutte ca saṅghamhi, puññaṁ tava bhavissati.",
  "atk-s0508a11:915_0": "‘‘Puṭakaṁ taṁ gahetvāna, bhikkhusaṅghassadāsahaṁ;",
  "atk-s0508a11:916_0": "Tattha cittaṁ pasādetvā, tusitaṁ upapajjahaṁ.",
  "atk-s0508a11:917_0": "‘‘Tattha dibbehi naccehi, gītehi vāditehi ca;",
  "atk-s0508a11:918_0": "Puññakammena saṁyuttaṁ, anubhomi sadā sukhaṁ.",
  "atk-s0508a11:919_0": "‘‘Yaṁ yaṁ yonupapajjāmi, devattaṁ atha mānusaṁ;",
  "atk-s0508a11:920_0": "Bhoge me ūnatā natthi, phaladānassidaṁ phalaṁ.",
  "atk-s0508a11:921_0": "‘‘Yāvatā caturo dīpā, sasamuddā sapabbatā;",
  "atk-s0508a11:922_0": "Phalaṁ buddhassa datvāna, issaraṁ kārayāmahaṁ.",
  "atk-s0508a11:923_0": "‘‘Yāvatā ye pakkhigaṇā, ākāse uppatanti ce;",
  "atk-s0508a11:924_0": "Tepi me vasamanventi, phaladānassidaṁ phalaṁ.",
  "atk-s0508a11:925_0": "‘‘Yāvatā vanasaṇḍamhi, yakkhā bhūtā ca rakkhasā;",
  "atk-s0508a11:926_0": "Kumbhaṇḍā garuḷā cāpi, pāricariyaṁ upenti me.",
  "atk-s0508a11:927_0": "‘‘Kummā soṇā madhukārā, ḍaṁsā ca makasā ubho;",
  "atk-s0508a11:928_0": "Tepi maṁ vasamanventi, phaladānassidaṁ phalaṁ.",
  "atk-s0508a11:929_0": "‘‘Supaṇṇā nāma sakuṇā, pakkhijātā mahabbalā;",
  "atk-s0508a11:930_0": "Tepi maṁ saraṇaṁ yanti, phaladānassidaṁ phalaṁ.",
  "atk-s0508a11:931_0": "‘‘Yepi dīghāyukā nāgā, iddhimanto mahāyasā;",
  "atk-s0508a11:932_0": "Tepi maṁ vasamanventi, phaladānassidaṁ phalaṁ.",
  "atk-s0508a11:933_0": "‘‘Sīhā byagghā ca dīpī ca, acchakokataracchakā;",
  "atk-s0508a11:934_0": "Tepi maṁ vasamanventi, phaladānassidaṁ phalaṁ.",
  "atk-s0508a11:935_0": "‘‘Osadhī tiṇavāsī ca, ye ca ākāsavāsino;",
  "atk-s0508a11:936_0": "Sabbe maṁ saraṇaṁ yanti, phaladānassidaṁ phalaṁ.",
  "atk-s0508a11:937_0": "‘‘Sududdasaṁ sunipuṇaṁ, gambhīraṁ suppakāsitaṁ;",
  "atk-s0508a11:938_0": "Phassayitvā viharāmi, phaladānassidaṁ phalaṁ.",
  "atk-s0508a11:939_0": "‘‘Vimokkhe aṭṭha phusitvā, viharāmi anāsavo;",
  "atk-s0508a11:940_0": "Ātāpī nipako cāhaṁ, phaladānassidaṁ phalaṁ.",
  "atk-s0508a11:941_0": "‘‘Ye phalaṭṭhā buddhaputtā, khīṇadosā mahāyasā;",
  "atk-s0508a11:942_0": "Ahamaññataro tesaṁ, phaladānassidaṁ phalaṁ.",
  "atk-s0508a11:943_0": "‘‘Abhiññāpāramiṁ gantvā, sukkamūlena codito;",
  "atk-s0508a11:944_0": "Sabbāsave pariññāya, viharāmi anāsavo.",
  "atk-s0508a11:945_0": "‘‘Tevijjā iddhipattā ca, buddhaputtā mahāyasā;",
  "atk-s0508a11:946_0": "Dibbasotaṁ samāpannā, tesaṁ aññataro ahaṁ.",
  "atk-s0508a11:947_0": "‘‘Satasahassito kappe, yaṁ phalaṁ adadiṁ tadā;",
  "atk-s0508a11:948_0": "Duggatiṁ nābhijānāmi, phaladānassidaṁ phalaṁ.",
  "atk-s0508a11:949_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:950_0": "Arahattaṁ pana patvāpi tameva gāthaṁ aññābyākaraṇavasena abhāsi.",
  "atk-s0508a11:951_0": "Suppiyattheragāthāvaṇṇanā niṭṭhitā.",
  "atk-s0508a11:952_0": "3. Sopākattheragāthāvaṇṇanā",
  "atk-s0508a11:953_0": "Yathāpi ekaputtasminti āyasmato sopākattherassa gāthā. Kā uppatti?",
  "atk-s0508a11:953_1": "So kira purimabuddhesu katādhikāro hutvā tattha tattha vivaṭṭūpanissayaṁ kusalaṁ upacinanto kakusandhassa bhagavato kāle aññatarassa kuṭumbikassa putto hutvā nibbatto ekadivasaṁ satthāraṁ disvā pasannacitto bījapūraphalāni satthu upanesi.",
  "atk-s0508a11:953_2": "Paṭiggahesi bhagavā anukampaṁ upādāya .",
  "atk-s0508a11:953_3": "So bhikkhusaṅghe ca abhippasanno salākabhattaṁ paṭṭhapetvā saṅghuddesavasena tiṇṇaṁ bhikkhūnaṁ yāvatāyukaṁ khīrabhattaṁ adāsi.",
  "atk-s0508a11:953_4": "So tehi puññakammehi aparāparaṁ devamanussesu sampattiṁ anubhavanto ekadā manussayoniyaṁ nibbatto ekassa paccekabuddhassa khīrabhattaṁ adāsi.",
  "atk-s0508a11:953_5": "Evaṁ tattha tattha puññāni katvā sugatīsu eva paribbhamanto imasmiṁ buddhuppāde purimakammanissandena sāvatthiyaṁ aññatarāya duggatitthiyā kucchimhi paṭisandhiṁ gaṇhi.",
  "atk-s0508a11:953_6": "Tassa mātā dasa māse kucchinā pariharitvā paripakke gabbhe vijāyanakāle vijāyituṁ asakkontī mucchaṁ āpajjitvā bahuvelaṁ matā viya nipajji.",
  "atk-s0508a11:953_7": "Taṁ ñātakā ‘‘matā’’ti saññāya susānaṁ netvā citakaṁ āropetvā devatānubhāvena vātavuṭṭhiyā uṭṭhitāya aggiṁ adatvā pakkamiṁsu.",
  "atk-s0508a11:953_8": "Dārako pacchimabhāvikattā devatānubhāvena mātukucchito arogo nikkhami. Mātā pana kālamakāsi.",
  "atk-s0508a11:953_9": "Devatā taṁ gahetvā manussarūpena susānagopakassa gehe ṭhapetvā katipayakālaṁ patirūpena āhārena posesi.",
  "atk-s0508a11:953_10": "Tato paraṁ susānagopako ca naṁ attano puttaṁ katvā vaḍḍheti.",
  "atk-s0508a11:953_11": "So tathā vaḍḍhento tassa puttena supiyena nāma dārakena saddhiṁ kīḷanto vicarati.",
  "atk-s0508a11:953_12": "Tassa susāne jātasaṁvaḍḍhabhāvato sopākoti samaññā ahosi.",
  "atk-s0508a11:954_0": "Athekadivasaṁ sattavassikaṁ taṁ bhagavā paccūsavelāya ñāṇajālaṁ pattharitvā veneyyabandhave oloketvā ñāṇajalantogadhaṁ disvā susānaṭṭhānaṁ agamāsi.",
  "atk-s0508a11:954_1": "Dārako pubbahetunā codiyamāno pasannamānaso satthāraṁ upasaṅkamitvā vanditvā aṭṭhāsi. Satthā tassa dhammaṁ kathesi.",
  "atk-s0508a11:954_2": "So dhammaṁ sutvā pabbajjaṁ yācitvā ‘‘pitarā anuññātosī’’ti vutto pitaraṁ satthu santikaṁ nesi.",
  "atk-s0508a11:954_3": "Tassa pitā satthāraṁ upasaṅkamitvā vanditvā ‘‘bhante,",
  "atk-s0508a11:954_4": "imaṁ dārakaṁ pabbājethā’’ti anujāni.",
  "atk-s0508a11:954_5": "Satthā taṁ pabbājetvā mettābhāvanāya niyojesi.",
  "atk-s0508a11:954_6": "So mettākammaṭṭhānaṁ gahetvā susāne viharanto ca cirasseva mettājhānaṁ nibbattetvā jhānaṁ pādakaṁ katvā vipassanaṁ vaḍḍhetvā arahattaṁ sacchākāsi. Tena vuttaṁ apadāne (apa. thera 2.45.1-7) –",
  "atk-s0508a11:955_0": "‘‘Kakusandho mahāvīro, sabbadhammāna pāragū;",
  "atk-s0508a11:956_0": "Gaṇamhā vūpakaṭṭho so, agamāsi vanantaraṁ.",
  "atk-s0508a11:957_0": "‘‘Bījamiñjaṁ gahetvāna, latāya āvuṇiṁ ahaṁ;",
  "atk-s0508a11:958_0": "Bhagavā tamhi samaye, jhāyate pabbatantare.",
  "atk-s0508a11:959_0": "‘‘Disvānahaṁ devadevaṁ, vippasannena cetasā;",
  "atk-s0508a11:960_0": "Dakkhiṇeyyassa vīrassa, bījamiñjamadāsahaṁ.",
  "atk-s0508a11:961_0": "‘‘Imasmiṁyeva kappamhi, yaṁ miñjamadadiṁ tadā;",
  "atk-s0508a11:962_0": "Duggatiṁ nābhijānāmi, bījamiñjassidaṁ phalaṁ.",
  "atk-s0508a11:963_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:964_0": "Arahā hutvā pana aññesaṁ sosānikabhikkhūnaṁ mettābhāvanāvidhiṁ dassento ‘‘yathāpi ekaputtasmi’’nti gāthaṁ abhāsi.",
  "atk-s0508a11:965_0": "33.",
  "atk-s0508a11:965_1": "Tattha yathāti opammatthe nipāto.",
  "atk-s0508a11:965_2": "Ekaputtasminti punāti ca kulavaṁsaṁ tāyati cāti putto, atrajādibhedo putto. Eko putto ekaputto, tasmiṁ ekaputtasmiṁ. Visaye cetaṁ bhummavacanaṁ.",
  "atk-s0508a11:965_3": "Piyasminti piyāyitabbatāya ceva ekaputtatāya ca rūpasīlācārādīhi ca pemakaraṇaṭṭhānabhūte.",
  "atk-s0508a11:965_4": "Kusalīti kusalaṁ vuccati khemaṁ sotthibhāvo,",
  "atk-s0508a11:965_5": "taṁ labhitabbaṁ etassa atthīti kusalī,",
  "atk-s0508a11:965_6": "sattānaṁ hitesī mettajjhāsayo.",
  "atk-s0508a11:965_7": "Sabbesu pāṇesūti sabbesu sattesu.",
  "atk-s0508a11:965_8": "Sabbatthāti sabbāsu disāsu sabbesu vā bhavādīsu, sabbāsu vā avatthāsu.",
  "atk-s0508a11:965_9": "Idaṁ vuttaṁ hoti – yathā ekaputtake piye manāpe mātāpitā kusalī ekantahitesī bhaveyya,",
  "atk-s0508a11:965_10": "evaṁ puratthimādibhedāsu sabbāsu disāsu,",
  "atk-s0508a11:965_11": "kāmabhavādibhedesu sabbesu bhavesu daharādibhedāsu sabbāsu avatthāsu ca ṭhitesu sabbesu sattesu ekantahitesitāya kusalī bhaveyya,",
  "atk-s0508a11:965_12": "‘‘mitto udāsīno pañcatthiko’’ti sīmaṁ akatvā sīmāsambhedavasena sabbattha ekarasaṁ mettaṁ bhāveyyāti.",
  "atk-s0508a11:965_13": "Imaṁ pana gāthaṁ vatvā ‘‘sace tumhe āyasmanto evaṁ mettābhāvanaṁ anuyuñjeyyātha,",
  "atk-s0508a11:965_14": "ye te bhagavatā ‘sukhaṁ supatī’tiādinā (a. ni.",
  "atk-s0508a11:965_15": "11.15) ekādasa mettānisaṁsā vuttā,",
  "atk-s0508a11:965_16": "ekaṁsena tesaṁ bhāgino bhavathā’’ti ovādamadāsi.",
  "atk-s0508a11:966_0": "Sopākattheragāthāvaṇṇanā niṭṭhitā.",
  "atk-s0508a11:967_0": "4. Posiyattheragāthāvaṇṇanā",
  "atk-s0508a11:968_0": "Anāsannavarāti āyasmato posiyattherassa gāthā. Kā uppatti?",
  "atk-s0508a11:968_1": "So kira purimabuddhesu katādhikāro tattha tattha vivaṭṭūpanissayaṁ bahuṁ kusalaṁ upacinitvā sugatīsu eva saṁsaranto ito dvenavute kappe tissassa bhagavato kāle migaluddo hutvā araññe vicarati.",
  "atk-s0508a11:968_2": "Atha bhagavā tassa anuggahaṁ kātuṁ araññaṁ gantvā tassa cakkhupathe attānaṁ dassesi.",
  "atk-s0508a11:968_3": "So bhagavantaṁ disvā pasannacitto āvudhaṁ nikkhipitvā upasaṅkamitvā añjaliṁ paggayha aṭṭhāsi.",
  "atk-s0508a11:968_4": "Bhagavā nisīditukāmataṁ dassesi.",
  "atk-s0508a11:968_5": "So tāvadeva tiṇamuṭṭhiyo gahetvā same bhūmibhāge sakkaccaṁ santharitvā adāsi.",
  "atk-s0508a11:968_6": "Nisīdi tattha bhagavā anukampaṁ upādāya.",
  "atk-s0508a11:968_7": "Nisinne pana bhagavati anappakaṁ pītisomanassaṁ paṭisaṁvedento bhagavantaṁ vanditvā sayampi ekamantaṁ nisīdi.",
  "atk-s0508a11:968_8": "Atha bhagavā ‘‘ettakaṁ vaṭṭati imassa kusalabīja’’nti uṭṭhāyāsanā pakkāmi.",
  "atk-s0508a11:968_9": "Acirapakkante bhagavati taṁ sīho migarājā ghātesi.",
  "atk-s0508a11:968_10": "So kālaṅkato devaloke nibbatti.",
  "atk-s0508a11:968_11": "‘‘So kira bhagavati anupagacchante sīhena ghātito niraye nibbattissatī’’ti taṁ disvā bhagavā sugatiyaṁ nibbattanatthaṁ kusalabījaropanatthañca upasaṅkami.",
  "atk-s0508a11:969_0": "So tattha yāvatāyukaṁ ṭhatvā tato devalokato cavitvā sugatīsuyeva parivattento imasmiṁ buddhuppāde sāvatthiyaṁ aññatarassa mahāvibhavassa seṭṭhino putto saṅgāmajitattherassa kaniṭṭhabhātā hutvā nibbatti. Posiyotissa nāmaṁ ahosi.",
  "atk-s0508a11:969_1": "So vayappatto dārapariggahaṁ katvā ekaṁ puttaṁ labhitvā antimabhavikatāya dhammatāya codiyamāno jātiādiṁ paṭicca uppannasaṁvego pabbajitvā araññaṁ pavisitvā vūpakaṭṭho hutvā catusaccakammaṭṭhānabhāvanaṁ anuyuñjanto nacirasseva vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 2.53.1-12) –",
  "atk-s0508a11:970_0": "‘‘Himavantassāvidūre, lambako nāma pabbato;",
  "atk-s0508a11:971_0": "Tattheva tisso sambuddho, abbhokāsamhi caṅkami.",
  "atk-s0508a11:972_0": "‘‘Migaluddo tadā āsiṁ, araññe kānane ahaṁ;",
  "atk-s0508a11:973_0": "Disvāna taṁ devadevaṁ, tiṇamuṭṭhimadāsahaṁ.",
  "atk-s0508a11:974_0": "‘‘Nisīdanatthaṁ buddhassa, datvā cittaṁ pasādayiṁ;",
  "atk-s0508a11:975_0": "Sambuddhaṁ abhivādetvā, pakkāmiṁ uttarāmukho.",
  "atk-s0508a11:976_0": "‘‘Aciraṁ gatamattassa, migarājā apothayi;",
  "atk-s0508a11:977_0": "Sohena pothito, santo tattha kālaṅkato ahaṁ.",
  "atk-s0508a11:978_0": "‘‘Āsanne me kataṁ kammaṁ, buddhaseṭṭhe anāsave;",
  "atk-s0508a11:979_0": "Sumutto saravegova, devalokamagacchahaṁ.",
  "atk-s0508a11:980_0": "‘‘Yūpo tattha subho āsi, puññakammābhinimmito;",
  "atk-s0508a11:981_0": "Sahassakaṇḍo satabheṇḍu, dhajālu haritāmayo.",
  "atk-s0508a11:982_0": "‘‘Pabhā niddhāvate tassa, sataraṁsīva uggato;",
  "atk-s0508a11:983_0": "Ākiṇṇo devakaññāhi, āmodiṁ kāmakāmihaṁ.",
  "atk-s0508a11:984_0": "‘‘Devalokā cavitvāna, sukkamūlena codito;",
  "atk-s0508a11:985_0": "Āgantvāna manussattaṁ, pattomhi āsavakkhayaṁ.",
  "atk-s0508a11:986_0": "‘‘Catunnavutito kappe, nisīdanamadāsahaṁ;",
  "atk-s0508a11:987_0": "Duggatiṁ nābhijānāmi, tiṇamuṭṭhe idaṁ phalaṁ.",
  "atk-s0508a11:988_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:989_0": "Arahattaṁ pana patvā bhagavantaṁ vandituṁ sāvatthiṁ āgato ñātiṁ anukampāya ñātigehaṁ agamāsi.",
  "atk-s0508a11:989_1": "Tattha naṁ purāṇadutiyikā vanditvā āsanadānādinā paṭhamaṁ upāsikā viya vattaṁ dassetvā therassa ajjhāsayaṁ ajānantī pacchā itthikuttādīhi palobhetukāmā ahosi .",
  "atk-s0508a11:989_2": "Thero ‘‘aho andhabālā mādisepi nāma evaṁ paṭipajjatī’’ti cintetvā kiñci avatvā uṭṭhāyāsanā araññameva gato. Taṁ āraññakā bhikkhū ‘‘kiṁ, āvuso, atilahuṁ, nivattosi,",
  "atk-s0508a11:989_3": "ñātakehi na diṭṭhosī’’ti pucchiṁsu.",
  "atk-s0508a11:989_4": "Thero tattha pavattiṁ ācikkhanto ‘‘anāsannavarā etā’’ti gāthaṁ abhāsi.",
  "atk-s0508a11:990_0": "34.",
  "atk-s0508a11:990_1": "Tattha anāsannavarāti etā itthiyo na āsannā anupagatā,",
  "atk-s0508a11:990_2": "dūre eva vā ṭhitā hutvā varā purisassa seṭṭhā hitāvahā,",
  "atk-s0508a11:990_3": "tañca kho niccameva sabbakālameva, na rattimeva, na divāpi, na rahovelāyapi. Vijānatāti vijānantena. ‘‘Anāsannaparā’’tipi pāḷi, so evattho.",
  "atk-s0508a11:990_4": "Ayañhettha adhippāyo – caṇḍahatthiassamahiṁsasīhabyagghayakkharakkhasapisācāpi manussānaṁ anupasaṅkamanto varā seṭṭhā, na anatthāvahā,",
  "atk-s0508a11:990_5": "te pana upasaṅkamantā diṭṭhadhammikaṁyeva anatthaṁ kareyyuṁ.",
  "atk-s0508a11:990_6": "Itthiyo pana upasaṅkamitvā diṭṭhadhammikaṁ samparāyikaṁ vimokkhanissitampi atthaṁ vināsetvā mahantaṁ anatthaṁ āpādenti,",
  "atk-s0508a11:990_7": "tasmā anāsannavarā etā niccameva vijānatāti.",
  "atk-s0508a11:990_8": "Idāni tamatthaṁ attūpanāyikaṁ katvā dassento ‘‘gāmā’’tiādimāha. Tattha gāmāti gāmaṁ.",
  "atk-s0508a11:990_9": "Upayogatthe hi etaṁ nissakkavacanaṁ.",
  "atk-s0508a11:990_10": "Araññamāgammāti araññato āgantvā. Ma-kāro padasandhikaro,",
  "atk-s0508a11:990_11": "nissakke cetaṁ upayogavacanaṁ. Tatoti mañcakato.",
  "atk-s0508a11:990_12": "Anāmantetvāti anālapitvā purāṇadutiyikaṁ ‘‘appamattā hohī’’ti ettakampi avatvā.",
  "atk-s0508a11:990_13": "Posiyoti attānameva paraṁ viya vadati.",
  "atk-s0508a11:990_14": "Ye pana ‘‘pakkāmi’’nti paṭhanti,",
  "atk-s0508a11:990_15": "tesaṁ ahaṁ posiyo pakkāminti yojanā.",
  "atk-s0508a11:990_16": "Ye pana ‘‘sā itthī theraṁ gharaṁ upagataṁ bhojetvā palobhetukāmā jātā,",
  "atk-s0508a11:990_17": "taṁ disvā thero tāvadeva gehato nikkhamitvā vihāraṁ gantvā attano vasanaṭṭhāne mañcake nisīdi.",
  "atk-s0508a11:990_18": "Sāpi kho itthī pacchābhattaṁ alaṅkatapaṭiyattā vihāre therassa vasanaṭṭhānaṁ upasaṅkami.",
  "atk-s0508a11:990_19": "Taṁ disvā thero kiñci avatvā uṭṭhāya divāṭṭhānameva gato’’ti vadanti,",
  "atk-s0508a11:990_20": "tesaṁ ‘‘gāmā araññamāgammā’’ti gāthāpadassa attho yathārutavaseneva niyyati.",
  "atk-s0508a11:990_21": "Vihāro hi idha ‘‘arañña’’nti adhippeto.",
  "atk-s0508a11:991_0": "Posiyattheragāthāvaṇṇanā niṭṭhitā.",
  "atk-s0508a11:992_0": "5. Sāmaññakānittheragāthāvaṇṇanā",
  "atk-s0508a11:993_0": "Sukhaṁsukhatthoti āyasmato sāmaññakānittherassa gāthā. Kā uppatti?",
  "atk-s0508a11:993_1": "So kira purimabuddhesu katādhikāro hutvā tattha tattha bhave kusalaṁ upacinanto ito ekanavute kappe vipassissa bhagavato kāle manussayoniyaṁ nibbatto vipassiṁ bhagavantaṁ disvā pasannamānaso ekaṁ mañcaṁ adāsi.",
  "atk-s0508a11:993_2": "So tena puññakammena devamanussesu saṁsaranto imasmiṁ buddhuppāde aññatarassa paribbājakassa putto hutvā nibbatti. Sāmaññakānītissa nāmaṁ ahosi.",
  "atk-s0508a11:993_3": "So viññutaṁ patto satthu yamakapāṭihāriyaṁ disvā pasannamānaso sāsane pabbajitvā cariyānukūlaṁ kammaṭṭhānaṁ gahetvā jhānaṁ nibbattetvā jhānaṁ pādakaṁ katvā vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.36.30-33) –",
  "atk-s0508a11:994_0": "‘‘Vipassino bhagavato, lokajeṭṭhassa tādino;",
  "atk-s0508a11:995_0": "Ekaṁ mañcaṁ mayā dinnaṁ, pasannena sapāṇinā.",
  "atk-s0508a11:996_0": "‘‘Hatthiyānaṁ assayānaṁ, dibbayānaṁ samajjhagaṁ;",
  "atk-s0508a11:997_0": "Tena mañcaka dānena, pattomhi āsavakkhayaṁ.",
  "atk-s0508a11:998_0": "‘‘Ekanavutito kappe, yaṁ mañcamadadiṁ tadā;",
  "atk-s0508a11:999_0": "Duggatiṁ nābhijānāmi, mañcadānassidaṁ phalaṁ.",
  "atk-s0508a11:1000_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1001_0": "Therassa pana gihisahāyako kātiyāno nāma paribbājako buddhuppādato paṭṭhāya titthiyānaṁ hatalābhasakkāratāya ghāsacchādanamattampi alabhanto ājīvakāpakato theraṁ upasaṅkamitvā ‘‘tumhe sākiyaputtiyā nāma mahālābhaggayasaggappattā sukhena jīvatha,",
  "atk-s0508a11:1001_1": "mayaṁ pana dukkhitā kicchajīvikā,",
  "atk-s0508a11:1001_2": "kathaṁ nu kho paṭipajjamānassa diṭṭhadhammikañceva samparāyikañca sukhaṁ sampajjatī’’ti pucchi.",
  "atk-s0508a11:1001_3": "Athassa thero ‘‘nippariyāyato sukhaṁ nāma lokuttarasukhameva,",
  "atk-s0508a11:1001_4": "tañca tadanurūpaṁ paṭipattiṁ paṭipajjantassevā’’ti attanā tassa adhigatabhāvaṁ pariyāyena vibhāvento ‘‘sukhaṁ sukhattho labhate tadācara’’nti gāthaṁ abhāsi.",
  "atk-s0508a11:1002_0": "35.",
  "atk-s0508a11:1002_1": "Tattha sukhanti nirāmisaṁ sukhaṁ idhādhippetaṁ.",
  "atk-s0508a11:1002_2": "Tañca phalasamāpatti ceva nibbānañca.",
  "atk-s0508a11:1002_3": "Tathā hi ‘‘ayaṁ samādhi paccuppannasukho ceva āyatiñca sukhavipāko’’ (dī. ni. 3.355; a. ni. 5.27; vibha.",
  "atk-s0508a11:1002_4": "804) ‘‘nibbānaṁ paramaṁ sukha’’nti (dha. pa. 203-204) ca vuttaṁ. Sukhatthoti sukhappayojano, yathāvuttena sukhena atthiko. Labhateti pāpuṇāti, atthikassevedaṁ sukhaṁ, na itarassa.",
  "atk-s0508a11:1002_5": "Ko pana atthikoti āha ‘‘tadācara’’nti tadatthaṁ ācaranto,",
  "atk-s0508a11:1002_6": "yāya paṭipattiyā taṁ paṭipattiṁ paṭipajjantoti attho.",
  "atk-s0508a11:1002_7": "Na kevalaṁ tadācaraṁ sukhameva labhate,",
  "atk-s0508a11:1002_8": "atha kho kittiñca pappoti ‘‘itipi sīlavā suparisuddhakāyavacīkammanto suparisuddhājīvo jhāyī jhānayutto’’tiādinā kittiṁ parammukhā patthaṭayasataṁ pāpuṇāti.",
  "atk-s0508a11:1002_9": "Yasassa vaḍḍhatīti sammukhe guṇābhitthavasaṅkhāto parivārasampadāsaṅkhāto ca yaso assa paribrūhati.",
  "atk-s0508a11:1002_10": "Idāni ‘‘tadācara’’nti sāmaññato vuttamatthaṁ sarūpato dassento – ‘‘yo ariyamaṭṭhaṅgikamañjasaṁ ujuṁ,",
  "atk-s0508a11:1002_11": "bhāveti maggaṁ amatassa pattiyā’’ti āha.",
  "atk-s0508a11:1002_12": "Tassattho yo puggalo kilesehi ārakattā parisuddhaṭṭhena paṭipajjantānaṁ ariyabhāvakaraṇaṭṭhena ariyaṁ,",
  "atk-s0508a11:1002_13": "sammādiṭṭhiādiaṭṭhaṅgasamudāyatāya aṭṭhaṅgikaṁ,",
  "atk-s0508a11:1002_14": "antadvayarahitamajjhimapaṭipattibhāvato akuṭilaṭṭhena añjasaṁ, kāyavaṅkādippahānato ujuṁ,",
  "atk-s0508a11:1002_15": "nibbānatthikehi magganiyaṭṭhena kilese mārento gamanaṭṭhena ca ‘‘magga’’nti laddhanāmaṁ dukkhanirodhagāminipaṭipadaṁ amatassa asaṅkhatāya dhātuyā pattiyā adhigamāya bhāveti attano santāne uppādeti vaḍḍheti ca,",
  "atk-s0508a11:1002_16": "so nippariyāyena ‘‘sukhattho tadācara’’nti vuccati,",
  "atk-s0508a11:1002_17": "tasmā yathāvuttaṁ sukhaṁ labhati.",
  "atk-s0508a11:1002_18": "Taṁ sutvā paribbājako pasannamānaso pabbajitvā sammā paṭipajjanto nacirasseva vipassanaṁ vaḍḍhetvā arahattaṁ pāpuṇi.",
  "atk-s0508a11:1002_19": "Idameva therassa aññābyākaraṇaṁ ahosi.",
  "atk-s0508a11:1003_0": "Sāmaññakānittheragāthāvaṇṇanā niṭṭhitā.",
  "atk-s0508a11:1004_0": "6. Kumāputtattheragāthāvaṇṇanā",
  "atk-s0508a11:1005_0": "Sādhusutanti āyasmato kumāputtattherassa gāthā. Kā uppati?",
  "atk-s0508a11:1005_1": "So kira purimabuddhesu katādhikāro ito ekanavute kappe ajinacammavasano tāpaso hutvā bandhumatīnagare rājuyyāne vasanto vipassiṁ bhagavantaṁ passitvā pasannamānaso pādabbhañjanatelaṁ adāsi.",
  "atk-s0508a11:1005_2": "So tena puññakammena devaloke nibbatto.",
  "atk-s0508a11:1005_3": "Tato paṭṭhāya sugatīsuyeva saṁsaranto imasmiṁ buddhuppāde avantiraṭṭhe veḷukaṇṭakanagare gahapatikule nibbatto. ‘‘Nando’’tissa nāmaṁ akaṁsu. Mātā panassa kumā nāma, tena kumāputtoti paññāyittha.",
  "atk-s0508a11:1005_4": "So āyasmato sāriputtassa santike dhammaṁ sutvā laddhappasādo pabbajitvā katapubbakicco pariyantapabbatapasse samaṇadhammaṁ karonto visesaṁ nibbattetuṁ asakkonto bhagavantaṁ upasaṅkamitvā dhammaṁ sutvā kammaṭṭhānaṁ sodhetvā sappāyaṭṭhāne vasanto vipassanaṁ vaḍḍhetvā arahattaṁ sacchākāsi. Tena vuttaṁ apadāne (apa. thera 2.53.24-30) –",
  "atk-s0508a11:1006_0": "‘‘Nagare bandhumatiyā, rājuyyāne vasāmahaṁ;",
  "atk-s0508a11:1007_0": "Cammavāsī tadā āsiṁ, kamaṇḍaludharo ahaṁ.",
  "atk-s0508a11:1008_0": "‘‘Addasaṁ vimalaṁ buddhaṁ, sayambhuṁ aparājitaṁ;",
  "atk-s0508a11:1009_0": "Padhānaṁ pahitattaṁ taṁ, jhāyiṁ jhānarataṁ vasiṁ.",
  "atk-s0508a11:1010_0": "‘‘Sabbakāmasamiddhañca, oghatiṇṇamanāsavaṁ;",
  "atk-s0508a11:1011_0": "Disvā pasannasumano, abbhañjanamadāsahaṁ.",
  "atk-s0508a11:1012_0": "‘‘Ekanavutito kappe, abbhañjanamadāsahaṁ;",
  "atk-s0508a11:1013_0": "Duggatiṁ nābhijānāmi, abbhañjanassidaṁ phalaṁ.",
  "atk-s0508a11:1014_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1015_0": "Arahattaṁ pana patvā araññe kāyadaḷhibahule bhikkhū,",
  "atk-s0508a11:1015_1": "disvā te ovadanto sāsanassa niyyānikabhāvaṁ pakāsento ‘‘sādhu sutaṁ sādhu caritaka’’nti gāthaṁ abhāsi.",
  "atk-s0508a11:1016_0": "36. Tattha sādhūti sundaraṁ. Sutanti savanaṁ.",
  "atk-s0508a11:1016_1": "Tañca kho vivaṭṭūpanissitaṁ visesato appicchatādipaṭisaṁyuttaṁ dasakathāvatthusavanaṁ idhādhippetaṁ.",
  "atk-s0508a11:1016_2": "Sādhu caritakanti tadeva appicchatādicaritaṁ ciṇṇaṁ,",
  "atk-s0508a11:1016_3": "sādhucaritameva hi ‘‘caritaka’’nti vuttaṁ.",
  "atk-s0508a11:1016_4": "Padadvayenāpi bāhusaccaṁ tadanurūpaṁ paṭipattiñca ‘‘sundara’’nti dasseti.",
  "atk-s0508a11:1016_5": "Sadāti sabbakāle navakamajjhimatherakāle,",
  "atk-s0508a11:1016_6": "sabbesu vā iriyāpathakkhaṇesu.",
  "atk-s0508a11:1016_7": "Aniketavihāroti kilesānaṁ nivāsanaṭṭhānaṭṭhena pañcakāmaguṇā niketā nāma, lokiyā vā chaḷārammaṇadhammā.",
  "atk-s0508a11:1016_8": "Yathāha – ‘‘rūpanimittaniketavisāravinibandhā kho, gahapati,",
  "atk-s0508a11:1016_9": "‘niketasārī’ti vuccatī’’tiādi (saṁ. ni. 3.3).",
  "atk-s0508a11:1016_10": "Tesaṁ niketānaṁ pahānatthāya paṭipadā aniketavihāro.",
  "atk-s0508a11:1016_11": "Atthapucchananti taṁ ājānitukāmassa kalyāṇamittaṁ upasaṅkamitvā diṭṭhadhammikasamparāyikaparamatthapabhedassa pucchanaṁ,",
  "atk-s0508a11:1016_12": "kusalādibhedassa vā atthassa sabhāvadhammassa ‘‘kiṁ, bhante, kusalaṁ, kiṁ akusalaṁ, kiṁ sāvajjaṁ, kiṁ anavajja’’ntiādinā (ma. ni.",
  "atk-s0508a11:1016_13": "3.296) pucchanaṁ atthapucchanaṁ.",
  "atk-s0508a11:1016_14": "Padakkhiṇakammanti taṁ pana pucchitvā padakkhiṇaggāhibhāvena tassa ovāde adhiṭṭhānaṁ sammāpaṭipatti.",
  "atk-s0508a11:1016_15": "Idhāpi ‘‘sādhū’’ti padaṁ ānetvā yojetabbaṁ.",
  "atk-s0508a11:1016_16": "Etaṁ sāmaññanti ‘‘sādhu suta’’ntiādinā vuttaṁ yaṁ sutaṁ, yañca caritaṁ, yo ca aniketavihāro , yañca atthapucchanaṁ, yañca padakkhiṇakammaṁ,",
  "atk-s0508a11:1016_17": "etaṁ sāmaññaṁ eso samaṇabhāvo.",
  "atk-s0508a11:1016_18": "Yasmā imāya eva paṭipadāya samaṇabhāvo, na aññathā,",
  "atk-s0508a11:1016_19": "tasmā ‘‘sāmañña’’nti nippariyāyato maggaphalassa adhivacanaṁ.",
  "atk-s0508a11:1016_20": "Tassa vā pana ayaṁ apaṇṇakapaṭipadā,",
  "atk-s0508a11:1016_21": "taṁ panetaṁ sāmaññaṁ yādisassa sambhavāti,",
  "atk-s0508a11:1016_22": "taṁ dassetuṁ ‘‘akiñcanassā’’ti vuttaṁ. Apariggāhakassa,",
  "atk-s0508a11:1016_23": "khettavatthuhiraññasuvaṇṇadāsidāsādipariggahapaṭiggahaṇarahitassāti attho.",
  "atk-s0508a11:1017_0": "Kumāputtattheragāthāvaṇṇanā niṭṭhitā.",
  "atk-s0508a11:1018_0": "7. Kumāputtasahāyattheragāthāvaṇṇanā",
  "atk-s0508a11:1019_0": "Nānājanapadaṁyantīti āyasmato kumāputtasahāyattherassa gāthā. Kā uppatti?",
  "atk-s0508a11:1019_1": "So kira purimabuddhesu katādhikāro tattha tattha vivaṭṭūpanissayaṁ kusalaṁ upacinanto ito catunavute kappe siddhatthassa bhagavato kāle kulagehe nibbattitvā viññutaṁ patto araññaṁ pavisitvā bahuṁ rukkhadaṇḍaṁ chinditvā kattarayaṭṭhiṁ katvā saṅghassa adāsi.",
  "atk-s0508a11:1019_2": "Aññañca yathāvibhavaṁ puññaṁ katvā devesu nibbattitvā tato paṭṭhāya sugatīsuyeva parivattento imasmiṁ buddhuppāde veḷukaṇṭakanagare iddhe kule nibbatti. Sudantotissa nāmaṁ ahosi. ‘‘Vāsulo’’ti keci vadanti.",
  "atk-s0508a11:1019_3": "So kumāputtassa piyasahāyo hutvā vicaranto ‘‘kumāputto pabbajito’’ti sutvā ‘‘na hi nūna so orako dhammavinayo,",
  "atk-s0508a11:1019_4": "yattha kumāputto pabbajito’’ti tadanubandhena sayampi pabbajitukāmo hutvā satthu santikaṁ upasaṅkami. Tassa satthā dhammaṁ desesi.",
  "atk-s0508a11:1019_5": "So bhiyyosomattāya pabbajjāya sañjātachando pabbajitvā kumāputteneva saddhiṁ pariyantapabbate bhāvanānuyutto viharati.",
  "atk-s0508a11:1019_6": "Tena ca samayena sambahulā bhikkhū nānājanapadesu janapadacārikaṁ carantāpi gacchantāpi āgacchantāpi taṁ ṭhānaṁ upagacchanti. Tena tattha kolāhalaṁ hoti.",
  "atk-s0508a11:1019_7": "Taṁ disvā sudantatthero ‘‘ime bhikkhū niyyānikasāsane pabbajitvā janapadavitakkaṁ anuvattentā cittasamādhiṁ virādhentī’’ti saṁvegajāto tameva saṁvegaṁ attano cittadamanassa aṅkusaṁ karonto ‘‘nānājanapadaṁ yantī’’ti gāthaṁ abhāsi.",
  "atk-s0508a11:1020_0": "37.",
  "atk-s0508a11:1020_1": "Tattha nānājanapadanti visuṁ visuṁ nānāvidhaṁ janapadaṁ,",
  "atk-s0508a11:1020_2": "kāsikosalādianekaraṭṭhanti attho. Yantīti gacchanti.",
  "atk-s0508a11:1020_3": "Vicarantāti ‘‘asuko janapado subhikkho sulabhapiṇḍo,",
  "atk-s0508a11:1020_4": "asuko khemo arogo’’tiādivitakkavasena janapadacārikaṁ carantā.",
  "atk-s0508a11:1020_5": "Asaññatāti tasseva janapadavitakkassa appahīnatāya cittena asaṁyatā.",
  "atk-s0508a11:1020_6": "Samādhiñca virādhentīti sabbassapi uttarimanussadhammassa mūlabhūtaṁ upacārappanābhedaṁ samādhiñca nāma virādhenti . Ca-saddo sambhāvane.",
  "atk-s0508a11:1020_7": "Desantaracaraṇena jhāyituṁ okāsābhāvena anadhigataṁ samādhiṁ nādhigacchantā,",
  "atk-s0508a11:1020_8": "adhigatañca vasībhāvānāpādanena jīrantā vīrādhenti nāma.",
  "atk-s0508a11:1020_9": "Kiṁsu raṭṭhacariyā karissatīti sūti nipātamattaṁ.",
  "atk-s0508a11:1020_10": "‘‘Evaṁbhūtānaṁ raṭṭhacariyā janapadacārikā kiṁ karissati, kiṁ nāma atthaṁ sādhessati,",
  "atk-s0508a11:1020_11": "niratthakāvā’’ti garahanto vadati.",
  "atk-s0508a11:1020_12": "Tasmāti yasmā īdisī desantaracariyā bhikkhussa na atthāvahā,",
  "atk-s0508a11:1020_13": "api ca kho anatthāvahā sampattīnaṁ virādhanato, tasmā.",
  "atk-s0508a11:1020_14": "Vineyya sārambhanti vasanapadese arativasena uppannaṁ sārambhaṁ cittasaṁkilesaṁ tadanurūpena paṭisaṅkhānena vinetvā vūpasametvā.",
  "atk-s0508a11:1020_15": "Jhāyeyyāti ārammaṇūpanijjhānena lakkhaṇūpanijjhānena cāti duvidhenapi jhānena jhāyeyya.",
  "atk-s0508a11:1020_16": "Apurakkhatoti micchāvitakkehi taṇhādīhi vā na purakkhatoti tesaṁ vasaṁ anupagacchanto kammaṭṭhānameva manasi kareyyāti attho.",
  "atk-s0508a11:1020_17": "Evaṁ pana vatvā thero tameva saṁvegaṁ aṅkusaṁ katvā vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 2.53.36-41) –",
  "atk-s0508a11:1021_0": "‘‘Kānanaṁ vanamoggayha, veḷuṁ chetvānahaṁ tadā;",
  "atk-s0508a11:1022_0": "Ālambanaṁ karitvāna, saṅghassa adadiṁ bahuṁ.",
  "atk-s0508a11:1023_0": "‘‘Tena cittappasādena, subbate abhivādiya;",
  "atk-s0508a11:1024_0": "Ālambadaṇḍaṁ datvāna, pakkāmiṁ uttarāmukho.",
  "atk-s0508a11:1025_0": "‘‘Catunnavutito kappe, yaṁ daṇḍamadadiṁ tadā;",
  "atk-s0508a11:1026_0": "Duggatiṁ nābhijānāmi, daṇḍadānassidaṁ phalaṁ.",
  "atk-s0508a11:1027_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1028_0": "Yaṁ panatthaṁ aṅkusaṁ katvā ayaṁ thero arahattaṁ patto,",
  "atk-s0508a11:1028_1": "tamevatthaṁ hadaye ṭhapetvā arahattaṁ pattopi ‘‘nānājanapadaṁ yanti’’ti idameva gāthaṁ abhāsi.",
  "atk-s0508a11:1028_2": "Tasmā tadevassa aññābyākaraṇaṁ ahosīti.",
  "atk-s0508a11:1029_0": "Kumāputtasahāyattheragāthāvaṇṇanā niṭṭhitā.",
  "atk-s0508a11:1030_0": "8. Gavampatittheragāthāvaṇṇanā",
  "atk-s0508a11:1031_0": "Yoiddhiyā sarabhunti āyasmato gavampatittherassa gāthā. Kā uppatti?",
  "atk-s0508a11:1031_1": "So kira purimabuddhesu katādhikāro ito ekatiṁse kappe sikhiṁ bhagavantaṁ passitvā pasannamānaso pupphehi pūjaṁ akāsi.",
  "atk-s0508a11:1031_2": "So tena puññakammena devaloke uppanno aparāparaṁ puññāni karonto koṇāgamanassa bhagavato cetiye chattañca vedikañca kāresi.",
  "atk-s0508a11:1031_3": "Kassapassa pana bhagavato kāle aññatarasmiṁ kulagehe nibbatto.",
  "atk-s0508a11:1031_4": "Tasmiñca kule bahuṁ gomaṇḍalaṁ ahosi. Taṁ gopālakā rakkhanti.",
  "atk-s0508a11:1031_5": "Ayaṁ tattha antarantarā yuttappayuttaṁ vicārento vicarati.",
  "atk-s0508a11:1031_6": "So ekaṁ khīṇāsavattheraṁ gāme piṇḍāya caritvā bahigāme devasikaṁ ekasmiṁ padese bhattakiccaṁ karontaṁ disvā ‘‘ayyo sūriyātapena kilamissatī’’ti cintetvā cattāro sirīsadaṇḍe ussāpetvā tesaṁ upari sirīsasākhāyo ṭhapetvā sākhāmaṇḍapaṁ katvā adāsi.",
  "atk-s0508a11:1031_7": "‘‘Maṇḍapassa samīpe sirīsarukkhaṁ ropesī’’ti ca vadanti.",
  "atk-s0508a11:1031_8": "Tassa anukampāya devasikaṁ thero tattha nisīdi.",
  "atk-s0508a11:1031_9": "So tena puññakammena tato cavitvā cātumahārājikesu nibbatti.",
  "atk-s0508a11:1031_10": "Tassa purimakammasaṁsūcakaṁ vimānadvāre mahantaṁ sirīsavanaṁ nibbatti vaṇṇagandhasampannehi aññehi pupphehi sabbakāle upasobhayamānaṁ,",
  "atk-s0508a11:1031_11": "tena taṁ vimānaṁ ‘‘serīsaka’’nti paññāyittha.",
  "atk-s0508a11:1031_12": "So devaputto ekaṁ buddhantaraṁ devesu ca manussesu ca saṁsaritvā imasmiṁ buddhuppāde yasattherassa catūsu gihisahāyesu gavampati nāma hutvā āyasmato yasassa pabbajitabhāvaṁ sutvā attano sahāyehi saddhiṁ bhagavato santikaṁ agamāsi . Satthā tassa dhammaṁ desesi.",
  "atk-s0508a11:1031_13": "So desanāvasāne sahāyehi saddhiṁ arahatte patiṭṭhāsi. Tena vuttaṁ apadāne (apa. thera 2.53.42-47) –",
  "atk-s0508a11:1032_0": "‘‘Migaluddo pure āsiṁ, vipine vicaraṁ ahaṁ;",
  "atk-s0508a11:1033_0": "Addasaṁ virajaṁ buddhaṁ, sabbadhammāna pāraguṁ.",
  "atk-s0508a11:1034_0": "‘‘Tasmiṁ mahākāruṇike, sabbasattahite rate;",
  "atk-s0508a11:1035_0": "Pasannacitto sumano, nelapupphaṁ apūjayiṁ.",
  "atk-s0508a11:1036_0": "‘‘Ekatiṁse ito kappe, yaṁ pupphamabhipūjayiṁ;",
  "atk-s0508a11:1037_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1038_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1039_0": "Arahattaṁ pana patvā thero vimuttisukhaṁ paṭisaṁvedento sākete viharati añjanavane.",
  "atk-s0508a11:1039_1": "Tena ca samayena bhagavā mahatā bhikkhusaṅghena saddhiṁ sāketaṁ gantvā añjanavane vihāsi. Senāsanaṁ nappahosi.",
  "atk-s0508a11:1039_2": "Sambahulā bhikkhū vihārasāmantā sarabhuyā nadiyā vālikāpuḷine sayiṁsu.",
  "atk-s0508a11:1039_3": "Atha aḍḍharattasamaye nadiyā udakoghe āgacchante sāmaṇerādayo uccāsaddamahāsaddā ahesuṁ.",
  "atk-s0508a11:1039_4": "Bhagavā taṁ ñatvā āyasmantaṁ gavampatiṁ āṇāpesi – ‘‘gaccha, gavampati,",
  "atk-s0508a11:1039_5": "jaloghaṁ vikkhambhetvā bhikkhūnaṁ phāsuvihāraṁ karohī’’ti. Thero ‘‘sādhu,",
  "atk-s0508a11:1039_6": "bhante’’ti iddhibalena nadīsotaṁ vikkhambhi,",
  "atk-s0508a11:1039_7": "taṁ dūratova pabbatakūṭaṁ viya aṭṭhāsi.",
  "atk-s0508a11:1039_8": "Tato paṭṭhāya therassa ānubhāvo loke pākaṭo ahosi.",
  "atk-s0508a11:1039_9": "Athekadivasaṁ satthā mahatiyā devaparisāya majjhe nisīditvā dhammaṁ desentaṁ theraṁ disvā lokānukampāya tassa guṇānaṁ vibhāvanatthaṁ taṁ pasaṁsanto ‘‘yo iddhiyā sarabhu’’nti gāthaṁ abhāsi.",
  "atk-s0508a11:1040_0": "38.",
  "atk-s0508a11:1040_1": "Tattha iddhiyāti adhiṭṭhāniddhiyā.",
  "atk-s0508a11:1040_2": "Sarabhunti evaṁnāmikaṁ nadiṁ,",
  "atk-s0508a11:1040_3": "yaṁ loke ‘‘sarabhu’’nti vadanti.",
  "atk-s0508a11:1040_4": "Aṭṭhapesīti sandituṁ adento sotaṁ nivattetvā pabbatakūṭaṁ viya mahantaṁ jalarāsiṁ katvā ṭhapesi. Asitoti nasito, taṇhādiṭṭhinissayarahito,",
  "atk-s0508a11:1040_5": "bandhanasaṅkhātānaṁ vā sabbasaṁyojanānaṁ samucchinnattā kenacipi bandhanena abaddho,",
  "atk-s0508a11:1040_6": "tato eva ejānaṁ kilesānaṁ abhāvato anejo so, gavampati,",
  "atk-s0508a11:1040_7": "taṁ sabbasaṅgātigataṁ tādisaṁ sabbepi rāgadosamohamānadiṭṭhisaṅge atikkamitvā ṭhitattā sabbasaṅgātigataṁ,",
  "atk-s0508a11:1040_8": "asekkhamunibhāvato mahāmuniṁ,",
  "atk-s0508a11:1040_9": "tato eva kāmakammabhavādibhedassa sakalassapi bhavassa pāraṁ nibbānaṁ gatattā bhavassa pāraguṁ.",
  "atk-s0508a11:1040_10": "Devā namassantīti devāpi imassanti, pageva itarā pajāti.",
  "atk-s0508a11:1041_0": "Gāthāpariyosāne mahato janakāyassa dhammābhisamayo ahosi.",
  "atk-s0508a11:1041_1": "Thero aññaṁ byākaronto ‘‘satthāraṁ pūjessāmī’’ti imameva gāthaṁ abhāsīti.",
  "atk-s0508a11:1042_0": "Gavampatittheragāthāvaṇṇanā niṭṭhitā.",
  "atk-s0508a11:1043_0": "9. Tissattheragāthāvaṇṇanā",
  "atk-s0508a11:1044_0": "Sattiyā viya omaṭṭhoti āyasmato tissattherassa gāthā. Kā uppati?",
  "atk-s0508a11:1044_1": "Ayampi kira purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto tissassa bhagavato bodhiyā mūle purāṇapaṇṇāni nīharitvā sodhesi.",
  "atk-s0508a11:1044_2": "So tena puññakammena devamanussesu saṁsaranto imasmiṁ buddhuppāde kapilavatthunagare bhagavato pitucchāputto hutvā nibbatti tisso nāma nāmena.",
  "atk-s0508a11:1044_3": "So bhagavantaṁ anupabbajitvā upasampanno hutvā araññāyatane viharanto jātiṁ paṭicca mānaṁ karonto kodhūpāyāsabahulo ca ujjhānabahulo ca hutvā vicarati,",
  "atk-s0508a11:1044_4": "samaṇadhamme ussukkaṁ na karoti.",
  "atk-s0508a11:1044_5": "Atha naṁ satthā ekadivasaṁ divāṭṭhāne vivaṭamukhaṁ niddāyantaṁ dibbacakkhunā olokento sāvatthito ākāsena gantvā tassa upari ākāseyeva ṭhatvā obhāsaṁ pharitvā tenobhāsena paṭibuddhassa satiṁ uppādetvā ovādaṁ dento ‘‘sattiyā viya omaṭṭho’’ti gāthaṁ abhāsi.",
  "atk-s0508a11:1045_0": "39.",
  "atk-s0508a11:1045_1": "Tattha sattiyāti desanāsīsametaṁ,",
  "atk-s0508a11:1045_2": "ekatodhārādinā satthenāti attho. Omaṭṭhoti pahato.",
  "atk-s0508a11:1045_3": "Cattāro hi pahārā omaṭṭho ummaṭṭho maṭṭho vimaṭṭhoti.",
  "atk-s0508a11:1045_4": "Tattha upari ṭhatvā adhomukhaṁ dinnapahāro omaṭṭho nāma,",
  "atk-s0508a11:1045_5": "heṭṭhā ṭhatvā uddhammukhaṁ dinnapahāro ummaṭṭho nāma,",
  "atk-s0508a11:1045_6": "aggaḷasūci viya vinivijjhitvā gato maṭṭho nāma, seso sabbopi vimaṭṭho nāma.",
  "atk-s0508a11:1045_7": "Imasmiṁ pana ṭhāne omaṭṭho gahito.",
  "atk-s0508a11:1045_8": "So hi sabbadāruṇo duruddharaṇasallo duttikiccho antodoso antopubbalohitova hoti,",
  "atk-s0508a11:1045_9": "pubbalohitaṁ anikkhamitvā vaṇamukhaṁ pariyonandhitvā tiṭṭhati.",
  "atk-s0508a11:1045_10": "Pubbalohitaṁ nīharitukāmehi mañcena saddhiṁ bandhitvā adhosiro kātabbo hoti,",
  "atk-s0508a11:1045_11": "maraṇaṁ vā maraṇamattaṁ vā dukkhaṁ pāpuṇanti. Ḍayhamāneti agginā jhāyamāne. Matthaketi sīse.",
  "atk-s0508a11:1045_12": "Idaṁ vuttaṁ hoti – yathā sattiyā omaṭṭho puriso sallubbāhanavaṇatikicchanānaṁ atthāya vīriyaṁ ārabhati tādisaṁ payogaṁ karoti parakkamati,",
  "atk-s0508a11:1045_13": "yathā ca ḍayhamāne matthake ādittasīso puriso tassa nibbāpanatthaṁ vīriyaṁ ārabhati tādisaṁ payogaṁ karoti, evamevaṁ, bhikkhu,",
  "atk-s0508a11:1045_14": "kāmarāgappahānāya sato appamatto ativiya ussāhajāto hutvā vihareyyāti.",
  "atk-s0508a11:1046_0": "Evaṁ bhagavā tassa therassa kodhūpāyāsavūpasamāya ovādaṁ dento tadekaṭṭhatāya kāmarāgappahānasīsena desanaṁ niṭṭhāpesi.",
  "atk-s0508a11:1046_1": "Thero imaṁ gāthaṁ sutvā saṁviggahadayo vipassanāya yuttappayutto vihāsi.",
  "atk-s0508a11:1046_2": "Tassa ajjhāsayaṁ ñatvā satthā saṁyuttake tissattherasuttaṁ (saṁ. ni. 3.84) desesi.",
  "atk-s0508a11:1046_3": "So desanāpariyosāne arahatte patiṭṭhāsi. Tena vuttaṁ apadāne (apa. thera 2.53.66-73) –",
  "atk-s0508a11:1047_0": "‘‘Devaloke manusse ce, anubhotvā ubho yase;",
  "atk-s0508a11:1048_0": "Avasāne ca nibbānaṁ, sivaṁ patto anuttaraṁ.",
  "atk-s0508a11:1049_0": "‘‘Sambuddhaṁ uddisitvāna, bodhiṁ vā tassa satthuno;",
  "atk-s0508a11:1050_0": "Yo puññaṁ pasavī poso, tassa kiṁ nāma dullabhaṁ.",
  "atk-s0508a11:1051_0": "‘‘Magge phale āgame ca, jhānābhiññāguṇesu ca;",
  "atk-s0508a11:1052_0": "Aññesaṁ adhiko hutvā, nibbāyāmi anāsavo.",
  "atk-s0508a11:1053_0": "‘‘Purehaṁ bodhiyā pattaṁ, chaḍḍetvā haṭṭhamānaso;",
  "atk-s0508a11:1054_0": "Imehi vīsataṅgehi, samaṅgī homi sabbathā.",
  "atk-s0508a11:1055_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1056_0": "Arahattaṁ pana patvā thero aññaṁ byākaronto satthāraṁ pūjetuṁ tameva gāthaṁ abhāsi.",
  "atk-s0508a11:1057_0": "Tissattheragāthāvaṇṇanā niṭṭhitā.",
  "atk-s0508a11:1058_0": "10. Vaḍḍhamānattheragāthāvaṇṇanā",
  "atk-s0508a11:1059_0": "Sattiyāviya omaṭṭhoti āyasmato vaḍḍhamānattherassa gāthā. Kā uppatti?",
  "atk-s0508a11:1059_1": "Ayampi kira purimabuddhesu katādhikāro ito dvenavute kappe tissassa bhagavato kāle kulagehe nibbattitvā viññutaṁ patto tissaṁ bhagavantaṁ piṇḍāya carantaṁ disvā pasannamānaso suparipakkāni vaṇṭato muttāni ambaphalāni adāsi.",
  "atk-s0508a11:1059_2": "So tena puññakammena devaloke nibbatto aparāparaṁ puññakammāni upacinanto imasmiṁ buddhuppāde vesāliyaṁ licchavirājakule nibbatti, vaḍḍhamānotissa nāmaṁ ahosi.",
  "atk-s0508a11:1059_3": "So vayappatto saddho pasanno dāyako dānarato kārako saṅghupaṭṭhāko hutvā tathārūpe aparādhe satthārā pattanikkujjanakamme kārāpite aggiṁ akkanto viya saṅghaṁ khamāpetvā kammaṁ paṭippassambhetvā sañjātasaṁvego pabbaji,",
  "atk-s0508a11:1059_4": "pabbajitvā pana thinamiddhābhibhūto vihāsi.",
  "atk-s0508a11:1059_5": "Taṁ satthā saṁvejento ‘‘sattiyā viya omaṭṭho’’ti gāthaṁ abhāsi.",
  "atk-s0508a11:1060_0": "40.",
  "atk-s0508a11:1060_1": "Tattha bhavarāgappahānāyāti bhavarāgassa rūparāgassa arūparāgassa ca pajahanatthāya.",
  "atk-s0508a11:1060_2": "Yadipi ajjhattasaṁyojanāni appahāya bahiddhasaṁyojanānaṁ pahānaṁ nāma natthi,",
  "atk-s0508a11:1060_3": "nānantarikabhāvato pana uddhambhāgiyasaṁyojanappahānavacanena orambhāgiyasaṁyojanappahānampi vuttameva hoti.",
  "atk-s0508a11:1060_4": "Yasmā vā samucchinnorambhāgiyasaṁyojanānampi kesañci ariyānaṁ uddhambhāgiyasaṁyojanāni duppaheyyāni honti,",
  "atk-s0508a11:1060_5": "tasmā suppaheyyato duppaheyyameva dassento bhagavā bhavarāgappahānasīsena sabbassāpi uddhambhāgiyasaṁyojanassa pahānamāha.",
  "atk-s0508a11:1060_6": "Therassa eva vā ajjhāsayavasenevaṁ vuttaṁ. Sesaṁ vuttanayameva.",
  "atk-s0508a11:1061_0": "Vaḍḍhamānattheragāthāvaṇṇanā niṭṭhitā.",
  "atk-s0508a11:1062_0": "Catutthavaggavaṇṇanā niṭṭhitā.",
  "atk-s0508a11:1063_0": "5. Pañcamavaggo",
  "atk-s0508a11:1064_0": "1. Sirivaḍḍhattheragāthāvaṇṇanā",
  "atk-s0508a11:1065_0": "Vivaramanupatantivijjutāti āyasmato sirivaḍḍhattherassa gāthā. Kā uppatti?",
  "atk-s0508a11:1065_1": "Sopi purimabuddhesu katādhikāro tattha tattha vivaṭṭūpanissayaṁ kusalaṁ upacinanto ito ekanavute kappe vipassissa bhagavato kāle kulagehe nibbattitvā viññutaṁ patto vipassiṁ bhagavantaṁ passitvā kiṅkaṇipupphehi pūjaṁ katvā tena puññakammena devaloke nibbatto aparāparaṁ puññāni katvā sugatīsuyeva saṁsaranto imasmiṁ buddhuppāde rājagahe vibhavasampannassa brāhmaṇassa gehe nibbatti, sirivaḍḍhotissa nāmaṁ ahosi.",
  "atk-s0508a11:1065_2": "So vayappatto bimbisārasamāgame satthari saddhamme ca uppannappasādo hetusampannatāya pabbaji.",
  "atk-s0508a11:1065_3": "Pabbajitvā ca katapubbakicco vebhārapaṇḍavapabbatānaṁ avidūre aññatarasmiṁ araññāyatane pabbataguhāyaṁ kammaṭṭhānamanuyutto viharati.",
  "atk-s0508a11:1065_4": "Tasmiñca samaye mahā akālamegho uṭṭhahi.",
  "atk-s0508a11:1065_5": "Vijjullatā pabbatavivaraṁ pavisantiyo viya vicaranti.",
  "atk-s0508a11:1065_6": "Therassa ghammapariḷāhābhibhūtassa sāragabbhehi meghavātehi ghammapariḷāho vūpasami.",
  "atk-s0508a11:1065_7": "Utusappāyalābhena cittaṁ ekaggaṁ ahosi.",
  "atk-s0508a11:1065_8": "Samāhitacitto vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 1.21.10-14) –",
  "atk-s0508a11:1066_0": "‘‘Kañcanagghiyasaṅkāso, sabbaññū lokanāyako;",
  "atk-s0508a11:1067_0": "Odakaṁ dahamoggayha, sināyi aggapuggalo.",
  "atk-s0508a11:1068_0": "‘‘Paggayha kiṅkaṇiṁ pupphaṁ, vipassissābhiropayiṁ;",
  "atk-s0508a11:1069_0": "Udaggacitto sumano, dvipadindassa tādino.",
  "atk-s0508a11:1070_0": "‘‘Ekanavutito kappe, yaṁ pupphamabhiropayiṁ;",
  "atk-s0508a11:1071_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1072_0": "‘‘Sattavīsatikappamhi, rājā bhīmaratho ahu;",
  "atk-s0508a11:1073_0": "Sattaratanasampanno, cakkavattī mahabbalo.",
  "atk-s0508a11:1074_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1075_0": "Arahattaṁ pana patvā aññāpadesena attasannissayaṁ udānaṁ udānento ‘‘vivaramanupatanti vijjutā’’ti gāthaṁ abhāsi.",
  "atk-s0508a11:1076_0": "41.",
  "atk-s0508a11:1076_1": "Tattha vivaranti antarā vemajjhaṁ.",
  "atk-s0508a11:1076_2": "Anupatantīti anulakkhaṇe patanti pavattanti, vijjotantīti attho.",
  "atk-s0508a11:1076_3": "Vijjotanameva hi vijjullatānaṁ pavatti nāma.",
  "atk-s0508a11:1076_4": "Anu-saddayogena cettha upayogavacanaṁ,",
  "atk-s0508a11:1076_5": "yathā ‘‘rukkhamanuvijjotantī’’ti. Vijjutāti sateratā.",
  "atk-s0508a11:1076_6": "Vebhārassa ca paṇḍavassa cāti vebhārapabbatassa ca paṇḍavapabbatassa ca vivaramanupatantīti yojanā.",
  "atk-s0508a11:1076_7": "Nagavivaragatoti nagavivaraṁ pabbataguhaṁ upagato.",
  "atk-s0508a11:1076_8": "Jhāyatīti ārammaṇūpanijjhānena lakkhaṇūpanijjhānena ca jhāyati,",
  "atk-s0508a11:1076_9": "samathavipassanaṁ ussukkāpento bhāveti.",
  "atk-s0508a11:1076_10": "Putto appaṭimassa tādinoti sīlakkhandhādidhammakāyasampattiyā rūpakāyasampattiyā ca anupamassa upamārahitassa iṭṭhāniṭṭhādīsu tādilakkhaṇasampattiyā tādino buddhassa bhagavato orasaputto.",
  "atk-s0508a11:1076_11": "Puttavacaneneva cettha therena satthu anujātabhāvadīpanena aññā byākatāti veditabbaṁ.",
  "atk-s0508a11:1077_0": "Sirivaḍḍhattheragāthāvaṇṇanā niṭṭhitā.",
  "atk-s0508a11:1078_0": "2. Khadiravaniyattheragāthāvaṇṇanā",
  "atk-s0508a11:1079_0": "Cāle upacāleti āyasmato khadiravaniyarevatattherassa gāthā. Kā uppati?",
  "atk-s0508a11:1079_1": "Ayaṁ kira padumuttarassa bhagavato kāle haṁsavatīnagare titthanāvikakule nibbattitvā mahāgaṅgāya payāgatitthe titthanāvākammaṁ karonto ekadivasaṁ sasāvakasaṅghaṁ bhagavantaṁ gaṅgātīraṁ upagataṁ disvā pasannamānaso nāvāsaṅghāṭaṁ yojetvā mahantena pūjāsakkārena paratīraṁ pāpetvā aññataraṁ bhikkhuṁ satthārā āraññakānaṁ aggaṭṭhāne ṭhapiyamānaṁ disvā tadatthaṁ patthanaṁ paṭṭhapetvā bhagavato bhikkhusaṅghassa ca mahādānaṁ pavattesi.",
  "atk-s0508a11:1079_2": "Bhagavā ca tassa patthanāya avajjhabhāvaṁ byākāsi.",
  "atk-s0508a11:1079_3": "So tato paṭṭhāya tattha tattha vivaṭṭūpanissayaṁ kusalaṁ katvā devamanussesu saṁsaranto imasmiṁ buddhuppāde magadharaṭṭhe nālakagāme rūpasāriyā brāhmaṇiyā kucchismiṁ nibbatti.",
  "atk-s0508a11:1079_4": "Taṁ vayappattaṁ mātāpitaro gharabandhanena bandhitukāmā jātā.",
  "atk-s0508a11:1079_5": "So sāriputtattherassa pabbajitabhāvaṁ sutvā ‘‘mayhaṁ jeṭṭhabhātā ayyo upatisso imaṁ vibhavaṁ chaḍḍetvā pabbajito,",
  "atk-s0508a11:1079_6": "tena vantaṁ kheḷapiṇḍaṁ kathāhaṁ pacchā gilissāmī’’ti jātasaṁvego pāsaṁ anupagacchanakamigo viya ñātake vañcetvā hetusampattiyā codiyamāno bhikkhūnaṁ santikaṁ gantvā dhammasenāpatino kaniṭṭhabhāvaṁ nivedetvā attano pabbajjāya chandaṁ ārocesi.",
  "atk-s0508a11:1079_7": "Bhikkhū taṁ pabbājetvā paripuṇṇavīsativassaṁ upasampādetvā kammaṭṭhāne niyojesuṁ.",
  "atk-s0508a11:1079_8": "So kammaṭṭhānaṁ gahetvā khadiravanaṁ pavisitvā,",
  "atk-s0508a11:1079_9": "‘‘arahattaṁ patvā bhagavantaṁ dhammasenāpatiñca passissāmī’’ti ghaṭento vāyamanto ñāṇassa paripākagatattā nacirasseva chaḷabhiñño ahosi. Tena vuttaṁ apadāne (apa. thera 1.1.628-643) –",
  "atk-s0508a11:1080_0": "‘‘Gaṅgā bhāgīrathī nāma, himavantā pabhāvitā;",
  "atk-s0508a11:1081_0": "Kutitthe nāviko āsiṁ, orime ca tariṁ ahaṁ.",
  "atk-s0508a11:1082_0": "‘‘Padumuttaro nāyako, sambuddho dvipaduttamo;",
  "atk-s0508a11:1083_0": "Vasīsatasahassehi, gaṅgātīramupāgato.",
  "atk-s0508a11:1084_0": "‘‘Bahū nāvā samānetvā, vaḍḍhakīhi susaṅkhataṁ;",
  "atk-s0508a11:1085_0": "Nāvāya chadanaṁ katvā, paṭimāniṁ narāsabhaṁ.",
  "atk-s0508a11:1086_0": "‘‘Āgantvāna ca sambuddho, ārūhi tañca nāvakaṁ;",
  "atk-s0508a11:1087_0": "Vārimajjhe ṭhito satthā, imā gāthā abhāsatha.",
  "atk-s0508a11:1088_0": "‘‘Yo so tāresi sambuddhaṁ, saṅghañcāpi anāsavaṁ;",
  "atk-s0508a11:1089_0": "Tena cittappasādena, devaloke ramissati.",
  "atk-s0508a11:1090_0": "‘‘Nibbattissati te byamhaṁ, sukataṁ nāvasaṇṭhitaṁ;",
  "atk-s0508a11:1091_0": "Ākāse pupphachadanaṁ, dhārayissati sabbadā.",
  "atk-s0508a11:1092_0": "‘‘Aṭṭhapaññāsakappamhi, tārako nāma khattiyo;",
  "atk-s0508a11:1093_0": "Cāturanto vijitāvī, cakkavattī bhavissati.",
  "atk-s0508a11:1094_0": "‘‘Sattapaññāsakappamhi , cammako nāma khattiyo;",
  "atk-s0508a11:1095_0": "Uggacchantova sūriyo, jotissati mahabbalo.",
  "atk-s0508a11:1096_0": "‘‘Kappasatasahassamhi, okkākakulasambhavo;",
  "atk-s0508a11:1097_0": "Gotamo nāma gottena, satthā loke bhavissati.",
  "atk-s0508a11:1098_0": "‘‘Tidasā so cavitvāna, manussattaṁ gamissati;",
  "atk-s0508a11:1099_0": "Revato nāma nāmena, brahmabandhu bhavissati.",
  "atk-s0508a11:1100_0": "‘‘Agārā nikkhamitvāna, sukkamūlena codito;",
  "atk-s0508a11:1101_0": "Gotamassa bhagavato, sāsane pabbajissati.",
  "atk-s0508a11:1102_0": "‘‘So pacchā pabbajitvāna, yuttayogo vipassako;",
  "atk-s0508a11:1103_0": "Sabbāsave pariññāya, nibbāyissatināsavo.",
  "atk-s0508a11:1104_0": "‘‘Vīriyaṁ me dhuradhorayhaṁ, yogakkhemādhivāhanaṁ;",
  "atk-s0508a11:1105_0": "Dhāremi antimaṁ dehaṁ, sammāsambuddhasāsane.",
  "atk-s0508a11:1106_0": "‘‘Satasahasse kataṁ kammaṁ, phalaṁ dassesi me idha;",
  "atk-s0508a11:1107_0": "Sumutto saravegova, kilese jhāpayī mama.",
  "atk-s0508a11:1108_0": "‘‘Tato maṁ vananirataṁ, disvā lokantagū muni;",
  "atk-s0508a11:1109_0": "Vanavāsibhikkhūnaggaṁ, paññapesi mahāmati.",
  "atk-s0508a11:1110_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1111_0": "Chaḷabhiñño pana hutvā thero satthāraṁ dhammasenāpatiñca vandituṁ senāsanaṁ saṁsāmetvā pattacīvaramādāya anupubbena sāvatthiṁ patvā jetavanaṁ pavisitvā satthāraṁ dhammasenāpatiñca vanditvā katipāhaṁ jetavane vihāsi .",
  "atk-s0508a11:1111_1": "Atha naṁ satthā ariyagaṇamajjhe nisinno āraññakānaṁ bhikkhūnaṁ aggaṭṭhāne ṭhapesi – ‘‘etadaggaṁ, bhikkhave,",
  "atk-s0508a11:1111_2": "mama sāvakānaṁ bhikkhūnaṁ āraññakānaṁ yadidaṁ revato khadiravaniyo’’ti (a. ni. 1.198, 203).",
  "atk-s0508a11:1111_3": "So aparabhāge attano jātagāmaṁ gantvā ‘‘cālā, upacālā,",
  "atk-s0508a11:1111_4": "sīsūpacālā’’ti tissannaṁ bhaginīnaṁ putte ‘‘cālā, upacālā,",
  "atk-s0508a11:1111_5": "sīsūpacālā’’ti tayo bhāgineyye ānetvā pabbājetvā kammaṭṭhāne niyojesi.",
  "atk-s0508a11:1111_6": "Te kammaṭṭhānaṁ anuyuttā viharanti.",
  "atk-s0508a11:1111_7": "Tasmiñca samaye therassa kocideva ābādho uppanno.",
  "atk-s0508a11:1111_8": "Taṁ sutvā sāriputtatthero revataṁ ‘‘gilānapucchanaṁ adhigamapucchanañca karissāmī’’ti upagacchi.",
  "atk-s0508a11:1111_9": "Revatatthero dhammasenāpatiṁ dūratova āgacchantaṁ disvā tesaṁ sāmaṇerānaṁ satuppādanavasena ovadanto ‘‘cāle upacāle’’ti gāthaṁ abhāsi.",
  "atk-s0508a11:1112_0": "42.",
  "atk-s0508a11:1112_1": "Tattha cāle upacāle sīsūpacāleti tesaṁ ālapanaṁ. ‘‘Cālā, upacālā,",
  "atk-s0508a11:1112_2": "sīsūpacālā’’ti hi itthiliṅgavasena laddhanāmā te tayo dārakā pabbajitāpi tathā voharīyanti. ‘‘‘Cālī, upacālī,",
  "atk-s0508a11:1112_3": "sīsūpacālī’ti tesaṁ nāma’’nti ca vadanti.",
  "atk-s0508a11:1112_4": "Yadatthaṁ ‘‘cālā’’tiādinā āmantanaṁ kataṁ,",
  "atk-s0508a11:1112_5": "taṁ dassento ‘‘patissatā nu kho viharathā’’ti vatvā tattha kāraṇamāha ‘‘āgato vo vālaṁ viya vedhī’’ti. Patissatāti patissatikā. Khoti avadhāraṇe. Āgatoti āgacchi. Voti tumhākaṁ.",
  "atk-s0508a11:1112_6": "Vālaṁ viya vedhīti vālavedhī viya,",
  "atk-s0508a11:1112_7": "ayañhettha saṅkhepattho – tikkhajavananibbedhikapaññatāya vālavedhirūpo satthukappo tumhākaṁ mātulatthero āgato,",
  "atk-s0508a11:1112_8": "tasmā samaṇasaññaṁ upaṭṭhapetvā satisampajaññayuttā eva hutvā viharatha,",
  "atk-s0508a11:1112_9": "‘‘yathādhigate vihāre appamattā bhavathā’’ti.",
  "atk-s0508a11:1113_0": "Taṁ sutvā te sāmaṇerā dhammasenāpatissa paccuggamanādivattaṁ katvā ubhinnaṁ mātulattherānaṁ paṭisanthāravelāyaṁ nātidūre samādhiṁ samāpajjitvā nisīdiṁsu.",
  "atk-s0508a11:1113_1": "Dhammasenāpati revatattherena saddhiṁ paṭisanthāraṁ katvā uṭṭhāyāsanā te sāmaṇere upasaṅkami,",
  "atk-s0508a11:1113_2": "te tathākālaparicchedassa katattā there upasaṅkamante eva uṭṭhahitvā vanditvā aṭṭhaṁsu.",
  "atk-s0508a11:1113_3": "Thero ‘‘katarakataravihārena viharathā’’ti pucchitvā tehi ‘‘imāya imāyā’’ti vutte ‘‘dārakepi nāma evaṁ vinento mayhaṁ bhātiko paccapādi vata dhammassa anudhamma’’nti theraṁ pasaṁsanto pakkāmi.",
  "atk-s0508a11:1114_0": "Khadiravaniyattheragāthāvaṇṇanā niṭṭhitā.",
  "atk-s0508a11:1115_0": "3. Sumaṅgalattheragāthāvaṇṇanā",
  "atk-s0508a11:1116_0": "Sumuttikoti āyasmato sumaṅgalattherassa gāthā. Kā uppatti?",
  "atk-s0508a11:1116_1": "Sopi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto siddhatthassa bhagavato kāle rukkhadevatā hutvā nibbatti.",
  "atk-s0508a11:1116_2": "So ekadivasaṁ satthāraṁ nhāyitvā ekacīvaraṁ ṭhitaṁ disvā somanassappatto hutvā apphoṭesi.",
  "atk-s0508a11:1116_3": "So tena puññakammena devamanussesu saṁsaranto imasmiṁ buddhuppāde sāvatthiyā avidūre aññatarasmiṁ gāmake tādisena kammanissandena daliddakule nibbatti.",
  "atk-s0508a11:1116_4": "Tassa sumaṅgaloti nāmaṁ ahosi.",
  "atk-s0508a11:1116_5": "So vayappatto khujjakāsitanaṅgalakuddālaparikkhāro hutvā kasiyā jīvati.",
  "atk-s0508a11:1116_6": "So ekadivasaṁ raññā pasenadikosalena bhagavato bhikkhusaṅghassa ca mahādāne pavattiyamāne dānopakaraṇāni gahetvā āgacchantehi manussehi saddhiṁ dadhighaṭaṁ gahetvā āgato bhikkhūnaṁ sakkārasammānaṁ disvā ‘‘ime samaṇā sakyaputtiyā sukhumavatthasunivatthā subhojanāni bhuñjitvā nivātesu senāsanesu viharanti,",
  "atk-s0508a11:1116_7": "yaṁnūnāhampi pabbajeyya’’nti cintetvā,",
  "atk-s0508a11:1116_8": "aññataraṁ mahātheraṁ upasaṅkamitvā attano pabbajjādhippāyaṁ nivedesi.",
  "atk-s0508a11:1116_9": "So taṁ karuṇāyanto pabbājetvā kammaṭṭhānaṁ ācikkhi.",
  "atk-s0508a11:1116_10": "So araññe viharanto ekavihāre nibbinno ukkaṇṭhito hutvā,",
  "atk-s0508a11:1116_11": "vibbhamitukāmo ñātigāmaṁ gacchanto antarāmagge kacchaṁ bandhitvā khettaṁ kasante kiliṭṭhavatthanivatthe samantato rajokiṇṇasarīre vātātapena phussante kassake disvā,",
  "atk-s0508a11:1116_12": "‘‘mahantaṁ vatime sattā jīvikanimittaṁ dukkhaṁ paccanubhontī’’ti saṁvegaṁ paṭilabhi.",
  "atk-s0508a11:1116_13": "Ñāṇassa paripākaṁ gatattā yathāgahitaṁ kammaṭṭhānaṁ upaṭṭhāsi.",
  "atk-s0508a11:1116_14": "So aññataraṁ rukkhamūlaṁ upagantvā vivekaṁ labhitvā yoniso manasikaronto vipassanaṁ vaḍḍhetvā maggapaṭipāṭiyā arahattaṁ pāpuṇi. Tena vuttaṁ apadāne (apa. thera 1.12.11-19) –",
  "atk-s0508a11:1117_0": "‘‘Atthadassī jinavaro, lokajeṭṭho narāsabho;",
  "atk-s0508a11:1118_0": "Vihārā abhinikkhamma, taḷākaṁ upasaṅkami.",
  "atk-s0508a11:1119_0": "‘‘Nhātvā pitvā ca sambuddho, uttaritvekacīvaro;",
  "atk-s0508a11:1120_0": "Aṭṭhāsi bhagavā tattha, vilokento disodisaṁ.",
  "atk-s0508a11:1121_0": "‘‘Bhavane upaviṭṭhohaṁ, addasaṁ lokanāyakaṁ;",
  "atk-s0508a11:1122_0": "Haṭṭho haṭṭhena cittena, apphoṭesiṁ ahaṁ tadā.",
  "atk-s0508a11:1123_0": "‘‘Sataraṁsiṁva jotantaṁ, pabhāsantaṁva kañcanaṁ;",
  "atk-s0508a11:1124_0": "Naccagīte payuttohaṁ, pañcaṅgatūriyamhi ca.",
  "atk-s0508a11:1125_0": "‘‘Yaṁ yaṁ yonupapajjāmi, devattaṁ atha mānusaṁ;",
  "atk-s0508a11:1126_0": "Sabbe satte abhibhomi, vipulo hoti me yaso.",
  "atk-s0508a11:1127_0": "‘‘Namo te purisājañña, namo te purisuttama;",
  "atk-s0508a11:1128_0": "Attānaṁ tosayitvāna, pare tosesi tvaṁ muni.",
  "atk-s0508a11:1129_0": "‘‘Pariggahe nisīditvā, hāsaṁ katvāna subbate;",
  "atk-s0508a11:1130_0": "Upaṭṭhahitvā sambuddhaṁ, tusitaṁ upapajjahaṁ.",
  "atk-s0508a11:1131_0": "‘‘Soḷaseto kappasate, dvinavaekacintitā;",
  "atk-s0508a11:1132_0": "Sattaratanasampannā, cakkavattī mahabbalā.",
  "atk-s0508a11:1133_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1134_0": "Arahattaṁ pana patvā sampattiṁ attano dukkhavimuttiñca kittanavasena udānaṁ udānento ‘‘sumuttiko’’tiādimāha.",
  "atk-s0508a11:1135_0": "43.",
  "atk-s0508a11:1135_1": "Tattha sumuttikoti sundarā accantikatāya apunabbhavikā mutti etassāti sumuttiko.",
  "atk-s0508a11:1135_2": "Tassa pana vimuttiyā pāsaṁsiyatāya acchariyatāya ca apphoṭento āha ‘‘sumuttiko’’ti.",
  "atk-s0508a11:1135_3": "Puna tattha vimuttiyaṁ attano pasādassa daḷhabhāvaṁ dassento ‘‘sāhu sumuttikomhī’’ti āha.",
  "atk-s0508a11:1135_4": "‘‘Sādhu suṭṭhu muttiko vatamhī’’ti attho.",
  "atk-s0508a11:1135_5": "‘‘Kuto panāyaṁ sumuttikatā’’ti?",
  "atk-s0508a11:1135_6": "Kāmañcāyaṁ thero sabbasmāpi vaṭṭadukkhato suvimutto,",
  "atk-s0508a11:1135_7": "attano pana tāva upaṭṭhitaṁ ativiya aniṭṭhabhūtaṁ dukkhaṁ dassento ‘‘tīhi khujjakehī’’tiādimāha.",
  "atk-s0508a11:1135_8": "Tattha khujjakehīti khujjasabhāvehi, khujjākārehi vā.",
  "atk-s0508a11:1135_9": "Nissakkavacanañcetaṁ muttasaddāpekkhāya.",
  "atk-s0508a11:1135_10": "Kassako hi akhujjopi samāno tīsu ṭhānesu attānaṁ khujjaṁ katvā dasseti lāyane kasane kuddālakamme ca.",
  "atk-s0508a11:1135_11": "Yo hi pana kassako lāyanādīni karoti ,",
  "atk-s0508a11:1135_12": "tānipi asitādīni kuṭilākārato khujjakānīti vuttaṁ ‘‘tīhi khujjakehī’’ti.",
  "atk-s0508a11:1136_0": "Idāni tāni sarūpato dassento ‘‘asitāsu mayā, naṅgalāsu mayā, khuddakuddālāsu mayā’’ti āha.",
  "atk-s0508a11:1136_1": "Tattha asitāsu mayāti lavittehi mayā muttanti attho. Nissakke cetaṁ bhummavacanaṁ. Sesesupi eseva nayo.",
  "atk-s0508a11:1136_2": "Apare pana ‘‘asitāsu mayāti lavittehi karaṇabhūtehi mayā khujjita’’nti vadanti.",
  "atk-s0508a11:1136_3": "Tesaṁ matena karaṇatthe hetumhi vā bhummavacanaṁ.",
  "atk-s0508a11:1136_4": "‘‘Naṅgalāsū’’ti liṅgavipallāsaṁ katvā vuttaṁ, naṅgalehi kasirehīti attho.",
  "atk-s0508a11:1136_5": "Attanā vaḷañjitakuddālassa sabhāvato vaḷañjanena vā appakatāya vuttaṁ ‘‘khuddakuddālāsū’’ti ‘‘kuṇṭhakuddālāsū’’tipi pāḷi.",
  "atk-s0508a11:1136_6": "Vaḷañjaneneva atikhiṇakhaṇittesūti attho.",
  "atk-s0508a11:1136_7": "Idhamevāti ma-kāro padasandhikaro.",
  "atk-s0508a11:1136_8": "Atha vāpīti vā-saddo nipātamattaṁ.",
  "atk-s0508a11:1136_9": "Gāmake ṭhitattā tāni asitādīni kiñcāpi idheva mama samīpeyeva, tathāpi alameva hotīti attho.",
  "atk-s0508a11:1136_10": "Turitavasena cetaṁ āmeḍitavacanaṁ.",
  "atk-s0508a11:1136_11": "Jhāyāti phalasamāpattijjhānavasena diṭṭhadhammasukhavihāratthaṁ dibbavihārādivasena ca jhāya. Sumaṅgalāti attānaṁ ālapati.",
  "atk-s0508a11:1136_12": "Jhāne pana ādaradassanatthaṁ āmeḍitaṁ kataṁ.",
  "atk-s0508a11:1136_13": "Appamatto viharāti satipaññāvepullappattiyā sabbatthakameva appamattosi tvaṁ, tasmā idāni sukhaṁ vihara, sumaṅgala.",
  "atk-s0508a11:1136_14": "Keci pana ‘‘arahattaṁ appatvā eva vipassanāya vīthipaṭipannāya sāsane sañjātābhiratiyā yathānubhūtaṁ gharāvāsadukkhaṁ jigucchanto thero imaṁ gāthaṁ vatvā pacchā vipassanaṁ vaḍḍhetvā arahattaṁ pāpuṇī’’ti vadanti.",
  "atk-s0508a11:1136_15": "Tesaṁ matena ‘‘jhāya appamatto viharā’’ti padānaṁ attho vipassanāmaggavasenapi yujjati eva.",
  "atk-s0508a11:1137_0": "Sumaṅgalattheragāthāvaṇṇanā niṭṭhitā.",
  "atk-s0508a11:1138_0": "4. Sānuttheragāthāvaṇṇanā",
  "atk-s0508a11:1139_0": "Mataṁvā amma rodantīti āyasmato sānuttherassa gāthā. Kā uppatti?",
  "atk-s0508a11:1139_1": "Sopi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto ito catunavute kappe siddhatthassa bhagavato hatthapādadhovanamukhavikkhālanānaṁ atthāya udakaṁ upanesi.",
  "atk-s0508a11:1139_2": "Satthā hi bhojanakāle hatthapāde dhovitukāmo ahosi.",
  "atk-s0508a11:1139_3": "So satthu ākāraṁ sallakkhetvā udakaṁ upanesi.",
  "atk-s0508a11:1139_4": "Bhagavā hatthapāde dhovitvā bhuñjitvā mukhaṁ vikkhāletukāmo ahosi.",
  "atk-s0508a11:1139_5": "So tampi ñatvā mukhodakaṁ upanesi.",
  "atk-s0508a11:1139_6": "Satthā mukhaṁ vikkhāletvā mukhadhovanakiccaṁ niṭṭhāpesi.",
  "atk-s0508a11:1139_7": "Evaṁ bhagavā anukampaṁ upādāya tena karīyamānaṁ veyyāvaccaṁ sādiyi.",
  "atk-s0508a11:1139_8": "So tena puññakammena devaloke nibbattitvā aparāparaṁ puññāni katvā devamanussesu saṁsaranto imasmiṁ buddhuppāde sāvatthiyaṁ aññatarassa upāsakassa gehe paṭisandhiṁ gaṇhi.",
  "atk-s0508a11:1139_9": "Tasmiṁ gabbhagateyeva pitā pavāsaṁ gato,",
  "atk-s0508a11:1139_10": "upāsikā dasamāsaccayena puttaṁ vijāyitvā sānūtissa nāmaṁ akāsi.",
  "atk-s0508a11:1139_11": "Tasmiṁ anukkamena vaḍḍhante sattavassikaṁyeva naṁ bhikkhūnaṁ santike pabbājesi,",
  "atk-s0508a11:1139_12": "‘‘evamayaṁ anantarāyo vaḍḍhitvā accantasukhabhāgī bhavissatī’’ti.",
  "atk-s0508a11:1139_13": "‘‘So sānusāmaṇero’’ti paññāto paññavā vattasampanno bahussuto dhammakathiko sattesu mettajjhāsayo hutvā devamanussānaṁ piyo ahosi manāpoti sabbaṁ sānusutte āgatanayena veditabbaṁ.",
  "atk-s0508a11:1140_0": "Tassa atītajātiyaṁ mātā yakkhayoniyaṁ nibbatti.",
  "atk-s0508a11:1140_1": "Taṁ yakkhā ‘‘sānuttherassa ayaṁ mātā’’ti garucittikārabahulā hutvā mānenti.",
  "atk-s0508a11:1140_2": "Evaṁ gacchante kāle puthujjanabhāvassa ādīnavaṁ vibhāventaṁ viya ekadivasaṁ sānussa yoniso manasikārābhāvā ayoniso ummujjantassa vibbhamitukāmatācittaṁ uppajji.",
  "atk-s0508a11:1140_3": "Taṁ tassa yakkhinimātā ñatvā manussamātuyā ārocesi – ‘‘tava putto, sānu,",
  "atk-s0508a11:1140_4": "‘vibbhamissāmī’ti cittaṁ uppādesi, tasmā tvaṁ –",
  "atk-s0508a11:1141_0": "‘‘Sānuṁ pabuddhaṁ vajjāsi, yakkhānaṁ vacanaṁ idaṁ;",
  "atk-s0508a11:1142_0": "Mākāsi pāpakaṁ kammaṁ, āvi vā yadi vā raho.",
  "atk-s0508a11:1143_0": "‘‘Sace tvaṁ pāpakaṁ kammaṁ, karissasi karosi vā;",
  "atk-s0508a11:1144_0": "Na te dukkhā pamutyatthi, uppaccāpi palāyato’’ti. (saṁ. ni. 1.239; dha. pa. aṭṭha. 2.325 sānusāmaṇeravatthu) –",
  "atk-s0508a11:1145_0": "Evaṁ bhaṇāhī’’ti.",
  "atk-s0508a11:1145_1": "Evañca pana vatvā yakkhinimātā tatthevantaradhāyi.",
  "atk-s0508a11:1145_2": "Manussamātā pana taṁ sutvā paridevasokasamāpannā cetodukkhasamappitā ahosi.",
  "atk-s0508a11:1145_3": "Atha sānusāmaṇero pubbaṇhasamayaṁ nivāsetvā pattacīvaramādāya mātu santikaṁ upagato mātaraṁ rodamānaṁ disvā ‘‘amma,",
  "atk-s0508a11:1145_4": "kiṁ nissāya rodasī’’ti vatvā ‘‘taṁ nissāyā’’ti ca vutto mātu ‘‘mataṁ vā, amma, rodanti,",
  "atk-s0508a11:1145_5": "yo vā jīvaṁ na dissatī’’ti gāthaṁ abhāsi.",
  "atk-s0508a11:1146_0": "44. Tassattho – ‘‘amma,",
  "atk-s0508a11:1146_1": "rodantā nāma ñātakā mittā vā attano ñātakaṁ mittaṁ vā mataṁ uddissa rodanti paralokaṁ gatattā,",
  "atk-s0508a11:1146_2": "yo vā ñātako mitto vā jīvaṁ jīvanto desantaraṁ pakkantatāya ca na dissati, taṁ vā uddissa rodanti,",
  "atk-s0508a11:1146_3": "ubhayampetaṁ mayi na vijjati,",
  "atk-s0508a11:1146_4": "evaṁ sante jīvantaṁ dharamānaṁ maṁ purato ṭhitaṁ passantī; kasmā, amma,",
  "atk-s0508a11:1146_5": "rodasi?Maṁ uddissa tava rodanassa kāraṇameva natthī’’ti.",
  "atk-s0508a11:1147_0": "Taṁ sutvā tassa mātā ‘‘maraṇañhetaṁ, bhikkhave,",
  "atk-s0508a11:1147_1": "yo sikkhaṁ paccakkhāya hīnāyāvattatī’’ti (ma. ni.",
  "atk-s0508a11:1147_2": "3.63) suttapadānusārena uppabbajanaṁ ariyassa vinaye maraṇanti dassentī –",
  "atk-s0508a11:1148_0": "‘‘Mataṁ vā putta rodanti, yo vā jīvaṁ na dissati;",
  "atk-s0508a11:1149_0": "Yo ca kāme cajitvāna, punarāgacchate idha.",
  "atk-s0508a11:1150_0": "‘‘Taṁ vāpi putta rodanti, puna jīvaṁ mato hi so;",
  "atk-s0508a11:1151_0": "Kukkuḷā ubbhato tāta, kukkuḷaṁ patitumicchasī’’ti. (saṁ. ni. 1.239; dha. pa. aṭṭha. 2.sānusāmaṇeravatthu) –",
  "atk-s0508a11:1152_0": "Gāthādvayaṁ abhāsi.",
  "atk-s0508a11:1153_0": "Tattha kāme cajitvānāti nekkhammajjhāsayena vatthukāme pahāya,",
  "atk-s0508a11:1153_1": "tañca kilesakāmassa tadaṅgappahānavasena veditabbaṁ.",
  "atk-s0508a11:1153_2": "Pabbajjā hettha kāmapariccāgo adhippeto.",
  "atk-s0508a11:1153_3": "Punarāgacchate idhāti idha gehe punadeva āgacchati,",
  "atk-s0508a11:1153_4": "hīnāyāvattanaṁ sandhāya vadati.",
  "atk-s0508a11:1153_5": "Taṁ vāpīti yo pabbajitvā vibbhamati ,",
  "atk-s0508a11:1153_6": "taṁ vāpi puggalaṁ mataṁ viyamādisiyo rodanti. Kasmāti ce?",
  "atk-s0508a11:1153_7": "Puna jīvaṁ mato hi soti vibbhamanato pacchā yo jīvanto,",
  "atk-s0508a11:1153_8": "so guṇamaraṇena atthato matoyeva.",
  "atk-s0508a11:1153_9": "Idānissa savisesasaṁvegaṁ janetuṁ ‘‘kukkuḷā’’tiādi vuttaṁ.",
  "atk-s0508a11:1153_10": "Tassattho – ‘‘ahorattaṁ ādittaṁ viya hutvā ḍahanaṭṭhena kukkuḷanirayasadisattā kukkuḷā gihibhāvā anukampantiyā mayā ubbhato uddhato, tāta sānu,",
  "atk-s0508a11:1153_11": "kukkuḷaṁ patituṁ icchasi patitukāmosī’’ti.",
  "atk-s0508a11:1154_0": "Taṁ sutvā sānusāmaṇero saṁvegajāto hutvā vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 1.21.25-29) –",
  "atk-s0508a11:1155_0": "‘‘Bhuñjantaṁ samaṇaṁ disvā, vippasannamanāvilaṁ;",
  "atk-s0508a11:1156_0": "Ghaṭenodakamādāya, siddhatthassa adāsahaṁ.",
  "atk-s0508a11:1157_0": "‘‘Nimmalo homahaṁ ajja, vimalo khīṇasaṁsayo;",
  "atk-s0508a11:1158_0": "Bhave nibbattamānassa, phalaṁ nibbattate subhaṁ.",
  "atk-s0508a11:1159_0": "‘‘Catunnavutito kappe, udakaṁ yamadāsahaṁ;",
  "atk-s0508a11:1160_0": "Duggatiṁ nābhijānāmi, dakadānassidaṁ phalaṁ.",
  "atk-s0508a11:1161_0": "‘‘Ekasaṭṭhimhito kappe, ekova vimalo ahu;",
  "atk-s0508a11:1162_0": "Sattaratanasampanno, cakkavattī mahabbalo.",
  "atk-s0508a11:1163_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1164_0": "Arahattaṁ pana patvā thero imissā gāthāya vasena ‘‘mayhaṁ vipassanārambho arahattappatti ca jātā’’ti udānavasena tameva gāthaṁ paccudāhāsi.",
  "atk-s0508a11:1165_0": "Sānuttheragāthāvaṇṇanā niṭṭhitā.",
  "atk-s0508a11:1166_0": "5. Ramaṇīyavihārittheragāthāvaṇṇanā",
  "atk-s0508a11:1167_0": "Yathāpibhaddo ājaññoti āyasmato ramaṇīyavihārittherassa gāthā. Kā uppatti?",
  "atk-s0508a11:1167_1": "Sopi purimabuddhesu katādhikāro tattha tattha puññāni upacinanto ito ekanavute kappe vipassiṁ bhagavantaṁ disvā pasannamānaso pañcapatiṭṭhitena vanditvā koraṇḍapupphehi pūjaṁ akāsi.",
  "atk-s0508a11:1167_2": "So tena puññakammena devesu nibbattitvā aparāparaṁ puññāni katvā devamanussesu saṁsaranto imasmiṁ buddhuppāde rājagahe aññatarassa seṭṭhissa putto hutvā nibbatto yobbanamadena kāmesu mucchaṁ āpanno viharati.",
  "atk-s0508a11:1167_3": "So ekadivasaṁ aññataraṁ pāradārikaṁ rājapurisehi vividhā kammakāraṇā karīyamānaṁ disvā saṁvegajāto satthu santike dhammaṁ sutvā pabbaji.",
  "atk-s0508a11:1167_4": "Pabbajito ca rāgacaritatāya niccakālaṁ susammaṭṭhaṁ pariveṇaṁ sūpaṭṭhitaṁ pānīyaparibhojanīyaṁ supaññataṁ mañcapīṭhaṁ katvā viharati.",
  "atk-s0508a11:1167_5": "Tena so ramaṇīyavihārītveva paññāyittha.",
  "atk-s0508a11:1168_0": "So rāgussannatāya ayoniso manasi karitvā sañcetanikaṁ sukkavissaṭṭhiāpattiṁ āpajjitvā, ‘‘dhiratthu,",
  "atk-s0508a11:1168_1": "maṁ evaṁbhūto saddhādeyyaṁ bhuñjeyya’’nti vippaṭisārī hutvā ‘‘vibbhamissāmī’’ti gacchanto antarāmagge rukkhamūle nisīdi,",
  "atk-s0508a11:1168_2": "tena ca maggena sakaṭesu gacchantesu eko sakaṭayutto goṇo parissamanto visamaṭṭhāne khalitvā pati,",
  "atk-s0508a11:1168_3": "taṁ sākaṭikā yugato muñcitvā tiṇodakaṁ datvā parissamaṁ vinodetvā punapi dhure yojetvā agamaṁsu.",
  "atk-s0508a11:1168_4": "Thero taṁ disvā – ‘‘yathāyaṁ goṇo sakiṁ khalitvāpi uṭṭhāya sakiṁ dhuraṁ vahati,",
  "atk-s0508a11:1168_5": "evaṁ mayāpi kilesavasena sakiṁ khalitenāpi vuṭṭhāya samaṇadhammaṁ kātuṁ vaṭṭatī’’ti yoniso ummujjanto nivattitvā upālittherassa attano pavattiṁ ācikkhitvā tena vuttavidhinā āpattito vuṭṭhahitvā sīlaṁ pākatikaṁ katvā vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 1.21.35-39) –",
  "atk-s0508a11:1169_0": "‘‘Akkantañca padaṁ disvā, cakkālaṅkārabhūsitaṁ;",
  "atk-s0508a11:1170_0": "Padenānupadaṁ yanto, vipassissa mahesino.",
  "atk-s0508a11:1171_0": "‘‘Koraṇḍaṁ pupphitaṁ disvā, samūlaṁ pūjitaṁ mayā;",
  "atk-s0508a11:1172_0": "Haṭṭho haṭṭhena cittena, avandiṁ padamuttamaṁ.",
  "atk-s0508a11:1173_0": "‘‘Ekanavutito kappe, yaṁ pupphamabhipūjayiṁ;",
  "atk-s0508a11:1174_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1175_0": "‘‘Sattapaññāsakappamhi, eko vītamalo ahuṁ;",
  "atk-s0508a11:1176_0": "Sattaratanasampanno, cakkavattī mahabbalo.",
  "atk-s0508a11:1177_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1178_0": "Arahattaṁ pana patvā vimuttisukhaṁ anubhavanto attano pubbabhāgapaṭipattiyā saddhiṁ ariyadhammādhigamanadīpaniṁ ‘‘yathāpi bhaddo ājañño,",
  "atk-s0508a11:1178_1": "khalitvā patitiṭṭhatī’’ti gāthaṁ abhāsi.",
  "atk-s0508a11:1179_0": "45.",
  "atk-s0508a11:1179_1": "Tattha khalitvāti pakkhalitvā. Patitiṭṭhatīti patiṭṭhahati, punadeva yathāṭhāne tiṭṭhati.",
  "atk-s0508a11:1179_2": "Evanti yathā bhaddo usabhājānīyo bhāraṁ vahanto parissamappatto visamaṭṭhānaṁ āgamma ekavāraṁ pakkhalitvā patito na tattakena dhuraṁ chaḍḍeti,",
  "atk-s0508a11:1179_3": "thāmajavaparakkamasampannatāya pana khalitvāpi patitiṭṭhati,",
  "atk-s0508a11:1179_4": "attano sabhāveneva ṭhatvā bhāraṁ vahati,",
  "atk-s0508a11:1179_5": "evaṁ kilesaparissamappatto kiriyāparādhena khalitvā taṁ khalitaṁ thāmavīriyasampattitāya paṭipākatikaṁ katvā maggasammādiṭṭhiyā dassanasampannaṁ,",
  "atk-s0508a11:1179_6": "tato eva sammāsambuddhassa savanante ariyāya jātiyā jātatāya sāvakaṁ,",
  "atk-s0508a11:1179_7": "tassa ure vāyāmajanitābhijātitāya orasaṁ puttaṁ bhaddājānīyasadisakiccatāya ājānīyanti ca maṁ dhāretha upadhārethāti attho.",
  "atk-s0508a11:1180_0": "Ramaṇīyavihārittheragāthāvaṇṇanā niṭṭhitā.",
  "atk-s0508a11:1181_0": "6. Samiddhittheragāthāvaṇṇanā",
  "atk-s0508a11:1182_0": "Saddhāyāhaṁpabbajitoti āyasmato samiddhittherassa gāthā. Kā uppatti?",
  "atk-s0508a11:1182_1": "Ayampi purimabuddhesu kattādhikāro tattha tattha puññāni upacinanto ito catunavute kappe siddhatthaṁ bhagavantaṁ passitvā pasannamānaso savaṇṭāni pupphāni kaṇṇikabaddhāni gahetvā pūjesi.",
  "atk-s0508a11:1182_2": "So tena puññakammena devaloke nibbattitvā aparāparaṁ puññāni katvā sugatīsuyeva parivattento imasmiṁ buddhuppāde rājagahe kulagehe nibbatti.",
  "atk-s0508a11:1182_3": "Tassa jātakālato paṭṭhāya taṁ kulaṁ dhanadhaññādīhi vaḍḍhi,",
  "atk-s0508a11:1182_4": "attabhāvo cassa abhirūpo dassanīyo guṇavā iti vibhavasamiddhiyā ca guṇasamiddhiyā ca samiddhītveva paññāyittha.",
  "atk-s0508a11:1182_5": "So bimbisārasamāgame buddhānubhāvaṁ disvā paṭiladdhasaddho pabbajitvā bhāvanāya yuttappayutto viharanto bhagavati tapodārāme viharante ekadivasaṁ evaṁ cintesi – ‘‘lābhā vata me satthā arahaṁ sammāsambuddho,",
  "atk-s0508a11:1182_6": "svākkhāte cāhaṁ dhammavinaye pabbajito,",
  "atk-s0508a11:1182_7": "sabrahmacārī ca me sīlavanto kalyāṇadhammā’’ti.",
  "atk-s0508a11:1182_8": "Tassevaṁ cintentassa uḷāraṁ pītisomanassaṁ udapādi.",
  "atk-s0508a11:1182_9": "Taṁ asahanto māro pāpimā therassa avidūre mahantaṁ bheravasaddamakāsi,",
  "atk-s0508a11:1182_10": "pathaviyā undriyanakālo viya ahosi.",
  "atk-s0508a11:1182_11": "Thero bhagavato tamatthaṁ ārocesi.",
  "atk-s0508a11:1182_12": "Bhagavā ‘‘māro tuyhaṁ vicakkhukammāya ceteti, gaccha,",
  "atk-s0508a11:1182_13": "bhikkhu tattha acintetvā viharāhī’’ti āha.",
  "atk-s0508a11:1182_14": "Thero tattha gantvā viharanto nacirasseva vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 1.21.30-34) –",
  "atk-s0508a11:1183_0": "‘‘Kaṇikāraṁva jotantaṁ, nisinnaṁ pabbatantare;",
  "atk-s0508a11:1184_0": "Obhāsentaṁ disā sabbā, siddhatthaṁ narasārathiṁ.",
  "atk-s0508a11:1185_0": "‘‘Dhanuṁ advejjhaṁ katvāna, usuṁ sannayhahaṁ tadā;",
  "atk-s0508a11:1186_0": "Pupphaṁ savaṇṭaṁ chetvāna, buddhassa abhiropayiṁ.",
  "atk-s0508a11:1187_0": "‘‘Catunnavutito kappe, yaṁ pupphamabhiropayiṁ;",
  "atk-s0508a11:1188_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1189_0": "‘‘Ekapaññāsito kappe, eko āsiṁ jutindharo;",
  "atk-s0508a11:1190_0": "Sattaratanasampanno, cakkavattī mahabbalo.",
  "atk-s0508a11:1191_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1192_0": "Arahattaṁ pana patvā tattheva viharantassa therassa khīṇāsavabhāvaṁ ajānanto purimanayeneva māro mahantaṁ bheravasaddaṁ akāsi.",
  "atk-s0508a11:1192_1": "Taṁ sutvā thero abhīto acchambhī ‘‘tādisānaṁ mārānaṁ satampi sahassampi mayhaṁ lomampi na kampetī’’ti aññaṁ byākaronto ‘‘saddhāyāhaṁ pabbajito’’ti gāthaṁ abhāsi.",
  "atk-s0508a11:1193_0": "46.",
  "atk-s0508a11:1193_1": "Tattha saddhāyāti dhammacchandasamuṭṭhānāya kammaphalasaddhāya ceva ratanattayasaddhāya ca. Ahanti attānaṁ niddisati. Pabbajitoti upagato.",
  "atk-s0508a11:1193_2": "Agārasmāti gehato gharāvāsato vā. Anagāriyanti pabbajjaṁ,",
  "atk-s0508a11:1193_3": "sā hi yaṁkiñci kasivāṇijjādikammaṁ ‘agārassa hita’nti agāriyaṁ nāma,",
  "atk-s0508a11:1193_4": "tadabhāvato ‘‘anagāriyā’’ti vuccati.",
  "atk-s0508a11:1193_5": "Sati paññā ca me vuḍḍhāti saraṇalakkhaṇā sati,",
  "atk-s0508a11:1193_6": "pajānanalakkhaṇā paññāti ime dhammā vipassanākkhaṇato paṭṭhāya maggapaṭipāṭiyā yāva arahattā me vuḍḍhā vaḍḍhitā,",
  "atk-s0508a11:1193_7": "na dāni vaḍḍhetabbā atthi satipaññā vepullappattāti dasseti.",
  "atk-s0508a11:1193_8": "Cittañca susamāhitanti aṭṭhasamāpattivasena ceva lokuttarasamādhivasena ca cittaṁ me suṭṭhu samāhitaṁ,",
  "atk-s0508a11:1193_9": "na dāni tassa samādhātabbaṁ atthi,",
  "atk-s0508a11:1193_10": "samādhi vepullappattoti dasseti.",
  "atk-s0508a11:1193_11": "Tasmā kāmaṁ karassu rūpānīti pāpima maṁ uddissa yāni kānici vippakārāni yathāruciṁ karohi,",
  "atk-s0508a11:1193_12": "tehi pana neva maṁ byādhayissasi mama sarīrakampanamattampi kātuṁ na sakkhissasi, kuto cittaññathattaṁ?",
  "atk-s0508a11:1193_13": "Tasmā tava kiriyā appaṭicchitapahenakaṁ viya na kiñci atthaṁ sodheti,",
  "atk-s0508a11:1193_14": "kevalaṁ tava cittavighātamattaphalāti thero māraṁ tajjesi.",
  "atk-s0508a11:1193_15": "Taṁ sutvā māro ‘‘jānāti maṁ samaṇo’’ti tatthevantaradhāyi.",
  "atk-s0508a11:1194_0": "Samiddhittheragāthāvaṇṇanā niṭṭhitā.",
  "atk-s0508a11:1195_0": "7. Ujjayattheragāthāvaṇṇanā",
  "atk-s0508a11:1196_0": "Namote buddha vīratthūti āyasmato ujjayattherassa gāthā. Kā uppatti?",
  "atk-s0508a11:1196_1": "Ayampi purimabuddhesu katādhikāro tattha tattha bhave puññāni karonto ito dvānavute kappe tissaṁ bhagavantaṁ passitvā pasannamānaso kaṇikārapupphehi pūjaṁ akāsi.",
  "atk-s0508a11:1196_2": "So tena puññakammena devaloke nibbattitvā aparāparaṁ puññāni katvā devamanussesu saṁsaranto imasmiṁ buddhuppāde rājagahe aññatarassa sottiyabrāhmaṇassa putto hutvā nibbatti, ujjayotissa nāmaṁ ahosi.",
  "atk-s0508a11:1196_3": "So vayappatto tiṇṇaṁ vedānaṁ pāragū hutvā tattha sāraṁ apassanto upanissayasampattiyā codiyamāno veḷuvanaṁ gantvā satthu santike dhammaṁ sutvā paṭiladdhasaddho pabbajitvā cariyānukūlaṁ kammaṭṭhānaṁ gahetvā araññe viharanto vipassanaṁ vaḍḍhetvā nacirasseva arahattaṁ pāpuṇi. Tena vuttaṁ apadāne (apa. thera 1.21.1-4) –",
  "atk-s0508a11:1197_0": "‘‘Kaṇikāraṁ pupphitaṁ disvā, ocinitvānahaṁ tadā;",
  "atk-s0508a11:1198_0": "Tissassa abhiropesiṁ, oghatiṇṇassa tādino.",
  "atk-s0508a11:1199_0": "‘‘Dvenavute ito kappe, yaṁ pupphamabhiropayiṁ;",
  "atk-s0508a11:1200_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1201_0": "‘‘Pañcatiṁse ito kappe, aruṇapāṇīti vissuto;",
  "atk-s0508a11:1202_0": "Sattaratanasampanno, cakkavattī mahabbalo.",
  "atk-s0508a11:1203_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1204_0": "Arahattaṁ pana patvā satthu santikaṁ gantvā vanditvā ekamantaṁ nisīditvā bhagavato thomanākārena aññaṁ byākaronto ‘‘namo te buddha vīratthū’’ti gāthaṁ abhāsi.",
  "atk-s0508a11:1205_0": "47. Tattha namoti paṇāmakittanaṁ.",
  "atk-s0508a11:1205_1": "Teti paṇāmakiriyāya sampadānakittanaṁ, tuyhanti attho.",
  "atk-s0508a11:1205_2": "Buddha vīrāti ca bhagavato ālapanaṁ.",
  "atk-s0508a11:1205_3": "Bhagavā hi yathā abhiññeyyādibhedassa atthassa abhiññeyyādibhedena sayambhūñāṇena anavasesato buddhattā ‘‘buddho’’ti vuccati.",
  "atk-s0508a11:1205_4": "Evaṁ pañcannampi mārānaṁ abhippamaddanavasena padahantena mahatā vīriyena samannāgatattā ‘‘vīro’’ti vuccati. Atthūti hotu,",
  "atk-s0508a11:1205_5": "tassa ‘‘namo’’ti iminā sambandho.",
  "atk-s0508a11:1205_6": "Vippamuttosi sabbadhīti sabbehi kilesehi sabbasmiñca saṅkhāragate vippamutto visaṁyutto asi bhavasi,",
  "atk-s0508a11:1205_7": "na tayā kiñci avippamuttaṁ nāma atthi, yatohaṁ tuyhāpadāne viharaṁ,",
  "atk-s0508a11:1205_8": "viharāmi anāsavoti tuyhaṁ tava apadāne ovāde gatamagge paṭipatticariyāya viharaṁ yathāsatti yathābalaṁ paṭipajjanto kāmāsavādīnaṁ catunnampi āsavānaṁ suppahīnattā anāsavo viharāmi,",
  "atk-s0508a11:1205_9": "tādisassa namo te buddha-vīratthūti.",
  "atk-s0508a11:1206_0": "Ujjayattheragāthāvaṇṇanā niṭṭhitā.",
  "atk-s0508a11:1207_0": "8. Sañjayattheragāthāvaṇṇanā",
  "atk-s0508a11:1208_0": "Yato ahanti āyasmato sañjayattherassa gāthā. Kā uppatti?",
  "atk-s0508a11:1208_1": "Sopi purimabuddhesu katādhikāro tattha tattha vivaṭṭūpanissayaṁ puññaṁ upacinanto vipassissa bhagavato kāle mahati pūge saṁkittivasena vatthuṁ saṅgharitvā ratanattayaṁ uddissa puññaṁ karonto sayaṁ daliddo hutvā nesaṁ gaṇādīnaṁ puññakiriyāya byāvaṭo ahosi.",
  "atk-s0508a11:1208_2": "Kālena kālaṁ bhagavantaṁ upasaṅkamitvā vanditvā pasannamānaso bhikkhūnañca taṁ taṁ veyyāvaccaṁ akāsi.",
  "atk-s0508a11:1208_3": "So tena puññakammena devaloke nibbatto aparāparaṁ puññāni katvā sugatīsuyeva saṁsaranto imasmiṁ buddhuppāde rājagahe vibhavasampannassa brāhmaṇassa putto hutvā nibbatti sañjayo nāma nāmena,",
  "atk-s0508a11:1208_4": "so vayappatto brahmāyupokkharasātiādike abhiññāte brāhmaṇe sāsane abhippasanne disvā sañjātappasādo satthāraṁ upasaṅkami. Tassa satthā dhammaṁ desesi.",
  "atk-s0508a11:1208_5": "So dhammaṁ sutvā sotāpanno ahosi. Aparabhāge pabbaji.",
  "atk-s0508a11:1208_6": "Pabbajanto ca khuraggeyeva chaḷabhiñño ahosī. Tena vuttaṁ apadāne (apa. thera 1.10.51-55) –",
  "atk-s0508a11:1209_0": "‘‘Vipassissa bhagavato, mahāpūgagaṇo ahu;",
  "atk-s0508a11:1210_0": "Veyyāvaccakaro āsiṁ, sabbakiccesu vāvaṭo.",
  "atk-s0508a11:1211_0": "‘‘Deyyadhammo ca me natthi, sugatassa mahesino;",
  "atk-s0508a11:1212_0": "Avandiṁ satthuno pāde, vippasannena cetasā.",
  "atk-s0508a11:1213_0": "‘‘Ekanavutito kappe, veyyāvaccaṁ akāsahaṁ;",
  "atk-s0508a11:1214_0": "Duggatiṁ nābhijānāmi, veyyāvaccassidaṁ phalaṁ.",
  "atk-s0508a11:1215_0": "‘‘Ito ca aṭṭhame kappe, rājā āsiṁ sucintito;",
  "atk-s0508a11:1216_0": "Sattaratanasampanno, cakkavattī mahabbalo.",
  "atk-s0508a11:1217_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1218_0": "Chaḷabhiñño pana hutvā aññaṁ byākaronto ‘‘yato ahaṁ pabbajito’’ti gāthaṁ abhāsi.",
  "atk-s0508a11:1219_0": "48.",
  "atk-s0508a11:1219_1": "Tattha yato ahaṁ pabbajitoti yato pabhuti yato paṭṭhāya ahaṁ pabbajito.",
  "atk-s0508a11:1219_2": "Pabbajitakālato paṭṭhāya nābhijānāmi saṅkappaṁ,",
  "atk-s0508a11:1219_3": "anariyaṁ dosasaṁhitanti rāgādidosasaṁhitaṁ tato eva anariyaṁ nihīnaṁ,",
  "atk-s0508a11:1219_4": "ariyehi vā anaraṇīyatāya anariyehi araṇīyatāya ca anariyaṁ pāpakaṁ ārammaṇe abhūtaguṇādisaṅkappanato ‘‘saṅkappo’’ti laddhanāmaṁ kāmavitakkādimicchāvitakkaṁ uppāditaṁ nābhijānāmīti,",
  "atk-s0508a11:1219_5": "‘‘khuraggeyeva mayā arahattaṁ patta’’nti aññaṁ byākāsi.",
  "atk-s0508a11:1220_0": "Sañjayattheragāthāvaṇṇanā niṭṭhitā.",
  "atk-s0508a11:1221_0": "9. Rāmaṇeyyakattheragāthāvaṇṇanā",
  "atk-s0508a11:1222_0": "Cihacihābhinaditeti āyasmato rāmaṇeyyakattherassa gāthā. Kā uppatti?",
  "atk-s0508a11:1222_1": "Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle kulagehe nibbattitvā viññutaṁ patto bhagavantaṁ disvā pasannamānaso pupphehi pūjaṁ akāsi.",
  "atk-s0508a11:1222_2": "So tena puññakammena devaloke nibbatto aparāparaṁ puññāni katvā sugatīsu eva parivattento imasmiṁ buddhuppāde sāvatthiyaṁ ibbhakule nibbattitvā vayappatto jetavanapaṭiggahaṇe sañjātappasādo pabbajitvā cariyānukūlaṁ kammaṭṭhānaṁ gahetvā araññe viharati.",
  "atk-s0508a11:1222_3": "Tassa attano sampattiyā pabbajitasāruppāya ca paṭipattiyā pāsādikabhāvato rāmaṇeyyakotveva samaññā ahosi .",
  "atk-s0508a11:1222_4": "Athekadivasaṁ māro theraṁ bhiṁsāpetukāmo bheravasaddaṁ akāsi.",
  "atk-s0508a11:1222_5": "Taṁ sutvā thero thirapakatitāya tena asantasanto ‘‘māro aya’’nti ñatvā tattha anādaraṁ dassento ‘‘cihacihābhinadite’’ti gāthaṁ abhāsi.",
  "atk-s0508a11:1223_0": "49.",
  "atk-s0508a11:1223_1": "Tattha cihacihābhinaditeti cihacihāti abhiṇhaṁ pavattasaddatāya ‘‘cihacihā’’ti laddhanāmānaṁ vaṭṭakānaṁ abhinādanimittaṁ, viravahetūti attho.",
  "atk-s0508a11:1223_2": "Sippikābhirutehi cāti sippikā vuccanti devakā paranāmakā gelaññena chātakisadārakākārā sākhāmigā. ‘‘Mahākalandakā’’ti keci,",
  "atk-s0508a11:1223_3": "sippikānaṁ abhirutehi mahāviravehi, hetumhi cetaṁ karaṇavacanaṁ, taṁ hetūti attho.",
  "atk-s0508a11:1223_4": "Na me taṁ phandati cittanti mama cittaṁ na phandati na cavati.",
  "atk-s0508a11:1223_5": "Idaṁ vuttaṁ hoti – imasmiṁ araññe viravahetu sippikābhirutahetu viya, pāpima,",
  "atk-s0508a11:1223_6": "tava vissarakaraṇahetu mama cittaṁ kammaṭṭhānato na paripatatīti.",
  "atk-s0508a11:1223_7": "Tattha kāraṇamāha ‘‘ekattaniratañhi me’’ti. Hi-saddo hetu attho,",
  "atk-s0508a11:1223_8": "yasmā mama cittaṁ gaṇasaṅgaṇikaṁ pahāya ekatte ekībhāve,",
  "atk-s0508a11:1223_9": "bahiddhā vā vikkhepaṁ pahāya ekatte ekaggatāya,",
  "atk-s0508a11:1223_10": "ekatte ekasabhāve vā nibbāne nirataṁ abhirataṁ,",
  "atk-s0508a11:1223_11": "tasmā kammaṭṭhānato na phandati na cavatīti,",
  "atk-s0508a11:1223_12": "imaṁ kira gāthaṁ vadanto eva thero vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.21.5-9) –",
  "atk-s0508a11:1224_0": "‘‘Suvaṇṇavaṇṇo bhagavā, sataraṁsī patāpavā;",
  "atk-s0508a11:1225_0": "Caṅkamanaṁ samārūḷho, mettacitto sikhīsabho.",
  "atk-s0508a11:1226_0": "‘‘Pasannacitto sumano, vanditvā ñāṇamuttamaṁ;",
  "atk-s0508a11:1227_0": "Minelapupphaṁ paggayha, buddhassa abhiropayiṁ.",
  "atk-s0508a11:1228_0": "‘‘Ekatiṁse ito kappe, yaṁ pupphamabhipūjayiṁ;",
  "atk-s0508a11:1229_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1230_0": "‘‘Ekūnatiṁsakappamhi, sumeghaghananāmako;",
  "atk-s0508a11:1231_0": "Sattaratanasampanno, cakkavattī mahabbalo.",
  "atk-s0508a11:1232_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1233_0": "Ayameva ca therassa aññābyākaraṇagāthā ahosi.",
  "atk-s0508a11:1234_0": "Rāmaṇeyyakattheragāthāvaṇṇanā niṭṭhitā.",
  "atk-s0508a11:1235_0": "10. Vimalattheragāthāvaṇṇanā",
  "atk-s0508a11:1236_0": "Dharaṇīca siñcati vāti āyasmato vimalattherassa gāthā. Kā uppatti?",
  "atk-s0508a11:1236_1": "Sopi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto vipassissa bhagavato kāle saṅkhadhamanakule nibbattitvā viññutaṁ patto tasmiṁ sippe nipphattiṁ gato ekadivasaṁ vipassiṁ bhagavantaṁ passitvā pasannamānaso saṅkhadhamanena pūjaṁ katvā tato paṭṭhāya kālena kālaṁ satthu upaṭṭhānaṁ akāsi.",
  "atk-s0508a11:1236_2": "So tena puññakammena devaloke nibbattitvā aparāparaṁ puññāni katvā devamanussesu saṁsaranto kassapassa bhagavato kāle ‘‘anāgate me vimalo visuddho kāyo hotū’’ti bodhirukkhaṁ gandhodakehi nhāpesi,",
  "atk-s0508a11:1236_3": "cetiyaṅgaṇabodhiyaṅgaṇesu āsanāni dhovāpesi,",
  "atk-s0508a11:1236_4": "bhikkhūnampi kiliṭṭhe samaṇaparikkhāre dhovāpesi.",
  "atk-s0508a11:1237_0": "So tato cavitvā devesu ca manussesu ca parivattento imasmiṁ buddhuppāde rājagahe ibbhakule nibbatti.",
  "atk-s0508a11:1237_1": "Tassa mātukucchiyaṁ vasantassa nikkhamantassa ca kāyo pittasemhādīhi asaṁkiliṭṭho padumapalāse udakabindu viya alaggo pacchimabhavikabodhisattassa viya suvisuddho ahosi,",
  "atk-s0508a11:1237_2": "tenassa vimalotveva nāmaṁ akaṁsu.",
  "atk-s0508a11:1237_3": "So vayappatto rājagahappavesane buddhānubhāvaṁ disvā paṭiladdhasaddho pabbajitvā kammaṭṭhānaṁ gahetvā kosalaraṭṭhe pabbataguhāyaṁ viharati.",
  "atk-s0508a11:1237_4": "Athekadivasaṁ cātuddīpikamahāmegho sakalaṁ cakkavāḷagabbhaṁ pattharitvā pāvassi.",
  "atk-s0508a11:1237_5": "Vivaṭṭaṭṭhāyimhi buddhānaṁ cakkavattīnañca dharamānakāle eva kira evaṁ vassati.",
  "atk-s0508a11:1237_6": "Ghammapariḷāhavūpasamato utusappāyalābhena therassa cittaṁ samāhitaṁ ahosi ekaggaṁ.",
  "atk-s0508a11:1237_7": "So samāhitacitto tāvadeva vipassanaṁ ussukkāpetvā maggapaṭipāṭiyā arahattaṁ pāpuṇi. Tena vuttaṁ apadāne (apa. thera 1.10.56-60) –",
  "atk-s0508a11:1238_0": "‘‘Vipassissa bhagavato, ahosiṁ saṅkhadhammako;",
  "atk-s0508a11:1239_0": "Niccupaṭṭhānayuttomhi, sugatassa mahesino.",
  "atk-s0508a11:1240_0": "‘‘Upaṭṭhānaphalaṁ passa, lokanāthassa tādino;",
  "atk-s0508a11:1241_0": "Saṭṭhi tūriyasahassāni, parivārenti maṁ sadā.",
  "atk-s0508a11:1242_0": "‘‘Ekanavutito kappe, upaṭṭhahiṁ mahāisiṁ;",
  "atk-s0508a11:1243_0": "Duggatiṁ nābhijānāmi, upaṭṭhānassidaṁ phalaṁ.",
  "atk-s0508a11:1244_0": "‘‘Catuvīse ito kappe, mahānigghosanāmakā;",
  "atk-s0508a11:1245_0": "Soḷasāsiṁsu rājāno, cakkavattī mahabbalā.",
  "atk-s0508a11:1246_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1247_0": "Arahattaṁ pana patvā katakiccatāya tuṭṭhamānaso udānaṁ udānento ‘‘dharaṇī ca siñcati vāti māluto’’ti gāthaṁ abhāsi.",
  "atk-s0508a11:1248_0": "50. Tattha dharaṇīti pathavī,",
  "atk-s0508a11:1248_1": "sā hi sakalaṁ dharādharaṁ dhāretīti ‘‘dharaṇī’’ti vuccati.",
  "atk-s0508a11:1248_2": "Siñcatīti samantato nabhaṁ pūretvā abhippavassato mahāmeghassa vuṭṭhidhārāhi siñcati .",
  "atk-s0508a11:1248_3": "Vāti mālutoti udakaphusitasammissatāya sītalo vāto vāyati.",
  "atk-s0508a11:1248_4": "Vijjutā carati nabheti tattha tattha gajjatā gaḷagaḷāyatā mahāmeghato niccharantiyo sateratā ākāse ito cito ca vicaranti.",
  "atk-s0508a11:1248_5": "Upasamanti vitakkāti utusappāyasiddhena samathavipassanādhigamena pubbabhāge tadaṅgādivasena vūpasantā hutvā kāmavitakkādayo sabbepi nava mahāvitakkā ariyamaggādhigamena upasamanti. Anavasesato samucchijjantīti.",
  "atk-s0508a11:1248_6": "Vattamānasamīpatāya ariyamaggakkhaṇaṁ vattamānaṁ katvā vadati.",
  "atk-s0508a11:1248_7": "Atītatthe vā etaṁ paccuppannavacanaṁ.",
  "atk-s0508a11:1248_8": "Cittaṁ susamāhitaṁ mamāti tato eva lokuttarasamādhinā mama cittaṁ suṭṭhu samāhitaṁ,",
  "atk-s0508a11:1248_9": "na dāni tassa samādhāne kiñci kātabbaṁ atthīti thero aññaṁ byākāsi.",
  "atk-s0508a11:1249_0": "Vimalattheragāthāvaṇṇanā niṭṭhitā.",
  "atk-s0508a11:1250_0": "Pañcamavaggavaṇṇanā niṭṭhitā.",
  "atk-s0508a11:1251_0": "6. Chaṭṭhavaggo",
  "atk-s0508a11:1252_0": "1. Godhikādicatuttheragāthāvaṇṇanā",
  "atk-s0508a11:1253_0": "Vassatidevotiādikā catasso – godhiko, subāhu, valliyo,",
  "atk-s0508a11:1253_1": "uttiyoti imesaṁ catunnaṁ therānaṁ gāthā. Kā uppatti?",
  "atk-s0508a11:1253_2": "Imepi purimabuddhesu katādhikārā tattha tattha bhave puññāni upacinantā ito catunavute kappe siddhatthassa bhagavato kāle kulagehe nibbattitvā viññutaṁ patvā aññamaññaṁ sahāyā hutvā vicariṁsu.",
  "atk-s0508a11:1253_3": "Tesu eko siddhatthaṁ bhagavantaṁ piṇḍāya carantaṁ disvā kaṭacchubhikkhaṁ adāsi.",
  "atk-s0508a11:1253_4": "Dutiyo pasannacitto hutvā pañcapatiṭṭhitena vanditvā añjaliṁ paggaṇhi.",
  "atk-s0508a11:1253_5": "Tatiyo pasannacitto ekena pupphahatthena bhagavantaṁ pūjesi.",
  "atk-s0508a11:1253_6": "Catuttho sumanapupphehi pūjamakāsi.",
  "atk-s0508a11:1253_7": "Evaṁ te satthari cittaṁ pasādetvā pasutena tena puññakammena devaloke nibbattitvā puna aparāparaṁ puññāni katvā devamanussesu saṁsaranto kassapassa bhagavato kāle kulagehe nibbattitvā sahāyakā hutvā sāsane pabbajitvā samaṇadhammaṁ katvā amhākaṁ bhagavato kāle pāvāyaṁ catunnaṁ mallarājānaṁ puttā hutvā nibbattiṁsu. Tesaṁ godhiko, subāhu, valliyo, uttiyoti nāmāni akaṁsu. Aññamaññaṁ piyasahāyā ahesuṁ.",
  "atk-s0508a11:1253_8": "Te kenacideva karaṇīyena kapilavatthuṁ agamaṁsu.",
  "atk-s0508a11:1253_9": "Tasmiñca samaye satthā kapilavatthuṁ gantvā nigrodhārāme vasanto yamakapāṭihāriyaṁ dassetvā suddhodanappamukhe sakyarājāno damesi.",
  "atk-s0508a11:1253_10": "Tadā tepi cattāro mallarājaputtā pāṭihāriyaṁ disvā laddhappasādā pabbajitvā vipassanākammaṁ karontā nacirasseva saha paṭisambhidāhi arahattaṁ pāpuṇiṁsu. Tena vuttaṁ apadāne (apa. thera 1.11.1-23) –",
  "atk-s0508a11:1254_0": "‘‘Suvaṇṇavaṇṇaṁ sambuddhaṁ, āhutīnaṁ paṭiggahaṁ;",
  "atk-s0508a11:1255_0": "Pavarā abhinikkhantaṁ, vanā nibbanamāgataṁ.",
  "atk-s0508a11:1256_0": "‘‘Kaṭacchubhikkhaṁ pādāsiṁ, siddhatthassa mahesino;",
  "atk-s0508a11:1257_0": "Paññāya upasantassa, mahāvīrassa tādino.",
  "atk-s0508a11:1258_0": "‘‘Padenānupadāyantaṁ, nibbāpente mahājanaṁ;",
  "atk-s0508a11:1259_0": "Uḷārā vitti me jātā, buddhe ādiccabandhune.",
  "atk-s0508a11:1260_0": "‘‘Catunnavutito kappe, yaṁ dānamadadiṁ tadā;",
  "atk-s0508a11:1261_0": "Duggatiṁ nābhijānāmi, bhikkhādānassidaṁ phalaṁ.",
  "atk-s0508a11:1262_0": "‘‘Sattāsītimhito kappe, mahāreṇusanāmakā;",
  "atk-s0508a11:1263_0": "Sattaratanasampannā, sattete cakkavattino.",
  "atk-s0508a11:1264_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1265_0": "Godhiko thero.",
  "atk-s0508a11:1266_0": "‘‘Suvaṇṇavaṇṇaṁ sambuddhaṁ, nisabhājāniyaṁ yathā;",
  "atk-s0508a11:1267_0": "Tidhāpabhinnaṁ mātaṅgaṁ, kuñjaraṁva mahesinaṁ.",
  "atk-s0508a11:1268_0": "‘‘Obhāsentaṁ disā sabbā, uḷurājaṁva pūritaṁ;",
  "atk-s0508a11:1269_0": "Rathiyaṁ paṭipajjantaṁ, lokajeṭṭhaṁ apassahaṁ.",
  "atk-s0508a11:1270_0": "‘‘Ñāṇe cittaṁ pasādetvā, paggahetvāna añjaliṁ;",
  "atk-s0508a11:1271_0": "Pasannacitto sumano, siddhatthamabhivādayiṁ.",
  "atk-s0508a11:1272_0": "‘‘Catunnavutito kappe, yaṁ kammamakariṁ tadā;",
  "atk-s0508a11:1273_0": "Duggatiṁ nābhijānāmi, ñāṇasaññāyidaṁ phalaṁ.",
  "atk-s0508a11:1274_0": "‘‘Tesattatimhito kappe, soḷasāsuṁ naruttamā;",
  "atk-s0508a11:1275_0": "Sattaratanasampannā, cakkavattī mahabbalā.",
  "atk-s0508a11:1276_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1277_0": "Subāhutthero.",
  "atk-s0508a11:1278_0": "‘‘Tivarāyaṁ nivāsīhaṁ, ahosiṁ māliko tadā;",
  "atk-s0508a11:1279_0": "Addasaṁ virajaṁ buddhaṁ, siddhatthaṁ lokapūjitaṁ.",
  "atk-s0508a11:1280_0": "‘‘Pasannacitto sumano, pupphahatthamadāsahaṁ;",
  "atk-s0508a11:1281_0": "Yattha yatthupapajjāmi, tassa kammassa vāhasā.",
  "atk-s0508a11:1282_0": "‘‘Anubhomi phalaṁ iṭṭhaṁ, pubbe sukatamattano;",
  "atk-s0508a11:1283_0": "Parikkhitto sumallehi, pupphadānassidaṁ phalaṁ.",
  "atk-s0508a11:1284_0": "‘‘Catunnavutito kappe, yaṁ pupphamabhiropayiṁ;",
  "atk-s0508a11:1285_0": "Duggatiṁ nābhijānāmi, pupphapūjāyidaṁ phalaṁ.",
  "atk-s0508a11:1286_0": "‘‘Catunnavutupādāya , ṭhapetvā vattamānakaṁ;",
  "atk-s0508a11:1287_0": "Pañcarājasatā tattha, najjasamasanāmakā.",
  "atk-s0508a11:1288_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1289_0": "Valliyo thero.",
  "atk-s0508a11:1290_0": "‘‘Siddhatthassa bhagavato, jātipupphamadāsahaṁ;",
  "atk-s0508a11:1291_0": "Pādesu satta pupphāni, hāsenokiritāni me.",
  "atk-s0508a11:1292_0": "‘‘Tena kammenahaṁ ajja, abhibhomi narāmare;",
  "atk-s0508a11:1293_0": "Dhāremi antimaṁ dehaṁ, sammāsambuddhasāsane.",
  "atk-s0508a11:1294_0": "‘‘Catunnavutito kappe, yaṁ pupphamabhiropayiṁ;",
  "atk-s0508a11:1295_0": "Duggatiṁ nābhijānāmi, pupphapūjāyidaṁ phalaṁ.",
  "atk-s0508a11:1296_0": "‘‘Samantagandhanāmāsuṁ, terasa cakkavattino;",
  "atk-s0508a11:1297_0": "Ito pañcamake kappe, cāturantā janādhipā.",
  "atk-s0508a11:1298_0": "‘‘Kilesā jhāpitā mayhaṁ…pe… kataṁ buddhassa sāsana’’nti. (apa. thera 1.11.1-23);",
  "atk-s0508a11:1299_0": "Uttiyo thero.",
  "atk-s0508a11:1300_0": "Arahattaṁ pana patvā ime cattāropi therā loke pākaṭā paññātā rājarājamahāmattehi sakkatā garukatā hutvā araññe saheva viharanti.",
  "atk-s0508a11:1300_1": "Athekadā rājā bimbisāro te cattāro there rājagahaṁ upagate upasaṅkamitvā vanditvā temāsaṁ vassāvāsatthāya nimantetvā tesaṁ pāṭiyekkaṁ kuṭikāyo kāretvā satisammosena na chādesi.",
  "atk-s0508a11:1300_2": "Therā acchannāsu kuṭikāsu viharanti. Vassakāle devo na vassati.",
  "atk-s0508a11:1300_3": "Rājā ‘‘kiṁ nu kho kāraṇaṁ devo na vassatī’’ti cintento, taṁ kāraṇaṁ ñatvā, tā kuṭikāyo chādāpetvā,",
  "atk-s0508a11:1300_4": "mattikākammaṁ cittakammañca kārāpetvā,",
  "atk-s0508a11:1300_5": "kuṭikāmahaṁ karonto mahato bhikkhusaṅghassa dānaṁ adāsi.",
  "atk-s0508a11:1300_6": "Therā rañño anukampāya kuṭikāyo pavisitvā mettāsamāpattiyo samāpajjiṁsu.",
  "atk-s0508a11:1300_7": "Athuttarapācīnadisato mahāmegho uṭṭhahitvā therānaṁ samāpattito vuṭṭhānakkhaṇeyeva vassituṁ ārabhi.",
  "atk-s0508a11:1300_8": "Tesu godhikatthero samāpattito vuṭṭhāya saha meghagajjitena –",
  "atk-s0508a11:1301_0": "51.",
  "atk-s0508a11:1302_0": "‘‘Vassati devo yathā sugītaṁ,",
  "atk-s0508a11:1302_1": "channā me kuṭikā sukhā nivātā;",
  "atk-s0508a11:1303_0": "Cittaṁ susamāhitañca mayhaṁ,",
  "atk-s0508a11:1303_1": "atha ce patthayasi pavassa devā’’ti. –",
  "atk-s0508a11:1304_0": "Imaṁ gāthaṁ abhāsi.",
  "atk-s0508a11:1305_0": "Tattha vassatīti siñcati vuṭṭhidhāraṁ pavecchati. Devoti megho.",
  "atk-s0508a11:1305_1": "Yathā sugītanti sundaragītaṁ viya gajjantoti adhippāyo.",
  "atk-s0508a11:1305_2": "Megho hi vassanakāle satapaṭalasahassapaṭalo uṭṭhahitvā thanayanto vijjutā nicchārentova sobhati, na kevalo.",
  "atk-s0508a11:1305_3": "Tasmā siniddhamadhuragambhīranigghoso vassati devoti dasseti.",
  "atk-s0508a11:1305_4": "Tena saddato anupapīḷitaṁ āha ‘‘channā me kuṭikā sukhā nivātā’’ti. Yathā na devo vassati,",
  "atk-s0508a11:1305_5": "evaṁ tiṇādīhi chāditā ayaṁ me kuṭikā,",
  "atk-s0508a11:1305_6": "tena vuṭṭhivassena anupapīḷitaṁ āha.",
  "atk-s0508a11:1305_7": "Paribhogasukhassa utusappāyautusukhassa ca sabbhāvato sukhā.",
  "atk-s0508a11:1305_8": "Phusitaggaḷapihitavātapānatāhi vātaparissayarahitā.",
  "atk-s0508a11:1305_9": "Ubhayenapi āvāsasappāyavasena anupapīḷitaṁ āha.",
  "atk-s0508a11:1305_10": "Cittaṁ susamāhitañca mayhanti cittañca mama suṭṭhu samāhitaṁ anuttarasamādhinā nibbānārammaṇe suṭṭhu appitaṁ,",
  "atk-s0508a11:1305_11": "etena abbhantaraparissayābhāvato appossukkataṁ dasseti.",
  "atk-s0508a11:1305_12": "Atha ce patthayasīti atha idāni patthayasi ce, yadi icchasi.",
  "atk-s0508a11:1305_13": "Pavassāti siñca udakaṁ pagghara vuṭṭhidhāraṁ paveccha. Devāti meghaṁ ālapati.",
  "atk-s0508a11:1306_0": "Godhikattheragāthāvaṇṇanā niṭṭhitā.",
  "atk-s0508a11:1307_0": "2. Subāhuttheragāthāvaṇṇanā",
  "atk-s0508a11:1308_0": "52.",
  "atk-s0508a11:1308_1": "Itarehi vuttagāthāsu tatiyapade eva viseso.",
  "atk-s0508a11:1308_2": "Tattha subāhunā vuttagāthāyaṁ cittaṁ susamāhitañca kāyeti mama cittaṁ karajakāye kāyagatāsatibhāvanāvasena suṭṭhu samāhitaṁ sammadeva appitaṁ.",
  "atk-s0508a11:1308_3": "Ayañhi thero kāyagatāsatibhāvanāvasena paṭiladdhajhānaṁ pādakaṁ katvā vipassanaṁ vaḍḍhetvā arahattaṁ pāpuṇi.",
  "atk-s0508a11:1308_4": "Taṁ sandhāyāha ‘‘cittaṁ susamāhitañca kāye’’ti.",
  "atk-s0508a11:1309_0": "Subāhuttheragāthāvaṇṇanā niṭṭhitā.",
  "atk-s0508a11:1310_0": "3. Valliyattheragāthāvaṇṇanā",
  "atk-s0508a11:1311_0": "53.",
  "atk-s0508a11:1311_1": "Valliyattheragāthāyaṁ tassaṁ viharāmi appamattoti tassaṁ kuṭikāyaṁ appamādapaṭipattiyā matthakaṁ pāpitattā appamatto ariyavihārūpasaṁhitena dibbavihārādisaṁhitena ca iriyāpathavihārena viharāmi,",
  "atk-s0508a11:1311_2": "attabhāvaṁ pavattemīti vuttaṁ hoti.",
  "atk-s0508a11:1312_0": "Valliyattheragāthāvaṇṇanā niṭṭhitā",
  "atk-s0508a11:1313_0": "4. Uttiyattheragāthāvaṇṇanā",
  "atk-s0508a11:1314_0": "54.",
  "atk-s0508a11:1314_1": "Uttiyattherena vuttagāthāyaṁ adutiyoti asahāyo,",
  "atk-s0508a11:1314_2": "kilesasaṅgaṇikāya gaṇasaṅgaṇikāya ca virahitoti attho.",
  "atk-s0508a11:1315_0": "Uttiyattheragāthāvaṇṇanā niṭṭhitā.",
  "atk-s0508a11:1316_0": "Catunnaṁ therānaṁ gāthāvaṇṇanā niṭṭhitā.",
  "atk-s0508a11:1317_0": "5. Añjanavaniyattheragāthāvaṇṇanā",
  "atk-s0508a11:1318_0": "Āsandiṁkuṭikaṁ katvāti āyasmato añjanavaniyattherassa gāthā. Kā uppatti?",
  "atk-s0508a11:1318_1": "So kira padumuttarassa bhagavato kāle sudassano nāma mālākāro hutvā sumanapupphehi bhagavantaṁ pūjetvā aññampi tattha tattha bahuṁ puññaṁ katvā devamanussesu saṁsaranto kassapassa bhagavato sāsane pabbajitvā samaṇadhammaṁ akāsi.",
  "atk-s0508a11:1318_2": "Atha imasmiṁ buddhuppāde vesāliyaṁ vajjirājakule nibbattitvā tassa vayappattakāle vajjiraṭṭhe avuṭṭhibhayaṁ byādhibhayaṁ amanussabhayanti tīṇi bhayāni uppajjiṁsu .",
  "atk-s0508a11:1318_3": "Taṁ sabbaṁ ratanasuttavaṇṇanāyaṁ (khu. pā. aṭṭha. ratanasuttavaṇṇanā; su. ni. aṭṭha.",
  "atk-s0508a11:1318_4": "1.ratanasuttavaṇṇanā) vuttanayena veditabbaṁ.",
  "atk-s0508a11:1318_5": "Bhagavati pana vesāliṁ paviṭṭhe bhayesu ca vūpasantesu satthu dhammadesanāya sambahulānaṁ devamanussānaṁ dhammābhisamaye ca jāte ayaṁ rājakumāro buddhānubhāvaṁ disvā paṭiladdhasaddho pabbaji.",
  "atk-s0508a11:1318_6": "Yathā cāyaṁ evaṁ anantaraṁ vuccamānā cattāropi janā.",
  "atk-s0508a11:1318_7": "Tepi hi imassa sahāyabhūtā licchavirājakumārā evaṁ imināva nīhārena pabbajiṁsu.",
  "atk-s0508a11:1318_8": "Kassapasambuddhakālepi sahāyā hutvā iminā saheva pabbajitvā samaṇadhammaṁ akaṁsu,",
  "atk-s0508a11:1318_9": "padumuttarassapi bhagavato pādamūle kusalabījaropanādiṁ akaṁsūti.",
  "atk-s0508a11:1318_10": "Tatthāyaṁ katapubbakicco sākete añjanavane susānaṭṭhāne vasanto upakaṭṭhāya vassūpanāyikāya manussehi chaḍḍitaṁ jiṇṇakaṁ āsandiṁ labhitvā taṁ catūsu pāsāṇesu ṭhapetvā upari tiriyañca tiṇādīhi chādetvā dvāraṁ yojetvā vassaṁ upagato.",
  "atk-s0508a11:1318_11": "Paṭhamamāseyeva ghaṭento vāyamanto arahattaṁ pāpuṇi. Tena vuttaṁ apadāne (apa. thera 1.11.24-28) –",
  "atk-s0508a11:1319_0": "‘‘Sudassanoti nāmena, mālākāro ahaṁ tadā;",
  "atk-s0508a11:1320_0": "Addasaṁ virajaṁ buddhaṁ, lokajeṭṭhaṁ narāsabhaṁ.",
  "atk-s0508a11:1321_0": "‘‘Jātipupphaṁ gahetvāna, pūjayiṁ padumuttaraṁ;",
  "atk-s0508a11:1322_0": "Visuddhacakkhu sumano, dibbacakkhuṁ samajjhagaṁ.",
  "atk-s0508a11:1323_0": "‘‘Etissā pupphapūjāya, cittassa paṇidhīhi ca;",
  "atk-s0508a11:1324_0": "Kappānaṁ satasahassaṁ, duggatiṁ nupapajjahaṁ.",
  "atk-s0508a11:1325_0": "‘‘Soḷasāsiṁsu rājāno, devuttarasanāmakā;",
  "atk-s0508a11:1326_0": "Chattiṁsamhi ito kappe, cakkavattī mahabbalā.",
  "atk-s0508a11:1327_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1328_0": "Arahattaṁ pana patvā vimuttisukhaṁ paṭisaṁvedento samāpattito vuṭṭhāya yathāladdhaṁ sampattiṁ paccavekkhitvā pītivegena udānento ‘‘āsandiṁ kuṭikaṁ katvā’’ti gāthaṁ abhāsi .",
  "atk-s0508a11:1329_0": "55.",
  "atk-s0508a11:1329_1": "Tattha āsandiṁ kuṭikaṁ katvāti āsandī nāma dīghapādakaṁ caturassapīṭhaṁ,",
  "atk-s0508a11:1329_2": "āyataṁ caturassampi atthiyeva, yattha nisīditumeva sakkā,",
  "atk-s0508a11:1329_3": "na nipajjituṁ taṁ āsandiṁ kuṭikaṁ katvā vāsatthāya heṭṭhā vuttanayena kuṭikaṁ katvā yathā tattha nisinnassa utuparissayābhāvena sukhena samaṇadhammaṁ kātuṁ sakkā, evaṁ kuṭikaṁ katvā.",
  "atk-s0508a11:1329_4": "Etena paramukkaṁsagataṁ senāsane attano appicchataṁ santuṭṭhiñca dasseti.",
  "atk-s0508a11:1329_5": "Vuttampi cetaṁ dhammasenāpatinā –",
  "atk-s0508a11:1330_0": "‘‘Pallaṅkena nisinnassa, jaṇṇukenābhivassati;",
  "atk-s0508a11:1331_0": "Alaṁ phāsuvihārāya, pahitattassa bhikkhuno’’ti. (theragā. 985; mi. pa. 6.1.1);",
  "atk-s0508a11:1332_0": "Apare ‘‘āsandikuṭika’’nti pāṭhaṁ vatvā ‘‘āsandippamāṇaṁ kuṭikaṁ katvā’’ti atthaṁ vadanti.",
  "atk-s0508a11:1332_1": "Aññe pana ‘‘āsananisajjādigate manusse uddissa mañcakassa upari katakuṭikā āsandī nāma,",
  "atk-s0508a11:1332_2": "taṁ āsandiṁ kuṭikaṁ katvā’’ti atthaṁ vadanti.",
  "atk-s0508a11:1332_3": "Oggayhāti ogāhetvā anupavisitvā.",
  "atk-s0508a11:1332_4": "Añjanaṁ vananti evaṁnāmakaṁ vanaṁ,",
  "atk-s0508a11:1332_5": "añjanavaṇṇapupphabhāvato hi añjanā vuccanti valliyo,",
  "atk-s0508a11:1332_6": "tabbahulatāya taṁ vanaṁ ‘‘añjanavana’’nti nāmaṁ labhi.",
  "atk-s0508a11:1332_7": "Apare pana ‘‘añjanā nāma mahāgacchā’’ti vadanti,",
  "atk-s0508a11:1332_8": "taṁ añjanavanaṁ oggayha āsandikaṁ kuṭikaṁ katvā tisso vijjā anuppattā,",
  "atk-s0508a11:1332_9": "kataṁ buddhassa sāsananti viharatā mayāti vacanaseseneva yojanā.",
  "atk-s0508a11:1332_10": "Idameva ca therassa aññābyākaraṇaṁ ahosīti.",
  "atk-s0508a11:1333_0": "Añjanavaniyattheragāthāvaṇṇanā niṭṭhitā.",
  "atk-s0508a11:1334_0": "6. Kuṭivihārittheragāthāvaṇṇanā",
  "atk-s0508a11:1335_0": "Kokuṭikāyanti āyasmato kuṭivihārittherassa gāthā. Kā uppatti?",
  "atk-s0508a11:1335_1": "So kira padumuttarassa bhagavato ākāsena gacchantassa ‘‘udakadānaṁ dassāmī’’ti sītalaṁ udakaṁ gahetvā pītisomanassajāto uddhammukho hutvā ukkhipi.",
  "atk-s0508a11:1335_2": "Satthā tassa ajjhāsayaṁ ñatvā pasādasaṁvaḍḍhanatthaṁ ākāse ṭhitova sampaṭicchi.",
  "atk-s0508a11:1335_3": "So tena anappakaṁ pītisomanassaṁ paṭisaṁvedesi.",
  "atk-s0508a11:1335_4": "Sesaṁ añjanavaniyattherassa vatthumhi vuttasadisameva.",
  "atk-s0508a11:1335_5": "Ayaṁ pana viseso – ayaṁ kira vuttanayena pabbajitvā katapubbakicco vipassanaṁ anuyuñjanto sāyaṁ khettasamīpena gacchanto deve phusāyante khettapālakassa puññaṁ tiṇakuṭiṁ disvā pavisitvā tattha tiṇasanthārake nisīdi .",
  "atk-s0508a11:1335_6": "Nisinnamattova utusappāyaṁ labhitvā vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 1.11.29-35) –",
  "atk-s0508a11:1336_0": "‘‘Suvaṇṇavaṇṇaṁ sambuddhaṁ, gacchantaṁ anilañjase;",
  "atk-s0508a11:1337_0": "Ghatāsanaṁva jalitaṁ, ādittaṁva hutāsanaṁ.",
  "atk-s0508a11:1338_0": "‘‘Pāṇinā udakaṁ gayha, ākāse ukkhipiṁ ahaṁ;",
  "atk-s0508a11:1339_0": "Sampaṭicchi mahāvīro, buddho kāruṇiko isi.",
  "atk-s0508a11:1340_0": "‘‘Antalikkhe ṭhito satthā, padumuttaranāmako;",
  "atk-s0508a11:1341_0": "Mama saṅkappamaññāya, imā gāthā abhāsatha.",
  "atk-s0508a11:1342_0": "‘‘Iminā dakadānena, pītiuppādanena ca;",
  "atk-s0508a11:1343_0": "Kappasatasahassampi, duggatiṁ nupapajjati.",
  "atk-s0508a11:1344_0": "‘‘Tena kammena dvipadinda, lokajeṭṭha narāsabha;",
  "atk-s0508a11:1345_0": "Pattomhi acalaṁ ṭhānaṁ, hitvā jayaparājayaṁ.",
  "atk-s0508a11:1346_0": "‘‘Sahassarājanāmena, tayo te cakkavattino;",
  "atk-s0508a11:1347_0": "Pañcasaṭṭhikappasate, cāturantā janādhipā.",
  "atk-s0508a11:1348_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1349_0": "Arahattaṁ pana patvā there tattha nisinne khettapālako āgantvā ‘‘ko kuṭikāya’’nti āha.",
  "atk-s0508a11:1349_1": "Taṁ sutvā thero ‘‘bhikkhu kuṭikāya’’ntiādimāha.",
  "atk-s0508a11:1349_2": "Tayidaṁ khettapālassa therassa ca vacanaṁ ekajjhaṁ katvā –",
  "atk-s0508a11:1350_0": "56.",
  "atk-s0508a11:1351_0": " ‘‘Ko kuṭikāyaṁ bhikkhu kuṭikāyaṁ, vītarāgo susamāhitacitto;",
  "atk-s0508a11:1352_0": "Evaṁ jānāhi āvuso, amoghā te kuṭikā katā’’ti. –",
  "atk-s0508a11:1353_0": "Tathārūpena saṅgītiṁ āropitaṁ.",
  "atk-s0508a11:1354_0": "Tattha ko kuṭikāyanti,",
  "atk-s0508a11:1354_1": "‘‘imissaṁ kuṭikāyaṁ ko nisinno’’ti khettapālassa pucchāvacanaṁ.",
  "atk-s0508a11:1354_2": "Tassa bhikkhu kuṭikāyanti therassa paṭivacanadānaṁ.",
  "atk-s0508a11:1354_3": "Atha naṁ attano anuttaradakkhiṇeyyabhāvato taṁ kuṭiparibhogaṁ anumodāpetvā uḷāraṁ tameva puññaṁ patiṭṭhāpetuṁ ‘‘vītarāgo’’tiādi vuttaṁ.",
  "atk-s0508a11:1354_4": "Tassattho – eko bhinnakileso bhikkhu te kuṭikāyaṁ nisinno,",
  "atk-s0508a11:1354_5": "tato eva so aggamaggena sabbaso samucchinnarāgatāya vītarāgo anuttarasamādhinā nibbānaṁ ārammaṇaṁ katvā suṭṭhu samāhitacittatāya susamāhitacitto, imañca atthaṁ, āvuso khettapāla, yathāhaṁ vadāmi,",
  "atk-s0508a11:1354_6": "evaṁ jānāhi saddaha adhimuccassu.",
  "atk-s0508a11:1354_7": "Amoghāte kuṭikā katā tayā katā kuṭikā amoghā avañjhā saphalā saudrayā,",
  "atk-s0508a11:1354_8": "yasmā arahatā khīṇāsavena paribhuttā. Sace tvaṁ anumodasi,",
  "atk-s0508a11:1354_9": "taṁ te bhavissati dīgharattaṁ hitāya sukhāyāti.",
  "atk-s0508a11:1355_0": "Taṁ sutvā khettapālo ‘‘lābhā vata me, suladdhaṁ vata me,",
  "atk-s0508a11:1355_1": "yassa me kuṭikāyaṁ ediso ayyo pavisitvā nisīdatī’’ti pasannacitto anumodanto aṭṭhāsi.",
  "atk-s0508a11:1355_2": "Imaṁ pana tesaṁ kathāsallāpaṁ bhagavā dibbāya sotadhātuyā sutvā anumodanañcassa ñatvā tambhāviniṁ sampattiṁ vibhāvento khettapālaṁ imāhi gāthāhi ajjhabhāsi –",
  "atk-s0508a11:1356_0": "‘‘Vihāsi kuṭiyaṁ bhikkhu, santacitto anāsavo;",
  "atk-s0508a11:1357_0": "Tena kammavipākena, devindo tvaṁ bhavissasi.",
  "atk-s0508a11:1358_0": "‘‘Chattiṁsakkhattuṁ devindo, devarajjaṁ karissasi;",
  "atk-s0508a11:1359_0": "Catuttiṁsakkhattuṁ cakkavattī, rājā raṭṭhe bhavissasi;",
  "atk-s0508a11:1360_0": "Ratanakuṭi nāma paccekabuddho, vītarāgo bhavissasī’’ti.",
  "atk-s0508a11:1361_0": "Kuṭikāyaṁ laddhavisesattā pana therassa tato pabhuti kuṭivihārītveva samaññā udapādi.",
  "atk-s0508a11:1361_1": "Ayameva ca therassa aññābyākaraṇagāthāpi ahosīti.",
  "atk-s0508a11:1362_0": "Kuṭivihārittheragāthāvaṇṇanā niṭṭhitā.",
  "atk-s0508a11:1363_0": "7. Dutiyakuṭivihārittheragāthāvaṇṇanā",
  "atk-s0508a11:1364_0": "Ayamāhupurāṇiyāti āyasmato kuṭivihārittherassa gāthā. Kā uppatti?",
  "atk-s0508a11:1364_1": "So kira padumuttarassa bhagavato pasannamānaso pariḷāhakāle naḷavilīvehi viracitaṁ bījaniṁ adāsi.",
  "atk-s0508a11:1364_2": "Taṁ satthā anumodanagāthāya sampahaṁsesi. Sesaṁ yadettha vattabbaṁ,",
  "atk-s0508a11:1364_3": "taṁ añjanavaniyattheravatthumhi vuttasadisameva.",
  "atk-s0508a11:1364_4": "Ayaṁ pana viseso – ayaṁ kira vuttanayena pabbajitvā aññatarāya purāṇakuṭikāya viharanto samaṇadhammaṁ acintetvā, ‘‘ayaṁ kuṭikā jiṇṇā,",
  "atk-s0508a11:1364_5": "aññaṁ kuṭikaṁ kātuṁ vaṭṭatī’’ti navakammavasena cittaṁ uppādesi.",
  "atk-s0508a11:1364_6": "Tassa atthakāmā devatā saṁvegajananatthaṁ imaṁ uttānobhāsaṁ gambhīratthaṁ ‘‘ayamāhu’’ti gāthamāha.",
  "atk-s0508a11:1365_0": "57.",
  "atk-s0508a11:1365_1": "Tattha ayanti āsannapaccakkhavacanaṁ. Āhūti ahosīti attho.",
  "atk-s0508a11:1365_2": "Gāthāsukhatthañhi dīghaṁ katvā vuttaṁ.",
  "atk-s0508a11:1365_3": "Purāṇiyāti purātanī addhagatā.",
  "atk-s0508a11:1365_4": "Aññaṁ patthayase navaṁ kuṭinti imissā kuṭiyā purāṇabhāvena jiṇṇatāya ito aññaṁ idāni nibbattanīyatāya navaṁ kuṭiṁ patthayase patthesi āsīsasi.",
  "atk-s0508a11:1365_5": "Sabbena sabbaṁ pana āsaṁ kuṭiyā virājaya purāṇiyaṁ viya navāyampi kuṭiyaṁ āsaṁ taṇhaṁ apekkhaṁ virājehi,",
  "atk-s0508a11:1365_6": "sabbaso tattha virattacitto hohi. Kasmā?",
  "atk-s0508a11:1365_7": "Yasmā dukkhā bhikkhu puna navā nāma kuṭi bhikkhu puna idāni nibbattiyamānā dukkhāvahattā dukkhā,",
  "atk-s0508a11:1365_8": "tasmā aññaṁ navaṁ dukkhaṁ anuppādento yathānibbattāyaṁ purāṇiyaṁyeva kuṭiyaṁ ṭhatvā attanā katabbaṁ karohīti. Ayañhettha adhippāyo – tvaṁ, bhikkhu,",
  "atk-s0508a11:1365_9": "‘‘ayaṁ purāṇī tiṇakuṭikā jiṇṇā’’ti aññaṁ navaṁ tiṇakuṭikaṁ kātuṁ icchasi, na samaṇadhammaṁ,",
  "atk-s0508a11:1365_10": "evaṁ icchanto pana bhāvanāya ananuyuñjanena punabbhavābhinibbattiyā anativattanato āyatiṁ attabhāvakuṭimpi patthento kātuṁ icchantoyeva nāma hoti.",
  "atk-s0508a11:1365_11": "Sā pana navā tiṇakuṭi viya karaṇadukkhena tato bhiyyopi jarāmaraṇasokaparidevādidukkhasaṁsaṭṭhatāya dukkhā,",
  "atk-s0508a11:1365_12": "tasmā tiṇakuṭiyaṁ viya attabhāvakuṭiyaṁ āsaṁ apekkhaṁ virājaya sabbaso tattha virattacitto hohi,",
  "atk-s0508a11:1365_13": "evaṁ te vaṭṭadukkhaṁ na bhavissatīti.",
  "atk-s0508a11:1365_14": "Devatāya ca vacanaṁ sutvā thero saṁvegajāto vipassanaṁ paṭṭhapetvā ghaṭento vāyamanto nacirasseva arahatte patiṭṭhāsi. Tena vuttaṁ apadāne (apa. thera 1.11.36-46) –",
  "atk-s0508a11:1366_0": "‘‘Padumuttarabuddhassa , lokajeṭṭhassa tādino;",
  "atk-s0508a11:1367_0": "Tiṇatthare nisinnassa, upasantassa tādino.",
  "atk-s0508a11:1368_0": "‘‘Naḷamālaṁ gahetvāna, bandhitvā bījaniṁ ahaṁ;",
  "atk-s0508a11:1369_0": "Buddhassa upanāmesiṁ, dvipadindassa tādino.",
  "atk-s0508a11:1370_0": "‘‘Paṭiggahetvā sabbaññū, bījaniṁ lokanāyako;",
  "atk-s0508a11:1371_0": "Mama saṅkappamaññāya, imaṁ gāthaṁ abhāsatha.",
  "atk-s0508a11:1372_0": "‘‘Yathā me kāyo nibbāti, pariḷāho na vijjati;",
  "atk-s0508a11:1373_0": "Tatheva tividhaggīhi, cittaṁ tava vimuccatu.",
  "atk-s0508a11:1374_0": "‘‘Sabbe devā samāgacchuṁ, ye keci vananissitā;",
  "atk-s0508a11:1375_0": "Sossāma buddhavacanaṁ, hāsayantañca dāyakaṁ.",
  "atk-s0508a11:1376_0": "‘‘Nisinno bhagavā tattha, devasaṅghapurakkhato;",
  "atk-s0508a11:1377_0": "Dāyakaṁ sampahaṁsento, imā gāthā abhāsatha.",
  "atk-s0508a11:1378_0": "‘‘Iminā bījanidānena, cittassa paṇidhīhi ca;",
  "atk-s0508a11:1379_0": "Subbato nāma nāmena, cakkavattī bhavissati.",
  "atk-s0508a11:1380_0": "‘‘Tena kammāvasesena, sukkamūlena codito;",
  "atk-s0508a11:1381_0": "Māluto nāma nāmena, cakkavattī bhavissati.",
  "atk-s0508a11:1382_0": "‘‘Iminā bījanidānena, sammānavipulena ca;",
  "atk-s0508a11:1383_0": "Kappasatasahassampi, duggatiṁ nupapajjati.",
  "atk-s0508a11:1384_0": "‘‘Tiṁsakappasahassamhi, subbatā aṭṭhatiṁsa te;",
  "atk-s0508a11:1385_0": "Ekūnatiṁsasahasse, aṭṭha mālutanāmakā.",
  "atk-s0508a11:1386_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1387_0": "Arahatte pana patiṭṭhito ‘‘ayaṁ me arahattappattiyā aṅkusabhūtā’’ti tameva gāthaṁ paccudāhāsi.",
  "atk-s0508a11:1387_1": "Sāyeva ca therassa aññābyākaraṇagāthā ahosi.",
  "atk-s0508a11:1387_2": "Kuṭiovādena laddhavisesattā cassa kuṭivihārītveva samaññā ahosīti.",
  "atk-s0508a11:1388_0": "Dutiyakuṭivihārittheragāthāvaṇṇanā niṭṭhitā.",
  "atk-s0508a11:1389_0": "8. Ramaṇīyakuṭikattheragāthāvaṇṇanā",
  "atk-s0508a11:1390_0": "Ramaṇīyāme kuṭikāti āyasmato ramaṇīyakuṭikattherassa gāthā. Kā uppatti?",
  "atk-s0508a11:1390_1": "Sopi kira padumuttarassa bhagavato kāle kusalabījaropanaṁ katvā devamanussesu saṁsaranto ito aṭṭhārasakappasatamatthake atthadassissa bhagavato kāle kulagehe nibbattitvā viññutaṁ patto buddhārahaṁ āsanaṁ bhagavato adāsi.",
  "atk-s0508a11:1390_2": "Pupphehi ca bhagavantaṁ pūjetvā pañcapatiṭṭhitena vanditvā padakkhiṇaṁ katvā pakkāmi.",
  "atk-s0508a11:1390_3": "Sesaṁ añjanavaniyattherassa vatthumhi vuttasadisameva.",
  "atk-s0508a11:1390_4": "Ayaṁ pana viseso – ayaṁ kira vuttanayena pabbajitvā katapubbakicco vajjiraṭṭhe aññatarasmiṁ gāmakāvāse kuṭikāyaṁ viharati,",
  "atk-s0508a11:1390_5": "sā hoti kuṭikā abhirūpā dassanīyā pāsādikā suparikammakatabhittibhūmikā ārāmapokkharaṇirāmaṇeyyādisampannā muttājālasadisavālikākiṇṇabhūmibhāgā therassa ca vattasampannatāya susammaṭṭhaṅgaṇatādinā bhiyyosomattāya ramaṇīyatarā hutvā tiṭṭhati.",
  "atk-s0508a11:1390_6": "So tattha viharanto vipassanaṁ paṭṭhapetvā nacirasseva arahatte patiṭṭhāsi. Tena vuttaṁ apadāne (apa. thera 1.11.47-52) –",
  "atk-s0508a11:1391_0": "‘‘Kānanaṁ vanamoggayha, appasaddaṁ nirākulaṁ;",
  "atk-s0508a11:1392_0": "Sīhāsanaṁ mayā dinnaṁ, atthadassissa tādino.",
  "atk-s0508a11:1393_0": "‘‘Mālāhatthaṁ gahetvāna, katvā ca naṁ padakkhiṇaṁ;",
  "atk-s0508a11:1394_0": "Satthāraṁ payirupāsitvā, pakkāmiṁ uttarāmukho.",
  "atk-s0508a11:1395_0": "‘‘Tena kammena dvipadinda, lokajeṭṭha narāsabha;",
  "atk-s0508a11:1396_0": "Sannibbāpemi attānaṁ, bhavā sabbe samūhatā.",
  "atk-s0508a11:1397_0": "‘‘Aṭṭhārasakappasate, yaṁ dānamadadiṁ tadā;",
  "atk-s0508a11:1398_0": "Duggatiṁ nābhijānāmi, sīhāsanassidaṁ phalaṁ.",
  "atk-s0508a11:1399_0": "‘‘Ito sattakappasate, sannibbāpakakhattiyo;",
  "atk-s0508a11:1400_0": "Sattaratanasampanno, cakkavattī mahabbalo.",
  "atk-s0508a11:1401_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1402_0": "Arahattaṁ pana patvā there tattha viharante kuṭikāya ramaṇīyabhāvato vihārapekkhakā manussā tato tato āgantvā kuṭiṁ passanti .",
  "atk-s0508a11:1402_1": "Athekadivasaṁ katipayā dhuttajātikā itthiyo tattha gatā kuṭikāya ramaṇīyabhāvaṁ disvā,",
  "atk-s0508a11:1402_2": "‘‘ettha vasanto ayaṁ samaṇo siyā amhehi ākaḍḍhanīyahadayo’’ti adhippāyena – ‘‘ramaṇīyaṁ vo, bhante, vasanaṭṭhānaṁ.",
  "atk-s0508a11:1402_3": "Mayampi ramaṇīyarūpā paṭhamayobbane ṭhitā’’ti vatvā itthikuttādīni dassetuṁ ārabhiṁsu.",
  "atk-s0508a11:1402_4": "Thero attano vītarāgabhāvaṁ pakāsento ‘‘ramaṇīyā me kuṭikā,",
  "atk-s0508a11:1402_5": "saddhādeyyā manoramā’’ti gāthaṁ abhāsi.",
  "atk-s0508a11:1403_0": "58.",
  "atk-s0508a11:1403_1": "Tattha ramaṇīyā me kuṭikāti ‘‘ramaṇīyā te, bhante,",
  "atk-s0508a11:1403_2": "kuṭikā’’ti yaṁ tumhehi vuttaṁ, taṁ saccaṁ.",
  "atk-s0508a11:1403_3": "Ayaṁ mama vasanakuṭikā ramaṇīyā manuññarūpā, sā ca kho saddhādeyyā,",
  "atk-s0508a11:1403_4": "‘‘evarūpāya manāpaṁ katvā pabbajitānaṁ dinnāya idaṁ nāma phalaṁ hotī’’ti kammaphalāni saddahitvā saddhāya dhammacchandena dātabbattā saddhādeyyā, na dhanena nibbattitā.",
  "atk-s0508a11:1403_5": "Sayañca tathādinnāni saddhādeyyāni passantānaṁ paribhuñjantānañca mano rametīti manoramā.",
  "atk-s0508a11:1403_6": "Saddhādeyyattā eva hi manoramā,",
  "atk-s0508a11:1403_7": "saddhādīhi deyyadhammaṁ sakkaccaṁ abhisaṅkharitvā denti,",
  "atk-s0508a11:1403_8": "saddhādeyyañca paribhuñjantā sappurisā dāyakassa avisaṁvādanatthampi payogāsayasampannā honti,",
  "atk-s0508a11:1403_9": "na tumhehi cintitākārena payogāsayavipannāti adhippāyo.",
  "atk-s0508a11:1403_10": "Na me attho kumārīhīti yasmā sabbaso kāmehi vinivattitamānaso ahaṁ, tasmā na me attho kumārīhi.",
  "atk-s0508a11:1403_11": "Kappiyakārakakammavasenapi hi mādisānaṁ itthīhi payojanaṁ nāma natthi, pageva rāgavasena, tasmā na me attho kumārīhīti.",
  "atk-s0508a11:1403_12": "Kumāriggahaṇañcettha upalakkhaṇaṁ daṭṭhabbaṁ.",
  "atk-s0508a11:1403_13": "Mādisassa nāma santike evaṁ paṭipajjāhīti ayuttakārinīhi yāva aparaddhañca tumhehi samānajjhāsayānaṁ purato ayaṁ kiriyā sobheyyāti dassento āha ‘‘yesaṁ attho tahiṁ gacchatha nāriyo’’ti.",
  "atk-s0508a11:1403_14": "Tattha yesanti kāmesu avītarāgānaṁ. Atthoti payojanaṁ.",
  "atk-s0508a11:1403_15": "Tahinti tattha tesaṁ santikaṁ. Nāriyoti ālapanaṁ.",
  "atk-s0508a11:1403_16": "Taṁ sutvā itthiyo maṅkubhūtā pattakkhandhā āgatamaggeneva gatā.",
  "atk-s0508a11:1403_17": "Ettha ca ‘‘na me attho kumārīhī’’ti kāmehi anatthikabhāvavacaneneva therena arahattaṁ byākatanti daṭṭhabbaṁ.",
  "atk-s0508a11:1404_0": "Ramaṇīyakuṭikattheragāthāvaṇṇanā niṭṭhitā.",
  "atk-s0508a11:1405_0": "9. Kosalavihārittheragāthāvaṇṇanā",
  "atk-s0508a11:1406_0": "Saddhāyāhaṁpabbajitoti āyasmato kosalavihārittherassa gāthā. Kā uppatti?",
  "atk-s0508a11:1406_1": "Ayampi kira padumuttarassa bhagavato kāle kusalabījaṁ ropetvā taṁ taṁ puññaṁ akāsi.",
  "atk-s0508a11:1406_2": "Sesaṁ añjanavaniyattheravatthusadisameva.",
  "atk-s0508a11:1406_3": "Ayaṁ pana viseso – ayaṁ kira vuttanayena pabbajitvā katapubbakicco kosalaraṭṭhe aññatarasmiṁ gāme ekaṁ upāsakakulaṁ nissāya araññe viharati,",
  "atk-s0508a11:1406_4": "taṁ so upāsako rukkhamūle vasantaṁ disvā kuṭikaṁ kāretvā adāsi.",
  "atk-s0508a11:1406_5": "Thero kuṭikāyaṁ viharanto āvāsasappāyena samādhānaṁ labhitvā vipassanaṁ ussukkāpetvā nacirasseva arahattaṁ pāpuṇi. Tena vuttaṁ apadāne (apa. thera 1.11.53-61) –",
  "atk-s0508a11:1407_0": "‘‘Himavantassāvidūre, vasāmi paṇṇasanthare;",
  "atk-s0508a11:1408_0": "Ghāsesu gedhamāpanno, seyyasīlo cahaṁ tadā.",
  "atk-s0508a11:1409_0": "‘‘Khaṇantālukalambāni , biḷālitakkalāni ca;",
  "atk-s0508a11:1410_0": "Kolaṁ bhallātakaṁ billaṁ, āhatvā paṭiyāditaṁ.",
  "atk-s0508a11:1411_0": "‘‘Padumuttaro lokavidū, āhutīnaṁ paṭiggaho;",
  "atk-s0508a11:1412_0": "Mama saṅkappamaññāya, āgacchi mama santikaṁ.",
  "atk-s0508a11:1413_0": "‘‘Upāgataṁ mahānāgaṁ, devadevaṁ narāsabhaṁ;",
  "atk-s0508a11:1414_0": "Biḷāliṁ paggahetvāna, pattamhi okiriṁ ahaṁ.",
  "atk-s0508a11:1415_0": "‘‘Paribhuñji mahāvīro, tosayanto mamaṁ tadā;",
  "atk-s0508a11:1416_0": "Paribhuñjitvāna sabbaññū, imaṁ gāthaṁ abhāsatha.",
  "atk-s0508a11:1417_0": "‘‘Sakaṁ cittaṁ pasādetvā, biḷāliṁ me adā tuvaṁ;",
  "atk-s0508a11:1418_0": "Kappānaṁ satasahassaṁ, duggatiṁ nupapajjasi.",
  "atk-s0508a11:1419_0": "‘‘Carimaṁ vattate mayhaṁ, bhavā sabbe samūhatā;",
  "atk-s0508a11:1420_0": "Dhāremi antimaṁ dehaṁ, sammāsambuddhasāsane.",
  "atk-s0508a11:1421_0": "‘‘Catupaññāsito kappe, sumekhaliya savhayo;",
  "atk-s0508a11:1422_0": "Sattaratanasampanno, cakkavattī mahabbalo.",
  "atk-s0508a11:1423_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1424_0": "Arahattaṁ pana patvā vimuttisukhappaṭisaṁvedanena uppannapītivegena udānento ‘‘saddhāyāhaṁ pabbajito’’ti gāthaṁ abhāsi.",
  "atk-s0508a11:1425_0": "59.",
  "atk-s0508a11:1425_1": "Tattha saddhāyāti bhagavato vesāliṁ upagamane ānubhāvaṁ disvā,",
  "atk-s0508a11:1425_2": "‘‘ekantaniyyānikaṁ idaṁ sāsanaṁ,",
  "atk-s0508a11:1425_3": "tasmā addhā imāya paṭipattiyā jarāmaraṇato muccissāmī’’ti uppannasaddhāvasena pabbajito pabbajjaṁ upagato.",
  "atk-s0508a11:1425_4": "Araññe me kuṭikā katāti tassā pabbajjāya anurūpavasena araññe vasato me kuṭikā katā,",
  "atk-s0508a11:1425_5": "pabbajjānurūpaṁ āraññako hutvā vūpakaṭṭho viharāmīti dasseti. Tenāha ‘‘appamatto ca ātāpī, sampajāno patissato’’ti.",
  "atk-s0508a11:1425_6": "Araññavāsaladdhena kāyavivekena jāgariyaṁ anuyuñjanto tattha satiyā avippavāsena appamatto, āraddhavīriyatāya ātāpī,",
  "atk-s0508a11:1425_7": "pubbabhāgiyasatisampajaññapāripūriyā vipassanaṁ vaḍḍhetvā arahattādhigamena paññāsativepullappattiyā accantameva sampajāno patissato viharāmīti attho.",
  "atk-s0508a11:1425_8": "Appamattabhāvādikittane cassa idameva aññābyākaraṇaṁ ahosi kosalaraṭṭhe ciranivāsibhāvena pana kosalavihārīti samaññā jātāti.",
  "atk-s0508a11:1426_0": "Kosalavihārittheragāthāvaṇṇanā niṭṭhitā.",
  "atk-s0508a11:1427_0": "10. Sīvalittheragāthāvaṇṇanā",
  "atk-s0508a11:1428_0": "Teme ijjhiṁsu saṅkappāti āyasmato sīvalittherassa gāthā. Kā uppatti?",
  "atk-s0508a11:1428_1": "Ayampi padumuttarassa bhagavato kāle heṭṭhā vuttanayena vihāraṁ gantvā parisapariyante ṭhito dhammaṁ suṇanto satthāraṁ ekaṁ bhikkhuṁ lābhīnaṁ aggaṭṭhāne ṭhapentaṁ disvā ‘‘mayāpi anāgate evarūpena bhavituṁ vaṭṭatī’’ti dasabalaṁ nimantetvā sattāhaṁ satthu bhikkhusaṅghassa ca mahādānaṁ datvā ‘‘bhagavā ahaṁ iminā adhikārakammena aññaṁ sampattiṁ na patthemi,",
  "atk-s0508a11:1428_2": "anāgate pana ekabuddhassa sāsane ahampi tumhehi so etadagge ṭhapitabhikkhu viya lābhīnaṁ aggo bhaveyya’’nti patthanaṁ akāsi.",
  "atk-s0508a11:1428_3": "Satthā anantarāyaṁ disvā – ‘‘ayaṁ te patthanā anāgate gotamabuddhassa santike samijjhissatī’’ti byākaritvā pakkāmi.",
  "atk-s0508a11:1428_4": "Sopi kulaputto yāvajīvaṁ kusalaṁ katvā devamanussesu saṁsaranto vipassībuddhakāle bandhumatīnagarato avidūre ekasmiṁ gāmake paṭisandhiṁ gaṇhi.",
  "atk-s0508a11:1428_5": "Tasmiṁ samaye bandhumatīnagaravāsino raññā saddhiṁ sākacchitvā dasabalassa dānaṁ denti.",
  "atk-s0508a11:1428_6": "Te ekadivasaṁ sabbeva ekato hutvā dānaṁ dentā ‘‘kiṁ nu kho amhākaṁ dānamukhe natthī’’ti (a. ni. aṭṭha.",
  "atk-s0508a11:1428_7": "1.1.207) madhuñca guḷadadhiñca na addasaṁsu.",
  "atk-s0508a11:1428_8": "Te ‘‘yato kutoci āharissāmā’’ti janapadato nagarapavisanamagge purisaṁ ṭhapesuṁ.",
  "atk-s0508a11:1428_9": "Tadā esa kulaputto attano gāmato guḷadadhivārakaṁ gahetvā,",
  "atk-s0508a11:1428_10": "‘‘kiñcideva āharissāmī’’ti nagaraṁ gacchanto,",
  "atk-s0508a11:1428_11": "‘‘mukhaṁ dhovitvā dhotahatthapādo pavisissāmī’’ti phāsukaṭṭhānaṁ olokento naṅgalasīsamattaṁ nimmakkhikaṁ daṇḍakamadhuṁ disvā ‘‘puññena me idaṁ uppanna’’nti gahetvā nagaraṁ pāvisi.",
  "atk-s0508a11:1428_12": "Nāgarehi ṭhapitapuriso taṁ disvā, ‘‘bho purisa, kassimaṁ āharasī’’ti pucchi. ‘‘Na kassaci, sāmi,",
  "atk-s0508a11:1428_13": "vikkiṇituṁ pana me idaṁ ābhata’’nti. ‘‘Tena hi, bho,",
  "atk-s0508a11:1428_14": "idaṁ kahāpaṇaṁ gahetvā etaṁ madhuñca guḷadadhiñca dehī’’ti.",
  "atk-s0508a11:1428_15": "So cintesi – ‘‘idaṁ na bahumūlaṁ,",
  "atk-s0508a11:1428_16": "ayañca ekappahāreneva bahuṁ deti, vīmaṁsituṁ vaṭṭatī’’ti.",
  "atk-s0508a11:1428_17": "Tato naṁ ‘‘nāhaṁ ekena kahāpaṇena demī’’ti āha.",
  "atk-s0508a11:1428_18": "‘‘Yadi evaṁ dve gahetvā dehī’’ti. ‘‘Dvīhipi na demī’’ti.",
  "atk-s0508a11:1428_19": "Etenupāyena vaḍḍhetvā sahassaṁ pāpuṇi.",
  "atk-s0508a11:1429_0": "So cintesi – ‘‘ativaḍḍhituṁ na vaṭṭati,",
  "atk-s0508a11:1429_1": "hotu tāva iminā kattabbakiccaṁ pucchissāmī’’ti.",
  "atk-s0508a11:1429_2": "Atha naṁ āha – ‘‘idaṁ na bahuṁ agghanakaṁ, tvañca bahuṁ desi,",
  "atk-s0508a11:1429_3": "kena kammena idaṁ gaṇhāsī’’ti. ‘‘Idha, bho,",
  "atk-s0508a11:1429_4": "nagaravāsino raññā saddhiṁ paṭivirujjhitvā vipassīdasabalassa dānaṁ dentā idaṁ dvayaṁ dānamukhe apassantā pariyesanti,",
  "atk-s0508a11:1429_5": "sace idaṁ dvayaṁ na labhissanti,",
  "atk-s0508a11:1429_6": "nāgarānaṁ parājayo bhavissati,",
  "atk-s0508a11:1429_7": "tasmā sahassaṁ katvā gaṇhāmī’’ti.",
  "atk-s0508a11:1429_8": "‘‘Kiṁ panetaṁ nāgarānameva vaṭṭati, aññesaṁ dātuṁ na vaṭṭatī’’ti.",
  "atk-s0508a11:1429_9": "‘‘Yassa kassaci dātuṁ avāritameta’’nti.",
  "atk-s0508a11:1429_10": "‘‘Atthi pana koci nāgarānaṁ dāne ekadivasaṁ sahassaṁ dātā’’ti? ‘‘Natthi, sammā’’ti.",
  "atk-s0508a11:1429_11": "‘‘Imesaṁ pana dvinnaṁ sahassagghanakabhāvaṁ jānāsī’’ti? ‘‘Āma, jānāmī’’ti. ‘‘Tena hi gaccha,",
  "atk-s0508a11:1429_12": "nāgarānaṁ ācikkha ‘eko puriso imāni dve mūlena na deti sahattheneva dātukāmo,",
  "atk-s0508a11:1429_13": "tumhe imesaṁ dvinnaṁ kāraṇā nibbitakkā hothā’ti,",
  "atk-s0508a11:1429_14": "tvaṁ pana me imasmiṁ dānamukhe jeṭṭhakabhāvassa kāyasakkhī hohī’’ti.",
  "atk-s0508a11:1429_15": "So paribbayatthaṁ gahitamāsakena pañcakaṭukaṁ gahetvā cuṇṇaṁ katvā dadhito kañjiyaṁ gahetvā tattha madhupaṭalaṁ pīḷetvā pañcakaṭukacuṇṇena yojetvā ekasmiṁ paduminipatte pakkhipitvā taṁ saṁvidahitvā ādāya dasabalassa avidūraṭṭhāne nisīdi mahājanena āhariyamānassa sakkārassa avidūre attano pattavāraṁ olokayamāno,",
  "atk-s0508a11:1429_16": "so okāsaṁ ñatvā satthu santikaṁ gantvā bhagavā ayaṁ uppannaduggatapaṇṇākāro,",
  "atk-s0508a11:1429_17": "imaṁ me anukampaṁ paṭicca paṭiggaṇhathāti.",
  "atk-s0508a11:1429_18": "Satthā tassa anukampaṁ paṭicca catumahārājadattiyena selamayapattena taṁ paṭiggahetvā yathā aṭṭhasaṭṭhiyā bhikkhusatasahassassa diyyamānaṁ na khīyati, evaṁ adhiṭṭhāsi.",
  "atk-s0508a11:1429_19": "So kulaputto niṭṭhitabhattakiccaṁ bhagavantaṁ abhivādetvā ekamantaṁ ṭhito āha – ‘‘diṭṭho me, bhagavā,",
  "atk-s0508a11:1429_20": "ajja bandhumatīnagaravāsikehi tumhākaṁ sakkāro āhariyamāno,",
  "atk-s0508a11:1429_21": "ahampi imassa kammassa nissandena nibbattanibbattabhave lābhaggayasaggappatto bhaveyya’’nti (a. ni. aṭṭha. 1.1.207). Satthā, ‘‘evaṁ hotu,",
  "atk-s0508a11:1429_22": "kulaputtā’’ti vatvā tassa ca nagaravāsīnañca bhattānumodanaṁ katvā pakkāmi.",
  "atk-s0508a11:1430_0": "Sopi kulaputto yāvajīvaṁ kusalaṁ katvā devamanussesu saṁsaranto imasmiṁ buddhuppāde suppavāsāya rājadhītāya kucchimhi paṭisandhiṁ gaṇhi.",
  "atk-s0508a11:1430_1": "Paṭisandhiggahaṇato paṭṭhāya sāyaṁ pātañca paṇṇākārasatāni sakaṭenādāya suppavāsāya upanīyanti.",
  "atk-s0508a11:1430_2": "Atha naṁ puññavīmaṁsanatthaṁ hatthena bījapacchiṁ phusāpenti.",
  "atk-s0508a11:1430_3": "Ekekabījato salākasatampi salākasahassampi niggacchati.",
  "atk-s0508a11:1430_4": "Ekekakarīsakhette paṇṇāsampi saṭṭhipi sakaṭappamāṇāni uppajjanti.",
  "atk-s0508a11:1430_5": "Koṭṭhe pūraṇakālepi koṭṭhadvāraṁ hatthena phusāpenti.",
  "atk-s0508a11:1430_6": "Rājadhītāya puññena gaṇhantānaṁ gahitagahitaṭṭhānaṁ puna pūrati.",
  "atk-s0508a11:1430_7": "Paripuṇṇabhattabhājanatopi ‘‘rājadhītāya puñña’’nti vatvā yassa kassaci dentānaṁ yāva na ukkaḍḍhanti, na tāva bhattaṁ khīyati,",
  "atk-s0508a11:1430_8": "dārake kucchigateyeva sattavassāni atikkamiṁsu.",
  "atk-s0508a11:1431_0": "Gabbhe pana paripakke sattāhaṁ mahādukkhaṁ anubhosi. Sā sāmikaṁ āmantetvā,",
  "atk-s0508a11:1431_1": "‘‘pure maraṇā jīvamānāva dānaṁ dassāmī’’ti satthu santikaṁ pesesi – ‘‘gaccha,",
  "atk-s0508a11:1431_2": "imaṁ pavattiṁ satthu ārocetvā satthāraṁ nimantehi, yañca satthā vadeti,",
  "atk-s0508a11:1431_3": "taṁ sādhukaṁ upalakkhetvā āgantvā mayhaṁ kathehī’’ti.",
  "atk-s0508a11:1431_4": "So gantvā tassā sāsanaṁ bhagavato ārocesi. Satthā,",
  "atk-s0508a11:1431_5": "‘‘sukhinī hotu suppavāsā koliyadhītā arogā,",
  "atk-s0508a11:1431_6": "arogaṁ puttaṁ vijāyatū’’ti (udā. 18) āha.",
  "atk-s0508a11:1431_7": "Rājā taṁ sutvā bhagavantaṁ abhivādetvā attano gāmābhimukho pāyāsi.",
  "atk-s0508a11:1431_8": "Tassa pure āgamanāyeva suppavāsāya kucchito dhamakaraṇā udakaṁ viya gabbho nikkhami,",
  "atk-s0508a11:1431_9": "parivāretvā nisinnajano assumukhova hasituṁ āraddho tuṭṭhapahaṭṭho mahājano rañño sāsanaṁ ārocetuṁ agamāsi.",
  "atk-s0508a11:1432_0": "Rājā tesaṁ āgamanaṁ disvāva,",
  "atk-s0508a11:1432_1": "‘‘dasabalena kathitakathā nipphannā bhavissati maññe’’ti cintesi.",
  "atk-s0508a11:1432_2": "So āgantvā satthu sāsanaṁ rājadhītāya ārocesi.",
  "atk-s0508a11:1432_3": "Rājadhītā tayā nimantitaṁ jīvitabhattameva maṅgalabhattaṁ bhavissati,",
  "atk-s0508a11:1432_4": "gaccha sattāhaṁ dasabalaṁ nimantehīti. Rājā tathā akāsi.",
  "atk-s0508a11:1432_5": "Sattāhaṁ buddhappamukhassa saṅghassa mahādānaṁ pavattayiṁsu.",
  "atk-s0508a11:1432_6": "Dārako sabbesaṁ ñātīnaṁ santattaṁ cittaṁ nibbāpento jātoti sīvalidārakotvevassa nāmaṁ akaṁsu.",
  "atk-s0508a11:1432_7": "So sattavassāni gabbhe vasitattā jātakālato paṭṭhāya sabbakammakkhamo ahosi.",
  "atk-s0508a11:1432_8": "Dhammasenāpati sāriputto sattame divase tena saddhiṁ kathāsallāpaṁ akāsi.",
  "atk-s0508a11:1432_9": "Satthāpi dhammapade gāthaṁ abhāsi –",
  "atk-s0508a11:1433_0": "‘‘Yomaṁ palipathaṁ duggaṁ, saṁsāraṁ mohamaccagā;",
  "atk-s0508a11:1434_0": "Tiṇṇo pāraṅgato jhāyī, anejo akathaṁkathī;",
  "atk-s0508a11:1435_0": "Anupādāya nibbuto, tamahaṁ brūmi brāhmaṇa’’nti. (dha. pa. 414);",
  "atk-s0508a11:1436_0": "Atha naṁ thero evamāha – ‘‘kiṁ pana tayā evarūpaṁ dukkharāsiṁ anubhavitvā pabbajituṁ na vaṭṭatī’’ti? ‘‘Labhamāno pabbajeyyaṁ, bhante’’ti.",
  "atk-s0508a11:1436_1": "Suppavāsā naṁ dārakaṁ therena saddhiṁ kathentaṁ disvā ‘‘kiṁ nu kho me putto dhammasenāpatinā saddhiṁ kathetī’’ti theraṁ upasaṅkamitvā pucchi – ‘‘mayhaṁ putto tumhehi saddhiṁ kiṁ katheti, bhante’’ti?",
  "atk-s0508a11:1436_2": "‘‘Attanā anubhūtaṁ gabbhavāsadukkhaṁ kathetvā,",
  "atk-s0508a11:1436_3": "‘tumhehi anuññāto pabbajissāmī’ti vadatī’’ti. ‘‘Sādhu , bhante, pabbājetha na’’nti.",
  "atk-s0508a11:1436_4": "Thero taṁ vihāraṁ netvā tacapañcakakammaṭṭhānaṁ datvā pabbājento ‘‘sīvali,",
  "atk-s0508a11:1436_5": "na tuyhaṁ aññena ovādena kammaṁ atthi,",
  "atk-s0508a11:1436_6": "tayā satta vassāni anubhūtadukkhameva paccavekkhāhī’’ti. ‘‘Bhante,",
  "atk-s0508a11:1436_7": "pabbājanameva tumhākaṁ bhāro, yaṁ pana mayā kātuṁ sakkā, tamahaṁ jānissāmī’’ti.",
  "atk-s0508a11:1436_8": "So pana paṭhamakesavaṭṭiyā ohāraṇakkhaṇeyeva sotāpattiphale patiṭṭhāsi,",
  "atk-s0508a11:1436_9": "dutiyāya ohāraṇakkhaṇe sakadāgāmiphale,",
  "atk-s0508a11:1436_10": "tatiyāya anāgāmiphale sabbesaṁyeva pana kesānaṁ oropanañca arahattasacchikiriyā ca apacchā apurimā ahosi.",
  "atk-s0508a11:1436_11": "Tassa pabbajitadivasato paṭṭhāya bhikkhusaṅghassa cattāro paccayā yāvaticchakaṁ uppajjanti.",
  "atk-s0508a11:1436_12": "Evaṁ ettha vatthu samuṭṭhitaṁ.",
  "atk-s0508a11:1437_0": "Aparabhāge satthā sāvatthiṁ agamāsi. Thero satthāraṁ abhivādetvā, ‘‘bhante, mayhaṁ puññaṁ vīmaṁsissāmi,",
  "atk-s0508a11:1437_1": "pañca me bhikkhusatāni dethā’’ti āha. ‘‘Gaṇha sīvalī’’ti.",
  "atk-s0508a11:1437_2": "So pañcasate bhikkhū gahetvā himavantābhimukhaṁ gacchanto aṭavimaggaṁ gacchati,",
  "atk-s0508a11:1437_3": "tassa paṭhamaṁ diṭṭhanigrodhe adhivatthā devatā sattadivasāni dānaṁ adāsi. Iti so –",
  "atk-s0508a11:1438_0": "‘‘Nigrodhaṁ paṭhamaṁ passi, dutiyaṁ paṇḍavapabbataṁ;",
  "atk-s0508a11:1439_0": "Tatiyaṁ aciravatiyaṁ, catutthaṁ varasāgaraṁ.",
  "atk-s0508a11:1440_0": "‘‘Pañcamaṁ himavantaṁ so, chaṭṭhaṁ chaddantupāgami;",
  "atk-s0508a11:1441_0": "Sattamaṁ gandhamādanaṁ, aṭṭhamaṁ atha revata’’nti.",
  "atk-s0508a11:1442_0": "Sabbaṭṭhānesu satta satta divasāneva dānaṁ adaṁsu.",
  "atk-s0508a11:1442_1": "Gandhamādanapabbate pana nāgadattadevarājā nāma sattasu divasesu ekadivase khīrapiṇḍapātaṁ adāsi, ekadivase sappipiṇḍapātaṁ.",
  "atk-s0508a11:1442_2": "Bhikkhusaṅgho āha – ‘‘imassa devarañño neva dhenuyo duyhamānā paññāyanti, na dadhinimmathanaṁ ,",
  "atk-s0508a11:1442_3": "kuto te devarāja idaṁ uppajjatī’’ti.",
  "atk-s0508a11:1442_4": "‘‘Bhante kassapadasabalassa kāle khīrasalākabhattadānassetaṁ phala’’nti devarājā āha.",
  "atk-s0508a11:1442_5": "Aparabhāge satthā khadiravaniyarevatassa paccuggamanaṁ aṭṭhuppattiṁ katvā theraṁ attano sāsane lābhaggayasaggappattānaṁ aggaṭṭhāne ṭhapesi.",
  "atk-s0508a11:1443_0": "Evaṁ lābhaggayasaggappattassa pana imassa therassa arahattappattiṁ ekacce ācariyā evaṁ vadanti – ‘‘heṭṭhā vuttanayena dhammasenāpatinā ovāde dinne yaṁ mayā kātuṁ sakkā,",
  "atk-s0508a11:1443_1": "tamahaṁ jānissāmīti pabbajitvā vipassanākammaṭṭhānaṁ gahetvā taṁ divasaṁyeva aññataraṁ vivittaṁ kuṭikaṁ disvā taṁ pavisitvā mātukucchismiṁ satta vassāni attanā anubhūtaṁ dukkhaṁ anussaritvā tadanusārena atītānāgate tassa avekkhantassa ādittā viya tayo bhavā upaṭṭhahiṁsu.",
  "atk-s0508a11:1443_2": "Ñāṇassa paripākaṁ gatattā vipassanāvīthiṁ otari,",
  "atk-s0508a11:1443_3": "tāvadeva maggappaṭipāṭiyā sabbepi āsave khepento arahattaṁ pāpuṇī’’ti.",
  "atk-s0508a11:1443_4": "Ubhayathāpi therassa arahattappattiyeva pakāsitā.",
  "atk-s0508a11:1443_5": "Thero pana pabhinnapaṭisambhido chaḷabhiñño ahosi. Tena vuttaṁ apadāne (apa. thera 1.12.31-39) –",
  "atk-s0508a11:1444_0": "‘‘Varuṇo nāma nāmena, devarājā ahaṁ tadā;",
  "atk-s0508a11:1445_0": "Upaṭṭhahesiṁ sambuddhaṁ, sayoggabalavāhano.",
  "atk-s0508a11:1446_0": "‘‘Nibbute lokanāthamhi, atthadassīnaruttame;",
  "atk-s0508a11:1447_0": "Tūriyaṁ sabbamādāya, agamaṁ bodhimuttamaṁ.",
  "atk-s0508a11:1448_0": "‘‘Vāditena ca naccena, sammatāḷasamāhito;",
  "atk-s0508a11:1449_0": "Sammukhā viya sambuddhaṁ, upaṭṭhiṁ bodhimuttamaṁ.",
  "atk-s0508a11:1450_0": "‘‘Upaṭṭhahitvā taṁ bodhiṁ, dharaṇīruhapādapaṁ;",
  "atk-s0508a11:1451_0": "Pallaṅkaṁ ābhujitvāna, tattha kālaṅkato ahaṁ.",
  "atk-s0508a11:1452_0": "‘‘Sakakammābhiraddhohaṁ, pasanno bodhimuttame;",
  "atk-s0508a11:1453_0": "Tena cittappasādena, nimmānaṁ upapajjahaṁ.",
  "atk-s0508a11:1454_0": "‘‘Saṭṭhitūriyasahassāni, parivārenti maṁ sadā;",
  "atk-s0508a11:1455_0": "Manussesu ca devesu, vattamānaṁ bhavābhave.",
  "atk-s0508a11:1456_0": "‘‘Tividhaggī nibbutā mayhaṁ, bhavā sabbe samūhatā;",
  "atk-s0508a11:1457_0": "Dhāremi antimaṁ dehaṁ, sammāsambuddhasāsane.",
  "atk-s0508a11:1458_0": "‘‘Subāhū nāma nāmena, catuttiṁsāsu khattiyā;",
  "atk-s0508a11:1459_0": "Sattaratanasampannā, pañcakappasate ito.",
  "atk-s0508a11:1460_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1461_0": "Arahattaṁ pana patvā vimuttisukhapaṭisaṁvedanena pītivegena udānento ‘‘te me ijjhiṁsu saṅkappā’’ti gāthaṁ abhāsi.",
  "atk-s0508a11:1462_0": "60.",
  "atk-s0508a11:1462_1": "Tattha te me ijjhiṁsu saṅkappā, yadattho pāvisiṁ kuṭiṁ,",
  "atk-s0508a11:1462_2": "vijjāvimuttiṁ paccesanti ye pubbe mayā kāmasaṅkappādīnaṁ samucchedakarā nekkhammasaṅkappādayo abhipatthitāyeva ‘‘kadā nu khvāhaṁ tadāyatanaṁ upasampajja viharissāmi,",
  "atk-s0508a11:1462_3": "yadariyā etarahi upasampajja viharantī’’ti,",
  "atk-s0508a11:1462_4": "vimuttādhippāyasaññitā vimuttiṁ uddissa saṅkappā manorathā abhiṇhaso appamattā yadattho yaṁpayojano yesaṁ nipphādanatthaṁ kuṭiṁ suññāgāraṁ vipassituṁ pāvisiṁ tisso vijjā phalavimuttiñca paccesanto,",
  "atk-s0508a11:1462_5": "gavesanto te me ijjhiṁsu te sabbeva idāni mayhaṁ ijjhiṁsu samijjhiṁsu,",
  "atk-s0508a11:1462_6": "nipphannakusalasaṅkappo paripuṇṇamanoratho jātoti attho.",
  "atk-s0508a11:1462_7": "Tesaṁ samiddhabhāvaṁ dassetuṁ ‘‘mānānusayamujjaha’’nti vuttaṁ.",
  "atk-s0508a11:1462_8": "Yasmā mānānusayamujjahaṁ pajahiṁ samucchindiṁ,",
  "atk-s0508a11:1462_9": "tasmā te me saṅkappā ijjhiṁsūti yojanā.",
  "atk-s0508a11:1462_10": "Mānānusaye hi pahīne appahīno nāma anusayo natthi,",
  "atk-s0508a11:1462_11": "arahattañca adhigatameva hotīti mānānusayappahānaṁ yathāvuttasaṅkappasamiddhiyā kāraṇaṁ katvā vuttaṁ.",
  "atk-s0508a11:1463_0": "Sīvalittheragāthāvaṇṇanā niṭṭhitā.",
  "atk-s0508a11:1464_0": "Chaṭṭhavaggavaṇṇanā niṭṭhitā.",
  "atk-s0508a11:1465_0": "7. Sattamavaggo",
  "atk-s0508a11:1466_0": "1. Vappattheragāthāvaṇṇanā",
  "atk-s0508a11:1467_0": "Passatipassoti āyasmato vappattherassa gāthā. Kā uppatti?",
  "atk-s0508a11:1467_1": "So kira padumuttarassa bhagavato kāle haṁsavatīnagare kulagehe nibbattitvā viññutaṁ patto ‘‘asuko ca asuko ca thero satthu paṭhamaṁ dhammapaṭiggāhakā ahesu’’nti thomanaṁ sutvā bhagavantaṁ upasaṅkamitvā patthanaṁ paṭṭhapesi – ‘‘ahampi bhagavā anāgate tādisassa sammāsambuddhassa paṭhamaṁ dhammapaṭiggāhakānaṁ aññataro bhaveyya’’nti,",
  "atk-s0508a11:1467_2": "satthu santike saraṇagamanañca pavedesi.",
  "atk-s0508a11:1467_3": "So yāvajīvaṁ puññāni katvā tato cuto devamanussesuyeva saṁsaranto imasmiṁ buddhuppāde kapilavatthusmiṁ vāseṭṭhassa nāma brāhmaṇassa putto hutvā nibbatti, vappotissa nāmaṁ ahosi.",
  "atk-s0508a11:1467_4": "So asitena isinā ‘‘siddhatthakumāro sabbaññū bhavissatī’’ti byākato koṇḍaññappamukhehi brāhmaṇaputtehi saddhiṁ gharāvāsaṁ pahāya tāpasapabbajjaṁ pabbajitvā ‘‘tasmiṁ sabbaññutaṁ patte tassa santike dhammaṁ sutvā amataṁ pāpuṇissāmī’’ti uruvelāyaṁ viharantaṁ mahāsattaṁ chabbassāni padhānaṁ padahantaṁ upaṭṭhahitvā oḷārikāhāraparibhogena nibbijjitvā isipatanaṁ gato.",
  "atk-s0508a11:1467_5": "Abhisambujjhitvā satthārā sattasattāhāni vītināmetvā isipatanaṁ gantvā dhammacakke pavattite pāṭipadadivase sotāpattiphale patiṭṭhito pañcamiyaṁ pakkhassa aññāsikoṇḍaññādīhi saddhiṁ arahattaṁ pāpuṇi. Tena vuttaṁ apadāne (apa. thera 1.12.20-30) –",
  "atk-s0508a11:1468_0": "‘‘Ubhinnaṁ devarājūnaṁ, saṅgāmo samupaṭṭhito;",
  "atk-s0508a11:1469_0": "Ahosi samupabyūḷho, mahāghoso avattatha.",
  "atk-s0508a11:1470_0": "‘‘Padumuttaro lokavidū, āhutīnaṁ paṭiggaho;",
  "atk-s0508a11:1471_0": "Antalikkhe ṭhito satthā, saṁvejesi mahājanaṁ.",
  "atk-s0508a11:1472_0": "‘‘Sabbe devā attamanā, nikkhittakavacāvudhā;",
  "atk-s0508a11:1473_0": "Sambuddhaṁ abhivādetvā, ekaggāsiṁsu tāvade.",
  "atk-s0508a11:1474_0": "‘‘Mayhaṁ saṅkappamaññāya, vācāsabhimudīrayi;",
  "atk-s0508a11:1475_0": "Anukampako lokavidū, nibbāpesi mahājanaṁ.",
  "atk-s0508a11:1476_0": "‘‘Paduṭṭhacitto manujo, ekapāṇaṁ viheṭhayaṁ;",
  "atk-s0508a11:1477_0": "Tena cittappadosena, apāyaṁ upapajjati.",
  "atk-s0508a11:1478_0": "‘‘Saṅgāmasīse nāgova, bahū pāṇe viheṭhayaṁ;",
  "atk-s0508a11:1479_0": "Nibbāpetha sakaṁ cittaṁ, mā haññittho punappunaṁ.",
  "atk-s0508a11:1480_0": "‘‘Dvinnampi yakkharājūnaṁ, senā sā vimhitā ahu;",
  "atk-s0508a11:1481_0": "Saraṇañca upāgacchuṁ, lokajeṭṭhaṁ sutādinaṁ.",
  "atk-s0508a11:1482_0": "‘‘Saññāpetvāna janataṁ, padamuddhari cakkhumā;",
  "atk-s0508a11:1483_0": "Pekkhamānova devehi, pakkāmi uttarāmukho.",
  "atk-s0508a11:1484_0": "‘‘Paṭhamaṁ saraṇaṁ gacchiṁ, dvipadindassa tādino;",
  "atk-s0508a11:1485_0": "Kappānaṁ satasahassaṁ, duggatiṁ nupapajjahaṁ.",
  "atk-s0508a11:1486_0": "‘‘Mahādundubhināmā ca, soḷasāsuṁ rathesabhā;",
  "atk-s0508a11:1487_0": "Tiṁsakappasahassamhi, rājāno cakkavattino.",
  "atk-s0508a11:1488_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1489_0": "Arahattaṁ pana patvā attanā paṭiladdhasampattiṁ paccavekkhaṇamukhena satthu guṇamahantataṁ paccavekkhitvā ‘‘īdisaṁ nāma satthāraṁ bāhulikādivādena samudācarimha.",
  "atk-s0508a11:1489_1": "Aho puthujjanabhāvo nāma andhakaraṇo acakkhukaraṇo ariyabhāvoyeva cakkhukaraṇo’’ti dassento ‘‘passati passo’’ti gāthaṁ abhāsi.",
  "atk-s0508a11:1490_0": "61.",
  "atk-s0508a11:1490_1": "Tattha passati passoti passati sammādiṭṭhiyā dhamme aviparītaṁ jānāti bujjhatīti passo, dassanasampanno ariyo,",
  "atk-s0508a11:1490_2": "so passantaṁ aviparītadassāviṁ ‘‘ayaṁ aviparītadassāvī’’ti passati paññācakkhunā dhammādhammaṁ yathāsabhāvato jānāti. Na kevalaṁ passantameva,",
  "atk-s0508a11:1490_3": "atha kho apassantañca passati,",
  "atk-s0508a11:1490_4": "yo paññācakkhuvirahito dhamme yathāsabhāvato na passati,",
  "atk-s0508a11:1490_5": "tampi apassantaṁ puthujjanaṁ ‘‘andho vatāyaṁ bhavaṁ acakkhuko’’ti attano paññācakkhunā passati. Apassanto apassantaṁ,",
  "atk-s0508a11:1490_6": "passantañca na passatīti apassanto paññācakkhurahito andhabālo tādisaṁ andhabālaṁ ayaṁ dhammādhammaṁ yathāsabhāvato na passatīti yathā apassantaṁ na passati na jānāti,",
  "atk-s0508a11:1490_7": "evaṁ attano paññācakkhunā dhammādhammaṁ yathāsabhāvato passantañca paṇḍitaṁ ‘‘ayaṁ evaṁvidho’’ti na passati na jānāti,",
  "atk-s0508a11:1490_8": "tasmā ahampi pubbe dassanarahito sakalaṁ ñeyyaṁ hatthāmalakaṁ viya passantaṁ bhagavantaṁ apassantampi pūraṇādiṁ yathāsabhāvato na passiṁ,",
  "atk-s0508a11:1490_9": "idāni pana buddhānubhāvena sampanno ubhayepi yathāsabhāvato passāmīti sevitabbāsevitabbesu attano aviparītapaṭipattiṁ dasseti.",
  "atk-s0508a11:1491_0": "Vappattheragāthāvaṇṇanā niṭṭhitā.",
  "atk-s0508a11:1492_0": "2. Vajjiputtattheragāthāvaṇṇanā",
  "atk-s0508a11:1493_0": "Ekakāmayaṁ araññeti āyasmato vajjiputtattherassa gāthā. Kā uppatti?",
  "atk-s0508a11:1493_1": "Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto ito ekanavute kappe vipassissa bhagavato kāle kulagehe nibbattitvā viññutaṁ patto ekadivasaṁ vipassiṁ bhagavantaṁ disvā pasannamānaso nāgapupphakesarehi pūjaṁ akāsi.",
  "atk-s0508a11:1493_2": "So tena puññakammena devamanussesu saṁsaranto imasmiṁ buddhuppāde amaccakule nibbatti, vajjiputtotissa nāmaṁ ahosi.",
  "atk-s0508a11:1493_3": "So bhagavato vesāligamane buddhānubhāvaṁ disvā paṭiladdhasaddho pabbajitvā katapubbakicco kammaṭṭhānaṁ gahetvā vesāliyā avidūre aññatarasmiṁ vanasaṇḍe viharati.",
  "atk-s0508a11:1493_4": "Tena ca samayena vesāliyaṁ ussavo ahosi.",
  "atk-s0508a11:1493_5": "Tattha tattha naccagītavāditaṁ pavattati,",
  "atk-s0508a11:1493_6": "mahājano haṭṭhatuṭṭho ussavasampattiṁ paccanubhoti,",
  "atk-s0508a11:1493_7": "taṁ sutvā so bhikkhu ayoniso ummujjanto vivekaṁ vajjamāno kammaṭṭhānaṁ vissajjetvā attano anabhiratiṁ pakāsento –",
  "atk-s0508a11:1494_0": "‘‘Ekakā mayaṁ araññe viharāma,",
  "atk-s0508a11:1494_1": "apaviddhaṁva vanasmiṁ dārukaṁ;",
  "atk-s0508a11:1495_0": "Etādisikāya rattiyā, ko su nāma amhehi pāpiyo’’ti. – gāthamāha;",
  "atk-s0508a11:1496_0": "Taṁ sutvā vanasaṇḍe adhivatthā devatā taṁ bhikkhuṁ anukampamānā ‘‘yadipi, tvaṁ bhikkhu, araññavāsaṁ hīḷento vadasi,",
  "atk-s0508a11:1496_1": "vivekakāmā pana viddasuno taṁ bahu maññantiyevā’’ti imamatthaṁ dassentī –",
  "atk-s0508a11:1497_0": "‘‘Ekako tvaṁ araññe viharasi,",
  "atk-s0508a11:1497_1": "apaviddhaṁva vanasmiṁ dārukaṁ;",
  "atk-s0508a11:1498_0": "Tassa te bahukā pihayanti,",
  "atk-s0508a11:1498_1": "nerayikā viya saggagāmina’’nti. –",
  "atk-s0508a11:1499_0": "Gāthaṁ vatvā, ‘‘kathañhi nāma tvaṁ, bhikkhu,",
  "atk-s0508a11:1499_1": "niyyānike sammāsambuddhassa sāsane pabbajitvā aniyyānikaṁ vitakkaṁ vitakkessasī’’ti santajjentī saṁvejesi .",
  "atk-s0508a11:1499_2": "Evaṁ so bhikkhu tāya devatāya saṁvejito kasābhihato viya bhadro assājānīyo vipassanāvīthiṁ otaritvā nacirasseva vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 1.11.62-66) –",
  "atk-s0508a11:1500_0": "‘‘Suvaṇṇavaṇṇaṁ sambuddhaṁ, sataraṁsiṁva bhāṇumaṁ;",
  "atk-s0508a11:1501_0": "Obhāsentaṁ disā sabbā, uḷurājaṁva pūritaṁ.",
  "atk-s0508a11:1502_0": "‘‘Purakkhataṁ sāvakehi, sāgareheva medaniṁ;",
  "atk-s0508a11:1503_0": "Nāgaṁ paggayha reṇūhi, vipassissābhiropayiṁ.",
  "atk-s0508a11:1504_0": "‘‘Ekanavutito kappe, yaṁ reṇumabhiropayiṁ;",
  "atk-s0508a11:1505_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1506_0": "‘‘Paṇṇatālīsito kappe, reṇu nāmāsi khattiyo;",
  "atk-s0508a11:1507_0": "Sattaratanasampanno, cakkavattī mahabbalo.",
  "atk-s0508a11:1508_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1509_0": "Arahattaṁ pana patvā ‘‘ayaṁ me arahattappattiyā aṅkuso jāto’’ti attano devatāya ca vuttanayaṁ saṁkaḍḍhitvā –",
  "atk-s0508a11:1510_0": "62.",
  "atk-s0508a11:1511_0": "‘‘Ekakā mayaṁ araññe viharāma,",
  "atk-s0508a11:1511_1": "apaviddhaṁva vanasmiṁ dārukaṁ;",
  "atk-s0508a11:1512_0": "Tassa me bahukā pihayanti,",
  "atk-s0508a11:1512_1": "nerayikā viya saggagāmina’’nti. –",
  "atk-s0508a11:1513_0": "Gāthaṁ abhāsi.",
  "atk-s0508a11:1514_0": "Tassattho – anapekkhabhāvena vane chaḍḍitadārukkhaṇḍaṁ viya yadipi mayaṁ ekakā ekākino asahāyā imasmiṁ araññe viharāma,",
  "atk-s0508a11:1514_1": "evaṁ viharato pana tassa me bahukā pihayanti maṁ bahū atthakāmarūpā kulaputtā abhipatthenti,",
  "atk-s0508a11:1514_2": "‘‘aho vatassa mayampi vajjiputtatthero viya gharabandhanaṁ pahāya araññe vihareyyāmā’’ti. Yathā kiṁ? Nerayikā viya saggagāminaṁ,",
  "atk-s0508a11:1514_3": "yathā nāma nerayikā attano pāpakammena niraye nibbattasattā saggagāmīnaṁ saggūpagāmīnaṁ pihayanti – ‘‘aho vata mayampi nirayadukkhaṁ pahāya saggasukhaṁ paccanubhaveyyāmā’’ti evaṁsampadamidanti attho.",
  "atk-s0508a11:1514_4": "Ettha ca attani garubahuvacanappayogassa icchitabbattā ‘‘ekakā mayaṁ viharāmā’’ti puna tassa atthassa ekattaṁ sandhāya ‘‘tassa me’’ti ekavacanappayogo kato. ‘‘Tassa me’’,",
  "atk-s0508a11:1514_5": "‘‘saggagāmina’’nti ca ubhayampi ‘pihayantī’ti padaṁ apekkhitvā upayogatthe sampadānaniddeso daṭṭhabbo.",
  "atk-s0508a11:1514_6": "Taṁ abhipatthentīti ca tādise araññavāsādiguṇe abhipatthentā nāma hontīti katvā vuttaṁ.",
  "atk-s0508a11:1514_7": "Tassa meti vā tassa mama santike guṇeti adhippāyo.",
  "atk-s0508a11:1515_0": "Vajjiputtattheragāthāvaṇṇanā niṭṭhitā.",
  "atk-s0508a11:1516_0": "3. Pakkhattheragāthāvaṇṇanā",
  "atk-s0508a11:1517_0": "Cutāpatantīti āyasmato pakkhattherassa gāthā. Kā uppatti?",
  "atk-s0508a11:1517_1": "Sopi purimabuddhesu katādhikāro tattha tattha bhave puññāni karonto ito ekanavute kappe yakkhasenāpati hutvā vipassiṁ bhagavantaṁ disvā pasannamānaso dibbavatthena pūjaṁ akāsi.",
  "atk-s0508a11:1517_2": "So tena puññakammena devamanussesu saṁsaranto imasmiṁ buddhuppāde sakkesu devadahanigame sākiyarājakule nibbatti,",
  "atk-s0508a11:1517_3": "‘‘sammodakumāro’’tissa nāmaṁ ahosi.",
  "atk-s0508a11:1517_4": "Athassa daharakāle vātarogena pādā na vahiṁsu.",
  "atk-s0508a11:1517_5": "So katipayaṁ kālaṁ pīṭhasappī viya vicari.",
  "atk-s0508a11:1517_6": "Tenassa pakkhoti samaññā jātā.",
  "atk-s0508a11:1517_7": "Pacchā arogakālepi tatheva naṁ sañjānanti,",
  "atk-s0508a11:1517_8": "so bhagavato ñātisamāgame pāṭihāriyaṁ disvā paṭiladdhasaddho pabbajitvā katapubbakicco kammaṭṭhānaṁ gahetvā araññe viharati.",
  "atk-s0508a11:1517_9": "Athekadivasaṁ gāmaṁ piṇḍāya pavisituṁ gacchanto antarāmagge aññatarasmiṁ rukkhamūle nisīdi.",
  "atk-s0508a11:1517_10": "Tasmiñca samaye aññataro kulalo maṁsapesiṁ ādāya ākāsena gacchati,",
  "atk-s0508a11:1517_11": "taṁ bahū kulalā anupatitvā pātesuṁ.",
  "atk-s0508a11:1517_12": "Pātitaṁ maṁsapesiṁ eko kulalo aggahesi. Taṁ añño acchinditvā gaṇhi,",
  "atk-s0508a11:1517_13": "taṁ disvā thero ‘‘yathāyaṁ maṁsapesi,",
  "atk-s0508a11:1517_14": "evaṁ kāmā nāma bahusādhāraṇā bahudukkhā bahupāyāsā’’ti – kāmesu ādīnavaṁ nekkhamme ca ānisaṁsaṁ paccavekkhitvā vipassanaṁ paṭṭhapetvā ‘‘anicca’’ntiādinā manasikaronto piṇḍāya caritvā katabhattakicco divāṭṭhāne nisīditvā vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.12.1-10) –",
  "atk-s0508a11:1518_0": "‘‘Vipassī nāma bhagavā, lokajeṭṭho narāsabho;",
  "atk-s0508a11:1519_0": "Aṭṭhasaṭṭhisahassehi, pāvisi bandhumaṁ tadā.",
  "atk-s0508a11:1520_0": "‘‘Nagarā abhinikkhamma, agamaṁ dīpacetiyaṁ;",
  "atk-s0508a11:1521_0": "Addasaṁ virajaṁ buddhaṁ, āhutīnaṁ paṭiggahaṁ.",
  "atk-s0508a11:1522_0": "‘‘Cullāsītisahassāni, yakkhā mayhaṁ upantike;",
  "atk-s0508a11:1523_0": "Upaṭṭhahanti sakkaccaṁ, indaṁva tidasā gaṇā.",
  "atk-s0508a11:1524_0": "‘‘Bhavanā abhinikkhamma, dussaṁ paggayhahaṁ tadā;",
  "atk-s0508a11:1525_0": "Sirasā abhivādesiṁ, tañcādāsiṁ mahesino.",
  "atk-s0508a11:1526_0": "‘‘Aho buddho aho dhammo, aho no satthu sampadā;",
  "atk-s0508a11:1527_0": "Buddhassa ānubhāvena, vasudhāyaṁ pakampatha.",
  "atk-s0508a11:1528_0": "‘‘Tañca acchariyaṁ disvā, abbhutaṁ lomahaṁsanaṁ;",
  "atk-s0508a11:1529_0": "Buddhe cittaṁ pasādemi, dvipadindamhi tādine.",
  "atk-s0508a11:1530_0": "‘‘Sohaṁ cittaṁ pasādetvā, dussaṁ datvāna satthuno;",
  "atk-s0508a11:1531_0": "Saraṇañca upāgacchiṁ, sāmacco saparijjano.",
  "atk-s0508a11:1532_0": "‘‘Ekanavutito kappe, yaṁ kammamakariṁ tadā;",
  "atk-s0508a11:1533_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1534_0": "‘‘Ito pannarase kappe, soḷasāsuṁ suvāhanā;",
  "atk-s0508a11:1535_0": "Sattaratanasampanno, cakkavattī mahabbalā.",
  "atk-s0508a11:1536_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1537_0": "Arahattaṁ pana patvā yadeva saṁvegavatthuṁ aṅkusaṁ katvā vipassanaṁ vaḍḍhetvā aññā adhigatā,",
  "atk-s0508a11:1537_1": "tassa saṁkittanamukhena aññaṁ byākaronto ‘‘cutā patantī’’ti gāthaṁ abhāsi.",
  "atk-s0508a11:1538_0": "63. Tattha cutāti bhaṭṭhā. Patantīti anupatanti.",
  "atk-s0508a11:1538_1": "Patitāti cavanavasena bhūmiyaṁ patitā,",
  "atk-s0508a11:1538_2": "ākāse vā sampatanavasena patitā. Giddhāti gedhaṁ āpannā .",
  "atk-s0508a11:1538_3": "Punarāgatāti punadeva upagatā. Ca-saddo sabbattha yojetabbo.",
  "atk-s0508a11:1538_4": "Idaṁ vuttaṁ hoti – patanti anupatanti ca idha kulalā,",
  "atk-s0508a11:1538_5": "itarassa mukhato cutā ca maṁsapesi,",
  "atk-s0508a11:1538_6": "cutā pana sā bhūmiyaṁ patitā ca,",
  "atk-s0508a11:1538_7": "giddhā gedhaṁ āpannā sabbeva kulalā punarāgatā. Yathā cime kulalā,",
  "atk-s0508a11:1538_8": "evaṁ saṁsāre paribbhamantā sattā ye kusaladhammato cutā, te patanti nirayādīsu, evaṁ patitā ca,",
  "atk-s0508a11:1538_9": "sampattibhave ṭhitā tattha kāmasukhānuyogavasena kāmabhave rūpārūpabhavesu ca bhavanikantivasena giddhā ca punarāgatā bhavato aparimuttattā tena tena bhavagāminā kammena taṁ taṁ bhavasaññitaṁ dukkhaṁ āgatā eva, evaṁbhūtā ime sattā.",
  "atk-s0508a11:1538_10": "Mayā pana kataṁ kiccaṁ pariññādibhedaṁ soḷasavidhampi kiccaṁ kataṁ, na dāni taṁ kātabbaṁ atthi.",
  "atk-s0508a11:1538_11": "Rataṁ rammaṁ ramitabbaṁ ariyehi sabbasaṅkhatavinissaṭaṁ nibbānaṁ rataṁ abhirataṁ rammaṁ.",
  "atk-s0508a11:1538_12": "Tena ca sukhenanvāgataṁ sukhaṁ phalasamāpattisukhena anuāgataṁ upagataṁ accantasukhaṁ nibbānaṁ,",
  "atk-s0508a11:1538_13": "sukhena vā sukhāpaṭipadābhūtena vipassanāsukhena maggasukhena ca anvāgataṁ phalasukhaṁ nibbānasukhañcāti attho veditabbo.",
  "atk-s0508a11:1539_0": "Pakkhattheragāthāvaṇṇanā niṭṭhitā.",
  "atk-s0508a11:1540_0": "4. Vimalakoṇḍaññattheragāthāvaṇṇanā",
  "atk-s0508a11:1541_0": "Dumavhayāya uppannoti vimalakoṇḍaññattherassa gāthā. Kā uppatti?",
  "atk-s0508a11:1541_1": "Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto ito ekanavute kappe vipassissa bhagavato kāle vibhavasampanne kule nibbattitvā viññutaṁ patto ekadivasaṁ vipassiṁ bhagavantaṁ mahatiyā parisāya parivutaṁ dhammaṁ desentaṁ disvā pasannamānaso catūhi suvaṇṇapupphehi pūjesi.",
  "atk-s0508a11:1541_2": "Bhagavā tassa pasādasaṁvaḍḍhanatthaṁ tathārūpaṁ iddhābhisaṅkhāraṁ abhisaṅkhāresi,",
  "atk-s0508a11:1541_3": "yathā suvaṇṇābhā sakalaṁ taṁ padesaṁ ottharati.",
  "atk-s0508a11:1541_4": "Taṁ disvā bhiyyosomattāya pasannamānaso hutvā bhagavantaṁ vanditvā taṁ nimittaṁ gahetvā attano gehaṁ gantvā buddhārammaṇaṁ pītiṁ avijahanto kenaci rogena kālaṁ katvā tusitesu upapanno aparāparaṁ puññāni katvā devamanussesu saṁsaranto imasmiṁ buddhuppāde rājānaṁ bimbisāraṁ paṭicca ambapāliyā kucchimhi paṭisandhiṁ gaṇhi.",
  "atk-s0508a11:1541_5": "Rājā hi bimbisāro taruṇakāle ambapāliyā rūpasampattiṁ sutvā sañjātābhilāso katipayamanussaparivāro aññātakavesena vesāliṁ gantvā ekarattiṁ tāya saṁvāsaṁ kappesi.",
  "atk-s0508a11:1541_6": "Tadā ayaṁ tassā kucchimhi paṭisandhiṁ aggahesi.",
  "atk-s0508a11:1541_7": "Sā ca gabbhassa patiṭṭhitabhāvaṁ tassa ārocesi.",
  "atk-s0508a11:1541_8": "Rājāpi attānaṁ jānāpetvā dātabbayuttakaṁ datvā pakkāmi.",
  "atk-s0508a11:1541_9": "Sā gabbhassa paripākamanvāya puttaṁ vijāyi, ‘‘vimalo’’tissa nāmaṁ ahosi,",
  "atk-s0508a11:1541_10": "pacchā vimalakoṇḍaññoti paññāyittha.",
  "atk-s0508a11:1541_11": "So vayappatto bhagavato vesāligamane buddhānubhāvaṁ disvā pasannamānaso pabbajitvā katapubbakicco vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 1.12.40-48) –",
  "atk-s0508a11:1542_0": "‘‘Vipassī nāma bhagavā, lokajeṭṭho narāsabho;",
  "atk-s0508a11:1543_0": "Nisinno janakāyassa, desesi amataṁ padaṁ.",
  "atk-s0508a11:1544_0": "‘‘Tassāhaṁ dhammaṁ sutvāna, dvipadinnassa tādino;",
  "atk-s0508a11:1545_0": "Soṇṇapupphāni cattāri, buddhassa abhiropayiṁ.",
  "atk-s0508a11:1546_0": "‘‘Suvaṇṇacchadanaṁ āsi, yāvatā parisā tadā;",
  "atk-s0508a11:1547_0": "Buddhābhā ca suvaṇṇābhā, āloko vipulo ahu.",
  "atk-s0508a11:1548_0": "‘‘Udaggacitto sumano, vedajāto katañjalī;",
  "atk-s0508a11:1549_0": "Vittisañjanano tesaṁ, diṭṭhadhammasukhāvaho.",
  "atk-s0508a11:1550_0": "‘‘Āyācitvāna sambuddhaṁ, vanditvāna ca subbataṁ;",
  "atk-s0508a11:1551_0": "Pāmojjaṁ janayitvāna, sakaṁ bhavanupāgamiṁ.",
  "atk-s0508a11:1552_0": "‘‘Bhavane upaviṭṭhohaṁ, buddhaseṭṭhaṁ anussariṁ;",
  "atk-s0508a11:1553_0": "Tena cittappasādena, tusitaṁ upapajjahaṁ.",
  "atk-s0508a11:1554_0": "‘‘Ekanavutito kappe, yaṁ pupphamabhiropayiṁ;",
  "atk-s0508a11:1555_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1556_0": "‘‘Soḷasāsiṁsu rājāno, nemisammatanāmakā;",
  "atk-s0508a11:1557_0": "Tetālīse ito kappe, cakkavattī mahabbalā.",
  "atk-s0508a11:1558_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1559_0": "Arahattaṁ pana patvā aññāpadesena aññaṁ byākaronto ‘‘dumavhayāyā’’ti gāthaṁ abhāsi.",
  "atk-s0508a11:1560_0": "64.",
  "atk-s0508a11:1560_1": "Tattha dumavhayāyāti dumena ambena avhātabbāya, ambapāliyāti attho. Ādhāre cetaṁ bhummavacanaṁ.",
  "atk-s0508a11:1560_2": "Uppannoti tassā kucchiyaṁ uppanno uppajjamāno ca.",
  "atk-s0508a11:1560_3": "Jāto paṇḍaraketunāti dhavalavatthadhajattā ‘‘paṇḍaraketū’’ti paññātena bimbisāraraññā hetubhūtena jāto, taṁ paṭicca nibbattoti attho.",
  "atk-s0508a11:1560_4": "Uppannoti vā paṭhamābhinibbattidassanaṁ.",
  "atk-s0508a11:1560_5": "Tato hi jātoti abhijātidassanaṁ.",
  "atk-s0508a11:1560_6": "Vijāyanakālato paṭṭhāya hi loke jātavohāro.",
  "atk-s0508a11:1560_7": "Ettha ca ‘‘dumavhayāya uppanno’’ti iminā attukkaṁsanabhāvaṁ apaneti,",
  "atk-s0508a11:1560_8": "anekapatiputtānampi visesādhigamasambhavañca dīpeti.",
  "atk-s0508a11:1560_9": "‘‘Jāto paṇḍaraketunā’’ti iminā viññātapitikadassanena paravambhanaṁ apaneti. Ketuhāti mānappahāyī.",
  "atk-s0508a11:1560_10": "Māno hi uṇṇatilakkhaṇattā ketu viyāti ketu.",
  "atk-s0508a11:1560_11": "Tathā hi so ‘‘ketukamyatāpaccupaṭṭhāno’’ti vuccati. Ketunāyevāti paññāya eva.",
  "atk-s0508a11:1560_12": "Paññā hi anavajjadhammesu accuggataṭṭhena mārasenappamaddanena pubbaṅgamaṭṭhena ca ariyānaṁ dhajā nāma.",
  "atk-s0508a11:1560_13": "Tenāha ‘‘dhammo hi isinaṁ dhajo’’ti (saṁ. ni. 2.241; a. ni. 4.48; jā. 2.21.494).",
  "atk-s0508a11:1560_14": "Mahāketuṁ padhaṁsayīti mahāvisayatāya mahantā,",
  "atk-s0508a11:1560_15": "seyyamānajātimānādibhedato bahavo ca mānappakārā,",
  "atk-s0508a11:1560_16": "itare ca kilesadhammā samussitaṭṭhena ketu etassāti mahāketu māro pāpimā.",
  "atk-s0508a11:1560_17": "Taṁ balavidhamanavisayātikkamanavasena abhibhavi nibbisevanaṁ akāsīti.",
  "atk-s0508a11:1560_18": "‘‘Mahāketuṁ padhaṁsayī’’ti attānaṁ paraṁ viya dassento aññāpadesena arahattaṁ byākāsi.",
  "atk-s0508a11:1561_0": "Vimalakoṇḍaññattheragāthāvaṇṇanā niṭṭhitā.",
  "atk-s0508a11:1562_0": "5. Ukkhepakatavacchattheragāthāvaṇṇanā",
  "atk-s0508a11:1563_0": "Ukkhepakatavacchassāti āyasmato ukkhepakatavacchattherassa gāthā. Kā uppatti?",
  "atk-s0508a11:1563_1": "Sopi kira purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto ito catunavute kappe siddhatthassa bhagavato kāle kulagehe nibbattitvā viññutaṁ patto satthāraṁ uddissa māḷaṁ karontassa pūgassa ekatthambhaṁ alabhantassa thambhaṁ datvā sahāyakiccaṁ akāsi.",
  "atk-s0508a11:1563_2": "So tena puññakammena devaloke nibbattitvā aparāparaṁ puññāni katvā devamanussesu saṁsaranto imasmiṁ buddhuppāde sāvatthiyaṁ aññatarassa brāhmaṇassa putto hutvā nibbatti,",
  "atk-s0508a11:1563_3": "vacchotissa gottato āgatanāmaṁ.",
  "atk-s0508a11:1563_4": "So satthu santike dhammaṁ sutvā paṭiladdhasaddho pabbajitvā kosalaraṭṭhe gāmakāvāse vasanto āgatāgatānaṁ bhikkhūnaṁ santike dhammaṁ pariyāpuṇāti.",
  "atk-s0508a11:1563_5": "‘‘Ayaṁ vinayo idaṁ suttantaṁ ayaṁ abhidhammo’’ti pana paricchedaṁ na jānāti.",
  "atk-s0508a11:1563_6": "Athekadivasaṁ āyasmantaṁ dhammasenāpatiṁ pucchitvā yathāparicchedaṁ sabbaṁ sallakkhesi.",
  "atk-s0508a11:1563_7": "Dhammasaṅgītiyā pubbepi piṭakādisamaññā pariyattisaddhamme vavatthitā eva,",
  "atk-s0508a11:1563_8": "yato bhikkhūnaṁ vinayadharādivohāro.",
  "atk-s0508a11:1563_9": "So tepiṭakaṁ buddhavacanaṁ uggaṇhanto paripucchanto tattha vutte rūpārūpadhamme sallakkhetvā vipassanaṁ paṭṭhapetvā sammasanto nacirasseva arahattaṁ pāpuṇi. Tena vuttaṁ apadāne (apa. thera 1.2.13-26) –",
  "atk-s0508a11:1564_0": "‘‘Siddhatthassa bhagavato, mahāpūgagaṇo ahu;",
  "atk-s0508a11:1565_0": "Saraṇaṁ gatā ca te buddhaṁ, saddahanti tathāgataṁ.",
  "atk-s0508a11:1566_0": "‘‘Sabbe saṅgamma mantetvā, māḷaṁ kubbanti satthuno;",
  "atk-s0508a11:1567_0": "Ekatthambhaṁ alabhantā, vicinanti brahāvane.",
  "atk-s0508a11:1568_0": "‘‘Tehaṁ araññe disvāna, upagamma gaṇaṁ tadā;",
  "atk-s0508a11:1569_0": "Añjaliṁ paggahetvāna, paṭipucchiṁ gaṇaṁ ahaṁ.",
  "atk-s0508a11:1570_0": "‘‘Te me puṭṭhā viyākaṁsu, sīlavanto upāsakā;",
  "atk-s0508a11:1571_0": "Māḷaṁ mayaṁ kattukāmā, ekatthambho na labbhati.",
  "atk-s0508a11:1572_0": "‘‘Ekatthambhaṁ mamaṁ detha, ahaṁ dassāmi satthuno;",
  "atk-s0508a11:1573_0": "Āharissāmahaṁ thambhaṁ, appossukkā bhavantu te.",
  "atk-s0508a11:1574_0": "‘‘Te me thambhaṁ pavecchiṁsu, pasannā tuṭṭhamānasā;",
  "atk-s0508a11:1575_0": "Tato paṭinivattitvā, agamaṁsu sakaṁ gharaṁ.",
  "atk-s0508a11:1576_0": "‘‘Aciraṁ gate pūgagaṇe, thambhaṁ ahāsahaṁ tadā;",
  "atk-s0508a11:1577_0": "Haṭṭho haṭṭhena cittena, paṭhamaṁ ussapesahaṁ.",
  "atk-s0508a11:1578_0": "‘‘Tena cittappasādena, vimānaṁ upapajjahaṁ;",
  "atk-s0508a11:1579_0": "Ubbiddhaṁ bhavanaṁ mayhaṁ, sattabhūmaṁ samuggataṁ.",
  "atk-s0508a11:1580_0": "‘‘Vajjamānāsu bherīsu, paricāremahaṁ sadā;",
  "atk-s0508a11:1581_0": "Pañcapaññāsakappamhi, rājā āsiṁ yasodharo.",
  "atk-s0508a11:1582_0": "‘‘Tatthāpi bhavanaṁ mayhaṁ, sattabhūmaṁ samuggataṁ;",
  "atk-s0508a11:1583_0": "Kūṭāgāravarūpetaṁ, ekatthambhaṁ manoramaṁ.",
  "atk-s0508a11:1584_0": "‘‘Ekavīsatikappamhi , udeno nāma khattiyo;",
  "atk-s0508a11:1585_0": "Tatrāpi bhavanaṁ mayhaṁ, sattabhūmaṁ samuggataṁ.",
  "atk-s0508a11:1586_0": "‘‘Yaṁ yaṁ yonupapajjāmi, devattaṁ atha mānusaṁ;",
  "atk-s0508a11:1587_0": "Anubhomi sukhaṁ sabbaṁ, ekatthambhassidaṁ phalaṁ.",
  "atk-s0508a11:1588_0": "‘‘Catunnavutito kappe, yaṁ thambhamadadaṁ tadā;",
  "atk-s0508a11:1589_0": "Duggatiṁ nābhijānāmi, ekatthambhassidaṁ phalaṁ.",
  "atk-s0508a11:1590_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1591_0": "Arahattaṁ pana patvā katakiccattā akilāsubhāve ṭhito attano santikaṁ upagatānaṁ gahaṭṭhapabbajitānaṁ anukampaṁ upādāya tepiṭakaṁ buddhavacanaṁ vīmaṁsitvā dhammaṁ desesi.",
  "atk-s0508a11:1591_1": "Desento ca ekadivasaṁ attānaṁ paraṁ viya katvā dassento –",
  "atk-s0508a11:1592_0": "65.",
  "atk-s0508a11:1593_0": " ‘‘Ukkhepakatavacchassa, saṅkalitaṁ bahūhi vassehi;",
  "atk-s0508a11:1594_0": "Taṁ bhāsati gahaṭṭhānaṁ, sunisinno uḷārapāmojjo’’ti. – gāthaṁ abhāsi;",
  "atk-s0508a11:1595_0": "Tattha ukkhepakatavacchassāti kataukkhepavacchassa,",
  "atk-s0508a11:1595_1": "bhikkhuno santike visuṁ visuṁ uggahitaṁ vinayapadesaṁ suttapadesaṁ abhidhammapadesañca yathāparicchedaṁ vinayasuttābhidhammānaṁyeva upari khipitvā sajjhāyanavasena tattha tattheva pakkhipitvā ṭhitavacchenāti attho karaṇatthe hi idaṁ sāmivacanaṁ.",
  "atk-s0508a11:1595_2": "Saṅkalitaṁ bahūhi vassehīti bahukehi saṁvaccharehi sampiṇḍanavasena hadaye ṭhapitaṁ. ‘‘Saṅkhalita’’ntipi pāṭho,",
  "atk-s0508a11:1595_3": "saṅkhalitaṁ viya kataṁ ekābaddhavasena vācuggataṁ kataṁ.",
  "atk-s0508a11:1595_4": "Yaṁ buddhavacananti vacanaseso.",
  "atk-s0508a11:1595_5": "Tanti taṁ pariyattidhammaṁ bhāsati katheti.",
  "atk-s0508a11:1595_6": "Gahaṭṭhānanti tesaṁ yebhuyyatāya vuttaṁ.",
  "atk-s0508a11:1595_7": "Sunisinnoti tasmiṁ dhamme sammā niccalo nisinno,",
  "atk-s0508a11:1595_8": "lābhasakkārādiṁ apaccāsīsanto kevalaṁ vimuttāyatanasīseyeva ṭhatvā kathetīti attho.",
  "atk-s0508a11:1595_9": "Tenāha ‘‘uḷārapāmojjo’’ti phalasamāpattisukhavasena dhammadesanāvaseneva ca uppannauḷārapāmojjoti. Vuttañhetaṁ –",
  "atk-s0508a11:1596_0": "‘‘Yathā yathāvuso bhikkhu,",
  "atk-s0508a11:1596_1": "yathāsutaṁ yathāpariyattaṁ dhammaṁ vitthārena paresaṁ deseti tathā tathā so tasmiṁ dhamme labhati atthavedaṁ, labhati dhammavedaṁ,",
  "atk-s0508a11:1596_2": "labhati dhammūpasaṁhitaṁ pāmojja’’ntiādi (dī. ni. 3.355).",
  "atk-s0508a11:1597_0": "Ukkhepakatavacchattheragāthāvaṇṇanā niṭṭhitā.",
  "atk-s0508a11:1598_0": "6. Meghiyattheragāthāvaṇṇanā",
  "atk-s0508a11:1599_0": "Anusāsimahāvīroti āyasmato meghiyattherassa gāthā. Kā uppatti?",
  "atk-s0508a11:1599_1": "Ayampi purimabuddhesu katādhikāro tattha tattha bhave kusalabījāni ropento ito ekanavute kappe vipassissa bhagavato kāle kulagehe nibbattitvā viññutaṁ pāpuṇi.",
  "atk-s0508a11:1599_2": "Tasmiñca samaye vipassī bhagavā buddhakiccassa pariyosānamāgamma āyusaṅkhāraṁ ossajji.",
  "atk-s0508a11:1599_3": "Tena pathavīkampādīsu uppannesu mahājano bhītatasito ahosi.",
  "atk-s0508a11:1599_4": "Atha naṁ vessavaṇo mahārājā tamatthaṁ vibhāvetvā samassāsesi.",
  "atk-s0508a11:1599_5": "Taṁ sutvā mahājano saṁvegappatto ahosi.",
  "atk-s0508a11:1599_6": "Tatthāyaṁ kulaputto buddhānubhāvaṁ sutvā satthari sañjātagāravabahumāno uḷāraṁ pītisomanassaṁ paṭisaṁvedesi.",
  "atk-s0508a11:1599_7": "So tena puññakammena devamanussesu saṁsaranto imasmiṁ buddhuppāde kapilavatthusmiṁ sākiyarājakule nibbatti, tassa meghiyoti nāmaṁ ahosi.",
  "atk-s0508a11:1599_8": "So vayappatto satthu santike pabbajitvā bhagavantaṁ upaṭṭhahanto bhagavati jālikāyaṁ viharante kimikālāya nadiyā tīre ramaṇīyaṁ ambavanaṁ disvā tattha viharitukāmo dve vāre bhagavatā vāretvā tatiyavāraṁ vissajjito tattha gantvā micchāvitakkamakkhikāhi khajjamāno cittasamādhiṁ alabhitvā satthu santikaṁ gantvā tamatthaṁ ārocesi.",
  "atk-s0508a11:1599_9": "Athassa bhagavā ‘‘aparipakkāya, meghiya,",
  "atk-s0508a11:1599_10": "cetovimuttiyā pañca dhammā paripākāya saṁvattantī’’tiādinā (udā. 31) ovādaṁ adāsi.",
  "atk-s0508a11:1599_11": "So tasmiṁ ovāde ṭhatvā vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.12.57-65) –",
  "atk-s0508a11:1600_0": "‘‘Yadā vipassī lokaggo, āyusaṅkhāramossaji;",
  "atk-s0508a11:1601_0": "Pathavī sampakampittha, medanī jalamekhalā.",
  "atk-s0508a11:1602_0": "‘‘Otataṁ vitataṁ mayhaṁ, suvicittavaṭaṁsakaṁ;",
  "atk-s0508a11:1603_0": "Bhavanampi pakampittha, buddhassa āyusaṅkhaye.",
  "atk-s0508a11:1604_0": "‘‘Tāso mayhaṁ samuppanno, bhavane sampakampite;",
  "atk-s0508a11:1605_0": "Uppādo nu kimatthāya, āloko vipulo ahu.",
  "atk-s0508a11:1606_0": "‘‘Vessavaṇo idhāgamma, nibbāpesi mahājanaṁ;",
  "atk-s0508a11:1607_0": "Pāṇabhūte bhayaṁ natthi, ekaggā hotha saṁvutā.",
  "atk-s0508a11:1608_0": "‘‘Aho buddho aho dhammo, aho no satthu sampadā;",
  "atk-s0508a11:1609_0": "Yasmiṁ uppajjamānamhi, pathavī sampakampati.",
  "atk-s0508a11:1610_0": "‘‘Buddhānubhāvaṁ kittetvā, kappaṁ saggamhi modahaṁ;",
  "atk-s0508a11:1611_0": "Avasesesu kappesu, kusalaṁ caritaṁ mayā.",
  "atk-s0508a11:1612_0": "‘‘Ekanavutito kappe, yaṁ saññamalabhiṁ tadā;",
  "atk-s0508a11:1613_0": "Duggatiṁ nābhijānāmi, buddhasaññāyidaṁ phalaṁ.",
  "atk-s0508a11:1614_0": "‘‘Ito cuddasakappamhi, rājā āsiṁ patāpavā;",
  "atk-s0508a11:1615_0": "Samito nāma nāmena, cakkavattī mahabbalo.",
  "atk-s0508a11:1616_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1617_0": "Arahattaṁ pana patvā satthu sammukhā ovādaṁ labhitvā ‘‘mayā arahattaṁ adhigata’’nti aññaṁ byākaronto –",
  "atk-s0508a11:1618_0": "66.",
  "atk-s0508a11:1619_0": " ‘‘Anusāsi mahāvīro, sabbadhammāna pāragū;",
  "atk-s0508a11:1620_0": "Tassāhaṁ dhammaṁ sutvāna, vihāsiṁ santike sato;",
  "atk-s0508a11:1621_0": "Tisso vijjā anuppattā, kataṁ buddhassa sāsana’’nti. – gāthaṁ abhāsi;",
  "atk-s0508a11:1622_0": "Tattha anusāsīti ‘‘aparipakkāya, meghiya,",
  "atk-s0508a11:1622_1": "cetovimuttiyā pañca dhammā paripākāya saṁvattantī’’tiādinā ovadi anusiṭṭhiṁ adāsi. Mahāvīroti mahāvikkanto,",
  "atk-s0508a11:1622_2": "vīriyapāramipāripūriyā caturaṅgasamannāgatavīriyādhiṭṭhānena anaññasādhāraṇacatubbidhasammappadhānasampattiyā ca mahāvīriyoti attho.",
  "atk-s0508a11:1622_3": "Sabbadhammāna pāragūti sabbesañca ñeyyadhammānaṁ pāraṁ pariyantaṁ ñāṇagamanena gato adhigatoti sabbadhammāna pāragū, sabbaññūti attho.",
  "atk-s0508a11:1622_4": "Sabbesaṁ vā saṅkhatadhammānaṁ pārabhūtaṁ nibbānaṁ sayambhūñāṇena gato adhigatoti sabbadhammāna pāragū.",
  "atk-s0508a11:1622_5": "Tassāhaṁ dhammaṁ sutvānāti tassa buddhassa bhagavato sāmukkaṁsikaṁ taṁ catusaccadhammaṁ suṇitvā.",
  "atk-s0508a11:1622_6": "Vihāsiṁ santiketi ambavane micchāvitakkehi upadduto cālikā vihāraṁ gantvā satthu samīpeyeva vihāsiṁ. Satoti satimā,",
  "atk-s0508a11:1622_7": "samathavipassanābhāvanāya appamattoti attho.",
  "atk-s0508a11:1622_8": "Ahanti idaṁ yathā ‘‘anusāsī’’ti ettha ‘‘ma’’nti evaṁ ‘‘vijjā anuppattā,",
  "atk-s0508a11:1622_9": "kataṁ buddhassa sāsana’’nti ettha ‘‘mayā’’ti pariṇāmetabbaṁ.",
  "atk-s0508a11:1622_10": "‘‘Kataṁ buddhassa sāsana’’nti ca iminā yathāvuttaṁ vijjāttayānuppattimeva satthu ovādapaṭikaraṇabhāvadassanena pariyāyantarena pakāseti.",
  "atk-s0508a11:1622_11": "Sīlakkhandhādiparipūraṇameva hi satthu sāsanakāritā.",
  "atk-s0508a11:1623_0": "Meghiyattheragāthāvaṇṇanā niṭṭhitā.",
  "atk-s0508a11:1624_0": "7. Ekadhammasavanīyattheragāthāvaṇṇanā",
  "atk-s0508a11:1625_0": "Kilesājhāpitā mayhanti āyasmato ekadhammasavanīyattherassa gāthā. Kā uppatti?",
  "atk-s0508a11:1625_1": "So kira padumuttarassa bhagavato kāle rukkhadevatā hutvā nibbatto katipaye bhikkhū maggamūḷhe mahāraññe vicarante disvā anukampamāno attano bhavanato otaritvā te samassāsetvā bhojetvā yathādhippetaṭṭhānaṁ pāpesi.",
  "atk-s0508a11:1625_2": "So tena puññakammena devamanussesu saṁsaranto kassape bhagavati loke uppajjitvā katabuddhakicce parinibbute tasmiṁ kāle bārāṇasirājā kikī nāma ahosi.",
  "atk-s0508a11:1625_3": "Tasmiṁ kālaṅkate tassa puthuvindarājā nāma putto āsi. Tassa putto susāmo nāma.",
  "atk-s0508a11:1625_4": "Tassa putto kikībrahmadatto nāma hutvā rajjaṁ kārento sāsane antarahite dhammassavanaṁ alabhanto, ‘‘yo dhammaṁ deseti,",
  "atk-s0508a11:1625_5": "tassa sahassaṁ dammī’’ti ghosāpetvā ekampi dhammakathikaṁ alabhanto,",
  "atk-s0508a11:1625_6": "‘‘mayhaṁ pitupitāmahādīnaṁ kāle dhammo saṁvattati, dhammakathikā sulabhā ahesuṁ.",
  "atk-s0508a11:1625_7": "Idāni pana catuppadikagāthāmattampi kathento dullabho.",
  "atk-s0508a11:1625_8": "Yāva dhammasaññā na vinassati,",
  "atk-s0508a11:1625_9": "tāvadeva pabbajissāmī’’ti rajjaṁ pahāya himavantaṁ uddissa gacchantaṁ sakko devarājā āgantvā,",
  "atk-s0508a11:1625_10": "‘‘aniccā vata saṅkhārā’’ti gāthāya dhammaṁ kathetvā nivattesi.",
  "atk-s0508a11:1625_11": "So nivattitvā bahuṁ puññaṁ katvā devamanussesu saṁsaranto imasmiṁ buddhuppāde setabyanagare seṭṭhikule nibbattitvā vayappatto bhagavati setabyanagare siṁsapāvane viharante satthāraṁ upasaṅkamitvā vanditvā ekamantaṁ nisīdi.",
  "atk-s0508a11:1625_12": "Tassa satthā ajjhāsayaṁ oloketvā,",
  "atk-s0508a11:1625_13": "‘‘aniccā vata saṅkhārā’’ti imāya gāthāya dhammaṁ desesi.",
  "atk-s0508a11:1625_14": "Tassa tattha katādhikāratāya so aniccasaññāya pākaṭataraṁ hutvā upaṭṭhitāya paṭiladdhasaṁvego pabbajitvā dhammasammasanaṁ paṭṭhapetvā dukkhasaññaṁ anattasaññañca manasikaronto vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 1.12.66-71) –",
  "atk-s0508a11:1626_0": "‘‘Padumuttarabuddhassa, sāvakā vanacārino;",
  "atk-s0508a11:1627_0": "Vippanaṭṭhā brahāraññe, andhāva anusuyyare.",
  "atk-s0508a11:1628_0": "‘‘Anussaritvā sambuddhaṁ, padumuttaranāyakaṁ;",
  "atk-s0508a11:1629_0": "Tassa te munino puttā, vippanaṭṭhā mahāvane.",
  "atk-s0508a11:1630_0": "‘‘Bhavanā oruhitvāna, agamiṁ bhikkhusantikaṁ;",
  "atk-s0508a11:1631_0": "Tesaṁ maggañca ācikkhiṁ, bhojanañca adāsahaṁ.",
  "atk-s0508a11:1632_0": "‘‘Tena kammena dvipadinda, lokajeṭṭha narāsabha;",
  "atk-s0508a11:1633_0": "Jātiyā sattavassohaṁ, arahattamapāpuṇiṁ.",
  "atk-s0508a11:1634_0": "‘‘Sacakkhū nāma nāmena, dvādasa cakkavattino;",
  "atk-s0508a11:1635_0": "Sattaratanasampannā, pañcakappasate ito.",
  "atk-s0508a11:1636_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1637_0": "Tassa ekeneva dhammassavanena nipphannakiccattā ekadhammasavanīyotveva samaññā ahosi.",
  "atk-s0508a11:1637_1": "So arahā hutvā aññaṁ byākaronto –",
  "atk-s0508a11:1638_0": "67.",
  "atk-s0508a11:1639_0": " ‘‘Kilesā jhāpitā mayhaṁ, bhavā sabbe samūhatā;",
  "atk-s0508a11:1640_0": "Vikkhīṇo jātisaṁsāro, natthi dāni punabbhavo’’ti. – gāthaṁ abhāsi;",
  "atk-s0508a11:1641_0": "Tattha kilesāti yasmiṁ santāne uppannā,",
  "atk-s0508a11:1641_1": "taṁ kilesenti vibādhenti upatāpenti vāti kilesā, rāgādayo.",
  "atk-s0508a11:1641_2": "Jhāpitāti indagginā viya rukkhagacchādayo ariyamaggañāṇagginā samūlaṁ daḍḍhā. Mayhanti mayā, mama santāne vā.",
  "atk-s0508a11:1641_3": "Bhavā sabbe samūhatāti kāmakammabhavādayo sabbe bhavā samugghāṭitā kilesānaṁ jhāpitattā.",
  "atk-s0508a11:1641_4": "Sati hi kilesavaṭṭe kammavaṭṭena bhavitabbaṁ.",
  "atk-s0508a11:1641_5": "Kammabhavānaṁ samūhatattā eva ca upapattibhavāpi samūhatā eva anuppattidhammatāya āpāditattā.",
  "atk-s0508a11:1641_6": "Vikkhīṇo jātisaṁsāroti jātiādiko –",
  "atk-s0508a11:1642_0": "‘‘Khandhānañca paṭipāṭi, dhātuāyatanāna ca;",
  "atk-s0508a11:1643_0": "Abbocchinnaṁ vattamānā, saṁsāroti pavuccatī’’ti. –",
  "atk-s0508a11:1644_0": "Vuttalakkhaṇo saṁsāro visesato khīṇo, tasmā natthi dāni punabbhavo.",
  "atk-s0508a11:1644_1": "Yasmā āyatiṁ punabbhavo natthi, tasmā vikkhīṇo jātisaṁsāro. Tasmā ca punabbhavo natthi,",
  "atk-s0508a11:1644_2": "yasmā bhavā sabbe samūhatāti āvattetvā vattabbaṁ.",
  "atk-s0508a11:1644_3": "Atha vā vikkhīṇo jātisaṁsāro,",
  "atk-s0508a11:1644_4": "tato eva natthi dāni punabbhavoti yojetabbaṁ.",
  "atk-s0508a11:1645_0": "Ekadhammasavanīyattheragāthāvaṇṇanā niṭṭhitā.",
  "atk-s0508a11:1646_0": "8. Ekudāniyattheragāthāvaṇṇanā",
  "atk-s0508a11:1647_0": "Adhicetasoappamajjatoti āyasmato ekudāniyattherassa gāthā. Kā uppatti?",
  "atk-s0508a11:1647_1": "Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto atthadassissa bhagavato kāle yakkhasenāpati hutvā nibbatto satthari parinibbute, ‘‘alābhā vata me, dulladdhaṁ vata me,",
  "atk-s0508a11:1647_2": "yohaṁ satthudharamānakāle dānādipuññaṁ kātuṁ nālattha’’nti paridevasokamāpanno ahosi.",
  "atk-s0508a11:1647_3": "Atha naṁ sāgaro nāma satthu sāvako sokaṁ vinodetvā satthu thūpapūjāyaṁ niyojesi.",
  "atk-s0508a11:1647_4": "So pañca vassāni thūpaṁ pūjetvā tato cuto tena puññena devamanussesu eva saṁsaranto kassapassa bhagavato kāle kulagehe nibbattitvā viññutaṁ patto kālena kālaṁ satthu santikaṁ upasaṅkami.",
  "atk-s0508a11:1647_5": "Tasmiñca samaye satthā ‘‘adhicetaso’’ti gāthāya sāvake abhiṇhaṁ ovadi.",
  "atk-s0508a11:1647_6": "So taṁ sutvā saddhājāto pabbaji.",
  "atk-s0508a11:1647_7": "Pabbajitvā ca pana tameva gāthaṁ punappunaṁ parivatteti.",
  "atk-s0508a11:1647_8": "So tattha vīsativassasahassāni samaṇadhammaṁ karonto ñāṇassa aparipakkattā visesaṁ nibbattetu nāsakkhi.",
  "atk-s0508a11:1647_9": "Tato pana cuto devaloke nibbattitvā aparāparaṁ sugatīsuyeva saṁsaranto imasmiṁ buddhuppāde sāvatthiyaṁ vibhavasampannassa brāhmaṇassa putto hutvā nibbatto viññutaṁ patvā jetavanapaṭiggahaṇasamaye buddhānubhāvaṁ disvā paṭiladdhasaddho pabbajitvā katapubbakicco araññe viharanto satthu santikaṁ agamāsi.",
  "atk-s0508a11:1647_10": "Tasmiñca samaye satthā āyasmantaṁ sāriputtaṁ attano avidūre adhicittamanuyuttaṁ disvā ‘‘adhicetaso’’ti imaṁ udānaṁ udānesi.",
  "atk-s0508a11:1647_11": "Taṁ sutvā ayaṁ cirakālaṁ bhāvanāya araññe viharantopi kālena kālaṁ tameva gāthaṁ udāneti,",
  "atk-s0508a11:1647_12": "tenassa ekudāniyoti samaññā udapādi.",
  "atk-s0508a11:1647_13": "So athekadivasaṁ cittekaggataṁ labhitvā vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.12.72-81) –",
  "atk-s0508a11:1648_0": "‘‘Atthadassimhi sugate, nibbute samanantarā;",
  "atk-s0508a11:1649_0": "Yakkhayoniṁ upapajjiṁ, yasaṁ patto cahaṁ tadā.",
  "atk-s0508a11:1650_0": "‘‘Dulladdhaṁ vata me āsi, duppabhātaṁ duruṭṭhitaṁ;",
  "atk-s0508a11:1651_0": "Yaṁ me bhoge vijjamāne, parinibbāyi cakkhumā.",
  "atk-s0508a11:1652_0": "‘‘Mama saṅkappamaññāya, sāgaro nāma sāvako;",
  "atk-s0508a11:1653_0": "Mamuddharitukāmo so, āgacchi mama santikaṁ.",
  "atk-s0508a11:1654_0": "‘‘Kiṁ nu socasi mā bhāyi, cara dhammaṁ sumedhasa;",
  "atk-s0508a11:1655_0": "Anuppadinnā buddhena, sabbesaṁ bījasampadā.",
  "atk-s0508a11:1656_0": "‘‘Yo ce pūreyya sambuddhaṁ, tiṭṭhantaṁ lokanāyakaṁ;",
  "atk-s0508a11:1657_0": "Dhātuṁ sāsapamattampi, nibbutassāpi pūjaye.",
  "atk-s0508a11:1658_0": "‘‘Same cittappasādamhi, samaṁ puññaṁ mahaggataṁ;",
  "atk-s0508a11:1659_0": "Tasmā thūpaṁ karitvāna, pūjehi jinadhātuyo.",
  "atk-s0508a11:1660_0": "‘‘Sāgarassa vaco sutvā, buddhathūpaṁ akāsahaṁ;",
  "atk-s0508a11:1661_0": "Pañcavasse paricariṁ, munino thūpamuttamaṁ.",
  "atk-s0508a11:1662_0": "‘‘Tena kammena dvipadinda, lokajeṭṭha narāsabha;",
  "atk-s0508a11:1663_0": "Sampattiṁ anubhotvāna, arahattamapāpuṇiṁ.",
  "atk-s0508a11:1664_0": "‘‘Bhūripaññā ca cattāro, sattakappasate ito;",
  "atk-s0508a11:1665_0": "Sattaratanasampannā, cakkavattī mahabbalā.",
  "atk-s0508a11:1666_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1667_0": "Arahattaṁ pana patvā vimuttisukhena viharanto ekadivasaṁ āyasmatā dhammabhaṇḍāgārikena paṭibhānaṁ vīmaṁsituṁ, ‘‘āvuso,",
  "atk-s0508a11:1667_1": "mayhaṁ dhammaṁ bhaṇāhī’’ti ajjhiṭṭho cirakālaparicitattā –",
  "atk-s0508a11:1668_0": "68.",
  "atk-s0508a11:1669_0": " ‘‘Adhicetaso appamajjato, munino monapathesu sikkhato;",
  "atk-s0508a11:1670_0": "Sokā na bhavanti tādino,",
  "atk-s0508a11:1670_1": "upasantassa sadā satīmato’’ti. (udā. 37) –",
  "atk-s0508a11:1671_0": "Imameva gāthaṁ abhāsi.",
  "atk-s0508a11:1672_0": "Tattha adhicetasoti adhicittavato,",
  "atk-s0508a11:1672_1": "sabbacittānaṁ adhikena arahattaphalacittena samannāgatassāti attho. Appamajjatoti nappamajjato,",
  "atk-s0508a11:1672_2": "appamādena anavajjadhammesu sātaccakiriyāya samannāgatassāti vuttaṁ hoti.",
  "atk-s0508a11:1672_3": "Muninoti ‘‘yo munāti ubho loke, muni tena pavuccatī’’ti (dha. pa. 269; mahāni. 149; cūḷani.",
  "atk-s0508a11:1672_4": "mettagūmāṇavapucchāniddesa 21) evaṁ ubhayalokamunanena vā, monaṁ vuccati ñāṇaṁ,",
  "atk-s0508a11:1672_5": "tena arahattaphalapaññāsaṅkhātena monena samannāgatatāya vā khīṇāsavo muni nāma, tassa munino.",
  "atk-s0508a11:1672_6": "Monapathesu sikkhatoti arahattañāṇasaṅkhātassa monassa pathesu upāyamaggesu sattatiṁsabodhipakkhiyadhammesu, tīsu vā sikkhāsu sikkhato.",
  "atk-s0508a11:1672_7": "Idañca pubbabhāgapaṭipadaṁ gahetvā vuttaṁ. Pariniṭṭhitasikkho hi arahā, tasmā evaṁ sikkhato,",
  "atk-s0508a11:1672_8": "imāya sikkhāya munibhāvaṁ pattassa muninoti evamettha attho daṭṭhabbo.",
  "atk-s0508a11:1672_9": "Yasmā cetadevaṁ tasmā heṭṭhimamaggaphalacittānaṁ vasena adhicetaso,",
  "atk-s0508a11:1672_10": "catusaccasambodhipaṭipattiyaṁ appamādavasena appamajjato,",
  "atk-s0508a11:1672_11": "aggamaggañāṇasamannāgamena muninoti evametesaṁ padānaṁ attho yujjatiyeva.",
  "atk-s0508a11:1672_12": "Atha vā ‘‘appamajjato sikkhato’’ padhānahetū akkhātāti daṭṭhabbā.",
  "atk-s0508a11:1672_13": "Tasmā appamajjanahetu sikkhanahetu ca adhicetasoti attho.",
  "atk-s0508a11:1673_0": "Sokā na bhavanti tādinoti tādisassa khīṇāsavamunino abbhantare iṭṭhaviyogādivatthukā sokā cittasantāpā na honti.",
  "atk-s0508a11:1673_1": "Atha vā tādilakkhaṇappattassa asekkhamunino sokā na bhavantīti.",
  "atk-s0508a11:1673_2": "Upasantassāti rāgādīnaṁ accantūpasamena upasantassa.",
  "atk-s0508a11:1673_3": "Sadā satīmatoti sativepullappattiyā niccakālaṁ satiyā avirahitassa.",
  "atk-s0508a11:1674_0": "Ettha ca ‘‘adhicetaso’’ti iminā adhicittasikkhā,",
  "atk-s0508a11:1674_1": "‘‘appamajjato’’ti iminā adhisīlasikkhā,",
  "atk-s0508a11:1674_2": "‘‘munino monapathesu sikkhato’’ti etehi adhipaññāsikkhā.",
  "atk-s0508a11:1674_3": "‘‘Munino’’ti vā etena adhipaññāsikkhā,",
  "atk-s0508a11:1674_4": "‘‘monapathesu sikkhato’’ti etena tāsaṁ lokuttarasikkhānaṁ pubbabhāgapaṭipadā,",
  "atk-s0508a11:1674_5": "‘‘sokā na bhavantī’’tiādīhi sikkhāpāripūriyā ānisaṁsā pakāsitāti veditabbaṁ ayameva ca therassa aññābyākaraṇagāthā ahosi.",
  "atk-s0508a11:1675_0": "Ekudāniyattheragāthāvaṇṇanā niṭṭhitā.",
  "atk-s0508a11:1676_0": "9. Channattheragāthāvaṇṇanā",
  "atk-s0508a11:1677_0": "Sutvānadhammaṁ mahato mahārasanti āyasmato channattherassa gāthā. Kā uppatti?",
  "atk-s0508a11:1677_1": "Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto siddhatthassa bhagavato kāle kulagehe nibbattitvā viññutaṁ patto ekadivasaṁ siddhatthaṁ bhagavantaṁ aññataraṁ rukkhamūlaṁ upagacchantaṁ disvā pasannacitto mudusamphassaṁ paṇṇasantharaṁ santharitvā adāsi.",
  "atk-s0508a11:1677_2": "Pupphehi ca samantato okiritvā pūjaṁ akāsi.",
  "atk-s0508a11:1677_3": "So tena puññakammena devaloke nibbattitvā punapi aparāparaṁ puññāni katvā sugatīsuyeva saṁsaranto amhākaṁ bhagavato kāle suddhodanamahārājassa gehe dāsiyā kucchimhi nibbatti, channotissa nāmaṁ ahosi, bodhisattena sahajāto.",
  "atk-s0508a11:1677_4": "So satthu ñātisamāgame paṭiladdhasaddho pabbajitvā bhagavati pemena, ‘‘amhākaṁ buddho,",
  "atk-s0508a11:1677_5": "amhākaṁ dhammo’’ti mamattaṁ uppādetvā sinehaṁ chindituṁ asakkonto samaṇadhammaṁ akatvā satthari parinibbute satthārā āṇattavidhinā katena brahmadaṇḍena santajjito saṁvegappatto hutvā sinehaṁ chinditvā vipassanto nacireneva arahattaṁ pāpuṇi. Tena vuttaṁ apadāne (apa. thera 1.10.45-50) –",
  "atk-s0508a11:1678_0": "‘‘Siddhatthassa bhagavato, adāsiṁ paṇṇasantharaṁ;",
  "atk-s0508a11:1679_0": "Samantā upahārañca, kusumaṁ okiriṁ ahaṁ.",
  "atk-s0508a11:1680_0": "‘‘Pāsādevaṁ guṇaṁ rammaṁ, anubhomi mahārahaṁ;",
  "atk-s0508a11:1681_0": "Mahagghāni ca pupphāni, sayanebhisavanti me.",
  "atk-s0508a11:1682_0": "‘‘Sayanehaṁ tuvaṭṭāmi, vicitte pupphasanthate;",
  "atk-s0508a11:1683_0": "Pupphavuṭṭhi ca sayane, abhivassati tāvade.",
  "atk-s0508a11:1684_0": "‘‘Catunnavutito kappe, adāsiṁ paṇṇasantharaṁ;",
  "atk-s0508a11:1685_0": "Duggatiṁ nābhijānāmi, santharassa idaṁ phalaṁ.",
  "atk-s0508a11:1686_0": "‘‘Tiṇasantharakā nāma, sattete cakkavattino;",
  "atk-s0508a11:1687_0": "Ito te pañcame kappe, uppajjiṁsu janādhipā.",
  "atk-s0508a11:1688_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1689_0": "Arahattaṁ pana patvā vimuttisukhasantappito pītivegavissaṭṭhaṁ udānaṁ udānento –",
  "atk-s0508a11:1690_0": "69.",
  "atk-s0508a11:1691_0": " ‘‘Sutvāna dhammaṁ mahato mahārasaṁ,",
  "atk-s0508a11:1692_0": "Sabbaññutaññāṇavarena desitaṁ;",
  "atk-s0508a11:1693_0": "Maggaṁ papajjiṁ amatassa pattiyā,",
  "atk-s0508a11:1694_0": "So yogakkhemassa pathassa kovido’’ti. – gāthaṁ abhāsi;",
  "atk-s0508a11:1695_0": "Tattha sutvānāti suṇitvā,",
  "atk-s0508a11:1695_1": "sotena gahetvā ohitasoto sotadvārānusārena upadhāretvā. Dhammanti catusaccadhammaṁ. Mahatoti bhagavato.",
  "atk-s0508a11:1695_2": "Bhagavā hi mahantehi uḷāratamehi sīlādiguṇehi samannāgatattā,",
  "atk-s0508a11:1695_3": "sadevakena lokena visesato mahanīyatāya ca ‘‘mahā’’ti vuccati,",
  "atk-s0508a11:1695_4": "yā tassa mahāsamaṇoti samaññā jātā.",
  "atk-s0508a11:1695_5": "Nissakkavacanañcetaṁ ‘‘mahato dhammaṁ sutvānā’’ti.",
  "atk-s0508a11:1695_6": "Mahārasanti vimuttirasassa dāyakattā uḷārarasaṁ.",
  "atk-s0508a11:1695_7": "Sabbaññutaññāṇavarena desitanti sabbaṁ jānātīti sabbaññū, tassa bhāvo sabbaññutā. Ñāṇameva varaṁ, ñāṇesu vā varanti ñāṇavaraṁ,",
  "atk-s0508a11:1695_8": "sabbaññutā ñāṇavaraṁ etassāti sabbaññutaññāṇavaro, bhagavā.",
  "atk-s0508a11:1695_9": "Tena sabbaññutaññāṇasaṅkhātaaggañāṇena vā karaṇabhūtena desitaṁ kathitaṁ dhammaṁ sutvānāti yojanā. Yaṁ panettha vattabbaṁ,",
  "atk-s0508a11:1695_10": "taṁ paramatthadīpaniyaṁ itivuttakavaṇṇanāyaṁ vuttanayena veditabbaṁ.",
  "atk-s0508a11:1695_11": "Magganti aṭṭhaṅgikaṁ ariyamaggaṁ. Papajjinti paṭipajjiṁ.",
  "atk-s0508a11:1695_12": "Amatassa pattiyāti nibbānassa adhigamāya upāyabhūtaṁ paṭipajjinti yojanā. Soti so bhagavā.",
  "atk-s0508a11:1695_13": "Yogakkhemassa pathassa kovidoti catūhi yogehi anupaddutassa nibbānassa yo patho, tassa kovido tattha sukusalo.",
  "atk-s0508a11:1695_14": "Ayañhettha attho – bhagavato catusaccadesanaṁ sutvā amatādhigamūpāyamaggaṁ ahaṁ paṭipajjiṁ paṭipajjanamaggaṁ mayā kataṁ,",
  "atk-s0508a11:1695_15": "so eva pana bhagavā sabbathā yogakkhemassa pathassa kovido,",
  "atk-s0508a11:1695_16": "parasantāne vā paramanesu kusalo,",
  "atk-s0508a11:1695_17": "yassa saṁvidhānamāgamma ahampi maggaṁ paṭipajjinti.",
  "atk-s0508a11:1695_18": "Ayameva ca therassa aññābyākaraṇagāthā ahosīti.",
  "atk-s0508a11:1696_0": "Channattheragāthāvaṇṇanā niṭṭhitā.",
  "atk-s0508a11:1697_0": "10. Puṇṇattheragāthāvaṇṇanā",
  "atk-s0508a11:1698_0": "Sīlamevāti āyasmato puṇṇattherassa gāthā. Kā uppatti?",
  "atk-s0508a11:1698_1": "Sopi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto ito ekanavute kappe buddhasuññe loke brāhmaṇakule nibbattitvā vayappatto brāhmaṇasippesu nipphattiṁ gantvā kāmesu ādīnavaṁ disvā gharāvāsaṁ pahāya tāpasapabbajjaṁ pabbajitvā himavantappadese paṇṇakuṭiṁ katvā vāsaṁ kappesi.",
  "atk-s0508a11:1698_2": "Tassa vasanaṭṭhānassa avidūre ekasmiṁ pabbhāre paccekabuddho ābādhiko hutvā parinibbāyi,",
  "atk-s0508a11:1698_3": "tassa parinibbānasamaye mahā āloko ahosi. Taṁ disvā so,",
  "atk-s0508a11:1698_4": "‘‘kathaṁ nu kho ayaṁ āloko uppanno’’ti vīmaṁsanavasena ito cito ca āhiṇḍanto pabbhāre paccekasambuddhaṁ parinibbutaṁ disvā gandhadārūni saṁkaḍḍhitvā sarīraṁ jhāpetvā gandhodakena upasiñci.",
  "atk-s0508a11:1698_5": "Tattheko devaputto antalikkhe ṭhatvā evamāha – ‘‘sādhu, sādhu, sappurisa,",
  "atk-s0508a11:1698_6": "bahuṁ tayā puññaṁ pasavantena pūritaṁ sugatisaṁvattaniyaṁ kammaṁ tena tvaṁ sugatīsuyeva uppajjissasi,",
  "atk-s0508a11:1698_7": "‘puṇṇo’ti ca te nāmaṁ bhavissatī’’ti.",
  "atk-s0508a11:1698_8": "So tena puññakammena devamanussesu saṁsaranto imasmiṁ buddhuppāde sunāparantajanapade suppārakapaṭṭane gahapatikule nibbatti, puṇṇotissa nāmaṁ ahosi.",
  "atk-s0508a11:1698_9": "So vayappatto vāṇijjavasena mahatā satthena saddhiṁ sāvatthiṁ gato.",
  "atk-s0508a11:1698_10": "Tena ca samayena bhagavā sāvatthiyaṁ viharati.",
  "atk-s0508a11:1698_11": "Atha so sāvatthivāsīhi upāsakehi saddhiṁ vihāraṁ gato satthu santike dhammaṁ sutvā paṭiladdhasaddho pabbajitvā vattapaṭivattehi ācariyupajjhāye ārādhento vihāsi.",
  "atk-s0508a11:1698_12": "So ekadivasaṁ satthāraṁ upasaṅkamitvā, ‘‘sādhu maṁ, bhante bhagavā, saṁkhittena ovādena ovadatu,",
  "atk-s0508a11:1698_13": "yamahaṁ sutvā sunāparantajanapade vihareyya’’nti āha. Tassa bhagavā, ‘‘santi kho, puṇṇa,",
  "atk-s0508a11:1698_14": "cakkhuviññeyyā rūpā’’tiādinā (ma. ni. 3.395; saṁ. ni.",
  "atk-s0508a11:1698_15": "4.88) ovādaṁ datvā sīhanādaṁ nadāpetvā vissajjesi.",
  "atk-s0508a11:1698_16": "So bhagavantaṁ vanditvā sunāparantajanapadaṁ gantvā suppārakapaṭṭane viharanto samathavipassanaṁ ussukkāpetvā tisso vijjā sacchākāsi. Tena vuttaṁ apadāne (apa. thera 1.41.29-44) –",
  "atk-s0508a11:1699_0": "‘‘Pabbhārakūṭaṁ nissāya, sayambhū aparājito;",
  "atk-s0508a11:1700_0": "Ābādhiko ca so buddho, vasati pabbatantare.",
  "atk-s0508a11:1701_0": "‘‘Mama assamasāmantā, panādo āsi tāvade;",
  "atk-s0508a11:1702_0": "Buddhe nibbāyamānamhi, āloko udapajjatha.",
  "atk-s0508a11:1703_0": "‘‘Yāvatā vanasaṇḍasmiṁ, acchakokataracchakā;",
  "atk-s0508a11:1704_0": "Vāḷā ca kesarī sabbe, abhigajjiṁsu tāvade.",
  "atk-s0508a11:1705_0": "‘‘Uppātaṁ tamahaṁ disvā, pabbhāraṁ agamāsahaṁ;",
  "atk-s0508a11:1706_0": "Tatthaddasāsiṁ sambuddhaṁ, nibbutaṁ aparājitaṁ.",
  "atk-s0508a11:1707_0": "‘‘Suphullaṁ sālarājaṁva, sataraṁsiṁva uggataṁ;",
  "atk-s0508a11:1708_0": "Vītaccikaṁva aṅgāraṁ, nibbutaṁ aparājitaṁ.",
  "atk-s0508a11:1709_0": "‘‘Tiṇaṁ kaṭṭhañca pūretvā, citakaṁ tatthakāsahaṁ;",
  "atk-s0508a11:1710_0": "Citakaṁ sukataṁ katvā, sarīraṁ jhāpayiṁ ahaṁ.",
  "atk-s0508a11:1711_0": "‘‘Sarīraṁ jhāpayitvāna, gandhatoyaṁ samokiriṁ;",
  "atk-s0508a11:1712_0": "Antalikkhe ṭhito yakkho, nāmamaggahi tāvade.",
  "atk-s0508a11:1713_0": "‘‘Yaṁ pūritaṁ tayā kiccaṁ, sayambhussa mahesino;",
  "atk-s0508a11:1714_0": "Puṇṇako nāma nāmena, sadā hohi tuvaṁ mune.",
  "atk-s0508a11:1715_0": "‘‘Tamhā kāyā cavitvāna, devalokaṁ agacchahaṁ;",
  "atk-s0508a11:1716_0": "Tattha dibbamayo gandho, antalikkhā pavassati.",
  "atk-s0508a11:1717_0": "‘‘Tatrāpi nāmadheyyaṁ me, puṇṇakoti ahū tadā;",
  "atk-s0508a11:1718_0": "Devabhūto manusso vā, saṅkappaṁ pūrayāmahaṁ.",
  "atk-s0508a11:1719_0": "‘‘Idaṁ pacchimakaṁ mayhaṁ, carimo vattate bhavo;",
  "atk-s0508a11:1720_0": "Idhāpi puṇṇako nāma, nāmadheyyaṁ pakāsati.",
  "atk-s0508a11:1721_0": "‘‘Tosayitvāna sambuddhaṁ, gotamaṁ sakyapuṅgavaṁ;",
  "atk-s0508a11:1722_0": "Sabbāsave pariññāya, viharāmi anāsavo.",
  "atk-s0508a11:1723_0": "‘‘Ekanavutito kappe, yaṁ kammamakariṁ tadā;",
  "atk-s0508a11:1724_0": "Duggatiṁ nābhijānāmi, tanukiccassidaṁ phalaṁ.",
  "atk-s0508a11:1725_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1726_0": "Arahattaṁ pana patvā thero bahū manusse sāsane abhippasādesi.",
  "atk-s0508a11:1726_1": "Yato pañcasatamattā purisā upāsakattaṁ pañcasatamattā ca itthiyo upāsikābhāvaṁ paṭivedesuṁ.",
  "atk-s0508a11:1726_2": "So tattha rattacandanena candanamāḷaṁ nāma gandhakuṭiṁ kārāpetvā,",
  "atk-s0508a11:1726_3": "‘‘satthā pañcahi bhikkhusatehi saddhiṁ māḷaṁ paṭicchatū’’ti bhagavantaṁ pupphadūtena nimantesi .",
  "atk-s0508a11:1726_4": "Bhagavā ca iddhānubhāvena tattakehi bhikkhūhi saddhiṁ tattha gantvā candanamāḷaṁ paṭiggahetvā aruṇe anuṭṭhiteyeva paccāgamāsi.",
  "atk-s0508a11:1726_5": "Thero aparabhāge parinibbānasamaye aññaṁ byākaronto –",
  "atk-s0508a11:1727_0": "70.",
  "atk-s0508a11:1728_0": " ‘‘Sīlameva idha aggaṁ, paññavā pana uttamo;",
  "atk-s0508a11:1729_0": "Manussesu ca devesu, sīlapaññāṇato jaya’’nti. – gāthaṁ abhāsi;",
  "atk-s0508a11:1730_0": "Tattha sīlanti sīlanaṭṭhena sīlaṁ,",
  "atk-s0508a11:1730_1": "patiṭṭhānaṭṭhena samādhānaṭṭhena cāti attho.",
  "atk-s0508a11:1730_2": "Sīlañhi sabbaguṇānaṁ patiṭṭhā,",
  "atk-s0508a11:1730_3": "tenāha – ‘‘sīle patiṭṭhāya naro sapañño’’ti (saṁ. ni. 1.23; peṭako. 22; visuddhi. 1.1).",
  "atk-s0508a11:1730_4": "Samādahati ca taṁ kāyavācāavippakiṇṇaṁ karotīti attho.",
  "atk-s0508a11:1730_5": "Tayidaṁ sīlameva aggaṁ sabbaguṇānaṁ mūlabhāvato pamukhabhāvato ca. Yathāha – ‘‘tasmātiha, tvaṁ bhikkhu,",
  "atk-s0508a11:1730_6": "ādimeva visodhehi kusalesu dhammesu.",
  "atk-s0508a11:1730_7": "Ko cādi kusalānaṁ dhammānaṁ sīlañca suvisuddha’’nti (saṁ. ni. 5.369),",
  "atk-s0508a11:1730_8": "‘‘pātimokkhanti mukhametaṁ pamukhameta’’nti (mahāva. 135) ca ādi. Idhāti nipātamattaṁ. Paññavāti ñāṇasampanno.",
  "atk-s0508a11:1730_9": "So uttamo seṭṭho pavaroti puggalādhiṭṭhānāya gāthāya paññāyayeva seṭṭhabhāvaṁ dasseti. Paññuttarā hi kusalā dhammā.",
  "atk-s0508a11:1730_10": "Idāni taṁ sīlapaññānaṁ aggaseṭṭhabhāvaṁ kāraṇato dasseti ‘‘manussesu ca devesu, sīlapaññāṇato jaya’’nti ca.",
  "atk-s0508a11:1730_11": "Sīlapaññāṇahetu paṭipakkhajayo kāmakilesajayo hotīti attho.",
  "atk-s0508a11:1731_0": "Puṇṇattheragāthāvaṇṇanā niṭṭhitā.",
  "atk-s0508a11:1732_0": "Sattamavaggavaṇṇanā niṭṭhitā.",
  "atk-s0508a11:1733_0": "8. Aṭṭhamavaggo",
  "atk-s0508a11:1734_0": "1. Vacchapālattheragāthāvaṇṇanā",
  "atk-s0508a11:1735_0": "Susukhumanipuṇatthadassināti āyasmato vacchapālattherassa gāthā. Kā uppatti?",
  "atk-s0508a11:1735_1": "Ayampi purimabuddhesu katādhikāro tattha tattha bhave puññāni ācinanto devamanussesu saṁsaranto ito ekanavute kappe brāhmaṇakule nibbattitvā brāhmaṇasippesu nipphattiṁ gantvā aggiṁ paricaranto ekadivasaṁ mahatiyā kaṁsapātiyā pāyāsaṁ ādāya dakkhiṇeyyaṁ pariyesanto vipassiṁ bhagavantaṁ ākāse caṅkamantaṁ disvā acchariyabbhutacittajāto bhagavantaṁ abhivādetvā dātukāmataṁ dassesi.",
  "atk-s0508a11:1735_2": "Paṭiggahesi bhagavā anukampaṁ upādāya.",
  "atk-s0508a11:1735_3": "So tena puññakammena devamanussesu saṁsaranto imasmiṁ buddhuppāde rājagahe vibhavasampannassa brāhmaṇassa putto hutvā nibbatti, vacchapālotissa nāmaṁ ahosi.",
  "atk-s0508a11:1735_4": "So bimbisārasamāgame uruvelakassapattherena iddhipāṭihāriyaṁ dassetvā satthu paramanipaccakāre kate taṁ disvā paṭiladdhasaddho pabbajitvā sattāhapabbajito eva vipassanaṁ vaḍḍhetvā chaḷabhiñño ahosi. Tena vuttaṁ apadāne (apa. thera 1.13.26-34) –",
  "atk-s0508a11:1736_0": "‘‘Suvaṇṇavaṇṇo sambuddho, bāttiṁsavaralakkhaṇo;",
  "atk-s0508a11:1737_0": "Pavanā abhinikkhanto, bhikkhusaṅghapurakkhato.",
  "atk-s0508a11:1738_0": "‘‘Mahaccā kaṁsapātiyā, vaḍḍhetvā pāyasaṁ ahaṁ;",
  "atk-s0508a11:1739_0": "Āhutiṁ yiṭṭhukāmo so, upanesiṁ baliṁ ahaṁ.",
  "atk-s0508a11:1740_0": "‘‘Bhagavā tamhi samaye, lokajeṭṭho narāsabho;",
  "atk-s0508a11:1741_0": "Caṅkamaṁ susamārūḷho, ambare anilāyane.",
  "atk-s0508a11:1742_0": "‘‘Tañca acchariyaṁ disvā, abbhutaṁ lomahaṁsanaṁ;",
  "atk-s0508a11:1743_0": "Ṭhapayitvā kaṁsapātiṁ, vipassiṁ abhivādayiṁ.",
  "atk-s0508a11:1744_0": "‘‘Tuvaṁ devosi sabbaññū, sadeve sahamānuse;",
  "atk-s0508a11:1745_0": "Anukampaṁ upādāya, paṭiggaṇha mahāmuni.",
  "atk-s0508a11:1746_0": "‘‘Paṭiggahesi bhagavā, sabbaññū lokanāyako;",
  "atk-s0508a11:1747_0": "Mama saṅkappamaññāya, satthā loke mahāmuni.",
  "atk-s0508a11:1748_0": "‘‘Ekanavutito kappe, yaṁ dānamadadiṁ tadā;",
  "atk-s0508a11:1749_0": "Duggatiṁ nābhijānāmi, pāyāsassa idaṁ phalaṁ.",
  "atk-s0508a11:1750_0": "‘‘Ekatālīsito kappe, buddho nāmāsi khattiyo;",
  "atk-s0508a11:1751_0": "Sattaratanasampanno, cakkavattī mahabbalo.",
  "atk-s0508a11:1752_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1753_0": "Arahattaṁ pana patvā sukheneva attanā nibbānassa adhigatabhāvaṁ vibhāvento –",
  "atk-s0508a11:1754_0": "71.",
  "atk-s0508a11:1755_0": " ‘‘Susukhumanipuṇatthadassinā, matikusalena nivātavuttinā;",
  "atk-s0508a11:1756_0": "Saṁsevitavuddhasīlinā,",
  "atk-s0508a11:1756_1": "nibbānaṁ na hi tena dullabha’’nti. –",
  "atk-s0508a11:1757_0": "Imaṁ gāthaṁ abhāsi.",
  "atk-s0508a11:1758_0": "Tattha susukhumanipuṇatthadassināti ativiya duddasaṭṭhena sukhume,",
  "atk-s0508a11:1758_1": "saṇhaṭṭhena nipuṇe saccapaṭiccasamuppādādiatthe aniccatādiṁ oropetvā passatīti susukhumanipuṇatthadassī, tena.",
  "atk-s0508a11:1758_2": "Matikusalenāti matiyā paññāya kusalena chekena,",
  "atk-s0508a11:1758_3": "‘‘evaṁ pavattamānassa paññā vaḍḍhati,",
  "atk-s0508a11:1758_4": "evaṁ na vaḍḍhatī’’ti dhammavicayasambojjhaṅgapaññāya uppādane kusalena.",
  "atk-s0508a11:1758_5": "Nivātavuttināti sabrahmacārīsu nivātanīcavattanasīlena,",
  "atk-s0508a11:1758_6": "vuḍḍhesu navesu ca yathānurūpapaṭipattinā.",
  "atk-s0508a11:1758_7": "Saṁsevitavuddhasīlināti saṁsevitaṁ āciṇṇaṁ vuddhasīlaṁ saṁsevitavuddhasīlaṁ, taṁ yassa atthi, tena saṁsevitavuddhasīlinā.",
  "atk-s0508a11:1758_8": "Atha vā saṁsevitā upāsitā vuddhasīlino etenāti saṁsevitavuddhasīlī, tena . Hītisaddo hetuattho.",
  "atk-s0508a11:1758_9": "Yasmā yo nivātavutti saṁsevitavuddhasīlī matikusalo susukhumanipuṇatthadassī ca,",
  "atk-s0508a11:1758_10": "tasmā nibbānaṁ na tassa dullabhanti attho.",
  "atk-s0508a11:1758_11": "Nivātavuttitāya hi saṁsevitavuddhasīlitāya ca paṇḍitā taṁ ovaditabbaṁ anusāsitabbaṁ maññanti,",
  "atk-s0508a11:1758_12": "tesañca ovāde ṭhito sayaṁ matikusalatāya susukhumanipuṇatthadassitāya ca vipassanāya kammaṁ karonto nacirasseva nibbānaṁ adhigacchatīti,",
  "atk-s0508a11:1758_13": "ayameva ca therassa aññābyākaraṇagāthā ahosīti.",
  "atk-s0508a11:1759_0": "Vacchapālattheragāthāvaṇṇanā niṭṭhitā.",
  "atk-s0508a11:1760_0": "2. Ātumattheragāthāvaṇṇanā",
  "atk-s0508a11:1761_0": "Yathākaḷīro susu vaḍḍhitaggoti āyasmato ātumattherassa gāthā. Kā uppatti?",
  "atk-s0508a11:1761_1": "Sopi purimabuddhesu katādhikāro tattha tattha bhave vivaṭṭūpanissayaṁ puññaṁ ācinanto ito ekanavute kappe kulagehe nibbattitvā viññutaṁ patto vipassiṁ bhagavantaṁ antaravīthiyaṁ gacchantaṁ disvā pasannamānaso gandhodakena gandhacuṇṇena ca pūjaṁ akāsi.",
  "atk-s0508a11:1761_2": "So tena puññakammena devaloke nibbatto aparāparaṁ sugatīsuyeva saṁsaranto kassapassa bhagavato sāsane pabbajitvā samaṇadhammaṁ akāsi,",
  "atk-s0508a11:1761_3": "ñāṇassa pana aparipakkattā visesaṁ nibbattetuṁ nāsakkhi.",
  "atk-s0508a11:1761_4": "Atha imasmiṁ buddhuppāde sāvatthiyaṁ seṭṭhiputto hutvā nibbatti, ātumotissa nāmaṁ ahosi.",
  "atk-s0508a11:1761_5": "Tassa vayappattassa mātā ‘‘puttassa me bhariyaṁ ānessāmā’’ti ñātakehi sammantesi.",
  "atk-s0508a11:1761_6": "So taṁ upadhāretvā hetusampattiyā codiyamāno ‘‘kiṁ mayhaṁ gharāvāsena,",
  "atk-s0508a11:1761_7": "idāneva pabbajissāmī’’ti bhikkhūnaṁ santikaṁ gantvā pabbaji.",
  "atk-s0508a11:1761_8": "Pabbajitampi naṁ mātā uppabbājetukāmā nānānayehi palobheti.",
  "atk-s0508a11:1761_9": "So tassā avasaraṁ adatvā attano ajjhāsayaṁ pakāsento –",
  "atk-s0508a11:1762_0": "72.",
  "atk-s0508a11:1763_0": " ‘‘Yathā kaḷīro susu vaḍḍhitaggo, dunnikkhamo hoti pasākhajāto;",
  "atk-s0508a11:1764_0": "Evaṁ ahaṁ bhariyāyānītāya,",
  "atk-s0508a11:1764_1": "anumañña maṁ pabbajitomhi dānī’’ti. –",
  "atk-s0508a11:1765_0": "Gāthaṁ abhāsi.",
  "atk-s0508a11:1766_0": "Tattha kaḷīroti aṅkuro,",
  "atk-s0508a11:1766_1": "idha pana vaṁsaṅkuro adhippeto. Susūti taruṇo.",
  "atk-s0508a11:1766_2": "Vaḍḍhitaggoti pavaḍḍhitasākho.",
  "atk-s0508a11:1766_3": "Susuvaḍḍhitaggoti vā suṭṭhu vaḍḍhitasākho sañjātapattasākho.",
  "atk-s0508a11:1766_4": "Dunnikkhamoti veḷugumbato nikkhāmetuṁ nīharituṁ asakkuṇeyyo. Pasākhajātoti jātapasākho,",
  "atk-s0508a11:1766_5": "sākhānampi pabbe pabbe uppannaanusākho.",
  "atk-s0508a11:1766_6": "Evaṁ ahaṁ bhariyāyānītāyāti yathā vaṁso vaḍḍhitaggo vaṁsantaresu saṁsaṭṭha sākhāpasākho veḷugumbato dunnīharaṇīyo hoti,",
  "atk-s0508a11:1766_7": "evaṁ ahampi bhariyāya mayhaṁ ānītāya puttadhītādivasena vaḍḍhitaggo āsattivasena gharāvāsato dunnīharaṇīyo bhaveyyaṁ.",
  "atk-s0508a11:1766_8": "Yathā pana vaṁsakaḷīro asañjātasākhabandho veḷugumbato sunīharaṇīyova hoti,",
  "atk-s0508a11:1766_9": "evaṁ ahampi asañjātaputtadārādibandho sunīharaṇīyo homi,",
  "atk-s0508a11:1766_10": "tasmā anānītāya eva bhariyāya anumañña maṁ attanāva maṁ anujānāpetvā. Pabbajitomhi dānīti, ‘‘idāni pana pabbajito amhi,",
  "atk-s0508a11:1766_11": "sādhu suṭṭhū’’ti attano nekkhammābhiratiṁ pakāsesi,",
  "atk-s0508a11:1766_12": "atha vā ‘‘anumañña maṁ pabbajitomhi dānī’’ti mātu katheti.",
  "atk-s0508a11:1766_13": "Ayañhettha attho – yadipi tāya pubbe nānumataṁ, idāni pana pabbajito amhi,",
  "atk-s0508a11:1766_14": "tasmā anumañña anujānāhi maṁ samaṇabhāveyeva ṭhātuṁ, nāhaṁ tayā nivattanīyoti .",
  "atk-s0508a11:1766_15": "Evaṁ pana kathento yathāṭhitova vipassanaṁ vaḍḍhetvā maggapaṭipāṭiyā kilese khepetvā chaḷabhiñño ahosi. Tena vuttaṁ apadāne (apa. thera 1.13.35-40) –",
  "atk-s0508a11:1767_0": "‘‘Nisajja pāsādavare, vipassiṁ addasaṁ jinaṁ;",
  "atk-s0508a11:1768_0": "Kakudhaṁ vilasantaṁva, sabbaññuṁ tamanāsakaṁ.",
  "atk-s0508a11:1769_0": "‘‘Pāsādassāvidūre ca, gacchati lokanāyako;",
  "atk-s0508a11:1770_0": "Pabhā niddhāvate tassa, yathā ca sataraṁsino.",
  "atk-s0508a11:1771_0": "‘‘Gandhodakañca paggayha, buddhaseṭṭhaṁ samokiriṁ;",
  "atk-s0508a11:1772_0": "Tena cittappasādena, tattha kālaṅkato ahaṁ.",
  "atk-s0508a11:1773_0": "‘‘Ekanavutito kappe, yaṁ gandhodakamākiriṁ;",
  "atk-s0508a11:1774_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1775_0": "‘‘Ekatiṁse ito kappe, sugandho nāma khattiyo;",
  "atk-s0508a11:1776_0": "Sattaratanasampanno, cakkavattī mahabbalo.",
  "atk-s0508a11:1777_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1778_0": "Chaḷabhiñño pana hutvā mātaraṁ āpucchitvā tassā pekkhantiyāyeva ākāsena pakkāmi.",
  "atk-s0508a11:1778_1": "So arahattappattiyā uttarikālampi antarantarā tameva gāthaṁ paccudāhāsi.",
  "atk-s0508a11:1779_0": "Tattha ‘‘pabbajitomhī’’ti imināpadesena ayampi therassa aññābyākaraṇagāthā ahosi attano santāne rāgādimalassa pabbājitabhāvadīpanato.",
  "atk-s0508a11:1779_1": "Tenāha bhagavā – ‘‘pabbājayamattano malaṁ,",
  "atk-s0508a11:1779_2": "tasmā ‘pabbajito’ti vuccatī’’ti (dha. pa. 388).",
  "atk-s0508a11:1780_0": "Ātumattheragāthāvaṇṇanā niṭṭhitā.",
  "atk-s0508a11:1781_0": "3. Māṇavattheragāthāvaṇṇanā",
  "atk-s0508a11:1782_0": "Jiṇṇañca disvā dukhitañca byādhitanti āyasmato māṇavattherassa gāthā. Kā uppatti?",
  "atk-s0508a11:1782_1": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto ito ekanavute kappe brāhmaṇakule nibbattitvā lakkhaṇadharo hutvā vipassissa bhagavato abhijātiyā lakkhaṇāni pariggahetvā pubbanimittāni sāvetvā,",
  "atk-s0508a11:1782_2": "‘‘ekaṁsena ayaṁ buddho bhavissatī’’ti byākaritvā nānānayehi thometvā abhivādetvā padakkhiṇaṁ katvā pakkāmi.",
  "atk-s0508a11:1782_3": "So tena puññakammena sugatīsuyeva saṁsaranto imasmiṁ buddhuppāde sāvatthiyaṁ brāhmaṇamahāsālassa gehe nibbattitvā yāva sattavassāni,",
  "atk-s0508a11:1782_4": "tāva antoghareyeva vaḍḍhitvā sattame saṁvacchare upanayanatthaṁ uyyānaṁ nīto antarāmagge jiṇṇāturamate disvā tesaṁ adiṭṭhapubbattā te parijane pucchitvā jarārogamaraṇasabhāvaṁ sutvā sañjātasaṁvego tato anivattanto vihāraṁ gantvā satthu santike dhammaṁ sutvā mātāpitaro anujānāpetvā pabbajitvā vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 1.13.41-64) –",
  "atk-s0508a11:1783_0": "‘‘Jāyamāne vipassimhi, nimittaṁ byākariṁ ahaṁ;",
  "atk-s0508a11:1784_0": "Nibbāpayiñca janataṁ, buddho loke bhavissati.",
  "atk-s0508a11:1785_0": "‘‘Yasmiñca jāyamānasmiṁ, dasasahassi kampati;",
  "atk-s0508a11:1786_0": "So dāni bhagavā satthā, dhammaṁ deseti cakkhumā.",
  "atk-s0508a11:1787_0": "‘‘Yasmiñca jāyamānasmiṁ, āloko vipulo ahu;",
  "atk-s0508a11:1788_0": "So dāni bhagavā satthā, dhammaṁ deseti cakkhumā.",
  "atk-s0508a11:1789_0": "‘‘Yasmiñca jāyamānasmiṁ, saritāyo na sandayuṁ;",
  "atk-s0508a11:1790_0": "So dāni bhagavā satthā, dhammaṁ deseti cakkhumā.",
  "atk-s0508a11:1791_0": "‘‘Yasmiñca jāyamānasmiṁ, avīcaggi na pajjali;",
  "atk-s0508a11:1792_0": "So dāni bhagavā satthā, dhammaṁ deseti cakkhumā.",
  "atk-s0508a11:1793_0": "‘‘Yasmiñca jāyamānasmiṁ, pakkhisaṅgho na sañcari;",
  "atk-s0508a11:1794_0": "So dāni bhagavā satthā, dhammaṁ deseti cakkhumā.",
  "atk-s0508a11:1795_0": "‘‘Yasmiñca jāyamānasmiṁ, vātakkhandho na vāyati;",
  "atk-s0508a11:1796_0": "So dāni bhagavā satthā, dhammaṁ deseti cakkhumā.",
  "atk-s0508a11:1797_0": "‘‘Yasmiñca jāyamānasmiṁ, sabbaratanāni jotayuṁ;",
  "atk-s0508a11:1798_0": "So dāni bhagavā satthā, dhammaṁ deseti cakkhumā.",
  "atk-s0508a11:1799_0": "‘‘Yasmiñca jāyamānasmiṁ, sattāsuṁ padavikkamā;",
  "atk-s0508a11:1800_0": "So dāni bhagavā satthā, dhammaṁ deseti cakkhumā.",
  "atk-s0508a11:1801_0": "‘‘Jātamatto ca sambuddho, disā sabbā vilokayi;",
  "atk-s0508a11:1802_0": "Vācāsabhimudīresi, esā buddhāna dhammatā.",
  "atk-s0508a11:1803_0": "‘‘Saṁvejayitvā janataṁ, thavitvā lokanāyakaṁ;",
  "atk-s0508a11:1804_0": "Sambuddhaṁ abhivādetvā, pakkāmiṁ pācināmukho.",
  "atk-s0508a11:1805_0": "‘‘Ekanavutito kappe, yaṁ buddhamabhithomayiṁ;",
  "atk-s0508a11:1806_0": "Duggatiṁ nābhijānāmi, thomanāya idaṁ phalaṁ.",
  "atk-s0508a11:1807_0": "‘‘Ito navutikappamhi, sammukhāthavikavhayo;",
  "atk-s0508a11:1808_0": "Sattaratanasampanno, cakkavattī mahabbalo.",
  "atk-s0508a11:1809_0": "‘‘Pathavīdundubhi nāma, ekūnanavutimhito;",
  "atk-s0508a11:1810_0": "Sattaratanasampanno, cakkavattī mahabbalo.",
  "atk-s0508a11:1811_0": "‘‘Aṭṭhāsītimhito kappe, obhāso nāma khattiyo;",
  "atk-s0508a11:1812_0": "Sattaratanasampanno, cakkavattī mahabbalo.",
  "atk-s0508a11:1813_0": "‘‘Sattāsītimhito kappe, saritacchedanavhayo;",
  "atk-s0508a11:1814_0": "Sattaratanasampanno, cakkavattī mahabbalo.",
  "atk-s0508a11:1815_0": "‘‘Agginibbāpano nāma, kappānaṁ chaḷasītiyā;",
  "atk-s0508a11:1816_0": "Sattaratanasampanno, cakkavattī mahabbalo.",
  "atk-s0508a11:1817_0": "‘‘Gatipacchedano nāma, kappānaṁ pañcasītiyā;",
  "atk-s0508a11:1818_0": "Sattaratanasampanno, cakkavattī mahabbalo.",
  "atk-s0508a11:1819_0": "‘‘Rājā vātasamo nāma, kappānaṁ cullasītiyā;",
  "atk-s0508a11:1820_0": "Sattaratanasampanno, cakkavattī mahabbalo.",
  "atk-s0508a11:1821_0": "‘‘Ratanapajjalo nāma, kappānaṁ teasītiyā;",
  "atk-s0508a11:1822_0": "Sattaratanasampanno, cakkavattī mahabbalo.",
  "atk-s0508a11:1823_0": "‘‘Padavikkamano nāma, kappānaṁ dveasītiyā;",
  "atk-s0508a11:1824_0": "Sattaratanasampanno, cakkavattī mahabbalo.",
  "atk-s0508a11:1825_0": "‘‘Rājā vilokano nāma, kappānaṁ ekasītiyā;",
  "atk-s0508a11:1826_0": "Sattaratanasampanno, cakkavattī mahabbalo.",
  "atk-s0508a11:1827_0": "‘‘Girasāroti nāmena, kappesītimhi khattiyo;",
  "atk-s0508a11:1828_0": "Sattaratanasampanno, cakkavattī mahabbalo.",
  "atk-s0508a11:1829_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1830_0": "Adhigatārahatto pana bhikkhūhi, ‘‘kena, tvaṁ āvuso,",
  "atk-s0508a11:1830_1": "saṁvegena atidaharova samāno pabbajito’’ti pucchito attano pabbajjānimittakittanāpadesena aññaṁ byākaronto –",
  "atk-s0508a11:1831_0": "73.",
  "atk-s0508a11:1832_0": "‘‘Jiṇṇañca disvā dukhitañca byādhitaṁ,",
  "atk-s0508a11:1832_1": "matañca disvā gatamāyusaṅkhayaṁ;",
  "atk-s0508a11:1833_0": "Tato ahaṁ nikkhamitūna pabbajiṁ, pahāya kāmāni manoramānī’’ti. –",
  "atk-s0508a11:1834_0": "Gāthaṁ abhāsi.",
  "atk-s0508a11:1835_0": "Tattha jiṇṇanti jarāya abhibhūtaṁ,",
  "atk-s0508a11:1835_1": "khaṇḍiccapāliccavalittacatādīhi samaṅgībhūtaṁ. Dukhitanti dukkhappattaṁ. Byādhitanti gilānaṁ.",
  "atk-s0508a11:1835_2": "Ettha ca ‘‘byādhita’’nti vuttepi dukkhappattabhāvo siddho,",
  "atk-s0508a11:1835_3": "‘‘dukhita’’nti vacanaṁ tassa bāḷhagilānabhāvaparidīpanatthaṁ. Matanti kālaṅkataṁ,",
  "atk-s0508a11:1835_4": "yasmā kālaṅkato āyuno khayaṁ vayaṁ bhedaṁ gato nāma hoti,",
  "atk-s0508a11:1835_5": "tasmā vuttaṁ ‘‘gatamāyusaṅkhaya’’nti.",
  "atk-s0508a11:1835_6": "Tasmā jiṇṇabyādhimatānaṁ diṭṭhattā,",
  "atk-s0508a11:1835_7": "‘‘ime jarādayo nāma na imesaṁyeva, atha kho sabbasādhāraṇā,",
  "atk-s0508a11:1835_8": "tasmā ahampi jarādike anativatto’’ti saṁviggattā. Nikkhamitūnāti nikkhamitvā, ayameva vā pāṭho.",
  "atk-s0508a11:1835_9": "Pabbajjādhippāyena gharato niggantvā.",
  "atk-s0508a11:1835_10": "Pabbajinti satthu sāsane pabbajaṁ upagato.",
  "atk-s0508a11:1835_11": "Pahāya kāmāni manoramānīti iṭṭhakantādibhāvato avītarāgānaṁ mano ramentīti manorame vatthukāme pajahitvā,",
  "atk-s0508a11:1835_12": "tappaṭibaddhassa chandarāgassa ariyamaggena samucchindanena nirapekkhabhāvena chaḍḍetvāti attho.",
  "atk-s0508a11:1835_13": "Kāmānaṁ pahānakittanamukhena cetaṁ therassa aññābyākaraṇaṁ ahosi.",
  "atk-s0508a11:1835_14": "Māṇavakāle pabbajitattā imassa therassa māṇavotveva samaññā jātāti.",
  "atk-s0508a11:1836_0": "Māṇavattheragāthāvaṇṇanā niṭṭhitā.",
  "atk-s0508a11:1837_0": "4. Suyāmanattheragāthāvaṇṇanā",
  "atk-s0508a11:1838_0": "Kāmacchando ca byāpādoti āyasmato suyāmanattherassa gāthā. Kā uppatti?",
  "atk-s0508a11:1838_1": "Ayampi purimabuddhesu katādhikāro tattha tattha bhave puññāni upacinanto ito ekanavute kappe vipassissa bhagavato kāle dhaññavatīnagare brāhmaṇakule nibbattitvā vayappatto brāhmaṇasippesu nipphattiṁ patvā brāhmaṇamante vāceti.",
  "atk-s0508a11:1838_2": "Tena ca samayena vipassī bhagavā mahatā bhikkhusaṅghena saddhiṁ dhaññavatīnagaraṁ piṇḍāya paviṭṭho hoti.",
  "atk-s0508a11:1838_3": "Taṁ disvā brāhmaṇo pasannacitto attano gehaṁ netvā āsanaṁ paññāpetvā tassūpari pupphasanthāraṁ santharitvā adāsi,",
  "atk-s0508a11:1838_4": "satthari tattha nisinne paṇītena āhārena santappesi,",
  "atk-s0508a11:1838_5": "bhuttāviñca pupphagandhena pūjesi.",
  "atk-s0508a11:1838_6": "Satthā anumodanaṁ vatvā pakkāmi.",
  "atk-s0508a11:1838_7": "So tena puññakammena devaloke nibbattitvā aparāparaṁ puññāni katvā devamanussesu saṁsaranto imasmiṁ buddhuppāde vesāliyaṁ aññatarassa brāhmaṇassa putto hutvā nibbatti, suyāmanotissa nāmaṁ ahosi.",
  "atk-s0508a11:1838_8": "So vayappatto tiṇṇaṁ vedānaṁ pāragū paramanissamayutto hutvā gehavāsīnaṁ kāmūpabhogaṁ jigucchitvā jhānaninno bhagavato vesāligamane paṭiladdhasaddho pabbajitvā khuraggeyeva arahattaṁ pāpuṇi. Tena vuttaṁ apadāne (apa. thera 1.13.65-74) –",
  "atk-s0508a11:1839_0": "‘‘Nagare dhaññavatiyā, ahosiṁ brāhmaṇo tadā;",
  "atk-s0508a11:1840_0": "Lakkhaṇe itihāse ca, sanighaṇḍusakeṭubhe.",
  "atk-s0508a11:1841_0": "‘‘Padako veyyākaraṇo, nimittakovido ahaṁ;",
  "atk-s0508a11:1842_0": "Mante ca sisse vācesiṁ, tiṇṇaṁ vedāna pāragū.",
  "atk-s0508a11:1843_0": "‘‘Pañca uppalahatthāni, piṭṭhiyaṁ ṭhapitāni me;",
  "atk-s0508a11:1844_0": "Āhutiṁ yiṭṭhukāmohaṁ, pitumātusamāgame.",
  "atk-s0508a11:1845_0": "‘‘Tadā vipassī bhagavā, bhikkhusaṅghapurakkhato;",
  "atk-s0508a11:1846_0": "Obhāsento disā sabbā, āgacchati narāsabho.",
  "atk-s0508a11:1847_0": "‘‘Āsanaṁ paññapetvāna, nimantetvā mahāmuniṁ;",
  "atk-s0508a11:1848_0": "Santharitvāna taṁ pupphaṁ, abhinesiṁ sakaṁ gharaṁ.",
  "atk-s0508a11:1849_0": "‘‘Yaṁ me atthi sake gehe, āmisaṁ paccupaṭṭhitaṁ;",
  "atk-s0508a11:1850_0": "Tāhaṁ buddhassa pādāsiṁ, pasanno sehi pāṇibhi.",
  "atk-s0508a11:1851_0": "‘‘Bhuttāviṁ kālamaññāya pupphahatthamadāsahaṁ;",
  "atk-s0508a11:1852_0": "Anumoditvāna sabbaññū, pakkāmi uttarāmukho.",
  "atk-s0508a11:1853_0": "‘‘Ekanavutito kappe, yaṁ pupphamadadiṁ tadā;",
  "atk-s0508a11:1854_0": "Duggatiṁ nābhijānāmi, pupphadānassidaṁ phalaṁ.",
  "atk-s0508a11:1855_0": "‘‘Anantaraṁ ito kappe, rājāhuṁ varadassano;",
  "atk-s0508a11:1856_0": "Sattaratanasampanno, cakkavattī mahabbalo.",
  "atk-s0508a11:1857_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1858_0": "Arahattaṁ pana patvā nīvaraṇappahānakittanamukhena aññaṁ byākaronto –",
  "atk-s0508a11:1859_0": "74.",
  "atk-s0508a11:1860_0": " ‘‘Kāmacchando ca byāpādo, thinamiddhañca bhikkhuno;",
  "atk-s0508a11:1861_0": "Uddhaccaṁ vicikicchā ca, sabbasova na vijjatī’’ti. – gāthaṁ abhāsi;",
  "atk-s0508a11:1862_0": "Tattha kāmacchandoti kāmesu chando,",
  "atk-s0508a11:1862_1": "kāmo ca so chando cātipi kāmacchando, kāmarāgo.",
  "atk-s0508a11:1862_2": "Idha pana sabbopi rāgo kāmacchando aggamaggavajjhassāpi adhippetattā,",
  "atk-s0508a11:1862_3": "tenāha ‘‘sabbasova na vijjatī’’ti.",
  "atk-s0508a11:1862_4": "Sabbepi hi tebhūmakadhammā kāmanīyaṭṭhena kāmā,",
  "atk-s0508a11:1862_5": "tattha pavatto rāgo kāmacchando,",
  "atk-s0508a11:1862_6": "tenāha bhagavā – ‘‘āruppe kāmacchandanīvaraṇaṁ paṭicca thinamiddhanīvaraṇaṁ uddhaccanīvaraṇaṁ avijjānīvaraṇaṁ uppajjatī’’ti (paṭṭhā.",
  "atk-s0508a11:1862_7": "3.8.8) byāpajjati cittaṁ pūtibhāvaṁ gacchati etenāti byāpādo,",
  "atk-s0508a11:1862_8": "‘‘anatthaṁ me acarī’’tiādinayappavatto (dha. sa. 1066; vibha. 909) āghāto.",
  "atk-s0508a11:1862_9": "Thinaṁ cittassa akalyatā anussāhasaṁhananaṁ,",
  "atk-s0508a11:1862_10": "middhaṁ kāyassa akalyatā asattivighāto,",
  "atk-s0508a11:1862_11": "tadubhayampi thinañca middhañca thinamiddhaṁ,",
  "atk-s0508a11:1862_12": "kiccāhārapaṭipakkhānaṁ ekatāya ekaṁ katvā vuttaṁ. Uddhatabhāvo uddhaccaṁ,",
  "atk-s0508a11:1862_13": "yena dhammena cittaṁ uddhataṁ hoti avūpasantaṁ, so cetaso vikkhepo uddhaccaṁ.",
  "atk-s0508a11:1862_14": "Uddhaccaggahaṇeneva cettha kiccāhārapaṭipakkhānaṁ samānatāya kukkuccampi gahitamevāti daṭṭhabbaṁ. Taṁ pacchānutāpalakkhaṇaṁ.",
  "atk-s0508a11:1862_15": "Yo hi katākatakusalākusalūpanissayo vippaṭisāro, taṁ kukkuccaṁ. Vicikicchāti,",
  "atk-s0508a11:1862_16": "‘‘evaṁ nu kho na nu kho’’ti saṁsayaṁ āpajjati,",
  "atk-s0508a11:1862_17": "dhammasabhāvaṁ vā vicinanto kicchati kilamati etāyāti vicikicchā, buddhādivatthuko saṁsayo. Sabbasoti anavasesato. Na vijjatīti natthi,",
  "atk-s0508a11:1862_18": "maggena samucchinnattā na upalabbhati.",
  "atk-s0508a11:1862_19": "Idañca padadvayaṁ paccekaṁ yojetabbaṁ ayañhettha yojanā – yassa bhikkhuno tena tena ariyamaggena samucchinnattā kāmacchando ca byāpādo ca thinamiddhañca uddhaccakukkuccañca vicikicchā ca sabbasova na vijjati, tassa na kiñci karaṇīyaṁ,",
  "atk-s0508a11:1862_20": "katassa vā paticayoti aññāpadesena aññaṁ byākaroti.",
  "atk-s0508a11:1862_21": "Pañcasu hi nīvaraṇesu maggena samucchinnesu tadekaṭṭhatāya sabbepi kilesā samucchinnāyeva honti.",
  "atk-s0508a11:1862_22": "Tenāha – ‘‘sabbete bhagavanto pañca nīvaraṇe pahāya cetaso upakkilese’’ti (dī. ni. 2.146).",
  "atk-s0508a11:1863_0": "Suyāmanattheragāthāvaṇṇanā niṭṭhitā.",
  "atk-s0508a11:1864_0": "5. Susāradattheragāthāvaṇṇanā",
  "atk-s0508a11:1865_0": "Sādhusuvihitāna dassananti āyasmato susāradattherassa gāthā. Kā uppatti?",
  "atk-s0508a11:1865_1": "So kira padumuttarassa bhagavato kāle brāhmaṇakule nibbattitvā vijjāpadesu nipphattiṁ gantvā kāmesu ādīnavaṁ disvā gharāvāsaṁ pahāya tāpasapabbajjaṁ pabbajitvā himavantappadese araññāyatane assamaṁ kāretvā vihāsi.",
  "atk-s0508a11:1865_2": "Atha naṁ anuggaṇhanto padumuttaro bhagavā bhikkhācāravelāyaṁ upasaṅkami.",
  "atk-s0508a11:1865_3": "So dūratova disvā pasannamānaso paccuggantvā pattaṁ gahetvā madhurāni phalāni pakkhipitvā adāsi.",
  "atk-s0508a11:1865_4": "Bhagavā taṁ paṭiggahetvā anumodanaṁ katvā pakkāmi.",
  "atk-s0508a11:1865_5": "So tena puññakammena devamanussesu saṁsaranto imasmiṁ buddhuppāde dhammasenāpatino ñātibrāhmaṇakule nibbattitvā mandapaññattā susāradoti gahitanāmo aparabhāge dhammasenāpatissa santike dhammaṁ sutvā paṭiladdhasaddho pabbajitvā vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.13.75-83) –",
  "atk-s0508a11:1866_0": "‘‘Ajjhāyako mantadharo, tiṇṇaṁ vedāna pāragū;",
  "atk-s0508a11:1867_0": "Himavantassāvidūre, vasāmi assame ahaṁ.",
  "atk-s0508a11:1868_0": "‘‘Aggihuttañca me atthi, puṇḍarīkaphalāni ca;",
  "atk-s0508a11:1869_0": "Puṭake nikkhipitvāna, dumagge laggitaṁ mayā.",
  "atk-s0508a11:1870_0": "‘‘Padumuttaro lokavidū, āhutīnaṁ paṭiggaho;",
  "atk-s0508a11:1871_0": "Mamuddharitukāmo so, bhikkhanto mamupāgami.",
  "atk-s0508a11:1872_0": "‘‘Pasannacitto sumano, phalaṁ buddhassadāsahaṁ;",
  "atk-s0508a11:1873_0": "Vittisañjanano mayhaṁ, diṭṭhadhammasukhāvaho.",
  "atk-s0508a11:1874_0": "‘‘Suvaṇṇavaṇṇo sambuddho, āhutīnaṁ paṭiggaho;",
  "atk-s0508a11:1875_0": "Antalikkhe ṭhito satthā, imaṁ gāthaṁ abhāsatha.",
  "atk-s0508a11:1876_0": "‘‘Iminā phaladānena, cetanāpaṇidhīhi ca;",
  "atk-s0508a11:1877_0": "Kappānaṁ satasahassaṁ, duggatiṁ nupapajjasi.",
  "atk-s0508a11:1878_0": "‘‘Teneva sukkamūlena, anubhotvāna sampadā;",
  "atk-s0508a11:1879_0": "Pattomhi acalaṁ ṭhānaṁ, hitvā jayaparājayaṁ.",
  "atk-s0508a11:1880_0": "‘‘Ito sattasate kappe, rājā āsiṁ sumaṅgalo;",
  "atk-s0508a11:1881_0": "Sattaratanasampanno, cakkavattī mahabbalo.",
  "atk-s0508a11:1882_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1883_0": "Arahattaṁ pana patvā sappurisūpanissayānisaṁsakittanāpadesena aññaṁ byākaronto –",
  "atk-s0508a11:1884_0": "75.",
  "atk-s0508a11:1885_0": "‘‘Sādhu suvihitāna dassanaṁ,",
  "atk-s0508a11:1885_1": "kaṅkhā chijjati buddhi vaḍḍhati;",
  "atk-s0508a11:1886_0": "Bālampi karonti paṇḍitaṁ,",
  "atk-s0508a11:1886_1": "tasmā sādhu sataṁ samāgamo’’ti. –",
  "atk-s0508a11:1887_0": "Gāthaṁ abhāsi.",
  "atk-s0508a11:1888_0": "Tattha sādhūti sundaraṁ, bhaddakanti attho.",
  "atk-s0508a11:1888_1": "Suvihitāna dassananti suvihitānaṁ dassanaṁ.",
  "atk-s0508a11:1888_2": "Gāthāsukhatthaṁ anusvāralopo kato.",
  "atk-s0508a11:1888_3": "Sīlādiguṇehi susaṁvihitattabhāvānaṁ parānuddayāya suṭṭhu vihitadhammadesanānaṁ ariyānaṁ dassanaṁ sādhūti yojanā.",
  "atk-s0508a11:1888_4": "‘‘Dassana’’nti nidassanamattaṁ daṭṭhabbaṁ savanādīnampi bahukārattā. Vuttañhetaṁ bhagavatā –",
  "atk-s0508a11:1889_0": "‘‘Ye te bhikkhū sīlasampannā samādhisampannā paññāsampannā vimuttisampannā vimuttiñāṇadassanasampannā ovādakā viññāpakā sandassakā samādapakā samuttejakā sampahaṁsakā alaṁsamakkhātāro saddhammassa, dassanampāhaṁ, bhikkhave,",
  "atk-s0508a11:1889_1": "tesaṁ bhikkhūnaṁ bahūpakāraṁ vadāmi,",
  "atk-s0508a11:1889_2": "savanaṁ…pe… upasaṅkamanaṁ…pe… payirupāsanaṁ…pe… anussaraṇaṁ…pe… anupabbajjampāhaṁ, bhikkhave,",
  "atk-s0508a11:1889_3": "tesaṁ bhikkhūnaṁ bahūpakāraṁ vadāmī’’ti (itivu. 104).",
  "atk-s0508a11:1890_0": "Dassanamūlakattā vā itaresaṁ dassanamevettha vuttaṁ,",
  "atk-s0508a11:1890_1": "kaṅkhā chijjatītiādi tattha kāraṇavacanaṁ.",
  "atk-s0508a11:1890_2": "Tādisānañhi kalyāṇamittānaṁ dassane sati viññujātiko atthakāmo kulaputto te upasaṅkamati payirupāsati ‘‘kiṁ, bhante, kusalaṁ, kiṁ akusala’’ntiādinā (ma. ni. 3.296) pañhaṁ pucchati.",
  "atk-s0508a11:1890_3": "Te cassa anekavihitesu kaṅkhāṭṭhānīyesu kaṅkhaṁ paṭivinodenti,",
  "atk-s0508a11:1890_4": "tena vuttaṁ ‘‘kaṅkhā chijjatī’’ti.",
  "atk-s0508a11:1890_5": "Yasmā ca te dhammadesanāya tesaṁ kaṅkhaṁ paṭivinodetvā pubbabhāge kammapathasammādiṭṭhiṁ vipassanāsammādiṭṭhiñca uppādenti, tasmā tesaṁ buddhi vaḍḍhati.",
  "atk-s0508a11:1890_6": "Yadā pana te vipassanaṁ vaḍḍhetvā saccāni paṭivijjhanti,",
  "atk-s0508a11:1890_7": "tadā soḷasavatthukā aṭṭhavatthukā ca vicikicchā chijjati samucchijjati,",
  "atk-s0508a11:1890_8": "nippariyāyena paññā buddhi vaḍḍhati.",
  "atk-s0508a11:1890_9": "Bālyasamatikkamanato te paṇḍitā honti. So tehi buddhiṁ vaḍḍheti, bālampi karonti paṇḍitanti. Tasmātiādi nigamanaṁ,",
  "atk-s0508a11:1890_10": "yasmā sādhūnaṁ dassanaṁ vuttanayena kaṅkhā chijjati buddhi vaḍḍhati, te bālaṁ paṇḍitaṁ karonti,",
  "atk-s0508a11:1890_11": "tasmā tena kāraṇena sādhu sundaraṁ sataṁ sappurisānaṁ ariyānaṁ samāgamo,",
  "atk-s0508a11:1890_12": "tehi samodhānaṁ sammā vaḍḍhananti attho.",
  "atk-s0508a11:1891_0": "Susāradattheragāthāvaṇṇanā niṭṭhitā.",
  "atk-s0508a11:1892_0": "6. Piyañjahattheragāthāvaṇṇanā",
  "atk-s0508a11:1893_0": "Uppatantesu nipateti āyasmato piyañjahattherassa gāthā. Kā uppatti?",
  "atk-s0508a11:1893_1": "Sopi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto ito ekanavute kappe vipassissa bhagavato kāle himavante rukkhadevatā hutvā pabbatantare vasanto devatāsamāgamesu appānubhāvatāya parisapariyante ṭhatvā dhammaṁ sutvā satthari paṭiladdhasaddho ekadivasaṁ suvisuddhaṁ ramaṇīyaṁ gaṅgāyaṁ pulinappadesaṁ disvā satthu guṇe anussari – ‘‘itopi suvisuddhā satthu guṇā anantā aparimeyyā cā’’ti,",
  "atk-s0508a11:1893_2": "evaṁ so satthu guṇe ārabbha cittaṁ pasādetvā tena puññakammena devamanussesu saṁsaranto imasmiṁ buddhuppāde vesāliyaṁ licchavirājakule nibbattitvā vayappatto yuddhasoṇḍo aparājitasaṅgāmo amittānaṁ piyahānikaraṇena piyañjahoti paññāyittha.",
  "atk-s0508a11:1893_3": "So satthu vesāligamane paṭiladdhasaddho pabbajitvā araññe vasamāno vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.13.84-90) –",
  "atk-s0508a11:1894_0": "‘‘Pabbate himavantamhi, vasāmi pabbatantare;",
  "atk-s0508a11:1895_0": "Pulinaṁ sobhanaṁ disvā, buddhaseṭṭhaṁ anussariṁ.",
  "atk-s0508a11:1896_0": "‘‘Ñāṇe upanidhā natthi, saṅkhāraṁ natthi satthuno;",
  "atk-s0508a11:1897_0": "Sabbadhammaṁ abhiññāya, ñāṇena adhimuccati.",
  "atk-s0508a11:1898_0": "‘‘Namo te purisājañña, namo te purisuttama;",
  "atk-s0508a11:1899_0": "Ñāṇena te samo natthi, yāvatā ñāṇamuttamaṁ.",
  "atk-s0508a11:1900_0": "‘‘Ñāṇe cittaṁ pasādetvā, kappaṁ saggamhi modahaṁ;",
  "atk-s0508a11:1901_0": "Avasesesu kappesu, kusalaṁ caritaṁ mayā.",
  "atk-s0508a11:1902_0": "‘‘Ekanavutito kappe, yaṁ saññamalabhiṁ tadā;",
  "atk-s0508a11:1903_0": "Duggatiṁ nābhijānāmi, ñāṇasaññāyidaṁ phalaṁ.",
  "atk-s0508a11:1904_0": "‘‘Ito sattatikappamhi, eko pulinapupphiyo;",
  "atk-s0508a11:1905_0": "Sattaratanasampanno, cakkavattī mahabbalo.",
  "atk-s0508a11:1906_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1907_0": "Arahattaṁ pana patvā ‘‘andhaputhujjanānaṁ paṭipattito vidhurā ariyānaṁ paṭipattī’’ti imassa atthassa dassanavasena aññaṁ byākaronto –",
  "atk-s0508a11:1908_0": "76.",
  "atk-s0508a11:1909_0": " ‘‘Uppatantesu nipate, nipatantesu uppate;",
  "atk-s0508a11:1910_0": "Vase avasamānesu, ramamānesu no rame’’ti. – gāthaṁ abhāsi;",
  "atk-s0508a11:1911_0": "Tattha uppatantesūti uṇṇamantesu,",
  "atk-s0508a11:1911_1": "sattesu mānuddhaccathambhasārambhādīhi attukkaṁsanena anupasantesu. Nipateti nameyya,",
  "atk-s0508a11:1911_2": "tesaññeva pāpadhammānaṁ parivajjanena nivātavutti bhaveyya. Nipatantesūti oṇamantesu,",
  "atk-s0508a11:1911_3": "hīnādhimuttikatāya kosajjena ca guṇato nihīyamānesu. Uppateti uṇṇameyya,",
  "atk-s0508a11:1911_4": "paṇītādhimuttikatāya vīriyārambhena ca guṇato ussukkeyya.",
  "atk-s0508a11:1911_5": "Atha vā uppatantesūti uṭṭhahantesu,",
  "atk-s0508a11:1911_6": "kilesesu pariyuṭṭhānavasena sīsaṁ ukkhipantesu.",
  "atk-s0508a11:1911_7": "Nipateti paṭisaṅkhānabalena yathā te na uppajjanti,",
  "atk-s0508a11:1911_8": "tathā anurūpapaccavekkhaṇāya nipateyya,",
  "atk-s0508a11:1911_9": "vikkhambheyya ceva samucchindeyya ca. Nipatantesūti paripatantesu,",
  "atk-s0508a11:1911_10": "ayonisomanasikāresu vīriyapayogamandatāya vā yathāraddhesu samathavipassanādhammesu hāya mānesu .",
  "atk-s0508a11:1911_11": "Uppateti yonisomanasikārena vīriyārambhasampadāya ca te upaṭṭhāpeyya uppādeyya vaḍḍheyya ca.",
  "atk-s0508a11:1911_12": "Vaseavasamānesūti sattesu maggabrahmacariyavāsaṁ ariyavāsañca avasantesu sayaṁ taṁ vāsaṁ vaseyyāti,",
  "atk-s0508a11:1911_13": "ariyesu vā kilesavāsaṁ dutiyakavāsaṁ avasantesu yena vāsena te avasamānā nāma honti, sayaṁ tathā vase.",
  "atk-s0508a11:1911_14": "Ramamānesu no rameti sattesu kāmaguṇaratiyā kilesaratiyā ramantesu sayaṁ tathā no rame naṁ rameyya,",
  "atk-s0508a11:1911_15": "ariyesu vā nirāmisāya jhānādiratiyā ramamānesu sayampi tathā rame,",
  "atk-s0508a11:1911_16": "tato aññathā pana kadācipi no rame nābhirameyya vāti attho.",
  "atk-s0508a11:1912_0": "Piyañjahattheragāthāvaṇṇanā niṭṭhitā.",
  "atk-s0508a11:1913_0": "7. Hatthārohaputtattheragāthāvaṇṇanā",
  "atk-s0508a11:1914_0": "Idaṁ pure cittamacāri cārikanti āyasmato hatthārohaputtattherassa gāthā. Kā uppatti?",
  "atk-s0508a11:1914_1": "So kira purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto vipassissa bhagavato kāle kulagehe nibbattitvā viññutaṁ patto ekadivasaṁ satthāraṁ bhikkhusaṅghaparivutaṁ vihārato nikkhantaṁ disvā pasannacitto pupphehi pūjaṁ katvā pañcapatiṭṭhitena vanditvā padakkhiṇaṁ katvā pakkāmi.",
  "atk-s0508a11:1914_2": "So tena puññakammena devamanussesu saṁsaranto imasmiṁ buddhuppāde sāvatthiyaṁ hatthārohakule nibbattitvā viññutaṁ patto hatthisippe nipphattiṁ agamāsi.",
  "atk-s0508a11:1914_3": "So ekadivasaṁ hatthiṁ sikkhāpento nadītīraṁ gantvā hetusampattiyā codiyamāno ‘‘kiṁ mayhaṁ iminā hatthidamanena,",
  "atk-s0508a11:1914_4": "attānaṁ damanameva vara’’nti cintetvā bhagavantaṁ upasaṅkamitvā dhammaṁ sutvā paṭiladdhasaddho pabbajitvāva cariyānukūlaṁ kammaṭṭhānaṁ gahetvā vipassanāya kammaṁ karonto ciraparicayena kammaṭṭhānato bahiddhā vidhāvantaṁ cittaṁ cheko hatthācariyo viya aṅkusena caṇḍamattavaravāraṇaṁ paṭisaṅkhānaaṅkusena niggaṇhanto ‘‘idaṁ pure cittamacāri cārika’’nti gāthaṁ abhāsi.",
  "atk-s0508a11:1915_0": "77.",
  "atk-s0508a11:1915_1": "Tattha idanti vuccamānassa cittassa attapaccakkhatāya vuttaṁ. Pureti niggahakālato pubbe. Acārīti vicari,",
  "atk-s0508a11:1915_2": "anavaṭṭhitatāya nānārammaṇesu paribbhami . Cārikanti yathākāmacariyaṁ.",
  "atk-s0508a11:1915_3": "Tenāha ‘‘yenicchakaṁ yatthakāmaṁ yathāsukha’’nti. Tanti taṁ cittaṁ. Ajjāti etarahi.",
  "atk-s0508a11:1915_4": "Niggahessāmīti niggaṇhissāmi, nibbisevanaṁ karissāmi. Yonisoti upāyena. Yathā kiṁ?",
  "atk-s0508a11:1915_5": "Hatthippabhinnaṁ viya aṅkusaggaho.",
  "atk-s0508a11:1915_6": "Idaṁ vuttaṁ hoti – idaṁ mama cittaṁ nāma ito pubbe rūpādīsu ārammaṇesu yena yena ramituṁ icchati,",
  "atk-s0508a11:1915_7": "tassa tassa vasena yenicchakaṁ, yattha yattha cassa kāmo,",
  "atk-s0508a11:1915_8": "tassa tassa vasena yatthakāmaṁ,",
  "atk-s0508a11:1915_9": "yathā yathā vicarantassa sukhaṁ hoti,",
  "atk-s0508a11:1915_10": "tatheva caraṇato yathāsukhaṁ dīgharattaṁ cārikaṁ acari,",
  "atk-s0508a11:1915_11": "taṁ ajjapāhaṁ bhinnamadamattahatthiṁ hatthācariyasaṅkhāto cheko aṅkusaggaho aṅkusena viya yonisomanasikārena niggahessāmi, nāssa vītikkamituṁ dassāmīti.",
  "atk-s0508a11:1915_12": "Evaṁ vadanto eva ca thero vipassanaṁ vaḍḍhetvā arahattaṁ sacchākāsi. Tena vuttaṁ apadāne (apa. thera 1.13.91-96) –",
  "atk-s0508a11:1916_0": "‘‘Suvaṇṇavaṇṇo sambuddho, vipassī dakkhiṇāraho;",
  "atk-s0508a11:1917_0": "Purakkhato sāvakehi, ārāmā abhinikkhami.",
  "atk-s0508a11:1918_0": "‘‘Disvānahaṁ buddhaseṭṭhaṁ, sabbaññuṁ tamanāsakaṁ;",
  "atk-s0508a11:1919_0": "Pasannacitto sumano, gaṇṭhipupphaṁ apūjayiṁ.",
  "atk-s0508a11:1920_0": "‘‘Tena cittappasādena, dvipadindassa tādino;",
  "atk-s0508a11:1921_0": "Haṭṭho haṭṭhena cittena, puna vandiṁ tathāgataṁ.",
  "atk-s0508a11:1922_0": "‘‘Ekanavutito kappe, yaṁ pupphamabhiropayiṁ;",
  "atk-s0508a11:1923_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1924_0": "‘‘Ekatālīsito kappe, caraṇo nāma khattiyo;",
  "atk-s0508a11:1925_0": "Sattaratanasampanno, cakkavattī mahabbalo.",
  "atk-s0508a11:1926_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1927_0": "Ayameva ca therassa aññābyākaraṇagāthā ahosīti.",
  "atk-s0508a11:1928_0": "Hatthārohaputtattheragāthāvaṇṇanā niṭṭhitā.",
  "atk-s0508a11:1929_0": "8. Meṇḍasirattheragāthāvaṇṇanā",
  "atk-s0508a11:1930_0": "Anekajātisaṁsāranti āyasmato meṇḍasirattherassa gāthā. Kā uppatti?",
  "atk-s0508a11:1930_1": "Sopi kira purimabuddhesu katādhikāro tattha tattha bhave vivaṭṭūpanissayāni puññāni karonto ito ekanavute kappe brāhmaṇakule nibbattitvā vayappatto kāme pahāya isipabbajjaṁ pabbajitvā mahatā isigaṇena saddhiṁ himavante vasanto satthāraṁ disvā pasannamānaso isigaṇena padumāni āharāpetvā satthu pupphapūjaṁ katvā sāvake appamādapaṭipattiyaṁ ovaditvā kālaṁ katvā devaloke nibbatto aparāparaṁ saṁsaranto imasmiṁ buddhuppāde sākete gahapatikule nibbatti,",
  "atk-s0508a11:1930_2": "tassa meṇḍasarikkhasīsatāya meṇḍasirotveva samaññā ahosi.",
  "atk-s0508a11:1930_3": "So bhagavati sākete añjanavane viharante satthāraṁ upasaṅkamitvā paṭiladdhasaddho pabbajitvā samathavipassanāsu kammaṁ karonto chaḷabhiñño ahosi. Teva vuttaṁ apadāne (apa. thera 1.13.97-105) –",
  "atk-s0508a11:1931_0": "‘‘Himavantassāvidūre, gotamo nāma pabbato;",
  "atk-s0508a11:1932_0": "Nānārukkhehi sañchanno, mahābhūtagaṇālayo.",
  "atk-s0508a11:1933_0": "‘‘Vemajjhamhi ca tassāsi, assamo abhinimmito;",
  "atk-s0508a11:1934_0": "Purakkhato sasissehi, vasāmi assame ahaṁ.",
  "atk-s0508a11:1935_0": "‘‘Āyantu me sissagaṇā, padumaṁ āharantu me;",
  "atk-s0508a11:1936_0": "Buddhapūjaṁ karissāmi, dvipadindassa tādino.",
  "atk-s0508a11:1937_0": "‘‘Evanti te paṭissutvā, padumaṁ āhariṁsu me;",
  "atk-s0508a11:1938_0": "Tathā nimittaṁ katvāhaṁ, buddhassa abhiropayiṁ.",
  "atk-s0508a11:1939_0": "‘‘Sisse tadā samānetvā, sādhukaṁ anusāsahaṁ;",
  "atk-s0508a11:1940_0": "Mā kho tumhe pamajjittha, appamādo sukhāvaho.",
  "atk-s0508a11:1941_0": "‘‘Evaṁ samanusāsitvā, te sisse vacanakkhame;",
  "atk-s0508a11:1942_0": "Appamādaguṇe yutto, tadā kālaṅkato ahaṁ.",
  "atk-s0508a11:1943_0": "‘‘Ekanavutito kappe, yaṁ pupphamabhiropayiṁ;",
  "atk-s0508a11:1944_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:1945_0": "‘‘Ekapaññāsakappamhi , rājā āsiṁ jaluttamo;",
  "atk-s0508a11:1946_0": "Sattaratanasampanno, cakkavattī mahabbalo.",
  "atk-s0508a11:1947_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1948_0": "So attano pubbenivāsaṁ anussaranto –",
  "atk-s0508a11:1949_0": "78.",
  "atk-s0508a11:1950_0": " ‘‘Anekajātisaṁsāraṁ, sandhāvissaṁ anibbisaṁ;",
  "atk-s0508a11:1951_0": "Tassa me dukkhajātassa, dukkhakkhandho aparaddho’’ti. – gāthaṁ abhāsi;",
  "atk-s0508a11:1952_0": "Tattha anekajātisaṁsāranti anekajātisatasahassasaṅkhyaṁ idaṁ saṁsāravaṭṭaṁ,",
  "atk-s0508a11:1952_1": "addhuno adhippetattā accantasaṁyogekavacanaṁ. Sandhāvissanti saṁsariṁ,",
  "atk-s0508a11:1952_2": "aparāparaṁ cavanuppajjanavasena paribbhamiṁ.",
  "atk-s0508a11:1952_3": "Anibbisanti tassa nivattakañāṇaṁ avindanto alabhanto.",
  "atk-s0508a11:1952_4": "Tassa meti evaṁ saṁsarantassa me.",
  "atk-s0508a11:1952_5": "Dukkhajātassāti jātiādivasena uppannadukkhassa,",
  "atk-s0508a11:1952_6": "tissannaṁ vā dukkhatānaṁ vasena dukkhasabhāvassa.",
  "atk-s0508a11:1952_7": "Dukkhakkhandhoti kammakilesavipākavaṭṭappakāro dukkharāsi.",
  "atk-s0508a11:1952_8": "Aparaddhoti arahattamaggappattito paṭṭhāya paribbhaṭṭho cuto na abhinibbattissati. ‘‘Aparaṭṭho’’ti vā pāṭho,",
  "atk-s0508a11:1952_9": "apagatasamiddhito samucchinnakāraṇattā apagatoti attho.",
  "atk-s0508a11:1952_10": "Idameva ca therassa aññābyākaraṇaṁ ahosi.",
  "atk-s0508a11:1953_0": "Meṇḍasirattheragāthāvaṇṇanā niṭṭhitā.",
  "atk-s0508a11:1954_0": "9. Rakkhitattheragāthāvaṇṇanā",
  "atk-s0508a11:1955_0": "Sabborāgo pahīno meti āyasmato rakkhitattherassa gāthā. Kā uppatti?",
  "atk-s0508a11:1955_1": "Ayaṁ kira padumuttarassa bhagavato kāle kulagehe nibbattitvā viññutaṁ patto ekadivasaṁ satthu dhammadesanaṁ sutvā pasannamānaso desanāñāṇaṁ ārabbha thomanaṁ akāsi.",
  "atk-s0508a11:1955_2": "Satthā tassa cittappasādaṁ oloketvā ‘‘ayaṁ ito satasahassakappamatthake gotamassa nāma sammāsambuddhassa rakkhito nāma sāvako bhavissatī’’ti byākāsi .",
  "atk-s0508a11:1955_3": "So taṁ sutvā bhiyyosomattāya pasannamānaso aparāparaṁ puññāni katvā devamanussesu saṁsaranto imasmiṁ buddhuppāde devadahanigame sākiyarājakule nibbatti, rakkhitotissa nāmaṁ ahosi.",
  "atk-s0508a11:1955_4": "So ye sākiyakoliyarājūhi bhagavato parivāratthāya dinnā pañcasatarājakumārā pabbajitā, tesaṁ aññataro.",
  "atk-s0508a11:1955_5": "Te pana rājakumārā na saṁvegena pabbajitattā ukkaṇṭhābhibhūtā yadā satthārā kuṇāladahatīraṁ netvā kuṇālajātakadesanāya (jā.",
  "atk-s0508a11:1955_6": "2.21.kuṇālajātaka) itthīnaṁ dosavibhāvanena kāmesu ādīnavaṁ pakāsetvā kammaṭṭhāne niyojitā,",
  "atk-s0508a11:1955_7": "tadā ayampi kammaṭṭhānaṁ anuyuñjanto vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.14.1-9) –",
  "atk-s0508a11:1956_0": "‘‘Padumuttaro nāma jino, lokajeṭṭho narāsabho;",
  "atk-s0508a11:1957_0": "Mahato janakāyassa, deseti amataṁ padaṁ.",
  "atk-s0508a11:1958_0": "‘‘Tassāhaṁ vacanaṁ sutvā, vācāsabhimudīritaṁ;",
  "atk-s0508a11:1959_0": "Añjaliṁ paggahetvāna, ekaggo āsahaṁ tadā.",
  "atk-s0508a11:1960_0": "‘‘Yathā samuddo udadhīnamaggo,",
  "atk-s0508a11:1960_1": "nerū nagānaṁ pavaro siluccayo;",
  "atk-s0508a11:1961_0": "Tatheva ye cittavasena vattare,",
  "atk-s0508a11:1961_1": "na buddhañāṇassa kalaṁ upenti te.",
  "atk-s0508a11:1962_0": "‘‘Dhammavidhiṁ ṭhapetvāna, buddho kāruṇiko isi;",
  "atk-s0508a11:1963_0": "Bhikkhusaṅghe nisīditvā, imā gāthā abhāsatha.",
  "atk-s0508a11:1964_0": "‘‘Yo so ñāṇaṁ pakittesi, buddhamhi lokanāyake;",
  "atk-s0508a11:1965_0": "Kappānaṁ satasahassaṁ, duggatiṁ na gamissati.",
  "atk-s0508a11:1966_0": "‘‘Kilese jhāpayitvāna, ekaggo susamāhito;",
  "atk-s0508a11:1967_0": "Sobhito nāma nāmena, hessati satthu sāvako.",
  "atk-s0508a11:1968_0": "‘‘Paññāse kappasahasse, sattevāsuṁ yasuggatā;",
  "atk-s0508a11:1969_0": "Sattaratanasampannā, cakkavattī mahabbalā.",
  "atk-s0508a11:1970_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1971_0": "Arahattaṁ pana patvā attano pahīnakilese paccavekkhanto ‘‘sabbo rāgo’’ti gāthaṁ abhāsi.",
  "atk-s0508a11:1972_0": "79.",
  "atk-s0508a11:1972_1": "Tattha ‘‘sabbo rāgo’’ti kāmarāgādippabhedo sabbopi rāgo.",
  "atk-s0508a11:1972_2": "Pahīnoti ariyamaggabhāvanāya samucchedappahānavasena pahīno.",
  "atk-s0508a11:1972_3": "Sabbo dosoti āghātavatthukādibhāvena anekabhedabhinno sabbopi byāpādo.",
  "atk-s0508a11:1972_4": "Samūhatoti maggena samugghāṭito.",
  "atk-s0508a11:1972_5": "Sabbo me vigato mohoti ‘‘dukkhe aññāṇa’’ntiādinā (dha. sa. 1067; vibha.",
  "atk-s0508a11:1972_6": "909) vatthubhedena aṭṭhabhedo,",
  "atk-s0508a11:1972_7": "saṁkilesavatthuvibhāgena anekavibhāgo sabbopi moho maggena viddhaṁsitattā mayhaṁ vigato.",
  "atk-s0508a11:1972_8": "Sītibhūtosmi nibbutoti evaṁ mūlakilesappahānena tadekaṭṭhatāya saṁkilesānaṁ sammadeva paṭippassaddhattā anavasesakilesadarathapariḷāhābhāvato sītibhāvaṁ patto,",
  "atk-s0508a11:1972_9": "tato eva sabbaso kilesaparinibbānena parinibbuto ahaṁ asmi bhavāmīti aññaṁ byākāsi.",
  "atk-s0508a11:1973_0": "Rakkhitattheragāthāvaṇṇanā niṭṭhitā.",
  "atk-s0508a11:1974_0": "10. Uggattheragāthāvaṇṇanā",
  "atk-s0508a11:1975_0": "Yaṁ mayā pakataṁ kammanti āyasmato uggattherassa gāthā. Kā uppatti?",
  "atk-s0508a11:1975_1": "Ayampi purimabuddhesu katādhikāro tattha tattha bhave puññāni karonto ito ekatiṁse kappe sikhissa bhagavato kāle kulagehe nibbattitvā viññutaṁ patto ekadivasaṁ sikhiṁ bhagavantaṁ passitvā pasannamānaso ketakapupphehi pūjaṁ akāsi.",
  "atk-s0508a11:1975_2": "So tena puññakammena devaloke nibbattitvā aparāparaṁ sugatīsuyeva saṁsaranto imasmiṁ buddhuppāde kosalaraṭṭhe ugganigame seṭṭhiputto hutvā nibbatti, uggotvevassa nāmaṁ ahosi.",
  "atk-s0508a11:1975_3": "So viññutaṁ patto bhagavati tasmiṁ nigame bhaddārāme viharante vihāraṁ gantvā satthu santike dhammaṁ sutvā paṭiladdhasaddho pabbajitvā vipassanāya kammaṁ karonto nacirasseva arahattaṁ pāpuṇi. Tena vuttaṁ apadāne (apa. thera 1.14.10-16) –",
  "atk-s0508a11:1976_0": "‘‘Vinatānadiyā tīre, pilakkhu phalito ahu;",
  "atk-s0508a11:1977_0": "Tāhaṁ rukkhaṁ gavesanto, addasaṁ lokanāyakaṁ.",
  "atk-s0508a11:1978_0": "‘‘Ketakaṁ pupphitaṁ disvā, vaṇṭe chetvānahaṁ tadā;",
  "atk-s0508a11:1979_0": "Buddhassa abhiropesiṁ, sikhino lokabandhuno.",
  "atk-s0508a11:1980_0": "‘‘Yena ñāṇena pattosi, accutaṁ amataṁ padaṁ;",
  "atk-s0508a11:1981_0": "Taṁ ñāṇaṁ abhipūjemi, buddhaseṭṭha mahāmuni.",
  "atk-s0508a11:1982_0": "‘‘Ñāṇamhi pūjaṁ katvāna, pilakkhumaddasaṁ ahaṁ;",
  "atk-s0508a11:1983_0": "Paṭiladdhomhi taṁ paññaṁ, ñāṇapūjāyidaṁ phalaṁ.",
  "atk-s0508a11:1984_0": "‘‘Ekatiṁse ito kappe, yaṁ pupphamabhiropayiṁ;",
  "atk-s0508a11:1985_0": "Duggatiṁ nābhijānāmi, ñāṇapūjāyidaṁ phalaṁ.",
  "atk-s0508a11:1986_0": "‘‘Ito terasakappamhi, dvādasāsuṁ phaluggatā;",
  "atk-s0508a11:1987_0": "Sattaratanasampannā, cakkavattī mahabbalā.",
  "atk-s0508a11:1988_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:1989_0": "Arahattaṁ pana patvā attano vaṭṭūpacchedadīpanena aññaṁ byākaronto –",
  "atk-s0508a11:1990_0": "80.",
  "atk-s0508a11:1991_0": " ‘‘Yaṁ mayā pakataṁ kammaṁ, appaṁ vā yadi vā bahuṁ;",
  "atk-s0508a11:1992_0": "Sabbametaṁ parikkhīṇaṁ, natthi dāni punabbhavo’’ti. – gāthaṁ abhāsi;",
  "atk-s0508a11:1993_0": "Tattha yaṁ mayā pakataṁ kammanti yaṁ kammaṁ tīhi kammadvārehi, chahi uppattidvārehi, aṭṭhahi asaṁvaradvārehi ,",
  "atk-s0508a11:1993_1": "aṭṭhahi ca saṁvaradvārehi pāpādivasena dānādivasena cāti anekehi pakārehi anādimati saṁsāre yaṁ mayā kataṁ upacitaṁ abhinibbattitaṁ vipākakammaṁ.",
  "atk-s0508a11:1993_2": "Appaṁ vā yadi vābahunti tañca vatthucetanāpayogakilesādīnaṁ dubbalabhāvena appaṁ vā,",
  "atk-s0508a11:1993_3": "tesaṁ balavabhāvena abhiṇhapavattiyā ca bahuṁ vā.",
  "atk-s0508a11:1993_4": "Sabbametaṁ parikkhīṇanti sabbameva cetaṁ kammaṁ kammakkhayakarassa aggamaggassa adhigatattā parikkhayaṁ gataṁ,",
  "atk-s0508a11:1993_5": "kilesavaṭṭappahānena hi kammavaṭṭaṁ pahīnameva hoti vipākavaṭṭassa anuppādanato.",
  "atk-s0508a11:1993_6": "Tenāha ‘‘natthi dāni punabbhavo’’ti.",
  "atk-s0508a11:1993_7": "Āyatiṁ punabbhavābhinibbatti mayhaṁ natthīti attho. ‘‘Sabbampeta’’ntipi pāṭho, sabbampi etanti padavibhāgo.",
  "atk-s0508a11:1994_0": "Uggattheragāthāvaṇṇanā niṭṭhitā.",
  "atk-s0508a11:1995_0": "Aṭṭhamavaggavaṇṇanā niṭṭhitā.",
  "atk-s0508a11:1996_0": "9. Navamavaggo",
  "atk-s0508a11:1997_0": "1. Samitiguttattheragāthāvaṇṇanā",
  "atk-s0508a11:1998_0": "Yaṁmayā pakataṁ pāpanti āyasmato samitiguttattherassa gāthā. Kā uppatti?",
  "atk-s0508a11:1998_1": "Sopi purimabuddhesu katādhikāro tattha tattha bhave puññāni upacinanto vipassissa bhagavato kāle kulagehe nibbattitvā viññutaṁ patto bhagavantaṁ passitvā pasannacitto jātisumanapupphehi pūjaṁ akāsi.",
  "atk-s0508a11:1998_2": "So tena puññakammena yattha yattha bhave nibbatti,",
  "atk-s0508a11:1998_3": "tattha tattha kularūpaparivārasampadāya aññe satte abhibhavitvā aṭṭhāsi.",
  "atk-s0508a11:1998_4": "Ekasmiṁ pana attabhāve aññataraṁ paccekabuddhaṁ piṇḍāya carantaṁ disvā ‘‘ayaṁ muṇḍako kuṭṭhī maññe,",
  "atk-s0508a11:1998_5": "tenāyaṁ paṭicchādetvā vicaratī’’ti niṭṭhubhitvā pakkāmi.",
  "atk-s0508a11:1998_6": "So tena kammena bahuṁ kālaṁ niraye paccitvā kassapassa bhagavato kāle manussaloke nibbatto paribbājakapabbajjaṁ upagato ekaṁ sīlācārasampannaṁ upāsakaṁ disvā dosantaro hutvā,",
  "atk-s0508a11:1998_7": "‘‘kuṭṭharogī bhaveyyāsī’’ti akkosi,",
  "atk-s0508a11:1998_8": "nhānatitthe ca manussehi ṭhapitāni nhānacuṇṇāni dūsesi.",
  "atk-s0508a11:1998_9": "So tena kammena puna niraye nibbattitvā bahūni vassāni dukkhaṁ anubhavitvā imasmiṁ buddhuppāde sāvatthiyaṁ aññatarassa brāhmaṇassa putto hutvā nibbatti, samitiguttotissa nāmaṁ ahosi.",
  "atk-s0508a11:1998_10": "So vayappatto satthu dhammadesanaṁ sutvā paṭiladdhasaddho pabbajitvā suvisuddhasīlo hutvā viharati.",
  "atk-s0508a11:1998_11": "Tassa purimakammanissandena kuṭṭharogo uppajji,",
  "atk-s0508a11:1998_12": "tena tassa sarīrāvayavā yebhuyyena chinnabhinnā hutvā paggharanti. So gilānasālāyaṁ vasati.",
  "atk-s0508a11:1998_13": "Athekadivasaṁ dhammasenāpati gilānapucchaṁ gantvā tattha tattha gilāne bhikkhū pucchanto taṁ bhikkhuṁ disvā ‘‘āvuso, yāvatā khandhappavatti nāma, sabbaṁ dukkhameva vedanā.",
  "atk-s0508a11:1998_14": "Khandhesu pana asantesuyeva natthi dukkha’’nti vedanānupassanākammaṭṭhānaṁ kathetvā agamāsi.",
  "atk-s0508a11:1998_15": "So therassa ovāde ṭhatvā vipassanaṁ vaḍḍhetvā chaḷabhiññā sacchākāsi. Tena vuttaṁ apadāne (apa. thera 1.12.82-90) –",
  "atk-s0508a11:1999_0": "‘‘Jāyantassa vipassissa, āloko vipulo ahu;",
  "atk-s0508a11:2000_0": "Pathavī ca pakampittha, sasāgarā sapabbatā.",
  "atk-s0508a11:2001_0": "‘‘Nemittā ca viyākaṁsu, buddho loke bhavissati;",
  "atk-s0508a11:2002_0": "Aggo ca sabbasattānaṁ, janataṁ uddharissati.",
  "atk-s0508a11:2003_0": "‘‘Nemittānaṁ suṇitvāna, jātipūjamakāsahaṁ;",
  "atk-s0508a11:2004_0": "Edisā pūjanā natthi, yādisā jātipūjanā.",
  "atk-s0508a11:2005_0": "‘‘Saṅkharitvāna kusalaṁ, sakaṁ cittaṁ pasādayiṁ;",
  "atk-s0508a11:2006_0": "Jātipūjaṁ karitvāna, tattha kālaṅkato ahaṁ.",
  "atk-s0508a11:2007_0": "‘‘Yaṁ yaṁ yonupapajjāmi, devattaṁ atha mānusaṁ;",
  "atk-s0508a11:2008_0": "Sabbe satte abhibhomi, jātipūjāyidaṁ phalaṁ.",
  "atk-s0508a11:2009_0": "‘‘Dhātiyo maṁ upaṭṭhenti, mama cittavasānugā;",
  "atk-s0508a11:2010_0": "Na tā sakkonti kopetuṁ, jātipūjāyidaṁ phalaṁ.",
  "atk-s0508a11:2011_0": "‘‘Ekanavutito kappe, yaṁ pūjamakariṁ tadā;",
  "atk-s0508a11:2012_0": "Duggatiṁ nābhijānāmi, jātipūjāyidaṁ phalaṁ.",
  "atk-s0508a11:2013_0": "‘‘Supāricariyā nāma, catuttiṁsa janādhipā;",
  "atk-s0508a11:2014_0": "Ito tatiyakappamhi, cakkavattī mahabbalā.",
  "atk-s0508a11:2015_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2016_0": "Chaḷabhiñño pana hutvā pahīnakilesapaccavekkhaṇena etarahi anubhuyyamānarogavasena purimajātīsu attanā kataṁ pāpakammaṁ anussaritvā tassa idāni sabbaso pahīnabhāvaṁ vibhāvento –",
  "atk-s0508a11:2017_0": "81.",
  "atk-s0508a11:2018_0": " ‘‘Yaṁ mayā pakataṁ pāpaṁ, pubbe aññāsu jātisu;",
  "atk-s0508a11:2019_0": "Idheva taṁ vedanīyaṁ, vatthu aññaṁ na vijjatī’’ti. – gāthaṁ abhāsi;",
  "atk-s0508a11:2020_0": "Tattha pāpanti akusalaṁ kammaṁ.",
  "atk-s0508a11:2020_1": "Tañhi lāmakaṭṭhena pāpanti vuccati. Pubbeti purā.",
  "atk-s0508a11:2020_2": "Aññāsu jātisūti ito aññāsu jātīsu, aññesu attabhāvesu.",
  "atk-s0508a11:2020_3": "Ayañhettha attho – yadipi mayā imasmiṁ attabhāve na tādisaṁ pāpaṁ kataṁ atthi,",
  "atk-s0508a11:2020_4": "idāni pana tassa sambhavoyeva natthi.",
  "atk-s0508a11:2020_5": "Yaṁ pana ito aññāsu jātīsu kataṁ atthi, idheva taṁ vedanīyaṁ,",
  "atk-s0508a11:2020_6": "tañhi idheva imasmiṁyeva attabhāve vedayitabbaṁ anubhavitabbaṁ phalaṁ, kasmā?",
  "atk-s0508a11:2020_7": "Vatthu aññaṁ na vijjatīti tassa kammassa vipaccanokāso añño khandhappabandho natthi,",
  "atk-s0508a11:2020_8": "ime pana khandhā sabbaso upādānānaṁ pahīnattā anupādāno viya jātavedo carimakacittanirodhena appaṭisandhikā nirujjhantīti aññaṁ byākāsi.",
  "atk-s0508a11:2021_0": "Samitiguttattheragāthāvaṇṇanā niṭṭhitā.",
  "atk-s0508a11:2022_0": "2. Kassapattheragāthāvaṇṇanā",
  "atk-s0508a11:2023_0": "Yena yena subhikkhānīti āyasmato kassapattherassa gāthā. Kā uppatti?",
  "atk-s0508a11:2023_1": "Ayaṁ kira padumuttarassa bhagavato kāle brāhmaṇakule nibbattitvā tīsu vedesu aññesu ca brāhmaṇasippesu nipphattiṁ gato,",
  "atk-s0508a11:2023_2": "so ekadivasaṁ bhagavantaṁ disvā pasannamānaso sumanapupphehi pūjaṁ akāsi.",
  "atk-s0508a11:2023_3": "Karonto ca satthu samantato upari ca pupphamuṭṭhiyo khipi.",
  "atk-s0508a11:2023_4": "Buddhānubhāvena pupphāni pupphāsanākārena sattāhaṁ aṭṭhaṁsu.",
  "atk-s0508a11:2023_5": "So taṁ acchariyaṁ disvā bhiyyosomattāya pasannamānaso ahosi.",
  "atk-s0508a11:2023_6": "Aparāparaṁ puññāni karonto kappasatasahassaṁ sugatīsuyeva saṁsaranto imasmiṁ buddhuppāde sāvatthiyaṁ aññatarassa udiccabrāhmaṇassa putto hutvā nibbatti, kassapotissa nāmaṁ ahosi.",
  "atk-s0508a11:2023_7": "Tassa daharakāleyeva pitā kālamakāsi. Mātā taṁ paṭijaggati.",
  "atk-s0508a11:2023_8": "So ekadivasaṁ jetavanaṁ gato bhagavato dhammadesanaṁ sutvā hetusampannatāya tasmiṁyeva āsane sotāpanno hutvā mātu santikaṁ gantvā anujānāpetvā pabbajito satthari vuṭṭhavasse pavāretvā janapadacārikaṁ pakkante sayampi satthārā saddhiṁ gantukāmo āpucchituṁ mātu santikaṁ agamāsi.",
  "atk-s0508a11:2023_9": "Mātā vissajjentī ovādavasena –",
  "atk-s0508a11:2024_0": "82.",
  "atk-s0508a11:2025_0": " ‘‘Yena yena subhikkhāni, sivāni abhayāni ca;",
  "atk-s0508a11:2026_0": "Tena puttaka gacchassu, mā sokāpahato bhavā’’ti. – gāthaṁ abhāsi;",
  "atk-s0508a11:2027_0": "Tattha yena yenāti yattha yattha.",
  "atk-s0508a11:2027_1": "Bhummatthe hi etaṁ karaṇavacanaṁ,",
  "atk-s0508a11:2027_2": "yasmiṁ yasmiṁ disābhāgeti attho.",
  "atk-s0508a11:2027_3": "Subhikkhānīti sulabhapiṇḍāni, raṭṭhānīti adhippāyo. Sivānīti khemāni arogāni.",
  "atk-s0508a11:2027_4": "Abhayānīti corabhayādīhi nibbhayāni,",
  "atk-s0508a11:2027_5": "rogadubbhikkhabhayāni pana ‘‘subhikkhāni,",
  "atk-s0508a11:2027_6": "sivānī’’ti padadvayeneva gahitāni. Tenāti tattha,",
  "atk-s0508a11:2027_7": "tasmiṁ tasmiṁ disābhāgeti attho.",
  "atk-s0508a11:2027_8": "Puttakāti anukampantī taṁ ālapati.",
  "atk-s0508a11:2027_9": "Māti paṭisedhatthe nipāto sokāpahatoti vuttaguṇarahitāni raṭṭhāni gantvā dubbhikkhabhayādijanitena sokena upahato mā bhava māhosīti attho. Taṁ sutvā thero,",
  "atk-s0508a11:2027_10": "‘‘mama mātā mayhaṁ sokarahitaṭṭhānagamanaṁ āsīsati,",
  "atk-s0508a11:2027_11": "handa mayaṁ sabbaso accantameva sokarahitaṁ ṭhānaṁ pattuṁ yutta’’nti ussāhajāto vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 1.13.1-9) –",
  "atk-s0508a11:2028_0": "‘‘Ajjhāyako mantadharo, tiṇṇaṁ vedāna pāragū;",
  "atk-s0508a11:2029_0": "Abbhokāse ṭhito santo, addasaṁ lokanāyakaṁ.",
  "atk-s0508a11:2030_0": "‘‘Sīhaṁ yathā vanacaraṁ, byaggharājaṁva nittasaṁ;",
  "atk-s0508a11:2031_0": "Tidhāpabhinnamātaṅgaṁ, kuñjaraṁva mahesinaṁ.",
  "atk-s0508a11:2032_0": "‘‘Sereyakaṁ gahetvāna, ākāse ukkhipiṁ ahaṁ;",
  "atk-s0508a11:2033_0": "Buddhassa ānubhāvena, parivārenti sabbaso.",
  "atk-s0508a11:2034_0": "‘‘Adhiṭṭhahi mahāvīro, sabbaññū lokanāyako;",
  "atk-s0508a11:2035_0": "Samantā pupphacchadanā, okiriṁsu narāsabhaṁ.",
  "atk-s0508a11:2036_0": "‘‘Tato sā pupphakañcukā, antovaṇṭā bahimukhā;",
  "atk-s0508a11:2037_0": "Sattāhaṁ chadanaṁ katvā, tato antaradhāyatha.",
  "atk-s0508a11:2038_0": "‘‘Tañca acchariyaṁ disvā, abbhutaṁ lomahaṁsanaṁ;",
  "atk-s0508a11:2039_0": "Buddhe cittaṁ pasādesiṁ, sugate lokanāyake.",
  "atk-s0508a11:2040_0": "‘‘Tena cittappasādena, sukkamūlena codito;",
  "atk-s0508a11:2041_0": "Kappānaṁ satasahassaṁ, duggatiṁ nupapajjahaṁ.",
  "atk-s0508a11:2042_0": "‘‘Pannarasasahassamhi, kappānaṁ pañcavīsati;",
  "atk-s0508a11:2043_0": "Vītamalāsanāmā ca, cakkavattī mahabbalā.",
  "atk-s0508a11:2044_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2045_0": "Arahattaṁ pana patvā ‘‘idameva mātu vacanaṁ arahattappattiyā aṅkusaṁ jāta’’nti tameva gāthaṁ paccudāhāsi.",
  "atk-s0508a11:2046_0": "Kassapattheragāthāvaṇṇanā niṭṭhitā.",
  "atk-s0508a11:2047_0": "3. Sīhattheragāthāvaṇṇanā",
  "atk-s0508a11:2048_0": "Sīhappamatto viharāti āyasmato sīhattherassa gāthā. Kā uppatti?",
  "atk-s0508a11:2048_1": "So kira purimabuddhesu katādhikāro ito aṭṭhārasakappasatamatthake atthadassissa bhagavato kāle candabhāgāya nadiyā tīre kinnarayoniyaṁ nibbattitvā pupphabhakkho pupphanivasano hutvā viharanto ākāsena gacchantaṁ atthadassiṁ bhagavantaṁ disvā pasannacitto pūjetukāmo añjaliṁ paggayha aṭṭhāsi.",
  "atk-s0508a11:2048_2": "Bhagavā tassa ajjhāsayaṁ ñatvā ākāsato oruyha aññatarasmiṁ rukkhamūle pallaṅkena nisīdi.",
  "atk-s0508a11:2048_3": "Kinnaro candanasāraṁ ghaṁsitvā candanagandhena pupphehi ca pūjaṁ katvā vanditvā padakkhiṇaṁ katvā pakkāmi.",
  "atk-s0508a11:2048_4": "So tena puññakammena devamanussesu saṁsaranto imasmiṁ buddhuppāde mallarājakule nibbatti, tassa sīhoti nāmaṁ ahosi.",
  "atk-s0508a11:2048_5": "So bhagavantaṁ disvā pasannamānaso vanditvā ekamantaṁ nisīdi.",
  "atk-s0508a11:2048_6": "Satthā tassa ajjhāsayaṁ oloketvā dhammaṁ kathesi.",
  "atk-s0508a11:2048_7": "So dhammaṁ sutvā paṭiladdhasaddho pabbajitvā kammaṭṭhānaṁ gahetvā araññe viharati.",
  "atk-s0508a11:2048_8": "Tassa cittaṁ nānārammaṇe vidhāvati, ekaggaṁ na hoti,",
  "atk-s0508a11:2048_9": "sakatthaṁ nipphādetuṁ na sakkoti.",
  "atk-s0508a11:2048_10": "Satthā taṁ disvā ākāse ṭhatvā –",
  "atk-s0508a11:2049_0": "83.",
  "atk-s0508a11:2050_0": " ‘‘Sīhappamatto vihara, rattindivamatandito;",
  "atk-s0508a11:2051_0": "Bhāvehi kusalaṁ dhammaṁ, jaha sīghaṁ samussaya’’nti. –",
  "atk-s0508a11:2052_0": "Gāthāya ovadi.",
  "atk-s0508a11:2052_1": "So gāthāvasāne vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.14.17-25) –",
  "atk-s0508a11:2053_0": "‘‘Candabhāgānadītīre, ahosiṁ kinnaro tadā;",
  "atk-s0508a11:2054_0": "Pupphabhakkho cahaṁ āsiṁ, pupphanivasano tathā.",
  "atk-s0508a11:2055_0": "‘‘Atthadassī tu bhagavā, lokajeṭṭho narāsabho;",
  "atk-s0508a11:2056_0": "Vipinaggena niyyāsi, haṁsarājāva ambare.",
  "atk-s0508a11:2057_0": "‘‘Namo te purisājañña, cittaṁ te suvisodhitaṁ;",
  "atk-s0508a11:2058_0": "Pasannamukhavaṇṇosi, vippasannamukhindriyo.",
  "atk-s0508a11:2059_0": "‘‘Orohitvāna ākāsā, bhūripañño sumedhaso;",
  "atk-s0508a11:2060_0": "Saṅghāṭiṁ pattharitvāna, pallaṅkena upāvisi.",
  "atk-s0508a11:2061_0": "‘‘Vilīnaṁ candanādāya, agamāsiṁ jinantikaṁ;",
  "atk-s0508a11:2062_0": "Pasannacitto sumano, buddhassa abhiropayiṁ.",
  "atk-s0508a11:2063_0": "‘‘Abhivādetvāna sambuddhaṁ, lokajeṭṭhaṁ narāsabhaṁ;",
  "atk-s0508a11:2064_0": "Pāmojjaṁ janayitvāna, pakkāmiṁ uttarāmukho.",
  "atk-s0508a11:2065_0": "‘‘Aṭṭhārase kappasate, candanaṁ yaṁ apūjayiṁ;",
  "atk-s0508a11:2066_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:2067_0": "‘‘Catuddase kappasate, ito āsiṁsu te tayo;",
  "atk-s0508a11:2068_0": "Rohaṇī nāma nāmena, cakkavattī mahabbalā.",
  "atk-s0508a11:2069_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2070_0": "Yā pana bhagavatā ovādavasena vuttā ‘‘sīhappamatto’’ti gāthā,",
  "atk-s0508a11:2070_1": "tattha sīhāti tassa therassa ālapanaṁ.",
  "atk-s0508a11:2070_2": "Appamatto viharāti satiyā avippavāsena pamādavirahito sabbiriyāpathesu satisampajaññayutto hutvā viharāhi.",
  "atk-s0508a11:2070_3": "Idāni taṁ appamādavihāraṁ saha phalena saṅkhepato dassetuṁ ‘‘rattindiva’’ntiādi vuttaṁ.",
  "atk-s0508a11:2070_4": "Tassattho – rattibhāgaṁ divasabhāgañca ‘‘caṅkamena nisajjāya āvaraṇīyehi dhammehi cittaṁ parisodhetī’’ti (saṁ. ni. 4.239; a. ni. 3.16; vibha.",
  "atk-s0508a11:2070_5": "519) vuttanayena catusammappadhānavasena atandito akusīto āraddhavīriyo kusalaṁ samathavipassanādhammañca lokuttaradhammañca bhāvehi uppādehi vaḍḍhehi ca,",
  "atk-s0508a11:2070_6": "evaṁ bhāvetvā ca jaha sīghaṁ samussayanti tava samussayaṁ attabhāvaṁ paṭhamaṁ tāva tappaṭibaddhachandarāgappahānena sīghaṁ nacirasseva pajaha,",
  "atk-s0508a11:2070_7": "evaṁbhūto ca pacchā carimakacittanirodhena anavasesato ca pajahissatīti.",
  "atk-s0508a11:2070_8": "Arahattaṁ pana patvā thero aññaṁ byākaronto tameva gāthaṁ paccudāhāsīti.",
  "atk-s0508a11:2071_0": "Sīhattheragāthāvaṇṇanā niṭṭhitā.",
  "atk-s0508a11:2072_0": "4. Nītattheragāthāvaṇṇanā",
  "atk-s0508a11:2073_0": "Sabbarattiṁsupitvānāti āyasmato nītattherassa gāthā. Kā uppatti?",
  "atk-s0508a11:2073_1": "Ayaṁ kira padumuttarassa bhagavato kāle sunando nāma brāhmaṇo hutvā anekasate brāhmaṇe mante vācento vājapeyyaṁ nāma yaññaṁ yaji,",
  "atk-s0508a11:2073_2": "bhagavā taṁ brāhmaṇaṁ anukampanto yaññaṭṭhānaṁ gantvā ākāse caṅkami.",
  "atk-s0508a11:2073_3": "Brāhmaṇo satthāraṁ disvā pasannamānaso sissehi pupphāni āharāpetvā ākāse khipitvā pūjaṁ akāsi.",
  "atk-s0508a11:2073_4": "Buddhānubhāvena taṁ ṭhānaṁ sakalañca nagaraṁ pupphapaṭavitānikaṁ viya chāditaṁ ahosi.",
  "atk-s0508a11:2073_5": "Mahājano satthari uḷāraṁ pītisomanassaṁ paṭisaṁvedesi.",
  "atk-s0508a11:2073_6": "Sunandabrāhmaṇo tena kusalamūlena devamanussesu saṁsaranto imasmiṁ buddhuppāde sāvatthiyaṁ aññatarassa brāhmaṇassa putto hutvā nibbatti, nītotissa nāmaṁ ahosi.",
  "atk-s0508a11:2073_7": "So viññutaṁ patto ‘‘ime samaṇā sakyaputtiyā sukhasīlā sukhasamācārā subhojanāni bhuñjitvā nivātesu senāsanesu viharanti,",
  "atk-s0508a11:2073_8": "imesu pabbajitvā sukhena viharituṁ sakkā’’ti sukhābhilāsāya pabbajitvāva satthu santike kammaṭṭhānaṁ gahetvā katipāhameva manasikaritvā taṁ chaḍḍetvā yāvadatthaṁ udarāvadehakaṁ bhuñjitvā divasabhāgaṁ saṅgaṇikārāmo tiracchānakathāya vītināmeti,",
  "atk-s0508a11:2073_9": "rattibhāgepi thinamiddhābhibhūto sabbarattiṁ supati.",
  "atk-s0508a11:2073_10": "Satthā tassa hetuparipākaṁ oloketvā ovādaṁ dento –",
  "atk-s0508a11:2074_0": "84.",
  "atk-s0508a11:2075_0": " ‘‘Sabbarattiṁ supitvāna, divā saṅgaṇike rato;",
  "atk-s0508a11:2076_0": "Kudāssu nāma dummedho, dukkhassantaṁ karissatī’’ti. – gāthaṁ abhāsi;",
  "atk-s0508a11:2077_0": "Tattha sabbarattinti sakalaṁ rattiṁ. Supitvānāti niddāyitvā,",
  "atk-s0508a11:2077_1": "‘‘rattiyā paṭhamaṁ yāmaṁ caṅkamena nisajjāya āvaraṇīyehi dhammehi cittaṁ parisodhetī’’tiādinā vuttaṁ jāgariyaṁ ananuyuñjitvā kevalaṁ rattiyā tīsupi yāmesu niddaṁ okkamitvāti attho. Divāti divasaṁ, sakalaṁ divasabhāganti attho.",
  "atk-s0508a11:2077_2": "Saṅgaṇiketi tiracchānakathikehi kāyadaḷhibahulapuggalehi sannisajjā saṅgaṇiko,",
  "atk-s0508a11:2077_3": "tasmiṁ rato abhirato tattha avigatacchando ‘‘saṅgaṇike rato’’ti vutto ‘‘saṅgaṇikārato’’tipi pāḷi. Kudāssu nāmāti kudā nāma. Assūti nipātamattaṁ, kasmiṁ nāma kāleti attho. Dummedhoti nippañño. Dukkhassāti vaṭṭadukkhassa. Antanti pariyosānaṁ.",
  "atk-s0508a11:2077_4": "Accantameva anuppādaṁ kadā nāma karissati,",
  "atk-s0508a11:2077_5": "edisassa dukkhassantakaraṇaṁ natthīti attho.",
  "atk-s0508a11:2077_6": "‘‘Dummedha dukkhassantaṁ karissasī’’tipi pāḷi.",
  "atk-s0508a11:2078_0": "Evaṁ pana satthārā gāthāya kathitāya thero saṁvegajāto vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 1.14.26-33) –",
  "atk-s0508a11:2079_0": "‘‘Sunando nāma nāmena, brāhmaṇo mantapāragū;",
  "atk-s0508a11:2080_0": "Ajjhāyako yācayogo, vājapeyyaṁ ayājayi.",
  "atk-s0508a11:2081_0": "‘‘Padumuttaro lokavidū, aggo kāruṇiko isi;",
  "atk-s0508a11:2082_0": "Janataṁ anukampanto, ambare caṅkamī tadā.",
  "atk-s0508a11:2083_0": "‘‘Caṅkamitvāna sambuddho, sabbaññū lokanāyako;",
  "atk-s0508a11:2084_0": "Mettāya aphari satte, appamāṇe nirūpadhi.",
  "atk-s0508a11:2085_0": "‘‘Vaṇṭe chetvāna pupphāni, brāhmaṇo mantapāragū;",
  "atk-s0508a11:2086_0": "Sabbe sisse samānetvā, ākāse ukkhipāpayi.",
  "atk-s0508a11:2087_0": "‘‘Yāvatā nagaraṁ āsi, pupphānaṁ chadanaṁ tadā;",
  "atk-s0508a11:2088_0": "Buddhassa ānubhāvena, sattāhaṁ na vigacchatha.",
  "atk-s0508a11:2089_0": "‘‘Teneva sukkamūlena, anubhotvāna sampadā;",
  "atk-s0508a11:2090_0": "Sabbāsave pariññāya, tiṇṇo loke visattikaṁ.",
  "atk-s0508a11:2091_0": "‘‘Ekārase kappasate, pañcatiṁsāsu khattiyā;",
  "atk-s0508a11:2092_0": "Ambaraṁsasanāmā te, cakkavattī mahabbalā.",
  "atk-s0508a11:2093_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2094_0": "Arahattaṁ pana patvā thero aññaṁ byākaronto tameva gāthaṁ paccudāhāsi.",
  "atk-s0508a11:2095_0": "Nītattheragāthāvaṇṇanā niṭṭhitā.",
  "atk-s0508a11:2096_0": "5. Sunāgattheragāthāvaṇṇanā",
  "atk-s0508a11:2097_0": "Cittanimittassa kovidoti āyasmato sunāgattherassa gāthā. Kā uppatti?",
  "atk-s0508a11:2097_1": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto ito ekattiṁse kappe sikhissa bhagavato kāle brāhmaṇakule nibbattitvā vayappatto tiṇṇaṁ vedānaṁ pāragū hutvā araññāyatane assame vasanto tīṇi brāhmaṇasahassāni mante vācesi.",
  "atk-s0508a11:2097_2": "Athekadivasaṁ tassa satthāraṁ disvā lakkhaṇāni upadhāretvā lakkhaṇamante parivattentassa,",
  "atk-s0508a11:2097_3": "‘‘īdisehi lakkhaṇehi samannāgato anantajino anantañāṇo buddho bhavissatī’’ti buddhañāṇaṁ ārabbha uḷāro pasādo uppajji.",
  "atk-s0508a11:2097_4": "So tena cittappasādena devaloke nibbatto aparāparaṁ devamanussesu saṁsaranto imasmiṁ buddhuppāde nālakagāme aññatarassa brāhmaṇassa putto hutvā nibbatti, sunāgotissa nāmaṁ ahosi.",
  "atk-s0508a11:2097_5": "So dhammasenāpatissa gihisahāyo therassa santikaṁ gantvā dhammaṁ sutvā dassanabhūmiyaṁ patiṭṭhito pabbajitvā vipassanaṁ paṭṭhapetvā arahattaṁ pāpuṇi. Tena vuttaṁ apadāne (apa. thera 1.14.34-40) –",
  "atk-s0508a11:2098_0": "‘‘Himavantassāvidūre, vasabho nāma pabbato;",
  "atk-s0508a11:2099_0": "Tasmiṁ pabbatapādamhi, assamo āsi māpito.",
  "atk-s0508a11:2100_0": "‘‘Tīṇi sissasahassāni, vācesiṁ brāhmaṇo tadā;",
  "atk-s0508a11:2101_0": "Saṁharitvāna te sisse, ekamantaṁ upāvisiṁ.",
  "atk-s0508a11:2102_0": "‘‘Ekamantaṁ nisīditvā, brāhmaṇo mantapāragū;",
  "atk-s0508a11:2103_0": "Buddhavedaṁ gavesanto, ñāṇe cittaṁ pasādayiṁ.",
  "atk-s0508a11:2104_0": "‘‘Tattha cittaṁ pasādetvā, nisīdiṁ paṇṇasanthare;",
  "atk-s0508a11:2105_0": "Pallaṅkaṁ ābhujitvāna, tattha kālaṅkato ahaṁ.",
  "atk-s0508a11:2106_0": "‘‘Ekatiṁse ito kappe, yaṁ saññamalabhiṁ tadā;",
  "atk-s0508a11:2107_0": "Duggatiṁ nābhijānāmi, ñāṇasaññāyidaṁ phalaṁ.",
  "atk-s0508a11:2108_0": "‘‘Sattavīsati kappamhi, rājā siridharo ahu;",
  "atk-s0508a11:2109_0": "Sattaratanasampanno, cakkavattī mahabbalo.",
  "atk-s0508a11:2110_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2111_0": "Arahattaṁ pana patvā bhikkhūnaṁ dhammadesanāpadesena aññaṁ byākaronto –",
  "atk-s0508a11:2112_0": "85.",
  "atk-s0508a11:2113_0": " ‘‘Cittanimittassa kovido, pavivekarasaṁ vijāniya;",
  "atk-s0508a11:2114_0": "Jhāyaṁ nipako patissato,",
  "atk-s0508a11:2114_1": "adhigaccheyya sukhaṁ nirāmisa’’nti. –",
  "atk-s0508a11:2115_0": "Gāthaṁ abhāsi.",
  "atk-s0508a11:2116_0": "Tattha cittanimittassa kovidoti bhāvanācittassa nimittaggahaṇe kusalo,",
  "atk-s0508a11:2116_1": "‘‘imasmiṁ samaye cittaṁ paggahetabbaṁ, imasmiṁ sampahaṁsitabbaṁ,",
  "atk-s0508a11:2116_2": "imasmiṁ ajjhupekkhitabba’’nti evaṁ paggahaṇādiyogyassa cittanimittassa gahaṇe cheko.",
  "atk-s0508a11:2116_3": "Pavivekarasaṁ vijāniyāti kāyavivekasaṁvaḍḍhitassa cittavivekassa rasaṁ sañjānitvā,",
  "atk-s0508a11:2116_4": "vivekasukhaṁ anubhavitvāti attho.",
  "atk-s0508a11:2116_5": "‘‘Pavivekarasaṁ pitvā’’ti (dha. pa. 205) hi vuttaṁ.",
  "atk-s0508a11:2116_6": "Jhāyanti paṭhamaṁ ārammaṇūpanijjhānena pacchā lakkhaṇūpanijjhānena ca jhāyanto.",
  "atk-s0508a11:2116_7": "Nipakoti kammaṭṭhānapariharaṇe kusalo. Patissatoti upaṭṭhitassati.",
  "atk-s0508a11:2116_8": "Adhigaccheyya sukhaṁ nirāmisanti evaṁ samathanimittādikosallena labbhe cittavivekasukhe patiṭṭhāya sato sampajāno hutvā vipassanājhāneneva jhāyanto kāmāmisavaṭṭāmisehi asammissatāya nirāmisaṁ nibbānasukhaṁ phalasukhañca adhigaccheyya samupagaccheyyāti attho.",
  "atk-s0508a11:2117_0": "Sunāgattheragāthāvaṇṇanā niṭṭhitā.",
  "atk-s0508a11:2118_0": "6. Nāgitattheragāthāvaṇṇanā",
  "atk-s0508a11:2119_0": "Itobahiddhā puthuaññavādinanti āyasmato nāgitattherassa gāthā. Kā uppatti?",
  "atk-s0508a11:2119_1": "Ayaṁ kira padumuttarassa bhagavato kāle nārado nāma brāhmaṇo hutvā ekadivasaṁ māḷake nisinno bhagavantaṁ bhikkhusaṅghena purakkhataṁ gacchantaṁ disvā pasannamānaso tīhi gāthāhi abhitthavi.",
  "atk-s0508a11:2119_2": "So tena puññakammena devaloke nibbattitvā aparāparaṁ puññāni katvā devamanussesu saṁsaranto imasmiṁ buddhuppāde kapilavatthunagare sakyarājakule nibbatti, nāgitotissa nāmaṁ ahosi.",
  "atk-s0508a11:2119_3": "So bhagavati kapilavatthusmiṁ viharante madhupiṇḍikasuttaṁ (ma. ni.",
  "atk-s0508a11:2119_4": "1.199 ādayo) sutvā paṭiladdhasaddho pabbajitvā vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.14.47-54) –",
  "atk-s0508a11:2120_0": "‘‘Visālamāḷe āsīno, addasaṁ lokanāyakaṁ;",
  "atk-s0508a11:2121_0": "Khīṇāsavaṁ balappattaṁ, bhikkhusaṅghapurakkhataṁ.",
  "atk-s0508a11:2122_0": "‘‘Satasahassā tevijjā, chaḷabhiññā mahiddhikā;",
  "atk-s0508a11:2123_0": "Parivārenti sambuddhaṁ, ko disvā nappasīdati.",
  "atk-s0508a11:2124_0": "‘‘Ñāṇe upanidhā yassa, na vijjati sadevake;",
  "atk-s0508a11:2125_0": "Anantañāṇaṁ sambuddhaṁ, ko disvā nappasīdati.",
  "atk-s0508a11:2126_0": "‘‘Dhammakāyañca dīpentaṁ, kevalaṁ ratanākaraṁ;",
  "atk-s0508a11:2127_0": "Vikappetuṁ na sakkonti, ko disvā nappasīdati.",
  "atk-s0508a11:2128_0": "‘‘Imāhi tīhi gāthāhi, nāradovhayavacchalo;",
  "atk-s0508a11:2129_0": "Padumuttaraṁ thavitvāna, sambuddhaṁ aparājitaṁ.",
  "atk-s0508a11:2130_0": "‘‘Tena cittappasādena, buddhasanthavanena ca;",
  "atk-s0508a11:2131_0": "Kappānaṁ satasahassaṁ, duggatiṁ nupapajjahaṁ.",
  "atk-s0508a11:2132_0": "‘‘Ito tiṁsakappasate, sumitto nāma khattiyo;",
  "atk-s0508a11:2133_0": "Sattaratanasampanno, cakkavattī mahabbalo.",
  "atk-s0508a11:2134_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2135_0": "Arahattaṁ pana patvā satthu avitathadesanataṁ dhammassa ca niyyānikataṁ nissāya sañjātapītisomanasso pītivegappavissaṭṭhaṁ udānaṁ udānento –",
  "atk-s0508a11:2136_0": "86.",
  "atk-s0508a11:2137_0": "‘‘Ito bahiddhā puthuaññavādinaṁ,",
  "atk-s0508a11:2137_1": "maggo na nibbānagamo yathā ayaṁ;",
  "atk-s0508a11:2138_0": "Itissu saṅghaṁ bhagavānusāsati,",
  "atk-s0508a11:2138_1": "satthā sayaṁ pāṇitaleva dassaya’’nti. –",
  "atk-s0508a11:2139_0": "Gāthaṁ abhāsi.",
  "atk-s0508a11:2140_0": "Tattha ito bahiddhāti imasmā buddhasāsanā bāhirake samaye,",
  "atk-s0508a11:2140_1": "tenāha ‘‘puthuaññavādina’’nti, nānātitthiyānanti attho.",
  "atk-s0508a11:2140_2": "Maggo na nibbānagamo yathā ayanti yathā ayaṁ ariyo aṭṭhaṅgiko maggo ekaṁsena nibbānaṁ gacchatīti nibbānagamo, nibbānagāmī,",
  "atk-s0508a11:2140_3": "evaṁ nibbānagamo maggo titthiyasamaye natthi asammāsambuddhappaveditattā aññatitthiyavādassa. Tenāha bhagavā –",
  "atk-s0508a11:2141_0": "‘‘Idheva , bhikkhave, samaṇo, idha dutiyo samaṇo, idha tatiyo samaṇo, idha catuttho samaṇo,",
  "atk-s0508a11:2141_1": "suññā parappavādā samaṇebhi aññehī’’ti (dī. ni. 2.214; ma. ni. 1.139; a. ni. 4.241).",
  "atk-s0508a11:2142_0": "Itīti evaṁ. Assūti nipātamattaṁ. Saṅghanti bhikkhusaṅghaṁ,",
  "atk-s0508a11:2142_1": "ukkaṭṭhaniddesoyaṁ yathā ‘‘satthā devamanussāna’’nti. Saṅghanti vā samūhaṁ, veneyyajananti adhippāyo.",
  "atk-s0508a11:2142_2": "Bhagavāti bhāgyavantatādīhi kāraṇehi bhagavā, ayamettha saṅkhepo.",
  "atk-s0508a11:2142_3": "Vitthāro pana paramatthadīpaniyaṁ itivuttakavaṇṇanāyaṁ vuttanayena veditabbo.",
  "atk-s0508a11:2142_4": "Satthāti diṭṭhadhammikasamparāyikaparamatthehi yathārahaṁ anusāsatīti satthā. Sayanti sayameva.",
  "atk-s0508a11:2142_5": "Ayañhettha attho – ‘‘sīlādikkhandhattayasaṅgaho sammādiṭṭhiādīnaṁ aṭṭhannaṁ aṅgānaṁ vasena aṭṭhaṅgiko nibbānagāmī ariyamaggo yathā mama sāsane atthi,",
  "atk-s0508a11:2142_6": "evaṁ bāhirakasamaye maggo nāma natthī’’ti sīhanādaṁ nadanto amhākaṁ satthā bhagavā sayameva sayambhūñāṇena ñātaṁ,",
  "atk-s0508a11:2142_7": "sayameva vā mahākaruṇāsañcodito hutvā attano desanāvilāsasampattiyā hatthatale āmalakaṁ viya dassento bhikkhusaṅghaṁ veneyyajanataṁ anusāsati ovadatīti.",
  "atk-s0508a11:2143_0": "Nāgitattheragāthāvaṇṇanā niṭṭhitā.",
  "atk-s0508a11:2144_0": "7. Paviṭṭhattheragāthāvaṇṇanā",
  "atk-s0508a11:2145_0": "Khandhā diṭṭhā yathābhūtanti āyasmato paviṭṭhattherassa gāthā. Kā uppatti?",
  "atk-s0508a11:2145_1": "Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ karonto atthadassissa bhagavato kāle kesavo nāma tāpaso hutvā ekadivasaṁ satthāraṁ upasaṅkamitvā dhammaṁ sutvā pasannamānaso abhivādetvā añjaliṁ paggayha padakkhiṇaṁ katvā pakkāmi.",
  "atk-s0508a11:2145_2": "So tena puññakammena devaloke nibbattitvā aparāparaṁ puññāni katvā devamanussesu saṁsaranto imasmiṁ buddhuppāde magadharaṭṭhe brāhmaṇakule uppajjitvā anukkamena viññutaṁ patto nekkhammaninnajjhāsayatāya paribbājakapabbajjaṁ pabbajitvā tattha sikkhitabbaṁ sikkhitvā vicaranto upatissakolitānaṁ buddhasāsane pabbajitabhāvaṁ sutvā ‘‘tepi nāma mahāpaññā tattha pabbajitā,",
  "atk-s0508a11:2145_3": "tadeva maññe seyyo’’ti satthu santikaṁ gantvā dhammaṁ sutvā paṭiladdhasaddho pabbaji.",
  "atk-s0508a11:2145_4": "Tassa satthā vipassanaṁ ācikkhi.",
  "atk-s0508a11:2145_5": "So vipassanaṁ ārabhitvā nacirasseva arahattaṁ sacchākāsi. Tena vuttaṁ apadāne (apa. thera 1.14.55-59) –",
  "atk-s0508a11:2146_0": "‘‘Nārado iti me nāmaṁ, kesavo iti maṁ vidū;",
  "atk-s0508a11:2147_0": "Kusalākusalaṁ esaṁ, agamaṁ buddhasantikaṁ.",
  "atk-s0508a11:2148_0": "‘‘Mettacitto kāruṇiko, atthadassī mahāmuni;",
  "atk-s0508a11:2149_0": "Assāsayanto satte so, dhammaṁ deseti cakkhumā.",
  "atk-s0508a11:2150_0": "‘‘Sakaṁ cittaṁ pasādetvā, sire katvāna añjaliṁ;",
  "atk-s0508a11:2151_0": "Satthāraṁ abhivādetvā, pakkāmiṁ pācināmukho.",
  "atk-s0508a11:2152_0": "‘‘Sattarase kappasate, rājā āsi mahīpati;",
  "atk-s0508a11:2153_0": "Amittatāpano nāma, cakkavattī mahabbalo.",
  "atk-s0508a11:2154_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2155_0": "Arahattaṁ pana patvā aññaṁ byākaronto –",
  "atk-s0508a11:2156_0": "87.",
  "atk-s0508a11:2157_0": " ‘‘Khandhā diṭṭhā yathābhūtaṁ, bhavā sabbe padālitā;",
  "atk-s0508a11:2158_0": "Vikkhīṇo jātisaṁsāro, natthi dāni punabbhavo’’ti. – gāthaṁ abhāsi;",
  "atk-s0508a11:2159_0": "Tattha khandhāti pañcupādānakkhandhā,",
  "atk-s0508a11:2159_1": "te hi vipassanupalakkhaṇato sāmaññalakkhaṇato ca ñātapariññādīhi parijānanavasena vipassitabbā.",
  "atk-s0508a11:2159_2": "Diṭṭhā yathābhūtanti vipassanāpaññāsahitāya maggapaññāya ‘‘idaṁ dukkha’’ntiādinā aviparītato diṭṭhā.",
  "atk-s0508a11:2159_3": "Bhavā sabbe padālitāti kāmabhavādayo sabbe kammabhavā upapattibhavā ca maggañāṇasatthena bhinnā viddhaṁsitā.",
  "atk-s0508a11:2159_4": "Kilesapadālaneneva hi kammopapattibhavā padālitā nāma honti.",
  "atk-s0508a11:2159_5": "Tenāha ‘‘vikkhīṇo jātisaṁsāro, natthi dāni punabbhavo’’ti. Tassattho heṭṭhā vuttoyeva.",
  "atk-s0508a11:2160_0": "Paviṭṭhattheragāthāvaṇṇanā niṭṭhitā.",
  "atk-s0508a11:2161_0": "8. Ajjunattheragāthāvaṇṇanā",
  "atk-s0508a11:2162_0": "Asakkhiṁ vata attānanti āyasmato ajjunattherassa gāthā. Kā uppatti?",
  "atk-s0508a11:2162_1": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto vipassissa bhagavato kāle sīhayoniyaṁ nibbatto ekadivasaṁ araññe aññatarasmiṁ rukkhamūle nisinnaṁ satthāraṁ disvā ‘‘ayaṁ kho imasmiṁ kāle sabbaseṭṭho purisasīho’’ti pasannamānaso supupphitasālasākhaṁ bhañjitvā satthāraṁ pūjesi.",
  "atk-s0508a11:2162_2": "So tena puññakammena devamanussesu saṁsaranto imasmiṁ buddhuppāde sāvatthiyaṁ seṭṭhikule nibbatti. Ajjunotissa nāmaṁ ahosi.",
  "atk-s0508a11:2162_3": "So viññutaṁ patto nigaṇṭhehi kataparicayo hutvā ‘‘evāhaṁ amataṁ adhigamissāmī’’ti vivaṭṭajjhāsayatāya daharakāleyeva nigaṇṭhesu pabbajitvā tattha sāraṁ alabhanto satthu yamakapāṭihāriyaṁ disvā paṭiladdhasaddho sāsane pabbajitvā vipassanaṁ ārabhitvā nacirasseva arahā ahosi. Tena vuttaṁ apadāne (apa. thera 1.14.60-65) –",
  "atk-s0508a11:2163_0": "‘‘Migarājā tadā āsiṁ, abhijāto sukesarī;",
  "atk-s0508a11:2164_0": "Giriduggaṁ gavesanto, addasaṁ lokanāyakaṁ.",
  "atk-s0508a11:2165_0": "‘‘Ayaṁ nu kho mahāvīro, nibbāpeti mahājanaṁ;",
  "atk-s0508a11:2166_0": "Yaṁnūnāhaṁ upāseyyaṁ, devadevaṁ narāsabhaṁ.",
  "atk-s0508a11:2167_0": "‘‘Sākhaṁ sālassa bhañjitvā, sakosaṁ pupphamāhariṁ;",
  "atk-s0508a11:2168_0": "Upagantvāna sambuddhaṁ, adāsiṁ pupphamuttamaṁ.",
  "atk-s0508a11:2169_0": "‘‘Ekanavutito kappe, yaṁ pupphamabhiropayiṁ;",
  "atk-s0508a11:2170_0": "Duggatiṁ nābhijānāmi, pupphadānassidaṁ phalaṁ.",
  "atk-s0508a11:2171_0": "‘‘Ito ca navame kappe, virocanasanāmakā;",
  "atk-s0508a11:2172_0": "Tayo āsiṁsu rājāno, cakkavattī mahabbalā.",
  "atk-s0508a11:2173_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2174_0": "Arahattaṁ pana patvā anuttarasukhādhigamasambhūtena pītivegena udānaṁ udānento –",
  "atk-s0508a11:2175_0": "88.",
  "atk-s0508a11:2176_0": " ‘‘Asakkhiṁ vata attānaṁ, uddhātuṁ udakā thalaṁ;",
  "atk-s0508a11:2177_0": "Vuyhamāno mahogheva, saccāni paṭivijjhaha’’nti. – gāthaṁ abhāsi;",
  "atk-s0508a11:2178_0": "Tattha asakkhinti sakkosiṁ. Vatāti vimhaye nipāto.",
  "atk-s0508a11:2178_1": "Ativimhayanīyañhetaṁ yadidaṁ saccapaṭivedho. Tenāha –",
  "atk-s0508a11:2179_0": "‘‘Taṁ kiṁmaññatha, bhikkhave,",
  "atk-s0508a11:2179_1": "katamaṁ nu kho dukkarataraṁ vā durabhisambhavataraṁ vā,",
  "atk-s0508a11:2179_2": "yaṁ sattadhā bhinnassa vālassa koṭiyā koṭiṁ paṭivijjheyyā’’tiādi (saṁ. ni. 5.1115)?",
  "atk-s0508a11:2180_0": "Attānanti niyakajjhattaṁ sandhāya vadati. Yo hi paro na hoti so attāti. Uddhātunti uddharituṁ, ‘‘uddhaṭa’’ntipi pāṭho.",
  "atk-s0508a11:2180_1": "Udakāti saṁsāramahoghasaṅkhātā udakā. Thalanti nibbānathalaṁ.",
  "atk-s0508a11:2180_2": "Vuyhamāno mahoghevāti mahaṇṇave vuyhamāno viya.",
  "atk-s0508a11:2180_3": "Idaṁ vuttaṁ hoti – yathā nāma gambhīravitthate appatiṭṭhe mahati udakoghe vegasā vuyhamāno puriso kenaci atthakāmena upanītaṁ phiyārittasampannaṁ daḷhanāvaṁ labhitvā sukheneva tato attānaṁ uddharituṁ sakkuṇeyya pāraṁ pāpuṇeyya,",
  "atk-s0508a11:2180_4": "evamevāhaṁ saṁsāramahoghe kilesābhisaṅkhāravegena vuyhamāno satthārā upanītaṁ samathavipassanupetaṁ ariyamagganāvaṁ labhitvā tato attānaṁ uddharituṁ nibbānathalaṁ pattuṁ aho asakkhinti. Yathā pana asakkhi,",
  "atk-s0508a11:2180_5": "taṁ dassetuṁ ‘‘saccāni paṭivijjhaha’’nti āha.",
  "atk-s0508a11:2180_6": "Yasmā ahaṁ dukkhādīni cattāri ariyasaccāni pariññāpahānasacchikiriyābhāvanāpaṭivedhena paṭivijjhiṁ ariyamaggañāṇena aññāsiṁ,",
  "atk-s0508a11:2180_7": "tasmā asakkhiṁ vata attānaṁ uddhātuṁ udakā thalanti yojanā.",
  "atk-s0508a11:2181_0": "Ajjunattheragāthāvaṇṇanā niṭṭhitā.",
  "atk-s0508a11:2182_0": "9. (Paṭhama) devasabhattheragāthāvaṇṇanā",
  "atk-s0508a11:2183_0": "Uttiṇṇā paṅkapalipāti āyasmato devasabhattherassa gāthā. Kā uppatti?",
  "atk-s0508a11:2183_1": "Sopi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto sikhissa bhagavato kāle pārāvatayoniyaṁ nibbatto ekadivasaṁ satthāraṁ disvā pasannamānaso piyālaphalaṁ upanesi.",
  "atk-s0508a11:2183_2": "Satthā tassa pasādasaṁvaḍḍhanatthaṁ taṁ paribhuñji.",
  "atk-s0508a11:2183_3": "So tena ativiya pasannacitto hutvā kālena kālaṁ upasaṅkamitvā vanditvā cittaṁ pasādeti .",
  "atk-s0508a11:2183_4": "So tena puññakammena devaloke nibbatto aparāparaṁ puññāni katvā devamanussesu saṁsaranto imasmiṁ buddhuppāde aññatarassa maṇḍalikarañño putto hutvā nibbatto taruṇakāleyeva rajje patiṭṭhito rajjasukhamanubhavanto vuddho satthāraṁ upasaṅkami, tassa satthā dhammaṁ desesi.",
  "atk-s0508a11:2183_5": "So dhammaṁ sutvā paṭiladdhasaddho saṁvegajāto rajjaṁ pahāya pabbajitvā vipassanāya kammaṁ karonto nacirasseva arahattaṁ pāpuṇi. Tena vuttaṁ apadāne (apa. thera 1.14.66-72) –",
  "atk-s0508a11:2184_0": "‘‘Pārāvato tadā āsiṁ, paraṁ anuparodhako;",
  "atk-s0508a11:2185_0": "Pabbhāre seyyaṁ kappemi, avidūre sikhisatthuno.",
  "atk-s0508a11:2186_0": "‘‘Sāyaṁ pātañca passāmi, buddhaṁ lokagganāyakaṁ;",
  "atk-s0508a11:2187_0": "Deyyadhammo ca me natthi, dvipadindassa tādino.",
  "atk-s0508a11:2188_0": "‘‘Piyālaphalamādāya , agamaṁ buddhasantikaṁ;",
  "atk-s0508a11:2189_0": "Paṭiggahesi bhagavā, lokajeṭṭho narāsabho.",
  "atk-s0508a11:2190_0": "‘‘Tato paraṁ upādāya, paricāriṁ vināyakaṁ;",
  "atk-s0508a11:2191_0": "Tena cittappasādena, tattha kālaṅkato ahaṁ.",
  "atk-s0508a11:2192_0": "‘‘Ekattiṁse ito kappe, yaṁ phalaṁ adadiṁ ahaṁ;",
  "atk-s0508a11:2193_0": "Duggatiṁ nābhijānāmi, phaladānassidaṁ phalaṁ.",
  "atk-s0508a11:2194_0": "‘‘Ito pannarase kappe, tayo āsuṁ piyālino;",
  "atk-s0508a11:2195_0": "Sattaratanasampannā, cakkavattī mahabbalā.",
  "atk-s0508a11:2196_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2197_0": "Arahattaṁ pana patvā pahīnakilesapaccavekkhaṇavasena uppannasomanasso udānaṁ udānento –",
  "atk-s0508a11:2198_0": "89.",
  "atk-s0508a11:2199_0": " ‘‘Uttiṇṇā paṅkapalipā, pātālā parivajjitā;",
  "atk-s0508a11:2200_0": "Mutto oghā ca ganthā ca, sabbe mānā visaṁhatā’’ti. – gāthaṁ abhāsi;",
  "atk-s0508a11:2201_0": "Tattha uttiṇṇāti uttaritā atikkantā.",
  "atk-s0508a11:2201_1": "Paṅkapalipāti paṅkā ca palipā ca. Paṅko vuccati pakatikaddamo.",
  "atk-s0508a11:2201_2": "‘‘Palipo’’ti gambhīraputhulo mahākaddamo.",
  "atk-s0508a11:2201_3": "Idha pana paṅko viyāti paṅko,",
  "atk-s0508a11:2201_4": "kāmarāgo asucibhāvāpādanena cittassa makkhanato. Palipo viyāti palipo,",
  "atk-s0508a11:2201_5": "puttadārādivisayo bahalo chandarāgo vuttanayena sammakkhanato duruttaraṇato ca.",
  "atk-s0508a11:2201_6": "Te mayā anāgāmimaggena sabbaso atikkantāti āha ‘‘uttiṇṇā paṅkapalipā’’ti. Pātālāti pātāyālanti pātālā, mahāsamudde ninnatarapadesā.",
  "atk-s0508a11:2201_7": "Keci pana nāgabhavanaṁ ‘‘pātāla’’nti vadanti.",
  "atk-s0508a11:2201_8": "Idha pana agāhaduravaggāhaduruttaraṇaṭṭhena pātālā viyāti pātālā, diṭṭhiyo.",
  "atk-s0508a11:2201_9": "Te ca mayā paṭhamamaggādhigameneva sabbathā vajjitā samucchinnāti āha ‘‘pātālā parivajjitā’’ti mutto oghā ca ganthā cāti kāmoghādioghato abhijjhākāyaganthādiganthato ca tena tena maggena mutto parimutto,",
  "atk-s0508a11:2201_10": "puna anabhikiraṇaaganthanavasena atikkantoti attho.",
  "atk-s0508a11:2201_11": "Sabbe mānā visaṁhatāti navavidhāpi mānā aggamaggādhigamena visesato saṅghātaṁ vināsaṁ āpāditā samucchinnā ‘‘mānavidhā hatā’’ti keci paṭhanti, mānakoṭṭhāsāti attho. ‘‘Mānavisā’’ti apare,",
  "atk-s0508a11:2201_12": "tesaṁ pana mānavisassa dukkhassa phalato mānavisāti attho daṭṭhabbo.",
  "atk-s0508a11:2202_0": "(Paṭhama) devasabhattheragāthāvaṇṇanā niṭṭhitā.",
  "atk-s0508a11:2203_0": "10. Sāmidattattheragāthāvaṇṇanā",
  "atk-s0508a11:2204_0": "Pañcakkhandhāpariññātāti āyasmato sāmidattattherassa gāthā. Kā uppatti?",
  "atk-s0508a11:2204_1": "Ayampi purimabuddhesu katādhikāro atthadassissa bhagavato kāle kulagehe nibbattitvā viññutaṁ patto satthari parinibbute tassa thūpe pupphehi chattātichattaṁ katvā pūjaṁ akāsi.",
  "atk-s0508a11:2204_2": "So tena puññakammena devaloke nibbattitvā aparāparaṁ puññāni katvā devamanussesu saṁsaranto imasmiṁ buddhuppāde rājagahe aññatarassa brāhmaṇassa putto hutvā nibbatti, sāmidattotissa nāmaṁ ahosi.",
  "atk-s0508a11:2204_3": "So anukkamena viññutaṁ patto buddhānubhāvaṁ sutvā upāsakehi saddhiṁ vihāraṁ gato satthāraṁ dhammaṁ desentaṁ disvā pasannamānaso ekamantaṁ nisīdi.",
  "atk-s0508a11:2204_4": "Satthā tassa ajjhāsayaṁ oloketvā tathā dhammaṁ desesi,",
  "atk-s0508a11:2204_5": "yathā saddhaṁ paṭilabhi saṁsāre ca saṁvegaṁ.",
  "atk-s0508a11:2204_6": "So paṭiladdhasaddho saṁvegajāto pabbajitvā ñāṇassa aparipakkattā katipayakālaṁ alasabahulī vihāsi.",
  "atk-s0508a11:2204_7": "Puna satthārā dhammadesanāya samuttejito vipassanāya kammaṭṭhānaṁ gahetvā tattha yuttappayutto viharanto nacireneva arahattaṁ pāpuṇi. Tena vuttaṁ apadāne (apa. thera 1.15.1-4) –",
  "atk-s0508a11:2205_0": "‘‘Parinibbute bhagavati, atthadassīnaruttame;",
  "atk-s0508a11:2206_0": "Chattātichattaṁ kāretvā, thūpamhi abhiropayiṁ.",
  "atk-s0508a11:2207_0": "‘‘Kālena kālamāgantvā, namassiṁ lokanāyakaṁ;",
  "atk-s0508a11:2208_0": "Pupphacchadanaṁ katvāna, chattamhi abhiropayiṁ.",
  "atk-s0508a11:2209_0": "‘‘Sattarase kappasate, devarajjamakārayiṁ;",
  "atk-s0508a11:2210_0": "Manussattaṁ na gacchāmi, thūpapūjāyidaṁ phalaṁ.",
  "atk-s0508a11:2211_0": "‘‘Kilesā jhāpitā mayhaṁ, bhavā sabbe samūhatā;",
  "atk-s0508a11:2212_0": "Nāgova bandhanaṁ chetvā, viharāmi anāsavo.",
  "atk-s0508a11:2213_0": "‘‘Svāgataṁ vata me āsi, buddhaseṭṭhassa santike;",
  "atk-s0508a11:2214_0": "Tisso vijjā anuppattā, kataṁ buddhassa sāsana’’nti.",
  "atk-s0508a11:2215_0": "So aparabhāge bhikkhūhi ‘‘kiṁ tayā, āvuso,",
  "atk-s0508a11:2215_1": "uttarimanussadhammo adhigato’’ti puṭṭho sāsanassa niyyānikabhāvaṁ attano ca dhammānudhammappaṭipattiṁ tesaṁ pavedento aññābyākaraṇavasena –",
  "atk-s0508a11:2216_0": "90.",
  "atk-s0508a11:2217_0": " ‘‘Pañcakkhandhā pariññātā, tiṭṭhanti chinnamūlakā;",
  "atk-s0508a11:2218_0": "Vikkhīṇo jātisaṁsāro, natthi dāni punabbhavo’’ti. – gāthaṁ abhāsi;",
  "atk-s0508a11:2219_0": "Tattha pañcakkhandhā pariññātāti mayā ime pañcupādānakkhandhā ‘‘idaṁ dukkhaṁ, ettakaṁ dukkhaṁ,",
  "atk-s0508a11:2219_1": "na tato bhiyyo’’ti tīhi pariññāhi paricchinditvā ñātā viditā paṭividdhā.",
  "atk-s0508a11:2219_2": "Tiṭṭhanti chinnamūlakāti tathā pariññātattāyeva mūlabhūtassa samudayassa sabbaso pahīnattā te idāni yāva carimakacittanirodho tiṭṭhanti chinnamūlakā,",
  "atk-s0508a11:2219_3": "carimakacittanirodhena pana appaṭisandhikāva nirujjhanti.",
  "atk-s0508a11:2219_4": "Tenāha – ‘‘vikkhīṇo jātisaṁsāro, natthi dāni punabbhavo’’ti. Tassattho heṭṭhā vuttoyeva.",
  "atk-s0508a11:2220_0": "Sāmidattattheragāthāvaṇṇanā niṭṭhitā.",
  "atk-s0508a11:2221_0": "Navamavaggavaṇṇanā niṭṭhitā.",
  "atk-s0508a11:2222_0": "10. Dasamavaggo",
  "atk-s0508a11:2223_0": "1. Paripuṇṇakattheragāthāvaṇṇanā",
  "atk-s0508a11:2224_0": "Natathā mataṁ satarasanti āyasmato paripuṇṇakattherassa gāthā. Kā uppatti?",
  "atk-s0508a11:2224_1": "Ayampi purimabuddhesu katādhikāro dhammadassissa bhagavato kāle kulagehe nibbattitvā viññutaṁ patto satthari parinibbute satthu cetiye pupphādīhi uḷāraṁ pūjaṁ akāsi.",
  "atk-s0508a11:2224_2": "So tena puññakammena devesu nibbattitvā aparāparaṁ puññāni katvā sugatīsuyeva saṁsaranto imasmiṁ buddhuppāde kapilavatthusmiṁ sakyarājakule nibbattitvā viññutaṁ patto paripuṇṇavibhavatāya paripuṇṇakoti paññāyittha.",
  "atk-s0508a11:2224_3": "So vibhavasampannatāya sabbakālaṁ satarasaṁ nāma āhāraṁ paribhuñjanto satthu missakāhāraparibhogaṁ sutvā ‘‘tāva sukhumālopi bhagavā nibbānasukhaṁ apekkhitvā yathā tathā yāpeti,",
  "atk-s0508a11:2224_4": "kasmā mayaṁ āhāragiddhā hutvā āhārasuddhikā bhavissāma,",
  "atk-s0508a11:2224_5": "nibbānasukhameva pana amhehi pariyesitabba’’nti saṁsāre jātasaṁvego gharāvāsaṁ pahāya satthu santike pabbajitvā bhagavatā kāyagatāsatikammaṭṭhāne niyojito tattha patiṭṭhāya paṭiladdhajhānaṁ pādakaṁ katvā vipassanāya kammaṁ karonto vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.15.5-9) –",
  "atk-s0508a11:2225_0": "‘‘Nibbute lokanāthamhi, dhammadassīnarāsabhe;",
  "atk-s0508a11:2226_0": "Āropesiṁ dhajatthambhaṁ, buddhaseṭṭhassa cetiye.",
  "atk-s0508a11:2227_0": "‘‘Nisseṇiṁ māpayitvāna, thūpaseṭṭhaṁ samāruhiṁ;",
  "atk-s0508a11:2228_0": "Jātipupphaṁ gahetvāna, thūpamhi abhiropayiṁ.",
  "atk-s0508a11:2229_0": "‘‘Aho buddho aho dhammo, aho no satthu sampadā;",
  "atk-s0508a11:2230_0": "Duggatiṁ nābhijānāmi, thūpapūjāyidaṁ phalaṁ.",
  "atk-s0508a11:2231_0": "‘‘Catunnavutito kappe, thūpasīkhasanāmakā;",
  "atk-s0508a11:2232_0": "Soḷasāsiṁsu rājāno, cakkavattī mahabbalā.",
  "atk-s0508a11:2233_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2234_0": "Arahattaṁ pana patvā dhamme gāravabahumānena pītivegavissaṭṭhaṁ udānaṁ udānento ‘‘na tathā mataṁ satarasa’’nti gāthaṁ abhāsi.",
  "atk-s0508a11:2235_0": "91.",
  "atk-s0508a11:2235_1": "Tattha na tathā mataṁ satarasaṁ,",
  "atk-s0508a11:2235_2": "sudhannaṁ yaṁ mayajja paribhuttanti tathāti tena pakārena. Matanti abhimataṁ.",
  "atk-s0508a11:2235_3": "Satarasanti satarasabhojanaṁ ‘‘satarasabhojanaṁ nāma satapākasappiādīhi abhisaṅkhataṁ bhojana’’nti vadanti.",
  "atk-s0508a11:2235_4": "Atha vā anekattho satasaddo ‘‘sataso sahassaso’’tiādīsu viya.",
  "atk-s0508a11:2235_5": "Tasmā yaṁ bhojanaṁ anekasūpaṁ anekabyañjanaṁ,",
  "atk-s0508a11:2235_6": "taṁ anekarasatāya ‘‘satarasa’’nti vuccati, nānārasabhojananti attho.",
  "atk-s0508a11:2235_7": "Sudhā eva annaṁ sudhābhojanaṁ devānaṁ āhāro.",
  "atk-s0508a11:2235_8": "Yaṁ mayajja paribhuttanti yaṁ mayā ajja anubhuttaṁ.",
  "atk-s0508a11:2235_9": "‘‘Yaṁ mayā paribhutta’’nti ca idaṁ ‘‘satarasaṁ sudhanna’’nti etthāpi yojetabbaṁ.",
  "atk-s0508a11:2235_10": "Idaṁ vuttaṁ hoti – yaṁ mayā ajja etarahi nirodhasamāpattisamāpajjanavasena phalasamāpattisamāpajjanavasena ca accantameva santaṁ paṇītaṁ nibbānasukhaṁ paribhuñjiyamānaṁ,",
  "atk-s0508a11:2235_11": "taṁ yathā mataṁ abhimataṁ sambhāvitaṁ tathā rājakāle mayā paribhuttaṁ satarasabhojanaṁ devattabhāve paribhuttaṁ sudhannañca na mataṁ nābhimataṁ. Kasmā?",
  "atk-s0508a11:2235_12": "Idañhi ariyanisevitaṁ nirāmisaṁ kilesānaṁ avatthubhūtaṁ,",
  "atk-s0508a11:2235_13": "taṁ pana puthujjanasevitaṁ sāmisaṁ kilesānaṁ vatthubhūtaṁ,",
  "atk-s0508a11:2235_14": "taṁ imassa saṅkhampi kalampi kalabhāgampi na upetīti.",
  "atk-s0508a11:2235_15": "Idāni ‘‘yaṁ mayajja paribhutta’’nti vuttadhammaṁ desento aparimitadassinā gotamena,",
  "atk-s0508a11:2235_16": "buddhena sudesito dhammo’’ti āha.",
  "atk-s0508a11:2235_17": "Tassattho – aparimitaṁ aparicchinnaṁ uppādavayābhāvato santaṁ asaṅkhatadhātuṁ sayambhūñāṇena passī,",
  "atk-s0508a11:2235_18": "aparimitassa anantāparimeyyassa ñeyyassa dassāvīti tena aparimitadassinā gotamagottena sammāsambuddhena ‘‘khayaṁ virāgaṁ amataṁ paṇīta’’nti (khu. pā. 6.4; su. ni.",
  "atk-s0508a11:2235_19": "227) ca ‘‘madanimmadano pipāsavinayo’’ (a. ni. 4.34; itivu.",
  "atk-s0508a11:2235_20": "90) ‘‘sabbasaṅkhārasamatho’’ti (a. ni. 5.140;",
  "atk-s0508a11:2235_21": "10.6) ca ādinā suṭṭhu desito dhammo,",
  "atk-s0508a11:2235_22": "nibbānaṁ mayā ajja paribhuttanti yojanā.",
  "atk-s0508a11:2236_0": "Paripuṇṇakattheragāthāvaṇṇanā niṭṭhitā.",
  "atk-s0508a11:2237_0": "2. Vijayattheragāthāvaṇṇanā",
  "atk-s0508a11:2238_0": "Yassāsavāparikkhīṇāti āyasmato vijayattherassa gāthā. Kā uppatti?",
  "atk-s0508a11:2238_1": "Ayampi purimabuddhesu katādhikāro piyadassissa bhagavato kāle vibhavasampanne kule nibbattitvā viññutaṁ patto satthari parinibbute tassa thūpassa ratanakhacitaṁ vedikaṁ kāretvā tattha uḷāraṁ vedikāmahaṁ kāresi.",
  "atk-s0508a11:2238_2": "So tena puññakammena anekasate attabhāve maṇiobhāsena vicari.",
  "atk-s0508a11:2238_3": "Evaṁ devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbatti, vijayotissa nāmaṁ ahosi.",
  "atk-s0508a11:2238_4": "So vayappatto brāhmaṇavijjāsu nipphattiṁ gato tāpasapabbajjaṁ pabbajitvā araññāyatane jhānalābhī hutvā viharanto buddhuppādaṁ sutvā uppannappasādo satthu santikaṁ upasaṅkamitvā satthāraṁ vanditvā ekamantaṁ nisīdi. Tassa satthā dhammaṁ desesi.",
  "atk-s0508a11:2238_5": "So dhammaṁ sutvā pabbajitvā vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 1.15.10-14) –",
  "atk-s0508a11:2239_0": "‘‘Nibbute lokanāthamhi, piyadassīnaruttame;",
  "atk-s0508a11:2240_0": "Pasannacitto sumano, muttāvedimakāsahaṁ.",
  "atk-s0508a11:2241_0": "‘‘Maṇīhi parivāretvā, akāsiṁ vedimuttamaṁ;",
  "atk-s0508a11:2242_0": "Vedikāya mahaṁ katvā, tattha kālaṅkato ahaṁ.",
  "atk-s0508a11:2243_0": "‘‘Yaṁ yaṁ yonupapajjāmi, devattaṁ atha mānusaṁ;",
  "atk-s0508a11:2244_0": "Maṇī dhārenti ākāse, puññakammassidaṁ phalaṁ.",
  "atk-s0508a11:2245_0": "‘‘Soḷasito kappasate, maṇippabhāsanāmakā;",
  "atk-s0508a11:2246_0": "Chattiṁsāsiṁsu rājāno, cakkavattī mahabbalā.",
  "atk-s0508a11:2247_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2248_0": "Arahattaṁ pana patvā aññaṁ byākaronto ‘‘yassāsavā parikkhīṇā’’ti gāthaṁ abhāsi.",
  "atk-s0508a11:2249_0": "92.",
  "atk-s0508a11:2249_1": "Tattha yassāsavā parikkhīṇāti yassa uttamapuggalassa kāmāsavādayo cattāro āsavā sabbaso khīṇā ariyamaggena khepitā.",
  "atk-s0508a11:2249_2": "Āhāre ca anissitoti yo ca āhāre taṇhādiṭṭhinissayehi anissito agadhito anajjhāpanno, nidassanamattaṁ,",
  "atk-s0508a11:2249_3": "āhārasīsenettha cattāropi paccayā gahitāti daṭṭhabbaṁ.",
  "atk-s0508a11:2249_4": "Paccayapariyāyo vā idha āhāra-saddo veditabbo.",
  "atk-s0508a11:2249_5": "‘‘Suññato animitto cā’’ti ettha appaṇihitavimokkhopi gahitoyeva,",
  "atk-s0508a11:2249_6": "tīṇipi cetāni nibbānasseva nāmāni.",
  "atk-s0508a11:2249_7": "Nibbānañhi rāgādīnaṁ abhāvena suññaṁ,",
  "atk-s0508a11:2249_8": "tehi vimuttañcāti suññatavimokkho,",
  "atk-s0508a11:2249_9": "tathā rāgādinimittābhāvena saṅkhāranimittābhāvena ca animittaṁ ,",
  "atk-s0508a11:2249_10": "tehi vimuttañcāti animittavimokkho,",
  "atk-s0508a11:2249_11": "rāgādipaṇidhīnaṁ abhāvena appaṇihitaṁ,",
  "atk-s0508a11:2249_12": "tehi vimuttañcāti appaṇihito vimokkhoti vuccati.",
  "atk-s0508a11:2249_13": "Phalasamāpattivasena taṁ ārammaṇaṁ katvā viharantassa ayampi tividho vimokkho yassa gocaro, ākāseva sakuntānaṁ,",
  "atk-s0508a11:2249_14": "padaṁ tassa durannayanti yathā ākāse gacchantānaṁ sakuṇānaṁ ‘‘imasmiṁ ṭhāne pādehi akkamitvā gatā,",
  "atk-s0508a11:2249_15": "idaṁ ṭhānaṁ urena paharitvā gatā, idaṁ sīsena,",
  "atk-s0508a11:2249_16": "idaṁ pakkhehī’’ti na sakkā ñātuṁ,",
  "atk-s0508a11:2249_17": "evameva evarūpassa bhikkhuno ‘‘nirayapadādīsu iminā nāma padena gato’’ti ñāpetuñca na sakkāti.",
  "atk-s0508a11:2250_0": "Vijayattheragāthāvaṇṇanā niṭṭhitā.",
  "atk-s0508a11:2251_0": "3. Erakattheragāthāvaṇṇanā",
  "atk-s0508a11:2252_0": "Dukkhā kāmā erakāti āyasmato erakattherassa gāthā. Kā uppatti?",
  "atk-s0508a11:2252_1": "Ayampi purimabuddhesu katādhikāro tattha tattha bhave puññāni upacinanto siddhatthassa bhagavato kāle kulagehe nibbattitvā viññutaṁ patto ekadivasaṁ satthāraṁ disvā pasannamānaso satthu kiñci dātabbayuttakaṁ alabhanto ‘‘handāhaṁ kāyasāraṁ puññaṁ karissāmī’’ti satthu gamanamaggaṁ sodhetvā samaṁ akāsi.",
  "atk-s0508a11:2252_2": "Satthā tena tathākataṁ maggaṁ paṭipajji .",
  "atk-s0508a11:2252_3": "So tattha bhagavantaṁ disvā pasannamānaso vanditvā añjaliṁ paggayha pasannacitto yāva dassanupacārasamatikkamā buddhārammaṇaṁ pītiṁ avijahanto aṭṭhāsi.",
  "atk-s0508a11:2252_4": "So tena puññakammena devaloke nibbatto aparāparaṁ puññāni katvā sugatīsuyeva saṁsaranto imasmiṁ buddhuppāde sāvatthiyaṁ sambhāvanīyassa kuṭumbiyassa putto hutvā nibbatti,",
  "atk-s0508a11:2252_5": "erakotissa nāmaṁ ahosi abhirūpo dassanīyo pāsādiko itikattabbatāsu paramena veyyattiyena samannāgato.",
  "atk-s0508a11:2252_6": "Tassa mātāpitaro kulena rūpena ācārena vayena kosallena ca anucchavikaṁ dārikaṁ ānetvā vivāhakammaṁ akaṁsu .",
  "atk-s0508a11:2252_7": "So tāya saddhiṁ saṁvāsena gehe vasanto pacchimabhavikattā kenacideva saṁvegavatthunā saṁsāre saṁviggamānaso satthu santikaṁ gantvā dhammaṁ sutvā paṭiladdhasaddho pabbaji,",
  "atk-s0508a11:2252_8": "tassa satthā kammaṭṭhānaṁ adāsi.",
  "atk-s0508a11:2252_9": "So kammaṭṭhānaṁ gahetvā katipayadivasātikkamena ukkaṇṭhābhibhūto vihāsi.",
  "atk-s0508a11:2252_10": "Atha satthā tassa cittappavattiṁ ñatvā ovādavasena ‘‘dukkhā kāmā erakā’’ti gāthaṁ abhāsi.",
  "atk-s0508a11:2252_11": "So taṁ sutvā ‘‘ayuttaṁ mayā kataṁ,",
  "atk-s0508a11:2252_12": "yohaṁ evarūpassa satthu santike kammaṭṭhānaṁ gahetvā taṁ vissajjento micchāvitakkabahulo vihāsi’’nti saṁvegajāto vipassanāya yuttappayutto nacirasseva arahattaṁ pāpuṇi. Tena vuttaṁ apadāne (apa. thera 1.15.32-36) –",
  "atk-s0508a11:2253_0": "‘‘Uttaritvāna nadikaṁ, vanaṁ gacchati cakkhumā;",
  "atk-s0508a11:2254_0": "Tamaddasāsiṁ sambuddhaṁ, siddhatthaṁ varalakkhaṇaṁ.",
  "atk-s0508a11:2255_0": "‘‘Kudālapiṭakamādāya , samaṁ katvāna taṁ pathaṁ;",
  "atk-s0508a11:2256_0": "Satthāraṁ abhivādetvā, sakaṁ cittaṁ pasādayiṁ.",
  "atk-s0508a11:2257_0": "‘‘Catunnavutito kappe, yaṁ kammamakariṁ tadā;",
  "atk-s0508a11:2258_0": "Duggatiṁ nābhijānāmi, maggadānassidaṁ phalaṁ.",
  "atk-s0508a11:2259_0": "‘‘Sattapaññāsakappamhi, eko āsiṁ janādhipo;",
  "atk-s0508a11:2260_0": "Nāmena suppabuddhoti, nāyako so narissaro.",
  "atk-s0508a11:2261_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2262_0": "Arahā pana hutvā aññaṁ byākaronto –",
  "atk-s0508a11:2263_0": "93.",
  "atk-s0508a11:2264_0": " ‘‘Dukkhā kāmā eraka, na sukhā kāmā eraka;",
  "atk-s0508a11:2265_0": "Yo kāme kāmayati, dukkhaṁ so kāmayati eraka;",
  "atk-s0508a11:2266_0": "Yo kāme na kāmayati,",
  "atk-s0508a11:2266_1": "dukkhaṁ so na kāmayati erakā’’ti. –",
  "atk-s0508a11:2267_0": "Tameva bhagavatā vuttagāthaṁ paccudāhāsi.",
  "atk-s0508a11:2268_0": "Tattha dukkhā kāmāti ime vatthukāmakilesakāmā dukkhavatthutāya vipariṇāmadukkhasaṁsāradukkhasabhāvato ca,",
  "atk-s0508a11:2268_1": "dukkhā dukkhamā dukkhanibbattikā.",
  "atk-s0508a11:2268_2": "Vuttañhetaṁ – ‘‘appassādā kāmā bahudukkhā bahupāyāsā,",
  "atk-s0508a11:2268_3": "ādīnavo ettha bhiyyo’’tiādi (pāci. 417; ma. ni. 1.234).",
  "atk-s0508a11:2268_4": "Erakāti paṭhamaṁ tāva bhagavā taṁ ālapati,",
  "atk-s0508a11:2268_5": "pacchā pana thero attānaṁ nāmena kathesi.",
  "atk-s0508a11:2268_6": "Na sukhā kāmāti kāmā nāmete jānantassa sukhā na honti,",
  "atk-s0508a11:2268_7": "ajānantassa pana sukhato upaṭṭhahanti.",
  "atk-s0508a11:2268_8": "Yathāha – ‘‘yo sukhaṁ dukkhato adda,",
  "atk-s0508a11:2268_9": "dukkhamaddakkhi sallato’’tiādi (saṁ. ni. 4.253; itivu. 53; theragā. 986). Yo kāme kāmayati,",
  "atk-s0508a11:2268_10": "dukkhaṁ so kāmayatīti yo satto kilesakāmena vatthukāme kāmayati,",
  "atk-s0508a11:2268_11": "tassa taṁ kāmanaṁ sampati sapariḷāhatāya ,",
  "atk-s0508a11:2268_12": "āyatiṁ apāyadukkhahetutāya ca vaṭṭadukkhahetutāya ca dukkhaṁ.",
  "atk-s0508a11:2268_13": "Vatthukāmā pana dukkhassa vatthubhūtā.",
  "atk-s0508a11:2268_14": "Iti so dukkhasabhāvaṁ dukkhanimittaṁ dukkhavatthuñca kāmayatīti vutto.",
  "atk-s0508a11:2268_15": "Itaraṁ paṭipakkhavasena tamevatthaṁ ñāpetuṁ vuttaṁ,",
  "atk-s0508a11:2268_16": "tasmā tassattho vuttavipariyāyena veditabbo.",
  "atk-s0508a11:2269_0": "Erakattheragāthāvaṇṇanā niṭṭhitā.",
  "atk-s0508a11:2270_0": "4. Mettajittheragāthāvaṇṇanā",
  "atk-s0508a11:2271_0": "Namohi tassa bhagavatoti āyasmato mettajittherassa gāthā. Kā uppatti?",
  "atk-s0508a11:2271_1": "So kira anomadassissa bhagavato kāle kulagehe nibbattitvā viññutaṁ patto sāsane abhippasanno hutvā bodhirukkhassa iṭṭhakāhi vedikaṁ cinitvā sudhāparikammaṁ kāresi.",
  "atk-s0508a11:2271_2": "Satthā tassa anumodanaṁ akāsi.",
  "atk-s0508a11:2271_3": "So tena puññakammena devaloke nibbattitvā aparāparaṁ puññāni katvā devamanussesu saṁsaranto imasmiṁ buddhuppāde magadharaṭṭhe aññatarassa brāhmaṇassa putto hutvā nibbatti, mettajītissa nāmaṁ ahosi.",
  "atk-s0508a11:2271_4": "So vayappatto kāmesu ādīnavaṁ disvā tāpasapabbajjaṁ pabbajitvā araññe viharanto buddhuppādaṁ sutvā pubbahetunā codiyamāno satthu santikaṁ gantvā pavattinivattiyo ārabbha pañhaṁ pucchitvā satthārā pañhe vissajjite paṭiladdhasaddho pabbajitvā vipassanaṁ paṭṭhapetvā arahattaṁ pāpuṇi. Tena vuttaṁ apadāne (apa. thera 1.15.26-31) –",
  "atk-s0508a11:2272_0": "‘‘Anomadassīmunino, bodhivedimakāsahaṁ;",
  "atk-s0508a11:2273_0": "Sudhāya piṇḍaṁ datvāna, pāṇikammaṁ akāsahaṁ.",
  "atk-s0508a11:2274_0": "‘‘Disvā taṁ sukataṁ kammaṁ, anomadassī naruttamo;",
  "atk-s0508a11:2275_0": "Bhikkhusaṅghe ṭhito satthā, imā gāthā abhāsatha.",
  "atk-s0508a11:2276_0": "‘‘Iminā sudhakammena, cetanāpaṇidhīhi ca;",
  "atk-s0508a11:2277_0": "Sampattiṁ anubhotvāna, dukkhassantaṁ karissati.",
  "atk-s0508a11:2278_0": "‘‘Pasannamukhavaṇṇomhi, ekaggo susamāhito;",
  "atk-s0508a11:2279_0": "Dhāremi antimaṁ dehaṁ, sammāsambuddhasāsane.",
  "atk-s0508a11:2280_0": "‘‘Ito kappasate āsiṁ, paripuṇṇe anūnake;",
  "atk-s0508a11:2281_0": "Rājā sabbaghano nāma, cakkavattī mahabbalo.",
  "atk-s0508a11:2282_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2283_0": "Arahattaṁ pana patvā satthāraṁ thomento –",
  "atk-s0508a11:2284_0": "94.",
  "atk-s0508a11:2285_0": " ‘‘Namo hi tassa bhagavato, sakyaputtassa sirīmato;",
  "atk-s0508a11:2286_0": "Tenāyaṁ aggappattena, aggadhammo sudesito’’ti. – gāthaṁ abhāsi;",
  "atk-s0508a11:2287_0": "Tattha namoti namakkāro. Hīti nipātamattaṁ.",
  "atk-s0508a11:2287_1": "Tassāti yo so bhagavā samattiṁsapāramiyo pūretvā sabbakilese bhañjitvā anuttaraṁ sammāsambodhiṁ abhisambuddho,",
  "atk-s0508a11:2287_2": "sakyarājassa puttoti sakyaputto.",
  "atk-s0508a11:2287_3": "Anaññasādhāraṇāya puññasampattiyā ca sambhāvito uttamāya rūpakāyasiriyā dhammakāyasiriyā ca samannāgatattā sirīmā,",
  "atk-s0508a11:2287_4": "tassa bhagavato sakyaputtassa sirīmato namo atthu, taṁ namāmīti attho. Tenāti tena bhagavatā.",
  "atk-s0508a11:2287_5": "Ayanti tassa dhammassa attano paccakkhatāya vadati.",
  "atk-s0508a11:2287_6": "Aggappattenāti aggaṁ sabbaññutaṁ,",
  "atk-s0508a11:2287_7": "sabbehi vā guṇehi aggabhāvaṁ seṭṭhabhāvaṁ pattena.",
  "atk-s0508a11:2287_8": "Aggadhammoti aggo uttamo navavidhalokuttaro dhammo suṭṭhu aviparītaṁ desito paveditoti.",
  "atk-s0508a11:2288_0": "Mettajittheragāthāvaṇṇanā niṭṭhitā.",
  "atk-s0508a11:2289_0": "5. Cakkhupālattheragāthāvaṇṇanā",
  "atk-s0508a11:2290_0": "Andhohaṁ hatanettosmīti āyasmato cakkhupālattherassa gāthā. Kā uppatti?",
  "atk-s0508a11:2290_1": "Sopi purimabuddhesu katādhikāro tattha tattha bhave puññāni karonto siddhatthassa bhagavato kāle kulagehe nibbattitvā viññutaṁ patto bhagavati parinibbute thūpamahe kayiramāne umāpupphaṁ gahetvā thūpaṁ pūjesi.",
  "atk-s0508a11:2290_2": "So tena puññakammena devaloke nibbattitvā aparāparaṁ puññāni katvā devamanussesu saṁsaranto imasmiṁ buddhuppāde sāvatthiyaṁ mahāsuvaṇṇassa nāma kuṭumbikassa putto hutvā nibbatti, tassa pāloti nāmamakaṁsu.",
  "atk-s0508a11:2290_3": "Mātā tassa ādhāvitvā paridhāvitvā vicaraṇakāle aññaṁ puttaṁ labhi.",
  "atk-s0508a11:2290_4": "Tassa mātāpitaro cūḷapāloti nāmaṁ katvā itaraṁ mahāpāloti vohariṁsu.",
  "atk-s0508a11:2290_5": "Atha te vayappatte gharabandhanena bandhiṁsu.",
  "atk-s0508a11:2290_6": "Tasmiṁ samaye satthā sāvatthiyaṁ viharati jetavane.",
  "atk-s0508a11:2290_7": "Tattha mahāpālo jetavanaṁ gacchantehi upāsakehi saddhiṁ vihāraṁ gantvā satthu santike dhammaṁ sutvā paṭiladdhasaddho kuṭumbabhāraṁ kaniṭṭhabhātikasseva bhāraṁ katvā sayaṁ pabbajitvā laddhūpasampado ācariyupajjhāyānaṁ santike pañcavassāni vasitvā vuṭṭhavasso pavāretvā satthu santike kammaṭṭhānaṁ gahetvā saṭṭhimatte sahāyabhikkhū labhitvā tehi saddhiṁ bhāvanānukūlaṁ vasanaṭṭhānaṁ pariyesanto aññataraṁ paccantagāmaṁ nissāya gāmavāsikehi upāsakehi kāretvā dinnāya araññāyatane paṇṇasālāya vasanto samaṇadhammaṁ karoti. Tassa akkhirogo uppanno.",
  "atk-s0508a11:2290_8": "Vejjo bhesajjaṁ sampādetvā adāsi.",
  "atk-s0508a11:2290_9": "So vejjena vuttavidhānaṁ na paṭipajji. Tenassa rogo vaḍḍhi.",
  "atk-s0508a11:2290_10": "So ‘‘akkhirogavūpasamanato kilesarogavūpasamanameva mayhaṁ vara’’nti akkhirogaṁ ajjhupekkhitvā vipassanāyayeva yuttappayutto ahosi.",
  "atk-s0508a11:2290_11": "Tassa bhāvanaṁ ussukkāpentassa apubbaṁ acarimaṁ akkhīni ceva kilesā ca bhijjiṁsu.",
  "atk-s0508a11:2290_12": "So sukkhavipassako arahā ahosi. Tena vuttaṁ apadāne (apa. thera 1.15.21-25) –",
  "atk-s0508a11:2291_0": "‘‘Nibbute lokamahite, āhutīnaṁ paṭiggahe;",
  "atk-s0508a11:2292_0": "Siddhatthamhi bhagavati, mahāthūpamaho ahu.",
  "atk-s0508a11:2293_0": "‘‘Mahe pavattamānamhi, siddhatthassa mahesino;",
  "atk-s0508a11:2294_0": "Umāpupphaṁ gahetvāna, thūpamhi abhiropayiṁ.",
  "atk-s0508a11:2295_0": "‘‘Catunnavutito kappe, yaṁ pupphamabhiropayiṁ;",
  "atk-s0508a11:2296_0": "Duggatiṁ nābhijānāmi, thūpapūjāyidaṁ phalaṁ.",
  "atk-s0508a11:2297_0": "‘‘Ito ca navame kappe, somadevasanāmakā;",
  "atk-s0508a11:2298_0": "Pañcāsītisu rājāno, cakkavattī mahabbalā.",
  "atk-s0508a11:2299_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2300_0": "Atha there akkhirogena vihāre ohīne gāmaṁ piṇḍāya gate bhikkhū disvā upāsakā ‘‘kasmā thero nāgato’’ti pucchitvā tamatthaṁ sutvā sokābhibhūtā piṇḍapātaṁ upanetvā, ‘‘bhante, kiñci mā cintayittha,",
  "atk-s0508a11:2300_1": "idāni mayameva piṇḍapātaṁ ānetvā upaṭṭhahissāmā’’ti tathā karonti.",
  "atk-s0508a11:2300_2": "Bhikkhū therassa ovāde ṭhatvā nacirasseva arahattaṁ patvā vuṭṭhavassā pavāretvā,",
  "atk-s0508a11:2300_3": "‘‘satthāraṁ vandituṁ sāvatthiṁ gamissāma, bhante’’ti āhaṁsu. Thero, ‘‘ahaṁ dubbalo acakkhuko, maggo ca saupaddavo,",
  "atk-s0508a11:2300_4": "mayā saddhiṁ gacchantānaṁ tumhākaṁ parissayo bhavissati, tumhe paṭhamaṁ gacchatha,",
  "atk-s0508a11:2300_5": "gantvā satthāraṁ mahāthere ca mama vandanāya vandatha,",
  "atk-s0508a11:2300_6": "cūḷapālassa mama pavattiṁ kathetvā kañci purisaṁ peseyyāthā’’ti āha.",
  "atk-s0508a11:2300_7": "Te punapi yācitvā gamanaṁ alabhantā ‘‘sādhū’’ti paṭissuṇitvā senāsanaṁ saṁsāmetvā upāsake āpucchitvā anukkamena jetavanaṁ gantvā satthāraṁ mahāthere ca tassa vandanāya vanditvā dutiyadivase sāvatthiyaṁ piṇḍāya caritvā cūḷapālassa taṁ pavattiṁ vatvā tena ‘‘ayaṁ, bhante,",
  "atk-s0508a11:2300_8": "mayhaṁ bhāgineyyo pālito nāma, imaṁ pesissāmī’’ti vutte, ‘‘maggo saparissayo,",
  "atk-s0508a11:2300_9": "na sakkā ekena gahaṭṭhena gantuṁ,",
  "atk-s0508a11:2300_10": "tasmā pabbājetabbo’’ti taṁ pabbājetvā pesesuṁ.",
  "atk-s0508a11:2300_11": "So anukkamena therassa santikaṁ gantvā attānaṁ tassa orocetvā taṁ gahetvā āgacchanto antarāmagge aññatarassa gāmassa sāmantā araññaṭṭhāne ekissā kaṭṭhahāriyā gāyantiyā saddaṁ sutvā paṭibaddhacitto hutvā yaṭṭhikoṭiṁ vissajjetvā ‘‘tiṭṭhatha, bhante,",
  "atk-s0508a11:2300_12": "muhuttaṁ yāvāhaṁ āgacchāmī’’ti vatvā tassā santikaṁ gantvā tattha sīlavipattiṁ pāpuṇi.",
  "atk-s0508a11:2300_13": "Thero idānimeva itthiyā gītasaddo suto, sāmaṇero ca cirāyati,",
  "atk-s0508a11:2300_14": "nūna sīlavipattiṁ patto bhavissatī’’ti cintesi. Sopi āgantvā ‘‘gacchāma, bhante’’ti āha.",
  "atk-s0508a11:2300_15": "Thero ‘‘kiṁ pāpo jātosī’’ti pucchi.",
  "atk-s0508a11:2300_16": "Sāmaṇero tuṇhī hutvā puna pucchitopi na kathesi.",
  "atk-s0508a11:2300_17": "Thero ‘‘tādisena pāpena mayhaṁ yaṭṭhigahaṇakiccaṁ natthi,",
  "atk-s0508a11:2300_18": "gaccha tva’’nti vatvā puna tena ‘‘bahuparissayo maggo, tumhe ca andhā,",
  "atk-s0508a11:2300_19": "kathaṁ gamissathā’’ti vutte ‘‘bāla idheva me nipajjitvā marantassāpi aparāparaṁ parivattentassāpi tādisena gamanaṁ nāma natthī’’ti imamatthaṁ dassento –",
  "atk-s0508a11:2301_0": "95.",
  "atk-s0508a11:2302_0": " ‘‘Andhohaṁ hatanettosmi, kantāraddhānapakkhando;",
  "atk-s0508a11:2303_0": "Sayamānopi gacchissaṁ, na sahāyena pāpenā’’ti. – gāthaṁ abhāsittha;",
  "atk-s0508a11:2304_0": "Tattha andhoti cakkhuvikalo.",
  "atk-s0508a11:2304_1": "Hatanettoti vinaṭṭhacakkhuko,",
  "atk-s0508a11:2304_2": "tena ‘‘payogavipattivasenāhaṁ upahatanettatāya andho,",
  "atk-s0508a11:2304_3": "na jaccandhabhāvenā’’ti yathāvuttaṁ andhabhāvaṁ viseseti.",
  "atk-s0508a11:2304_4": "Atha vā ‘‘andho’’ti idaṁ ‘‘andhe jiṇṇe mātāpitaro posetī’’tiādīsu (ma. ni.",
  "atk-s0508a11:2304_5": "2.288) viya maṁsacakkhuvekalladīpanaṁ,",
  "atk-s0508a11:2304_6": "‘‘sabbepime paribbājakā andhā acakkhukā’’ (udā.",
  "atk-s0508a11:2304_7": "54) ‘‘andho ekacakkhu dvicakkhū’’tiādīsu (a. ni.",
  "atk-s0508a11:2304_8": "3.29) viya na paññācakkhuvekalladīpananti dassetuṁ ‘‘hatanettosmī’’ti vuttaṁ,",
  "atk-s0508a11:2304_9": "tena mukhyameva andhabhāvaṁ dasseti.",
  "atk-s0508a11:2304_10": "Kantāraddhānapakkhandoti kantāre vivane dīghamaggaṁ anupaviṭṭho,",
  "atk-s0508a11:2304_11": "na jātikantārādigahanaṁ saṁsāraddhānaṁ paṭipannoti adhippāyo.",
  "atk-s0508a11:2304_12": "Tādisañhi kantāraddhānaṁ ayaṁ thero samatikkamitvā ṭhito, sayamānopīti sayantopi,",
  "atk-s0508a11:2304_13": "pādesu avahantesu urena jaṇṇukāhi ca bhūmiyaṁ saṁsaranto parivattentopi gaccheyyaṁ.",
  "atk-s0508a11:2304_14": "Na sahāyena pāpenāti tādisena pāpapuggalena sahāyabhūtena saddhiṁ na gacchissanti yojanā.",
  "atk-s0508a11:2304_15": "Taṁ sutvā itaro saṁvegajāto ‘‘bhāriyaṁ vata mayā sāhasikakammaṁ kata’’nti bāhā paggayha kandanto vanasaṇḍaṁ pakkhando ca ahosi.",
  "atk-s0508a11:2304_16": "Atha therassa sīlatejena paṇḍukambalasilāsanaṁ uṇhākāraṁ dassesi.",
  "atk-s0508a11:2304_17": "Tena sakko taṁ kāraṇaṁ ñatvā therassa santikaṁ gantvā sāvatthigāmipurisaṁ viya attānaṁ ñāpetvā yaṭṭhikoṭiṁ gaṇhanto maggaṁ saṅkhipitvā tadaheva sāyanhe sāvatthiyaṁ theraṁ netvā tattha jetavane cūḷapālitena kāritāya paṇṇasālāya phalake nisīdāpetvā tassa sahāyavaṇṇena therassa āgatabhāvaṁ jānāpetvā pakkāmi;",
  "atk-s0508a11:2304_18": "cūḷapālitopi taṁ yāvajīvaṁ sakkaccaṁ upaṭṭhāsīti.",
  "atk-s0508a11:2305_0": "Cakkhupālattheragāthāvaṇṇanā niṭṭhitā.",
  "atk-s0508a11:2306_0": "6. Khaṇḍasumanattheragāthāvaṇṇanā",
  "atk-s0508a11:2307_0": "Ekapupphaṁcajitvānāti āyasmato khaṇḍasumanattherassa gāthā. Kā uppatti?",
  "atk-s0508a11:2307_1": "So kira padumuttarassa bhagavato kāle kulagehe nibbattitvā viññutaṁ patto satthari parinibbute tassa thūpassa samantato candanavedikāya parikkhipitvā mahantaṁ pūjaṁ akāsi.",
  "atk-s0508a11:2307_2": "So tena puññakammena devamanussesu uḷāraṁ sampattiṁ anubhavanto kassapassa bhagavato kāle kuṭumbikakule nibbatto satthari parinibbute kanakathūpaṁ uddissa raññā pupphapūjāya kayiramānāya pupphāni alabhanto ekaṁ khaṇḍasumanapupphaṁ disvā mahatā mūlena taṁ kiṇitvā gaṇhanto cetiye pūjaṁ karonto uḷāraṁ pītisomanassaṁ uppādesi.",
  "atk-s0508a11:2307_3": "So tena puññakammena devaloke nibbattitvā asīti vassakoṭiyo saggasukhaṁ anubhavitvā imasmiṁ buddhuppāde pāvāyaṁ mallarājakule nibbatti.",
  "atk-s0508a11:2307_4": "Tassa jātakāle gehe khaṇḍasakkharā sumanapupphāni ca uppannāni ahesuṁ.",
  "atk-s0508a11:2307_5": "Tenassa khaṇḍasumanoti nāmamakaṁsu.",
  "atk-s0508a11:2307_6": "So viññutaṁ patto bhagavati pāvāyaṁ cundassa ambavane viharante upasaṅkamitvā dhammaṁ sutvā paṭiladdhasaddho pabbajitvā vipassanāya kammaṁ karonto nacirasseva chaḷabhiñño ahosi. Tena vuttaṁ apadāne (apa. thera 1.15.15-20) –",
  "atk-s0508a11:2308_0": "‘‘Padumuttaro nāma jino, lokajeṭṭho narāsabho;",
  "atk-s0508a11:2309_0": "Jalitvā aggikkhandhova, sambuddho parinibbuto.",
  "atk-s0508a11:2310_0": "‘‘Nibbute ca mahāvīre, thūpo vitthāriko ahu;",
  "atk-s0508a11:2311_0": "Dūratova upaṭṭhenti, dhātugehavaruttame.",
  "atk-s0508a11:2312_0": "‘‘Pasannacitto, sumano, akaṁ candanavedikaṁ;",
  "atk-s0508a11:2313_0": "Dissati thūpakhandho ca, thūpānucchaviko tadā.",
  "atk-s0508a11:2314_0": "‘‘Bhave nibbattamānamhi, devatte atha mānuse;",
  "atk-s0508a11:2315_0": "Omattaṁ me na passāmi, pubbakammassidaṁ phalaṁ.",
  "atk-s0508a11:2316_0": "‘‘Pañcadasakappasate, ito aṭṭha janā ahuṁ;",
  "atk-s0508a11:2317_0": "Sabbe samattanāmā te cakkavattī mahabbalā.",
  "atk-s0508a11:2318_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2319_0": "Arahattaṁ pana patvā attano purimajātiṁ anussaranto tattha attano sumanapupphapariccāgassa saggasampattinimittakaṁ nibbānūpanissayatañca disvā udānavasena tamatthaṁ pakāsento –",
  "atk-s0508a11:2320_0": "96.",
  "atk-s0508a11:2321_0": " ‘‘Ekapupphaṁ cajitvāna, asīti vassakoṭiyo;",
  "atk-s0508a11:2322_0": "Saggesu paricāretvā, sesakenamhi nibbuto’’ti. – gāthaṁ abhāsi;",
  "atk-s0508a11:2323_0": "Tattha ekapupphanti ekaṁ kusumaṁ,",
  "atk-s0508a11:2323_1": "taṁ pana idha sumanapupphaṁ adhippetaṁ.",
  "atk-s0508a11:2323_2": "Cajitvānāti satthu thūpapūjākaraṇavasena pariccajitvā pariccāgahetu.",
  "atk-s0508a11:2323_3": "Asīti vassakoṭiyoti manussagaṇanāya vassānaṁ asīti koṭiyo,",
  "atk-s0508a11:2323_4": "accantasaṁyoge cetaṁ upayogavacanaṁ,",
  "atk-s0508a11:2323_5": "idañca chasu kāmasaggesu dutiye aparāparuppattivasena vuttanti veditabbaṁ.",
  "atk-s0508a11:2323_6": "Tasmā saggesūti tāvatiṁsasaṅkhāte saggaloke,",
  "atk-s0508a11:2323_7": "punappunaṁ uppajjanavasena hettha bahuvacanaṁ.",
  "atk-s0508a11:2323_8": "Paricāretvāti rūpādīsu ārammaṇesu indriyāni paricāretvā sukhaṁ anubhavitvā,",
  "atk-s0508a11:2323_9": "devaccharāhi vā attānaṁ paricāretvā upaṭṭhāpetvā.",
  "atk-s0508a11:2323_10": "Sesakenamhi nibbutoti pupphapūjāya vasena pavattakusalacetanāsu bhavasampatti dāyakakammato sesena yaṁ tattha vivaṭṭūpanissayabhūtaṁ, taṁ sandhāya vadati.",
  "atk-s0508a11:2323_11": "Bahū hi tattha pubbāparavasena pavattā cetanā.",
  "atk-s0508a11:2323_12": "Sesakenāti vā tasseva kammassa vipākāvasesena aparikkhīṇeyeva tasmiṁ kammavipāke nibbuto amhi,",
  "atk-s0508a11:2323_13": "kilesaparinibbānena parinibbutosmi.",
  "atk-s0508a11:2323_14": "Etena yasmiṁ attabhāve ṭhatvā attanā arahattaṁ sacchikataṁ,",
  "atk-s0508a11:2323_15": "sopi carimattabhāvo tassa kammavipākoti dasseti.",
  "atk-s0508a11:2323_16": "Yādisaṁ sandhāya aññatthāpi ‘‘tasseva kammassa vipākāvasesenā’’ti (pārā. 228; saṁ. ni. 1.131) vuttaṁ.",
  "atk-s0508a11:2324_0": "Khaṇḍasumanattheragāthāvaṇṇanā niṭṭhitā.",
  "atk-s0508a11:2325_0": "7. Tissattheragāthāvaṇṇanā",
  "atk-s0508a11:2326_0": "Hitvā satapalaṁ kaṁsanti āyasmato tissattherassa gāthā. Kā uppatti?",
  "atk-s0508a11:2326_1": "Ayampi purimabuddhesu katādhikāro vipassissa bhagavato kāle yānakārakule nibbattitvā viññutaṁ patto ekadivasaṁ bhagavantaṁ disvā pasannamānaso candanakhaṇḍena phalakaṁ katvā bhagavato upanāmesi, tañca bhagavā paribhuñji.",
  "atk-s0508a11:2326_2": "So tena puññakammena devaloke nibbattitvā aparāparaṁ puññāni katvā devamanussesu saṁsaranto imasmiṁ buddhuppāde roruvanagare rājakule nibbatti.",
  "atk-s0508a11:2326_3": "So vayappatto pitari kālaṅkate rajje patiṭṭhito bimbisārarañño adiṭṭhasahāyo hutvā tassa maṇimuttāvatthādīni paṇṇākārāni pesesi.",
  "atk-s0508a11:2326_4": "Tassa rājā bimbisāro puññavantataṁ sutvā paṭipābhataṁ pesento cittapaṭe buddhacaritaṁ suvaṇṇapaṭṭe ca paṭiccasamuppādaṁ likhāpetvā pesesi.",
  "atk-s0508a11:2326_5": "So taṁ disvā purimabuddhesu katādhikāratāya pacchimabhavikatāya ca cittapaṭe dassentaṁ buddhacaritaṁ suvaṇṇapaṭṭake likhitaṁ paṭiccasamuppādakkamañca oloketvā pavattinivattiyo sallakkhetvā sāsanakkamaṁ hadaye ṭhapetvā sañjātasaṁvego ‘‘diṭṭho mayā bhagavato veso,",
  "atk-s0508a11:2326_6": "sāsanakkamo ca ekapadesena ñāto, bahudukkhā kāmā bahupāyāsā,",
  "atk-s0508a11:2326_7": "kiṁ dāni mayhaṁ gharāvāsenā’’ti rajjaṁ pahāya kesamassuṁ ohāretvā kāsāyāni vatthāni acchādento bhagavantaṁ uddissa pabbajitvā mattikāpattaṁ gahetvā rājā pukkusāti viya mahājanassa paridevantasseva nagarato nikkhamitvā anukkamena rājagahaṁ gantvā tattha sappasoṇḍikapabbhāre viharantaṁ bhagavantaṁ upasaṅkamitvā vanditvā ekamantaṁ nisīdi. Satthā dhammaṁ desesi.",
  "atk-s0508a11:2326_8": "So dhammadesanaṁ sutvā vipassanāya kammaṭṭhānaṁ gahetvā yuttappayutto viharanto vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 1.15.37-42) –",
  "atk-s0508a11:2327_0": "‘‘Yānakāro pure āsiṁ, dārukamme susikkhito;",
  "atk-s0508a11:2328_0": "Candanaṁ phalakaṁ katvā, adāsiṁ lokabandhuno.",
  "atk-s0508a11:2329_0": "‘‘Pabhāsati idaṁ byamhaṁ, suvaṇṇassa sunimmitaṁ;",
  "atk-s0508a11:2330_0": "Hatthiyānaṁ assayānaṁ, dibbayānaṁ upaṭṭhitaṁ.",
  "atk-s0508a11:2331_0": "‘‘Pāsādā sivikā ceva, nibbattanti yadicchakaṁ;",
  "atk-s0508a11:2332_0": "Akkhubbhaṁ ratanaṁ mayhaṁ, phalakassa idaṁ phalaṁ.",
  "atk-s0508a11:2333_0": "‘‘Ekanavutito kappe, phalakaṁ yamahaṁ dadiṁ;",
  "atk-s0508a11:2334_0": "Duggati nābhijānāmi, phalakassa idaṁ phalaṁ.",
  "atk-s0508a11:2335_0": "‘‘Sattapaññāsakappamhi, caturo nimmitāvhayā;",
  "atk-s0508a11:2336_0": "Sattaratanasampannā, cakkavattī mahabbalā.",
  "atk-s0508a11:2337_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2338_0": "Arahattaṁ pana patvā udānavasena attano paṭipattiṁ kathento –",
  "atk-s0508a11:2339_0": "97.",
  "atk-s0508a11:2340_0": " ‘‘Hitvā satapalaṁ kaṁsaṁ, sovaṇṇaṁ satarājikaṁ;",
  "atk-s0508a11:2341_0": "Aggahiṁ mattikāpattaṁ, idaṁ dutiyābhisecana’’nti. – gāthaṁ abhāsi;",
  "atk-s0508a11:2342_0": "Tattha hitvāti pariccajitvā.",
  "atk-s0508a11:2342_1": "Satapalanti sataṁ palāni yassa, taṁ satapalaparimāṇaṁ. Kaṁsanti thālaṁ. Sovaṇṇanti suvaṇṇamayaṁ.",
  "atk-s0508a11:2342_2": "Satarājikanti bhittivicittatāya ca anekarūparājicittatāya ca anekalekhāyuttaṁ.",
  "atk-s0508a11:2342_3": "Aggahiṁ mattikāpattanti evarūpe mahārahe bhājane pubbe bhuñjitvā buddhānaṁ ovādaṁ karonto ‘‘idānāhaṁ taṁ chaḍḍetvā mattikāmayapattaṁ aggahesiṁ , aho, sādhu,",
  "atk-s0508a11:2342_4": "mayā kataṁ ariyavataṁ anuṭhita’’nti bhājanakittanāpadesena rajjapariccāgaṁ pabbajjūpagamanañca anumodanto vadati.",
  "atk-s0508a11:2342_5": "Tenāha ‘‘idaṁ dutiyābhisecana’’nti.",
  "atk-s0508a11:2342_6": "Paṭhamaṁ rajjābhisecanaṁ upādāya idaṁ pabbajjūpagamanaṁ mama dutiyaṁ abhisecanaṁ.",
  "atk-s0508a11:2342_7": "Tañhi rāgādīhi saṁkiliṭṭhaṁ sāsaṅkaṁ saparisaṅkaṁ kammaṁ anatthasañhitaṁ dukkhapaṭibaddhaṁ nihīnaṁ,",
  "atk-s0508a11:2342_8": "idaṁ pana taṁvipariyāyato uttamaṁ paṇītanti adhippāyo.",
  "atk-s0508a11:2343_0": "Tissattheragāthāvaṇṇanā niṭṭhitā.",
  "atk-s0508a11:2344_0": "8. Abhayattheragāthāvaṇṇanā",
  "atk-s0508a11:2345_0": "Rūpaṁ disvā sati muṭṭhāti āyasmato abhayattherassa gāthā. Kā uppatti?",
  "atk-s0508a11:2345_1": "Sopi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto sumedhassa bhagavato kāle kulagehe nibbattitvā viññutaṁ patto ekadivasaṁ sumedhaṁ bhagavantaṁ disvā pasannacitto saḷalapupphehi pūjamakāsi.",
  "atk-s0508a11:2345_2": "So tena puññakammena devesu nibbattitvā aparāparaṁ puññāni katvā sugatīsuyeva saṁsaranto imasmiṁ buddhuppāde sāvatthiyaṁ brāhmaṇakule nibbattitvā abhayoti laddhanāmo viññutaṁ patto hetusampattiyā codiyamāno ekadivasaṁ vihāraṁ gato satthu dhammadesanaṁ sutvā paṭiladdhasaddho pabbajitvā katapubbakicco vipassanāya kammaṁ karonto viharati.",
  "atk-s0508a11:2345_3": "Athassa ekadivasaṁ gāmaṁ piṇḍāya paviṭṭhassa alaṅkatapaṭiyattaṁ mātugāmaṁ disvā ayonisomanasikāravasena tassa rūpaṁ ārabbha chandarāgo uppajji,",
  "atk-s0508a11:2345_4": "so vihāraṁ pavisitvā ‘‘satiṁ vissajjitvā olokentassa rūpārammaṇe mayhaṁ kileso uppanno,",
  "atk-s0508a11:2345_5": "ayuttaṁ mayā kata’’nti attano cittaṁ niggaṇhanto tāvadeva vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.15.43-47) –",
  "atk-s0508a11:2346_0": "‘‘Sumedho nāma nāmena, sayambhū aparājito;",
  "atk-s0508a11:2347_0": "Vivekamanubrūhanto, ajjhogahi mahāvanaṁ.",
  "atk-s0508a11:2348_0": "‘‘Saḷalaṁ pupphitaṁ disvā, ganthitvāna vaṭaṁsakaṁ;",
  "atk-s0508a11:2349_0": "Buddhassa abhiropesiṁ, sammukhā lokanāyakaṁ.",
  "atk-s0508a11:2350_0": "‘‘Tiṁsakappasahassamhi, yaṁ pupphamabhiropayiṁ;",
  "atk-s0508a11:2351_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:2352_0": "‘‘Ūnavīse kappasate, soḷasāsuṁ sunimmitā;",
  "atk-s0508a11:2353_0": "Sattaratanasampannā, cakkavattī mahabbalā.",
  "atk-s0508a11:2354_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2355_0": "Arahattaṁ pana patvā attano kilesuppattinidassanena ‘‘kilese anuvattentassa vaṭṭadukkhato nattheva sīsukkhipanaṁ.",
  "atk-s0508a11:2355_1": "Ahaṁ pana te nānuvatti’’nti dassento –",
  "atk-s0508a11:2356_0": "98.",
  "atk-s0508a11:2357_0": " ‘‘Rūpaṁ disvā sati muṭṭhā, piyaṁ nimittaṁ manasikaroto;",
  "atk-s0508a11:2358_0": "Sārattacitto vedeti, tañca ajjhosa tiṭṭhati;",
  "atk-s0508a11:2359_0": "Tassa vaḍḍhanti āsavā, bhavamūlopagāmino’’ti. – gāthaṁ abhāsi;",
  "atk-s0508a11:2360_0": "Tattha rūpanti rajjanīyaṁ rūpāyatanaṁ,",
  "atk-s0508a11:2360_1": "taṁ panettha itthirūpaṁ adhippetaṁ. Disvāti cakkhunā disvā,",
  "atk-s0508a11:2360_2": "cakkhudvārānusārena nimittānubyañjanasallakkhaṇavasena taṁ gahetvā,",
  "atk-s0508a11:2360_3": "tassa tathāgahaṇahetūti attho.",
  "atk-s0508a11:2360_4": "Sati muṭṭhāti asubhasabhāve kāye ‘‘asubha’’ntveva pavattanasati naṭṭhā.",
  "atk-s0508a11:2360_5": "Yathā pana rūpaṁ disvā sati naṭṭhā,",
  "atk-s0508a11:2360_6": "taṁ dassento āha ‘‘piyaṁ nimittaṁ manasikaroto’’ti.",
  "atk-s0508a11:2360_7": "Yathāupaṭṭhitaṁ ārammaṇaṁ ‘‘subhaṁ sukha’’ntiādinā piyanimittaṁ katvā ayonisomanasikārena manasikaroto sati muṭṭhāti yojanā.",
  "atk-s0508a11:2360_8": "Tathā bhūtova sārattacitto vedetīti suṭṭhu rattacitto hutvā taṁ rūpārammaṇaṁ anubhavati abhinandati,",
  "atk-s0508a11:2360_9": "abhinandanto pana tañca ajjhosa tiṭṭhati ajjhosāya taṁ ārammaṇaṁ gilitvā pariniṭṭhapetvā vattati ceva,",
  "atk-s0508a11:2360_10": "evaṁbhūtassa ca tassa vaḍḍhanti āsavā bhavamūlopagāminoti bhavassa saṁsārassa mūlabhāvaṁ kāraṇabhāvaṁ upagamanasabhāvā kāmāsavādayo cattāropi āsavā tassa puggalassa uparūpari vaḍḍhantiyeva, na hāyanti.",
  "atk-s0508a11:2360_11": "Mayhaṁ pana paṭisaṅkhāne ṭhatvā vipassanaṁ vaḍḍhetvā saccāni paṭivijjhantassa maggapaṭipāṭiyā te cattāropi āsavā anavasesato pahīnā parikkhīṇāti adhippāyo.",
  "atk-s0508a11:2361_0": "Abhayattheragāthāvaṇṇanā niṭṭhitā.",
  "atk-s0508a11:2362_0": "9. Uttiyattheragāthāvaṇṇanā",
  "atk-s0508a11:2363_0": "Saddaṁsutvā sati muṭṭhāti āyasmato uttiyattherassa gāthā. Kā uppatti?",
  "atk-s0508a11:2363_1": "Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto sumedhassa bhagavato kāle kulagehe nibbattitvā viññutaṁ patto ekadivasaṁ satthāraṁ disvā pasannacitto gonakādiatthataṁ sauttaracchadaṁ buddhārahaṁ pallaṅkaṁ gandhakuṭiyaṁ paññāpetvā adāsi.",
  "atk-s0508a11:2363_2": "So tena puññakammena devamanussesu saṁsaranto imasmiṁ buddhuppāde kapilavatthusmiṁ sakyarājakule nibbatti, tassa uttiyoti nāmaṁ ahosi.",
  "atk-s0508a11:2363_3": "So vayappatto satthu ñātisamāgame buddhānubhāvaṁ disvā paṭiladdhasaddho pabbajitvā samaṇadhammaṁ karonto ekadivasaṁ nāmaṁ piṇḍāya paviṭṭho antarāmagge mātugāmassa gītasaddaṁ sutvā ayonisomanasikāravasena tattha chandarāge uppanne paṭisaṅkhānabalena taṁ vikkhambhetvā vihāraṁ pavisitvā sañjātasaṁvego divāṭṭhāne nisīditvā tāvadeva vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.15.48-52) –",
  "atk-s0508a11:2364_0": "‘‘Sumedhassa bhagavato, lokajeṭṭhassa tādino;",
  "atk-s0508a11:2365_0": "Pallaṅko hi mayā dinno, sauttarasapacchado.",
  "atk-s0508a11:2366_0": "‘‘Sattaratanasampanno, pallaṅko āsi so tadā;",
  "atk-s0508a11:2367_0": "Mama saṅkappamaññāya, nibbattati sadā mama.",
  "atk-s0508a11:2368_0": "‘‘Tiṁsakappasahassamhi, pallaṅkamadadiṁ tadā;",
  "atk-s0508a11:2369_0": "Duggatiṁ nābhijānāmi, pallaṅkassa idaṁ phalaṁ.",
  "atk-s0508a11:2370_0": "‘‘Vīsakappasahassamhi, suvaṇṇābhā tayo janā;",
  "atk-s0508a11:2371_0": "Sattaratanasampannā, cakkavattī mahabbalā.",
  "atk-s0508a11:2372_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2373_0": "Arahattaṁ pana patvā attano kilesuppattinidassanena ‘‘kilese ajigucchantassa natthi vaṭṭadukkhato sīsukkhipanaṁ,",
  "atk-s0508a11:2373_1": "ahaṁ pana te jigucchimevā’’ti dassento –",
  "atk-s0508a11:2374_0": "99.",
  "atk-s0508a11:2375_0": " ‘‘Saddaṁ sutvā sati muṭṭhā, piyaṁ nimittaṁ manasikaroto;",
  "atk-s0508a11:2376_0": "Sārattacitto vedeti, tañca ajjhosa tiṭṭhati;",
  "atk-s0508a11:2377_0": "Tassa vaḍḍhanti āsavā, saṁsāra upagāmino’’ti. – gāthaṁ abhāsi;",
  "atk-s0508a11:2378_0": "Tattha saddanti rajjanīyaṁ saddārammaṇaṁ, saṁsāraupagāminoti –",
  "atk-s0508a11:2379_0": "‘‘Khandhānañca paṭipāṭi, dhātuāyatanāna ca;",
  "atk-s0508a11:2380_0": "Abbocchinnaṁ vattamānā, saṁsāroti pavuccatī’’ti. –",
  "atk-s0508a11:2381_0": "Evaṁ vuttasaṁsāravaṭṭakāraṇaṁ hutvā upagamentīti saṁsāraupagāmino,",
  "atk-s0508a11:2381_1": "‘‘saṁsārūpagāmino’’ti vā pāṭho.",
  "atk-s0508a11:2381_2": "Sesaṁ anantaragāthāya vuttanayameva.",
  "atk-s0508a11:2382_0": "Uttiyattheragāthāvaṇṇanā niṭṭhitā.",
  "atk-s0508a11:2383_0": "10. (Dutiya) devasabhattheragāthāvaṇṇanā",
  "atk-s0508a11:2384_0": "Sammappadhānasampannoti āyasmato devasabhattherassa gāthā. Kā uppatti?",
  "atk-s0508a11:2384_1": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto sikhissa bhagavato kāle kulagehe nibbattitvā viññutaṁ patto ekadivasaṁ sikhiṁ bhagavantaṁ disvā pasannamānaso bandhujīvakapupphehi pūjaṁ akāsi.",
  "atk-s0508a11:2384_2": "So tena puññakammena devamanussesu saṁsaranto imasmiṁ buddhuppāde kapilavatthusmiṁ sakyarājakule nibbatti,",
  "atk-s0508a11:2384_3": "tassa devasabhoti nāmaṁ ahosi.",
  "atk-s0508a11:2384_4": "So vayappatto cumbaṭakalahavūpasamanatthaṁ satthari āgate buddhānubhāvaṁ disvā pasannamānaso saraṇesu patiṭṭhito puna nigrodhārāme satthari viharante satthāraṁ upasaṅkamitvā paṭiladdhasaddho pabbajitvā katapubbakicco vipassanāya kammaṁ karonto nacirasseva arahattaṁ pāpuṇi. Tena vuttaṁ apadāne (apa. thera 1.16.1-6) –",
  "atk-s0508a11:2385_0": "‘‘Candaṁva vimalaṁ suddhaṁ, vippasannamanāvilaṁ;",
  "atk-s0508a11:2386_0": "Nandībhavaparikkhīṇaṁ, tiṇṇaṁ loke visattikaṁ.",
  "atk-s0508a11:2387_0": "‘‘Nibbāpayantaṁ janataṁ, tiṇṇaṁ tārayataṁ varaṁ;",
  "atk-s0508a11:2388_0": "Muniṁ vanamhi jhāyantaṁ, ekaggaṁ susamāhitaṁ.",
  "atk-s0508a11:2389_0": "‘‘Bandhujīvakapupphāni, lagetvā suttakenahaṁ;",
  "atk-s0508a11:2390_0": "Buddhassa abhiropayiṁ, sikhino lokabandhuno.",
  "atk-s0508a11:2391_0": "‘‘Ekatiṁse ito kappe, yaṁ kammamakariṁ tadā;",
  "atk-s0508a11:2392_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:2393_0": "‘‘Ito sattamake kappe, manujindo mahāyaso;",
  "atk-s0508a11:2394_0": "Samantacakkhunāmāsi, cakkavattī mahabbalo.",
  "atk-s0508a11:2395_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2396_0": "Arahattaṁ pana patvā attanā adhigataṁ vimuttisukhaṁ nissāya uppannapītisomanasso udānavasena –",
  "atk-s0508a11:2397_0": "100.",
  "atk-s0508a11:2398_0": " ‘‘Sammappadhānasampanno , satipaṭṭhānagocaro;",
  "atk-s0508a11:2399_0": "Vimuttikusumasañchanno, parinibbissatyanāsavo’’ti. – gāthaṁ abhāsi;",
  "atk-s0508a11:2400_0": "Tattha sammappadhānasampannoti sampannacatubbidhasammappadhāno,",
  "atk-s0508a11:2400_1": "tehi kattabbakiccaṁ sampādetvā ṭhitoti attho.",
  "atk-s0508a11:2400_2": "Satipaṭṭhānagocaroti kāyānupassanādayo satipaṭṭhānā gocaro pavattiṭṭhānaṁ etassāti satipaṭṭhānagocaro,",
  "atk-s0508a11:2400_3": "catūsu satipaṭṭhānesu patiṭṭhitacittoti attho.",
  "atk-s0508a11:2400_4": "Guṇasobhena paramasugandhā vimuttiyeva kusumāni,",
  "atk-s0508a11:2400_5": "tehi sabbaso sammadeva sañchanno vibhūsito alaṅkatoti vimuttikusumasañchanno.",
  "atk-s0508a11:2400_6": "Parinibbissatyanāsavoti evaṁ sammā paṭipajjanto bhikkhu nacirasseva anāsavo hutvā parinibbissati saupādisesāya anupādisesāya ca nibbānadhātuyāti attho.",
  "atk-s0508a11:2400_7": "Idameva ca therassa aññābyākaraṇaṁ ahosi.",
  "atk-s0508a11:2401_0": "(Dutiya) devasabhattheragāthāvaṇṇanā niṭṭhitā.",
  "atk-s0508a11:2402_0": "Dasamavaggavaṇṇanā niṭṭhitā.",
  "atk-s0508a11:2403_0": "11. Ekādasamavaggo",
  "atk-s0508a11:2404_0": "1. Belaṭṭhānikattheragāthāvaṇṇanā",
  "atk-s0508a11:2405_0": "Hitvāgihittaṁ anavositattotiādikā āyasmato belaṭṭhānikattherassa gāthā. Kā uppatti?",
  "atk-s0508a11:2405_1": "Ayampi purimabuddhesu katādhikāro ito ekatiṁse kappe vessabhussa bhagavato kāle brāhmaṇakule nibbattitvā vayappatto brāhmaṇasippesu nipphattiṁ gantvā gharāvāsaṁ pahāya isipabbajjaṁ pabbajitvā isīhi parivuto vicaranto ekadivasaṁ vessabhuṁ bhagavantaṁ disvā pītisomanassajāto satthu ñāṇasampattiṁ nissāya pasannamānaso ñāṇaṁ uddissa pupphehi pūjaṁ akāsi.",
  "atk-s0508a11:2405_2": "So tena puññakammena devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbattitvā belaṭṭhānikoti laddhanāmo viññutaṁ patto satthu dhammadesanaṁ sutvā paṭiladdhasaddho pabbajitvā kammaṭṭhānaṁ gahetvā kosalaraṭṭhe araññe viharanto alaso kāyadaḷhibahulo pharusavāco ahosi,",
  "atk-s0508a11:2405_3": "samaṇadhamme cittaṁ na uppādesi.",
  "atk-s0508a11:2405_4": "Atha naṁ bhagavā ñāṇaparipākaṁ oloketvā –",
  "atk-s0508a11:2406_0": "101.",
  "atk-s0508a11:2407_0": " ‘‘Hitvā gihittaṁ anavositatto, mukhanaṅgalī odariko kusīto;",
  "atk-s0508a11:2408_0": "Mahāvarāhova nivāpapuṭṭho,",
  "atk-s0508a11:2408_1": "punappunaṁ gabbhamupeti mando’’ti. –",
  "atk-s0508a11:2409_0": "Imāya obhāsagāthāya saṁvejesi.",
  "atk-s0508a11:2409_1": "So satthāraṁ purato nisinnaṁ viya disvā tañca gāthaṁ sutvā saṁvegajāto ñāṇassa paripākaṁ gatattā vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 1.14.41-46) –",
  "atk-s0508a11:2410_0": "‘‘Kaṇikāraṁva jotantaṁ, nisinnaṁ pabbatantare;",
  "atk-s0508a11:2411_0": "Obhāsentaṁ disā sabbā, osadhiṁ viya tārakaṁ.",
  "atk-s0508a11:2412_0": "‘‘Tayo māṇavakā āsuṁ, sake sippe susikkhitā;",
  "atk-s0508a11:2413_0": "Khāribhāraṁ gahetvāna, anventi mama pacchato.",
  "atk-s0508a11:2414_0": "‘‘Puṭake satta pupphāni, nikkhittāni tapassinā;",
  "atk-s0508a11:2415_0": "Gahetvā tāni ñāṇamhi, vessabhussābhiropayiṁ.",
  "atk-s0508a11:2416_0": "‘‘Ekatiṁse ito kappe, yaṁ pupphamabhiropayiṁ;",
  "atk-s0508a11:2417_0": "Duggatiṁ nābhijānāmi, ñāṇapūjāyidaṁ phalaṁ.",
  "atk-s0508a11:2418_0": "‘‘Ekūnatiṁsakappamhi, vipulābhasanāmako;",
  "atk-s0508a11:2419_0": "Sattaratanasampanno, cakkavattī mahabbalo.",
  "atk-s0508a11:2420_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2421_0": "Arahattaṁ pana patvā satthu ovādaṁ paṭipūjento byatirekamukhena ca aññaṁ byākaronto tameva gāthaṁ paccudāhāsi.",
  "atk-s0508a11:2422_0": "Tattha hitvā gihittanti gahaṭṭhabhāvaṁ pariccajitvā pabbajitvāti attho.",
  "atk-s0508a11:2422_1": "Anavositattoti anurūpaṁ avositatto,",
  "atk-s0508a11:2422_2": "yadatthaṁ sāsane pabbajantassa anurūpapariññādīnaṁ atīritattā apariyositabhāvo akatakaraṇīyoti attho.",
  "atk-s0508a11:2422_3": "Atha vā anavositattoti anuavositasabhāvo,",
  "atk-s0508a11:2422_4": "visuddhīnaṁ maggānañca anupaṭipāṭiyā vasitabbavāsassa akatāvī,",
  "atk-s0508a11:2422_5": "dasasu ariyavāsesu avusitavāti attho.",
  "atk-s0508a11:2422_6": "Mukhasaṅkhātaṁ naṅgalaṁ imassa atthīti mukhanaṅgalī.",
  "atk-s0508a11:2422_7": "Naṅgalena viya pathaviṁ paresu pharusavācappayogena attānaṁ khanantoti attho.",
  "atk-s0508a11:2422_8": "Odarikoti udare pasuto udaraposanatapparo. Kusītoti alaso, bhāvanaṁ ananuyuñjanto.",
  "atk-s0508a11:2422_9": "Evaṁbhūtassa nipphattiṁ dassento āha ‘‘mahāvarāhova nivāpapuṭṭho,",
  "atk-s0508a11:2422_10": "punappunaṁ gabbhamupeti mando’’ti. Tassattho heṭṭhā vuttoyeva.",
  "atk-s0508a11:2422_11": "Ettha ca yathā pabbajitvā anavositādisabhāvatāya punappunaṁ gabbhamupeti mando, na evaṁ mādiso paṇḍito.",
  "atk-s0508a11:2422_12": "Tabbiparītasabhāvatāya pana sammāpaṭipattiyā matthakaṁ pāpitattā parinibbāyatīti byatirekamukhena aññaṁ byākāsīti daṭṭhabbanti.",
  "atk-s0508a11:2423_0": "Belaṭṭhānikattheragāthāvaṇṇanā niṭṭhitā.",
  "atk-s0508a11:2424_0": "2. Setucchattheragāthāvaṇṇanā",
  "atk-s0508a11:2425_0": "Mānenavañcitāseti āyasmato setucchattherassa gāthā. Kā uppatti?",
  "atk-s0508a11:2425_1": "Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto tissassa sammāsambuddhassa kāle kulagehe nibbattitvā viññutaṁ patto ekadivasaṁ tissaṁ bhagavantaṁ disvā pasannamānaso sumadhuraṁ panasaphalaṁ abhisaṅkhataṁ nāḷikerasāḷavaṁ adāsi.",
  "atk-s0508a11:2425_2": "So tena puññakammena devaloke nibbattitvā aparāparaṁ devamanussesu saṁsaranto imasmiṁ buddhuppāde aññatarassa maṇḍalikarañño putto hutvā nibbatti, setucchotissa nāmaṁ ahosi.",
  "atk-s0508a11:2425_3": "So pitari mate rajje patiṭṭhito ussāhasattīnaṁ abhāvena rājakiccāni virādhento rajjaṁ parahatthagataṁ katvā dukkhappattiyā saṁvegajāto janapadacārikaṁ carantaṁ bhagavantaṁ disvā upasaṅkamitvā dhammaṁ sutvā paṭiladdhasaddho pabbajitvā parikammaṁ karonto tadaheva arahattaṁ pāpuṇi. Tena vuttaṁ apadāne (apa. thera 1.17.13-17) –",
  "atk-s0508a11:2426_0": "‘‘Tissassa kho bhagavato, pubbe phalamadāsahaṁ;",
  "atk-s0508a11:2427_0": "Nāḷikerañca pādāsiṁ, khajjakaṁ abhisammataṁ.",
  "atk-s0508a11:2428_0": "‘‘Buddhassa tamahaṁ datvā, tissassa tu mahesino;",
  "atk-s0508a11:2429_0": "Modāmahaṁ kāmakāmī, upapajjiṁ yamicchakaṁ.",
  "atk-s0508a11:2430_0": "‘‘Dvenavute ito kappe, yaṁ dānamadadiṁ tadā;",
  "atk-s0508a11:2431_0": "Duggatiṁ nābhijānāmi, phaladānassidaṁ phalaṁ.",
  "atk-s0508a11:2432_0": "‘‘Ito terasakappamhi, rājā indasamo ahu;",
  "atk-s0508a11:2433_0": "Sattaratanasampanno, cakkavattī mahabbalo.",
  "atk-s0508a11:2434_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2435_0": "Arahattaṁ pana patvā kilese garahanto –",
  "atk-s0508a11:2436_0": "102.",
  "atk-s0508a11:2437_0": " ‘‘Mānena vañcitāse, saṅkhāresu saṁkilissamānāse;",
  "atk-s0508a11:2438_0": "Lābhālābhena mathitā, samādhiṁ nādhigacchantī’’ti. – gāthaṁ abhāsi;",
  "atk-s0508a11:2439_0": "Tattha mānena vañcitāseti ‘‘seyyohamasmī’’tiādinayappavattena mānena attukkaṁsanaparavambhanādivasena kusalabhaṇḍacchedanena vippaladdhā.",
  "atk-s0508a11:2439_1": "Saṅkhāresu saṁkilissamānāseti ajjhattikabāhiresu cakkhādīsu ceva rūpādīsu ca saṅkhatadhammesu saṁkilissamānā, ‘‘etaṁ mama, esohamasmi,",
  "atk-s0508a11:2439_2": "eso me attā’’ti taṁnimittaṁ taṇhāgāhādivasena saṁkilesaṁ āpajjamānā.",
  "atk-s0508a11:2439_3": "Lābhālābhena mathitāti pattacīvarādīnañceva vatthādīnañca lābhena tesaṁyeva ca alābhena taṁnimittaṁ uppannehi anunayapaṭighehi mathitā madditā abhibhūtā.",
  "atk-s0508a11:2439_4": "Nidassanamattañcetaṁ avasiṭṭhalokadhammānampettha saṅgaho daṭṭhabbo.",
  "atk-s0508a11:2439_5": "Samādhiṁ nādhigacchantīti te evarūpā puggalā samādhiṁ samathavipassanāvasena cittekaggataṁ kadācipi na vindanti na paṭilabhanti na pāpuṇanti samādhisaṁvattanikānaṁ dhammānaṁ abhāvato, itaresañca bhāvato.",
  "atk-s0508a11:2439_6": "Idhāpi yathā mānādīhi abhibhūtā aviddasuno samādhiṁ nādhigacchanti, na evaṁ viddasuno.",
  "atk-s0508a11:2439_7": "Te pana mādisā tehi anabhibhūtā samādhiṁ adhigacchantevāti byatirekamukhena aññābyākaraṇanti veditabbaṁ.",
  "atk-s0508a11:2440_0": "Setucchattheragāthāvaṇṇanā niṭṭhitā.",
  "atk-s0508a11:2441_0": "3. Bandhurattheragāthāvaṇṇanā",
  "atk-s0508a11:2442_0": "Nāhaṁ etena atthikoti āyasmato bandhurattherassa gāthā. Kā uppatti?",
  "atk-s0508a11:2442_1": "Ayampi purimabuddhesu katādhikāro siddhatthassa bhagavato kāle aññatarassa rañño antepure gopako hutvā ekadivasaṁ bhagavantaṁ saparisaṁ rājaṅgaṇena gacchantaṁ disvā pasannacitto kaṇaverapupphāni gahetvā sasaṅghaṁ lokanāyakaṁ pūjesi.",
  "atk-s0508a11:2442_2": "So tena puññakammena devaloke nibbattitvā aparāparaṁ sugatīsuyeva saṁsaranto imasmiṁ buddhuppāde sīlavatīnagare seṭṭhiputto hutvā nibbatti, bandhurotissa nāmaṁ ahosi.",
  "atk-s0508a11:2442_3": "So viññutaṁ patto kenacideva karaṇīyena sāvatthiyaṁ gato upāsakehi saddhiṁ vihāraṁ gato satthu dhammadesanaṁ sutvā paṭiladdhasaddho pabbajitvā ñāṇassa paripākattā vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 1.17.7-12) –",
  "atk-s0508a11:2443_0": "‘‘Siddhattho nāma bhagavā, lokajeṭṭho narāsabho;",
  "atk-s0508a11:2444_0": "Purakkhato sāvakehi, nagaraṁ paṭipajjatha.",
  "atk-s0508a11:2445_0": "‘‘Rañño antepure āsiṁ, gopako abhisammato;",
  "atk-s0508a11:2446_0": "Pāsāde upaviṭṭhohaṁ, addasaṁ lokanāyakaṁ.",
  "atk-s0508a11:2447_0": "‘‘Kaṇaveraṁ gahetvāna, bhikkhusaṅghe samokiriṁ;",
  "atk-s0508a11:2448_0": "Buddhassa visuṁ katvāna, tato bhiyyo samokiriṁ.",
  "atk-s0508a11:2449_0": "‘‘Catunnavutito kappe, yaṁ pupphamabhipūjayiṁ;",
  "atk-s0508a11:2450_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:2451_0": "‘‘Sattāsītimhito kappe, caturāsuṁ mahiddhikā;",
  "atk-s0508a11:2452_0": "Sattaratanasampannā, cakkavattī mahabbalā.",
  "atk-s0508a11:2453_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2454_0": "Arahattaṁ pana patvā kataññubhāve ṭhatvā attano upakārassa rañño paccupakāraṁ kātuṁ sīlavatīnagaraṁ gantvā rañño dhammaṁ desento saccāni pakāsesi.",
  "atk-s0508a11:2454_1": "Rājā saccapariyosāne sotāpanno hutvā attano nagare sudassanaṁ nāma mahantaṁ vihāraṁ kāretvā therassa niyyātesi. Mahālābhasakkāro ahosi.",
  "atk-s0508a11:2454_2": "Thero vihāraṁ sabbañca lābhasakkāraṁ saṅghassa niyyātetvā sayaṁ purimaniyāmeneva piṇḍāya caritvā yāpento katipāhaṁ tattha vasitvā sāvatthiṁ gantukāmo ahosi. Bhikkhū, ‘‘bhante, tumhe idheva vasatha, sace paccayehi vekallaṁ,",
  "atk-s0508a11:2454_3": "mayaṁ taṁ paripūressāmā’’ti āhaṁsu. Thero, ‘‘na mayhaṁ, āvuso,",
  "atk-s0508a11:2454_4": "uḷārehi paccayehi attho atthi,",
  "atk-s0508a11:2454_5": "itarītarehi paccayehi yāpemi,",
  "atk-s0508a11:2454_6": "dhammarasenevamhi titto’’ti dassento –",
  "atk-s0508a11:2455_0": "103.",
  "atk-s0508a11:2456_0": " ‘‘Nāhaṁ etena atthiko, sukhito dhammarasena tappito;",
  "atk-s0508a11:2457_0": "Pitvā rasaggamuttamaṁ,",
  "atk-s0508a11:2457_1": "na ca kāhāmi visena santhava’’nti. –",
  "atk-s0508a11:2458_0": "Gāthaṁ abhāsi.",
  "atk-s0508a11:2459_0": "Tattha nāhaṁ etena atthikoti yena maṁ tumhe tappetukāmā ‘‘paripūressāmā’’ti vadatha,",
  "atk-s0508a11:2459_1": "etena āmisalābhena paccayāmisarasena nāhaṁ atthiko, mayhaṁ etena attho natthi,",
  "atk-s0508a11:2459_2": "santuṭṭhi paramaṁ sukhanti itarītareheva paccayehi yāpemīti attho.",
  "atk-s0508a11:2459_3": "Idāni tena anatthikabhāve padhānakāraṇaṁ dassento āha ‘‘sukhito dhammarasena tappito’’ti.",
  "atk-s0508a11:2459_4": "Sattatiṁsabodhipakkhiyadhammarasena ceva navavidhalokuttaradhammarasena ca tappito pīṇito sukhito uttamena sukhena suhitoti attho.",
  "atk-s0508a11:2459_5": "Pitvā rasaggamuttamanti sabbarasesu aggaṁ seṭṭhaṁ tatoyeva uttamaṁ yathāvuttaṁ dhammarasaṁ pivitvā ṭhito,",
  "atk-s0508a11:2459_6": "tenāha – ‘‘sabbarasaṁ dhammaraso jinātī’’ti (dha. pa. 354).",
  "atk-s0508a11:2459_7": "Na ca kāhāmi visena santhavanti evarūpaṁ rasuttamaṁ dhammarasaṁ pivitvā ṭhito visena visasadisena visarasena santhavaṁ saṁsaggaṁ na karissāmi,",
  "atk-s0508a11:2459_8": "tathākaraṇassa kāraṇaṁ natthīti attho.",
  "atk-s0508a11:2460_0": "Bandhurattheragāthāvaṇṇanā niṭṭhitā.",
  "atk-s0508a11:2461_0": "4. Khitakattheragāthāvaṇṇanā",
  "atk-s0508a11:2462_0": "Lahukovata me kāyoti āyasmato khitakattherassa gāthā. Kā uppatti?",
  "atk-s0508a11:2462_1": "Ayampi purimabuddhesu katādhikāro tattha tattha bhave puññāni upacinanto padumuttarassa bhagavato kāle yakkhasenāpati hutvā nibbatto ekadivasaṁ yakkhasamāgame nisinno satthāraṁ aññatarasmiṁ rukkhamūle nisinnaṁ disvā upasaṅkamitvā satthāraṁ vanditvā ekamantaṁ nisīdi. Tassa satthā dhammaṁ desesi.",
  "atk-s0508a11:2462_2": "So dhammaṁ sutvā uḷāraṁ pītisomanassaṁ pavedento apphoṭento uṭṭhahitvā satthāraṁ vanditvā padakkhiṇaṁ katvā pakkāmi.",
  "atk-s0508a11:2462_3": "So tena puññakammena devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbatti, khitakotissa nāmaṁ ahosi.",
  "atk-s0508a11:2462_4": "So viññutaṁ patto mahāmoggallānattherassa mahiddhikabhāvaṁ sutvā ‘‘iddhimā bhavissāmī’’ti pubbahetunā codiyamāno pabbajitvā bhagavato santike kammaṭṭhānaṁ gahetvā samathavipassanāsu kammaṁ karonto nacirasseva chaḷabhiñño ahosi. Tena vuttaṁ apadāne (apa. thera 1.17.1-6) –",
  "atk-s0508a11:2463_0": "‘‘Padumo nāma nāmena, dvipadindo narāsabho;",
  "atk-s0508a11:2464_0": "Pavanā abhinikkhamma, dhammaṁ deseti cakkhumā.",
  "atk-s0508a11:2465_0": "‘‘Yakkhānaṁ samayo āsi, avidūre mahesino;",
  "atk-s0508a11:2466_0": "Yena kiccena sampattā, ajjhāpekkhiṁsu tāvade.",
  "atk-s0508a11:2467_0": "‘‘Buddhassa giramaññāya, amatassa ca desanaṁ;",
  "atk-s0508a11:2468_0": "Pasannacitto sumano, apphoṭetvā upaṭṭhahiṁ.",
  "atk-s0508a11:2469_0": "‘‘Suciṇṇassa phalaṁ passa, upaṭṭhānassa satthuno;",
  "atk-s0508a11:2470_0": "Tiṁsakappasahassesu, duggatiṁ nupapajjahaṁ.",
  "atk-s0508a11:2471_0": "‘‘Ūnatiṁse kappasate, samalaṅkatanāmako;",
  "atk-s0508a11:2472_0": "Sattaratanasampanno, cakkavattī mahabbalo.",
  "atk-s0508a11:2473_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2474_0": "Arahattaṁ pana patvā savisesaṁ iddhīsu vasībhāvena anekavihitaṁ iddhividhaṁ paccanubhonto iddhipāṭihāriyena anusāsanīpāṭihāriyena ca sattānaṁ anuggahaṁ karonto viharati. So bhikkhūhi, ‘‘kathaṁ tvaṁ, āvuso,",
  "atk-s0508a11:2474_1": "iddhi vaḷañjesī’’ti puṭṭho tamatthaṁ ācikkhanto –",
  "atk-s0508a11:2475_0": "104.",
  "atk-s0508a11:2476_0": "‘‘Lahuko vata me kāyo,",
  "atk-s0508a11:2476_1": "phuṭṭho ca pītisukhena vipulena;",
  "atk-s0508a11:2477_0": "Tūlamiva eritaṁ mālutena, pilavatīva me kāyo’’ti. –",
  "atk-s0508a11:2478_0": "Gāthaṁ abhāsi. ‘‘Udānavasenā’’tipi vadantiyeva.",
  "atk-s0508a11:2479_0": "Tattha lahuko vata me kāyoti nīvaraṇādivikkhambhanena cuddasavidhena cittaparidamanena caturiddhipādakabhāvanāya suṭṭhu ciṇṇavasībhāvena ca me rūpakāyo sallahuko vata,",
  "atk-s0508a11:2479_1": "yena dandhaṁ mahābhūtapaccayampi nāma imaṁ karajakāyaṁ cittavasena pariṇāmemīti adhippāyo.",
  "atk-s0508a11:2479_2": "Phuṭṭho ca pītisukhenavipulenāti sabbatthakameva pharantena mahatā uḷārena pītisahitena sukhena phuṭṭho ca me kāyoti yojanā.",
  "atk-s0508a11:2479_3": "Idañca yathā kāyo lahuko ahosi, taṁ dassanatthaṁ vuttaṁ.",
  "atk-s0508a11:2479_4": "Sukhasaññokkamanena hi saddhiṁyeva lahusaññokkamanaṁ hoti.",
  "atk-s0508a11:2479_5": "Sukhassa pharaṇañcettha taṁsamuṭṭhānarūpavasena daṭṭhabbaṁ kathaṁ pana catutthajjhānasamaṅgino pītisukhapharaṇaṁ,",
  "atk-s0508a11:2479_6": "samatikkantapītisukhañhi tanti ce? Saccametaṁ,",
  "atk-s0508a11:2479_7": "idaṁ pana na catutthajjhānalakkhaṇavasena vuttaṁ, atha kho pubbabhāgavasena.",
  "atk-s0508a11:2479_8": "‘‘Pītisukhenā’’ti pana pītisahitasadisena sukhena,",
  "atk-s0508a11:2479_9": "upekkhā hi idha santasabhāvatāya ñāṇavisesayogato ca sukhanti adhippetaṁ.",
  "atk-s0508a11:2479_10": "Tathā hi vuttaṁ ‘‘sukhasaññañca lahusaññañca okkamatī’’ti (paṭi. ma. 1.101).",
  "atk-s0508a11:2479_11": "Pādakajjhānārammaṇena rūpakāyārammaṇena vā iddhicittena sahajātaṁ sukhasaññañca lahusaññañca okkamati pavisati phusati sampāpuṇātīti ayampi tattha attho.",
  "atk-s0508a11:2479_12": "Tathā cāha aṭṭhakathāyaṁ (paṭi. ma. aṭṭha.",
  "atk-s0508a11:2479_13": "2.3.12) – ‘‘sukhasaññā nāma upekkhāsampayuttā saññā.",
  "atk-s0508a11:2479_14": "Upekkhā hi santaṁ sukhanti vuttaṁ sāyeva saññā nīvaraṇehi ceva vitakkādipaccanīkehi ca vimuttattā lahusaññātipi veditabbā.",
  "atk-s0508a11:2479_15": "Taṁ okkantassa panassa karajakāyopi tūlapicu viya sallahuko hoti.",
  "atk-s0508a11:2479_16": "So evaṁ vātakkhittatūlapicuno viya sallahukena dissamānena kāyena brahmalokaṁ gacchatī’’ti.",
  "atk-s0508a11:2479_17": "Tenāha ‘‘tūlamiva eritaṁ mālutena, pilavatīva me kāyo’’ti.",
  "atk-s0508a11:2479_18": "Tassattho – yadāhaṁ brahmalokaṁ aññaṁ vā iddhiyā gantukāmo homi,",
  "atk-s0508a11:2479_19": "tadā mālutena vāyunā eritaṁ cittaṁ tūlapicu viya ākāsaṁ laṅghantoyeva me kāyo hotīti.",
  "atk-s0508a11:2480_0": "Khitakattheragāthāvaṇṇanā niṭṭhitā.",
  "atk-s0508a11:2481_0": "5. Malitavambhattheragāthāvaṇṇanā",
  "atk-s0508a11:2482_0": "Ukkaṇṭhitoti āyasmato malitavambhattherassa gāthā. Kā uppatti?",
  "atk-s0508a11:2482_1": "Ayaṁ kira padumuttarassa bhagavato kāle himavantato avidūre aññatarasmiṁ jātassare sakuṇo hutvā nibbatti,",
  "atk-s0508a11:2482_2": "padumuttaro bhagavā taṁ anuggaṇhanto tattha gantvā jātassaratīre caṅkamati.",
  "atk-s0508a11:2482_3": "Sakuṇo bhagavantaṁ disvā pasannamānaso sare kumudāni gahetvā bhagavantaṁ pūjesi.",
  "atk-s0508a11:2482_4": "So tena puññakammena devamanussesu saṁsaranto imasmiṁ buddhuppāde kurukacchanagare aññatarassa brāhmaṇassa putto hutvā nibbatti,",
  "atk-s0508a11:2482_5": "malitavambhotissa nāmaṁ ahosi.",
  "atk-s0508a11:2482_6": "So viññutaṁ patto pacchābhūmahātheraṁ upasaṅkamitvā tassa santike dhammaṁ sutvā paṭiladdhasaddho pabbajitvā vipassanāya kammaṁ karonto viharati. Tassa ca ayaṁ sabhāvo,",
  "atk-s0508a11:2482_7": "yattha bhojanasappāyo dullabho, itare sulabhā, tato na pakkamati.",
  "atk-s0508a11:2482_8": "Yattha pana bhojanasappāyo sulabho, itare dullabhā, tattha na vasati pakkamateva.",
  "atk-s0508a11:2482_9": "Evaṁ viharanto ca hetusampannatāya mahāpurisajātikatāya ca nacirasseva vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.16.51-57) –",
  "atk-s0508a11:2483_0": "‘‘Himavantassāvidūre , mahājātassaro ahu;",
  "atk-s0508a11:2484_0": "Padumuppalasañchanno, puṇḍarīkasamotthaṭo.",
  "atk-s0508a11:2485_0": "‘‘Kukuttho nāma nāmena, tatthāsiṁ sakuṇo tadā;",
  "atk-s0508a11:2486_0": "Sīlavā buddhisampanno, puññāpuññesu kovido.",
  "atk-s0508a11:2487_0": "‘‘Padumuttaro lokavidū, āhutīnaṁ paṭiggaho;",
  "atk-s0508a11:2488_0": "Jātassarassāvidūre, sañcarittha mahāmuni.",
  "atk-s0508a11:2489_0": "‘‘Jalajaṁ kumudaṁ chetvā, upanesiṁ mahesino;",
  "atk-s0508a11:2490_0": "Mama saṅkappamaññāya, paṭiggahi mahāmuni.",
  "atk-s0508a11:2491_0": "‘‘Tañca dānaṁ daditvāna, sukkamūlena codito;",
  "atk-s0508a11:2492_0": "Kappānaṁ satasahassaṁ, duggatiṁ nupapajjahaṁ.",
  "atk-s0508a11:2493_0": "‘‘Soḷaseto kappasate, āsuṁ varuṇanāmakā;",
  "atk-s0508a11:2494_0": "Aṭṭha ete janādhipā, cakkavattī mahabbalā.",
  "atk-s0508a11:2495_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2496_0": "Arahattaṁ pana patvā attano paṭipattiṁ paccavekkhitvā udānento –",
  "atk-s0508a11:2497_0": "105.",
  "atk-s0508a11:2498_0": " ‘‘Ukkaṇṭhitopi na vase, ramamānopi pakkame;",
  "atk-s0508a11:2499_0": "Na tvevānatthasaṁhitaṁ, vase vāsaṁ vicakkhaṇo’’ti. – gāthaṁ abhāsi;",
  "atk-s0508a11:2500_0": "Tattha ukkaṇṭhitopi na vaseti yasmiṁ āvāse vasantassa me bhojanasappāyālābhena adhikusalesu dhammesu ukkaṇṭhā anabhirati uppajjati,",
  "atk-s0508a11:2500_1": "tattha ukkaṇṭhitopi vasāmiyeva itarasappāyalābhena na pakkame na pakkamāmi.",
  "atk-s0508a11:2500_2": "Na vaseti ettha na-kārenapi pakkametipadaṁ sambandhitabbaṁ.",
  "atk-s0508a11:2500_3": "Ramamānopi pakkameti yasmiṁ pana āvāse vasantassa me paccayavekallābhāvena natthi ukkaṇṭhā, aññadatthu abhiramāmi,",
  "atk-s0508a11:2500_4": "evaṁ abhiramamānopi avasesasappāyālābhena tato pakkame, na vaseyyaṁ.",
  "atk-s0508a11:2500_5": "Evaṁ paṭipajjantovāhaṁ nacirasseva sakatthaṁ paccupādinti.",
  "atk-s0508a11:2500_6": "Ayañcettha attapaṭipattipaccavekkhaṇāyaṁ yojanā.",
  "atk-s0508a11:2500_7": "Parassa ovādadāne pana vaseyya na pakkameyyāti vidhānavasena yojetabbaṁ. Na tvevānatthasaṁhitaṁ,",
  "atk-s0508a11:2500_8": "vase vāsaṁ vicakkhaṇoti yasmiṁ āvāse paccayā sulabhā ,",
  "atk-s0508a11:2500_9": "samaṇadhammo na pāripūriṁ gacchati,",
  "atk-s0508a11:2500_10": "yasmiñca āvāse paccayā dullabhā,",
  "atk-s0508a11:2500_11": "samaṇadhammopi pāripūriṁ na gacchati,",
  "atk-s0508a11:2500_12": "evarūpo āvāso idha anatthasaṁhito nāma avaḍḍhisahitoti katvā.",
  "atk-s0508a11:2500_13": "Evarūpaṁ vāsaṁ vicakkhaṇo viññujātiko sakatthaṁ paripūretukāmo natveva vaseyya.",
  "atk-s0508a11:2500_14": "Yattha pana pañcaṅgasamannāgato āvāso labbhati, sattapi sappāyā labbhanti, tattheva vaseyyāti attho.",
  "atk-s0508a11:2501_0": "Malitavambhattheragāthāvaṇṇanā niṭṭhitā.",
  "atk-s0508a11:2502_0": "6. Suhemantattheragāthāvaṇṇanā",
  "atk-s0508a11:2503_0": "Sataliṅgassa atthassāti āyasmato suhemantattherassa gāthā. Kā uppatti?",
  "atk-s0508a11:2503_1": "Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto ito dvānavute kappe tissassa bhagavato kāle vanacaro hutvā vane vasati,",
  "atk-s0508a11:2503_2": "taṁ anuggahituṁ bhagavā araññaṁ pavisitvā tassa āsanne ṭhāne aññatarasmiṁ rukkhamūle nisīdi.",
  "atk-s0508a11:2503_3": "So bhagavantaṁ disvā pasannacitto sugandhāni punnāgapupphāni ocinitvā bhagavantaṁ pūjesi.",
  "atk-s0508a11:2503_4": "So tena puññakammena devaloke nibbattitvā aparāparaṁ puññāni katvā devamanussesu saṁsaranto imasmiṁ buddhuppāde pāriyantadese vibhavasampannassa brāhmaṇassa putto hutvā nibbatti, suhemantotissa nāmaṁ ahosi.",
  "atk-s0508a11:2503_5": "So viññutaṁ patto saṅkassanagare migadāye viharantaṁ bhagavantaṁ upasaṅkamitvā dhammaṁ sutvā paṭiladdhasaddho pabbajitvā tepiṭako hutvā vipassanaṁ paṭṭhapetvā nacirasseva chaḷabhiñño paṭisambhidāpatto ahosi. Tena vuttaṁ apadāne (apa. thera 1.16.46-50) –",
  "atk-s0508a11:2504_0": "‘‘Kānanaṁ vanamogayha, vasāmi luddako ahaṁ;",
  "atk-s0508a11:2505_0": "Punnāgaṁ pupphitaṁ disvā, buddhaseṭṭhaṁ anussariṁ.",
  "atk-s0508a11:2506_0": "‘‘Taṁ pupphaṁ ocinitvāna, sugandhaṁ gandhitaṁ subhaṁ;",
  "atk-s0508a11:2507_0": "Thūpaṁ karitvā puline, buddhassa abhiropayiṁ.",
  "atk-s0508a11:2508_0": "‘‘Dvenavute ito kappe, yaṁ pupphamabhipūjayiṁ;",
  "atk-s0508a11:2509_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:2510_0": "‘‘Ekamhi navute kappe, eko āsiṁ tamonudo;",
  "atk-s0508a11:2511_0": "Sattaratanasampanno, cakkavattī mahabbalo.",
  "atk-s0508a11:2512_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2513_0": "Arahattaṁ pana patvā evaṁ cintesi – ‘‘mayā kho yaṁ sāvakena pattabbaṁ, taṁ anuppattaṁ,",
  "atk-s0508a11:2513_1": "yaṁnūnāhaṁ idāni bhikkhūnaṁ anuggahaṁ kareyya’’nti.",
  "atk-s0508a11:2513_2": "Evaṁ cintetvā pabhinnapaṭisambhidatāya akilāsutāya ca attano santikaṁ upagate bhikkhū yathārahaṁ ovadanto anusāsanto kaṅkhaṁ chindanto dhammaṁ kathento kammaṭṭhānaṁ niggumbaṁ nijjaṭaṁ katvā ācikkhanto viharati.",
  "atk-s0508a11:2513_3": "Athekadivasaṁ attano santikaṁ upagatānaṁ bhikkhūnaṁ viññūnañca puggalānaṁ visesaṁ ācikkhanto –",
  "atk-s0508a11:2514_0": "106.",
  "atk-s0508a11:2515_0": " ‘‘Sataliṅgassa atthassa, satalakkhaṇadhārino;",
  "atk-s0508a11:2516_0": "Ekaṅgadassī dummedho, satadassī ca paṇḍito’’ti. – gāthaṁ abhāsi;",
  "atk-s0508a11:2517_0": "Tattha sataliṅgassāti līnamatthaṁ gamentīti liṅgāni,",
  "atk-s0508a11:2517_1": "atthesu saddassa pavattinimittāni,",
  "atk-s0508a11:2517_2": "tāni pana sataṁ anekāni liṅgāni etassāti sataliṅgo. Anekattho hi idha satasaddo,",
  "atk-s0508a11:2517_3": "‘‘sataṁ sahassa’’ntiādīsu viya na saṅkhyāvisesattho tassa sataliṅgassa. Atthassāti ñeyyassa,",
  "atk-s0508a11:2517_4": "ñeyyañhi ñāṇena araṇīyato ‘‘attho’’ti vuccati. So ca ekopi anekaliṅgo,",
  "atk-s0508a11:2517_5": "yathā ‘‘sakko purindado maghavā’’ti,",
  "atk-s0508a11:2517_6": "‘‘paññā vijjā medhā ñāṇa’’nti ca.",
  "atk-s0508a11:2517_7": "Yena liṅgena pavattinimittena tāvatiṁsādhipatimhi indasaddo pavatto,",
  "atk-s0508a11:2517_8": "na tena tattha sakkādisaddā pavattā, atha kho aññena.",
  "atk-s0508a11:2517_9": "Tathā yena sammādiṭṭhimhi paññāsaddo pavatto, na tena vijjādisaddā.",
  "atk-s0508a11:2517_10": "Tena vuttaṁ ‘‘sataliṅgassa atthassā’’ti.",
  "atk-s0508a11:2518_0": "Satalakkhaṇadhārinoti anekalakkhaṇavato.",
  "atk-s0508a11:2518_1": "Lakkhīyati etenāti lakkhaṇaṁ,",
  "atk-s0508a11:2518_2": "paccayabhāvino atthassa attano phalaṁ paṭicca paccayabhāvo,",
  "atk-s0508a11:2518_3": "tena hi so ayaṁ imassa kāraṇanti lakkhīyati.",
  "atk-s0508a11:2518_4": "So ca ekasseva atthassa anekappabhedo upalabbhati ,",
  "atk-s0508a11:2518_5": "tenāha ‘‘satalakkhaṇadhārino’’ti.",
  "atk-s0508a11:2518_6": "Atha vā lakkhīyantīti lakkhaṇāni,",
  "atk-s0508a11:2518_7": "tassa tassa atthassa saṅkhatatādayo pakāravisesā te pana atthato avatthāvisesā veditabbā.",
  "atk-s0508a11:2518_8": "Te ca pana tesaṁ aniccatādisāmaññalakkhaṇaṁ liṅgenti ñāpentīti ‘‘liṅgānī’’ti ca vuccanti. Tassime ākārā,",
  "atk-s0508a11:2518_9": "yasmā ekassāpi atthassa aneke upalabbhanti.",
  "atk-s0508a11:2518_10": "Tena vuttaṁ ‘‘sataliṅgassa atthassa, satalakkhaṇadhārino’’ti.",
  "atk-s0508a11:2518_11": "Tenāha āyasmā dhammasenāpati – ‘‘sabbe dhammā sabbākārena buddhassa bhagavato ñāṇamukhe āpāthaṁ āgacchantī’’ti (mahāni. 156; cūḷani.",
  "atk-s0508a11:2518_12": "mogharājamāṇavapucchāniddesa 85; paṭi. ma. 3.5).",
  "atk-s0508a11:2519_0": "Ekaṅgadassī dummedhoti evaṁ anekaliṅge anekalakkhaṇe atthe yo tattha ekaṅgadassī aputhupaññatāya ekaliṅgamattaṁ ekalakkhaṇamattañca disvā attanā diṭṭhameva ‘‘idameva sacca’’nti abhinivissa ‘‘moghamañña’’nti itaraṁ paṭikkhipati,",
  "atk-s0508a11:2519_1": "hatthidassanakaandho viya ekaṅgagāhī dummedho duppañño tattha vijjamānānaṁyeva pakāravisesānaṁ ajānanato micchā abhinivisanato ca.",
  "atk-s0508a11:2519_2": "Satadassī ca paṇḍitoti paṇḍito pana tattha vijjamāne anekepi pakāre attano paññācakkhunā sabbaso passati.",
  "atk-s0508a11:2519_3": "Yo vā tattha labbhamāne aneke paññācakkhunā attanāpi passati, aññesampi dasseti pakāseti,",
  "atk-s0508a11:2519_4": "so paṇḍito vicakkhaṇo atthesu kusalo nāmāti.",
  "atk-s0508a11:2519_5": "Evaṁ thero ukkaṁsagataṁ attano paṭisambhidāsampattiṁ bhikkhūnaṁ vibhāvesi.",
  "atk-s0508a11:2520_0": "Suhemantattheragāthāvaṇṇanā niṭṭhitā.",
  "atk-s0508a11:2521_0": "7. Dhammasavattheragāthāvaṇṇanā",
  "atk-s0508a11:2522_0": "Pabbajiṁtulayitvānāti āyasmato dhammasavattherassa gāthā. Kā uppatti?",
  "atk-s0508a11:2522_1": "Ayaṁ kira padumuttarassa bhagavato kāle suvaccho nāma brāhmaṇo hutvā tiṇṇaṁ vedānaṁ pāragū gharāvāse dosaṁ disvā tāpasapabbajjaṁ pabbajitvā araññāyatane pabbatantare assamaṁ kāretvā bahūhi tāpasehi saddhiṁ vasi.",
  "atk-s0508a11:2522_2": "Athassa kusalabījaṁ ropetukāmo padumuttaro bhagavā assamasamīpe ākāse ṭhatvā iddhipāṭihāriyaṁ dassesi.",
  "atk-s0508a11:2522_3": "So taṁ disvā pasannamānaso pūjetukāmo nāgapupphāni ocināpesi. Satthā,",
  "atk-s0508a11:2522_4": "‘‘alaṁ imassa tāpasassa ettakaṁ kusalabīja’’nti pakkāmi.",
  "atk-s0508a11:2522_5": "So pupphāni gahetvā satthu gamanamaggaṁ okiritvā cittaṁ pasādento añjaliṁ paggayha aṭṭhāsi.",
  "atk-s0508a11:2522_6": "So tena puññakammena devaloke nibbattitvā aparāparaṁ sugatīsuyeva saṁsaranto imasmiṁ buddhuppāde magadharaṭṭhe brāhmaṇakule nibbattitvā dhammasavoti laddhanāmo viññutaṁ patto hetusampattiyā codiyamāno gharāvāse ādīnavaṁ pabbajjāya ānisaṁsañca disvā dakkhiṇāgirismiṁ viharantaṁ bhagavantaṁ upasaṅkamitvā dhammaṁ sutvā paṭiladdhasaddho pabbajitvā vipassanāya kammaṁ karonto nacirasseva arahattaṁ pāpuṇi. Tena vuttaṁ apadāne (apa. thera 1.16.39-45) –",
  "atk-s0508a11:2523_0": "‘‘Suvaccho nāma nāmena, brāhmaṇo mantapāragū;",
  "atk-s0508a11:2524_0": "Purakkhato sasissehi, vasate pabbatantare.",
  "atk-s0508a11:2525_0": "‘‘Padumuttaro nāma jino, āhutīnaṁ paṭiggaho;",
  "atk-s0508a11:2526_0": "Mamuddharitukāmo so, āgacchi mama santikaṁ.",
  "atk-s0508a11:2527_0": "‘‘Vehāsamhi caṅkamati, dhūpāyati jalate tathā;",
  "atk-s0508a11:2528_0": "Hāsaṁ mamaṁ viditvāna, pakkāmi pācināmukho.",
  "atk-s0508a11:2529_0": "‘‘Tañca acchariyaṁ disvā, abbhutaṁ lomahaṁsanaṁ;",
  "atk-s0508a11:2530_0": "Nāgapupphaṁ gahetvāna, gatamaggamhi okiriṁ.",
  "atk-s0508a11:2531_0": "‘‘Satasahassito kappe, yaṁ pupphaṁ okiriṁ ahaṁ;",
  "atk-s0508a11:2532_0": "Tena cittappasādena, duggatiṁ nupapajjahaṁ.",
  "atk-s0508a11:2533_0": "‘‘Ekatiṁse kappasate, rājā āsi mahāraho;",
  "atk-s0508a11:2534_0": "Sattaratanasampanno, cakkavattī mahabbalo.",
  "atk-s0508a11:2535_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2536_0": "Arahattaṁ pana patvā attano paṭipattiṁ paccavekkhitvā somanassappatto udānavasena –",
  "atk-s0508a11:2537_0": "107.",
  "atk-s0508a11:2538_0": " ‘‘Pabbajiṁ tulayitvāna, agārasmānagāriyaṁ;",
  "atk-s0508a11:2539_0": "Tisso vijjā anuppattā, kataṁ buddhassa sāsana’’nti. – gāthaṁ abhāsi;",
  "atk-s0508a11:2540_0": "Tattha pabbajiṁ tulayitvānāti ‘‘sambādho gharāvāso rajāpatho’’tiādinā (dī. ni. 1.191; ma. ni. 2.10; saṁ. ni. 2.154) gharāvāse,",
  "atk-s0508a11:2540_1": "‘‘appassādā kāmā bahudukkhā bahupāyāsā’’tiādinā (pāci. 417; ma. ni.",
  "atk-s0508a11:2540_2": "1.177) kāmesu ādīnavaṁ tappaṭipakkhato nekkhamme ca ānisaṁsaṁ tulabhūtāya paññāya vicāretvā vīmaṁsitvāti attho. Sesaṁ heṭṭhā vuttanayameva.",
  "atk-s0508a11:2540_3": "Idameva ca therassa aññābyākaraṇaṁ ahosīti.",
  "atk-s0508a11:2541_0": "Dhammasavattheragāthāvaṇṇanā niṭṭhitā.",
  "atk-s0508a11:2542_0": "8. Dhammasavapituttheragāthāvaṇṇanā",
  "atk-s0508a11:2543_0": "Sa vīsavassasatikoti āyasmato dhammasavapituttherassa gāthā. Kā uppatti?",
  "atk-s0508a11:2543_1": "Ayampi purimabuddhesu katādhikāro buddhasuññe loke kulagehe nibbattitvā viññutaṁ patto bhūtagaṇe nāma pabbate viharantaṁ paccekasambuddhaṁ disvā pasannamānaso tiṇasūlapupphehi pūjaṁ akāsi.",
  "atk-s0508a11:2543_2": "So tena puññakammena devaloke nibbattitvā aparāparaṁ sugatīsuyeva saṁsaranto imasmiṁ buddhuppāde magadharaṭṭhe brāhmaṇakule nibbattitvā viññutaṁ patto dārapariggahaṁ katvā dhammasavaṁ nāma puttaṁ labhitvā tasmiṁ pabbajite sayampi vīsavassasatiko hutvā,",
  "atk-s0508a11:2543_3": "‘‘mama putto tāva taruṇo pabbaji ,",
  "atk-s0508a11:2543_4": "atha kasmā nāhaṁ pabbajissāmī’’ti sañjātasaṁvego satthu santikaṁ gantvā dhammaṁ sutvā pabbajitvā vipassanaṁ paṭṭhapetvā nacirasseva arahattaṁ sacchākāsi. Tena vuttaṁ apadāne (apa. thera 1.16.35-38) –",
  "atk-s0508a11:2544_0": "‘‘Himavantassāvidūre, bhūtagaṇo nāma pabbato;",
  "atk-s0508a11:2545_0": "Vasateko jino tattha, sayambhū lokanissaṭo.",
  "atk-s0508a11:2546_0": "‘‘Tiṇasūlaṁ gahetvāna, buddhassa abhiropayiṁ;",
  "atk-s0508a11:2547_0": "Ekūnasatasahassaṁ, kappaṁ na vinipātiko.",
  "atk-s0508a11:2548_0": "‘‘Ito ekādase kappe, ekosiṁ dharaṇīruho;",
  "atk-s0508a11:2549_0": "Sattaratanasampanno, cakkavattī mahabbalo.",
  "atk-s0508a11:2550_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2551_0": "Arahattaṁ pana patvā attano paṭipattiṁ paccavekkhitvā sañjātasomanasso udānento –",
  "atk-s0508a11:2552_0": "108.",
  "atk-s0508a11:2553_0": " ‘‘Sa vīsavassasatiko, pabbajiṁ anagāriyaṁ;",
  "atk-s0508a11:2554_0": "Tisso vijjā anuppattā, kataṁ buddhassa sāsana’’nti. – gāthaṁ abhāsi;",
  "atk-s0508a11:2555_0": "Tattha sa vīsavassasatikoti so vīsaṁvassasatiko,",
  "atk-s0508a11:2555_1": "so ahaṁ jātiyā vīsādhikavassasatiko samāno.",
  "atk-s0508a11:2555_2": "Pabbajinti pabbajjaṁ upagacchiṁ. Sesaṁ vuttanayameva.",
  "atk-s0508a11:2555_3": "Idameva ca imassa therassa aññābyākaraṇaṁ ahosi.",
  "atk-s0508a11:2556_0": "Dhammasavapituttheragāthāvaṇṇanā niṭṭhitā.",
  "atk-s0508a11:2557_0": "9. Saṅgharakkhitattheragāthāvaṇṇanā",
  "atk-s0508a11:2558_0": "Na nūnāyaṁ paramahitānukampinoti āyasmato saṅgharakkhitattherassa gāthā. Kā uppatti?",
  "atk-s0508a11:2558_1": "Sopi purimabuddhesu katādhikāro tattha tattha bhave puññāni upacinanto ito catunavute kappe kulagehe nibbattitvā viññutaṁ patto ekadivasaṁ pabbatapāde vasante satta paccekasambuddhe disvā pasannamānaso kadambapupphāni gahetvā pūjesi.",
  "atk-s0508a11:2558_2": "So tena puññakammena devaloke nibbattitvā aparāparaṁ puññāni katvā sugatīsuyeva saṁsaranto imasmiṁ buddhuppāde sāvatthiyaṁ ibbhakule nibbatti,",
  "atk-s0508a11:2558_3": "tassa saṅgharakkhitoti nāmaṁ ahosi.",
  "atk-s0508a11:2558_4": "So viññutaṁ patto paṭiladdhasaddho pabbajitvā kammaṭṭhānaṁ gahetvā aññataraṁ bhikkhuṁ sahāyaṁ katvā araññe viharati.",
  "atk-s0508a11:2558_5": "Therassa vasanaṭṭhānato avidūre vanagumbe ekā migī vijāyitvā taruṇaṁ chāpaṁ rakkhantī chātajjhattāpi puttasinehena dūre gocarāya na gacchati,",
  "atk-s0508a11:2558_6": "āsanne ca tiṇodakassa alābhena kilamati. Taṁ disvā thero,",
  "atk-s0508a11:2558_7": "‘‘aho vatāyaṁ loko taṇhābandhanabaddho mahādukkhaṁ anubhavati,",
  "atk-s0508a11:2558_8": "na taṁ chindituṁ sakkotī’’ti saṁvegajāto tameva aṅkusaṁ katvā vipassanaṁ vaḍḍhetvā arahattaṁ pāpuṇi. Tena vuttaṁ apadāne (apa. thera 1.16.30-34) –",
  "atk-s0508a11:2559_0": "‘‘Himavantassāvidūre, kukkuṭo nāma pabbato;",
  "atk-s0508a11:2560_0": "Tamhi pabbatapādamhi, satta buddhā vasanti te.",
  "atk-s0508a11:2561_0": "‘‘Kadambaṁ pupphitaṁ disvā, dīparājaṁva uggataṁ;",
  "atk-s0508a11:2562_0": "Ubho hatthehi paggayha, satta buddhe samokiriṁ.",
  "atk-s0508a11:2563_0": "‘‘Catunnavutito kappe, yaṁ pupphamabhiropayiṁ;",
  "atk-s0508a11:2564_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:2565_0": "‘‘Dvenavute ito kappe, sattāsuṁ pupphanāmakā;",
  "atk-s0508a11:2566_0": "Sattaratanasampannā, cakkavattī mahabbalā.",
  "atk-s0508a11:2567_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2568_0": "Arahattaṁ pana patvā attano dutiyakaṁ bhikkhuṁ micchāvitakkabahulaṁ viharantaṁ ñatvā tameva migiṁ upamaṁ karitvā taṁ ovadanto –",
  "atk-s0508a11:2569_0": "109.",
  "atk-s0508a11:2570_0": " ‘‘Na nūnāyaṁ paramahitānukampino, rahogato anuvigaṇeti sāsanaṁ;",
  "atk-s0508a11:2571_0": "Tathāhayaṁ viharati pākatindriyo,",
  "atk-s0508a11:2571_1": "migī yathā taruṇajātikā vane’’ti. –",
  "atk-s0508a11:2572_0": "Gāthaṁ abhāsi.",
  "atk-s0508a11:2573_0": "Tattha na nūnāyanti na-iti paṭisedhe nipāto. Nūnāti parivitakke. Nūna ayanti padacchedo.",
  "atk-s0508a11:2573_1": "Paramahitānukampinoti paramaṁ ativiya,",
  "atk-s0508a11:2573_2": "paramena vā anuttarena hitena satte anukampanasīlassa bhagavato. Rahogatoti rahasi gato,",
  "atk-s0508a11:2573_3": "suññāgāragato kāyavivekayuttoti attho.",
  "atk-s0508a11:2573_4": "Anuvigaṇetīti ettha ‘‘na nūnā’’ti padadvayaṁ ānetvā sambandhitabbaṁ ‘‘nānuvigaṇeti nūnā’’ti, na cintesi maññe,",
  "atk-s0508a11:2573_5": "‘‘nānuyuñjatī’’ti takkemīti attho. Sāsananti paṭipattisāsanaṁ,",
  "atk-s0508a11:2573_6": "catusaccakammaṭṭhānabhāvananti adhippāyo . Tathā hīti teneva kāraṇena,",
  "atk-s0508a11:2573_7": "satthu sāsanassa ananuyuñjanato eva. Ayanti ayaṁ bhikkhu.",
  "atk-s0508a11:2573_8": "Pākatindriyoti manacchaṭṭhānaṁ indriyānaṁ yathāsakaṁ visayesu vissajjanato sabhāvabhūtaindriyo ,",
  "atk-s0508a11:2573_9": "asaṁvutacakkhudvārādikoti attho.",
  "atk-s0508a11:2573_10": "Yassa taṇhāsaṅgassa acchinnatāya so bhikkhu pākatindriyo viharati,",
  "atk-s0508a11:2573_11": "tassa upamaṁ dassento ‘‘migī yathā taruṇajātikā vane’’ti āha.",
  "atk-s0508a11:2573_12": "Yathā ayaṁ taruṇasabhāvā migī puttasnehassa acchinnatāya vane dukkhaṁ anubhavati, na taṁ ativattati,",
  "atk-s0508a11:2573_13": "evamayampi bhikkhu saṅgassa acchinnatāya pākatindriyo viharanto vaṭṭadukkhaṁ nātivattatīti adhippāyo.",
  "atk-s0508a11:2573_14": "‘‘Taruṇavijātikā’’ti vā pāṭho.",
  "atk-s0508a11:2573_15": "Abhinavappasutā bālavacchāti attho.",
  "atk-s0508a11:2573_16": "Taṁ sutvā so bhikkhu sañjātasaṁvego vipassanaṁ vaḍḍhetvā nacirasseva arahattaṁ pāpuṇi.",
  "atk-s0508a11:2574_0": "Saṅgharakkhitattheragāthāvaṇṇanā niṭṭhitā.",
  "atk-s0508a11:2575_0": "10. Usabhattheragāthāvaṇṇanā",
  "atk-s0508a11:2576_0": "Nagā nagaggesu susaṁvirūḷhāti āyasmato usabhattherassa gāthā. Kā uppati?",
  "atk-s0508a11:2576_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni karonto ito ekatiṁse kappe sikhissa bhagavato kāle devaputto hutvā nibbatto ekadivasaṁ satthāraṁ disvā pasannamānaso dibbapupphehi pūjaṁ akāsi.",
  "atk-s0508a11:2576_2": "Sā pupphapūjā sattāhaṁ pupphamaṇḍapākārena aṭṭhāsi.",
  "atk-s0508a11:2576_3": "Devamanussānaṁ mahāsamāgamo ahosi.",
  "atk-s0508a11:2576_4": "So tena puññakammena devamanussesu saṁsaranto imasmiṁ buddhuppāde kosalaraṭṭhe ibbhakule nibbatti, tassa usabhoti nāmaṁ ahosi.",
  "atk-s0508a11:2576_5": "So viññutaṁ patto jetavanapaṭiggahaṇe satthari laddhappasādo pabbajitvā katapubbakicco araññe pabbatapāde viharati.",
  "atk-s0508a11:2576_6": "Tena ca samayena pāvusakālameghe abhippavuṭṭhe pabbatasikharesu rukkhagacchalatāya ghanapaṇṇasaṇḍino honti .",
  "atk-s0508a11:2576_7": "Athekadivasaṁ thero leṇato nikkhamitvā taṁ vanarāmaṇeyyakaṁ pabbatarāmaṇeyyakañca disvā yonisomanasikāravasena ‘‘imepi nāma rukkhādayo acetanā utusampattiyā vaḍḍhiṁ pāpuṇanti,",
  "atk-s0508a11:2576_8": "atha kasmā nāhaṁ utusappāyaṁ labhitvā guṇehi vaḍḍhiṁ pāpuṇissāmī’’ti cintento –",
  "atk-s0508a11:2577_0": "110.",
  "atk-s0508a11:2578_0": " ‘‘Nagā nagaggesu susaṁvirūḷhā, udaggameghena navena sittā;",
  "atk-s0508a11:2579_0": "Vivekakāmassa araññasaññino,",
  "atk-s0508a11:2579_1": "janeti bhiyyo usabhassa kalyata’’nti. –",
  "atk-s0508a11:2580_0": "Gāthaṁ abhāsi.",
  "atk-s0508a11:2581_0": "Tattha nagāti rukkhā, ‘‘nāgā’’ti keci vadanti, nāgarukkhāti attho. Nagaggesūti pabbatasikharesu.",
  "atk-s0508a11:2581_1": "Susaṁvirūḷhāti suṭṭhu samantato virūḷhamūlā hutvā parito upari ca sammadeva sañjātasākhaggapallavappasākhāti attho.",
  "atk-s0508a11:2581_2": "Udaggameghena navena sittāti paṭhamuppannena uḷārena mahatā pāvusameghena abhippavuṭṭhā.",
  "atk-s0508a11:2581_3": "Vivekakāmassāti kilesavivittaṁ cittavivekaṁ icchantassa,",
  "atk-s0508a11:2581_4": "araññavāsena tāva kāyaviveko laddho,",
  "atk-s0508a11:2581_5": "idāni upadhivivekādhigamassa nissayabhūto cittaviveko laddhabboti taṁ patthayamānassa,",
  "atk-s0508a11:2581_6": "jāgariyaṁ anuyuñjantassāti attho, tenāha ‘‘araññasaññino’’ti.",
  "atk-s0508a11:2581_7": "Araññavāso nāma satthārā vaṇṇito thomito.",
  "atk-s0508a11:2581_8": "So ca kho yāvadeva samathavipassanābhāvanāpāripūriyā,",
  "atk-s0508a11:2581_9": "tasmā sā mayā hatthagatā kātabbāti evaṁ araññagatasaññino nekkhammasaṅkappabahulassāti attho. Janetīti uppādenti, puthutte hi idaṁ ekavacanaṁ.",
  "atk-s0508a11:2581_10": "Keci pana ‘‘janentī’’ti paṭhanti. Bhiyyoti uparūpari.",
  "atk-s0508a11:2581_11": "Usabhassāti attānameva paraṁ viya vadati.",
  "atk-s0508a11:2581_12": "Kalyatanti kalyabhāvaṁ cittassa kammaññataṁ bhāvanāyogyataṁ. Svāyamattho heṭṭhā vuttoyeva.",
  "atk-s0508a11:2581_13": "Evaṁ thero imaṁ gāthaṁ vadantoyeva vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 1.16.25-29) –",
  "atk-s0508a11:2582_0": "‘‘Devaputto ahaṁ santo, pūjayiṁ sikhināyakaṁ;",
  "atk-s0508a11:2583_0": "Mandāravena pupphena, buddhassa abhiropayiṁ.",
  "atk-s0508a11:2584_0": "‘‘Sattāhaṁ chadanaṁ āsi, dibbaṁ mālaṁ tathāgate;",
  "atk-s0508a11:2585_0": "Sabbe janā samāgantvā, namassiṁsu tathāgataṁ.",
  "atk-s0508a11:2586_0": "‘‘Ekatiṁse ito kappe, yaṁ pupphamabhipūjayiṁ;",
  "atk-s0508a11:2587_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:2588_0": "‘‘Ito ca dasame kappe, rājāhosiṁ jutindharo;",
  "atk-s0508a11:2589_0": "Sattaratanasampanno, cakkavattī mahabbalo.",
  "atk-s0508a11:2590_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2591_0": "Ayameva ca therassa aññābyākaraṇagāthā ahosīti.",
  "atk-s0508a11:2592_0": "Usabhattheragāthāvaṇṇanā niṭṭhitā.",
  "atk-s0508a11:2593_0": "Ekādasamavaggavaṇṇanā niṭṭhitā.",
  "atk-s0508a11:2594_0": "12. Dvādasamavaggo",
  "atk-s0508a11:2595_0": "1. Jentattheragāthāvaṇṇanā",
  "atk-s0508a11:2596_0": "Duppabbajjaṁve duradhivāsā gehāti āyasmato jentattherassa gāthā. Kā uppatti?",
  "atk-s0508a11:2596_1": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto sikhissa bhagavato kāle devaputto hutvā nibbatti.",
  "atk-s0508a11:2596_2": "So ekadivasaṁ satthāraṁ disvā pasannacitto kiṁkirātapupphehi pūjaṁ akāsi.",
  "atk-s0508a11:2596_3": "So tena puññakammena devamanussesu saṁsaranto imasmiṁ buddhuppāde magadharaṭṭhe jentagāme ekassa maṇḍalikarājassa putto hutvā nibbatti, jentotissa nāmaṁ ahosi.",
  "atk-s0508a11:2596_4": "So viññutaṁ patto daharakāleyeva hetusampattiyā codiyamāno pabbajjāninnamānaso hutvā puna cintesi – ‘‘pabbajjā nāma dukkarā, gharāpi durāvāsā, dhammo ca gambhīro, bhogā ca duradhigamā,",
  "atk-s0508a11:2596_5": "kiṁ nu kho kattabba’’nti evaṁ pana cintābahulo hutvā vicaranto ekadivasaṁ satthu santikaṁ gantvā dhammaṁ suṇi.",
  "atk-s0508a11:2596_6": "Sutakālato paṭṭhāya pabbajjābhirato hutvā satthu santike pabbajitvā kammaṭṭhānaṁ gahetvā vipassanaṁ vaḍḍhetvā sukhāya paṭipadāya khippābhiññāya arahattaṁ sacchākāsi. Tena vuttaṁ apadāne (apa. thera 1.16.21-24) –",
  "atk-s0508a11:2597_0": "‘‘Devaputto ahaṁ santo, pūjayiṁ sikhināyakaṁ;",
  "atk-s0508a11:2598_0": "Kakkārupupphaṁ paggayha, buddhassa abhiropayiṁ.",
  "atk-s0508a11:2599_0": "‘‘Ekatiṁse ito kappe, yaṁ pupphamabhiropayiṁ;",
  "atk-s0508a11:2600_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:2601_0": "‘‘Ito ca navame kappe, rājā sattuttamo ahuṁ;",
  "atk-s0508a11:2602_0": "Sattaratanasampanno, cakkavattī mahabbalo.",
  "atk-s0508a11:2603_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2604_0": "Arahattaṁ pana patvā attano paṭipattiṁ paccavekkhanto,",
  "atk-s0508a11:2604_1": "‘‘asakkhiṁ vatāhaṁ ādito mayhaṁ uppannavitakkaṁ chinditu’’nti somanassajāto vitakkassa uppannākāraṁ tassa ca sammadeva chinnataṁ dassento –",
  "atk-s0508a11:2605_0": "111.",
  "atk-s0508a11:2606_0": "‘‘Duppabbajjaṁ ve duradhivāsā gehā,",
  "atk-s0508a11:2606_1": "dhammo gambhīro duradhigamā bhogā;",
  "atk-s0508a11:2607_0": "Kicchā vutti no itarītareneva,",
  "atk-s0508a11:2607_1": "yuttaṁ cintetuṁ satatamaniccata’’nti. –",
  "atk-s0508a11:2608_0": "Gāthaṁ abhāsi.",
  "atk-s0508a11:2609_0": "Tattha duppabbajjanti appaṁ vā mahantaṁ vā bhogakkhandhañceva ñātiparivaṭṭañca pahāya imasmiṁ sāsane uraṁ datvā pabbajanassa dukkarattā dukkhaṁ pabbajanaṁ,",
  "atk-s0508a11:2609_1": "dukkarā pabbajjāti duppabbajjaṁ. Veti nipātamattaṁ,",
  "atk-s0508a11:2609_2": "daḷhattho vā ‘‘pabbajjā dukkhā’’ti . Gehañce āvaseyyaṁ, duradhivāsā gehā,",
  "atk-s0508a11:2609_3": "yasmā gehaṁ adhivasantena raññā rājakiccaṁ, issarena issarakiccaṁ,",
  "atk-s0508a11:2609_4": "gahapatinā gahapatikiccaṁ kattabbaṁ hoti,",
  "atk-s0508a11:2609_5": "parijano ceva samaṇabrāhmaṇā ca saṅgahetabbā,",
  "atk-s0508a11:2609_6": "tasmiṁ tasmiñca kattabbe kariyamānepi gharāvāso chiddaghaṭo viya mahāsamuddo viya ca duppūro,",
  "atk-s0508a11:2609_7": "tasmā gehā nāmete adhivasituṁ āvasituṁ dukkhā dukkarāti katvā duradhivāsā durāvāsāti.",
  "atk-s0508a11:2609_8": "Pabbajjañce anutiṭṭheyyaṁ dhammo gambhīro, yadatthā pabbajjā,",
  "atk-s0508a11:2609_9": "so pabbajitena adhigantabbo paṭivedhasaddhammo gambhīro,",
  "atk-s0508a11:2609_10": "gambhīrañāṇagocarattā duddaso,",
  "atk-s0508a11:2609_11": "duppaṭivijjho dhammassa gambhīrabhāvena duppaṭivijjhattā. Gehañce āvaseyyaṁ,",
  "atk-s0508a11:2609_12": "duradhigamā bhogā yehi vinā na sakkā gehaṁ āvasituṁ,",
  "atk-s0508a11:2609_13": "te bhogā dukkhena kasirena adhigantabbatāya duradhigamā.",
  "atk-s0508a11:2609_14": "Evaṁ sante gharāvāsaṁ pahāya pabbajjaṁyeva anutiṭṭheyyaṁ,",
  "atk-s0508a11:2609_15": "evampi kicchā vutti no itarītarena idha imasmiṁ buddhasāsane itarītarena yathāladdhena paccayena amhākaṁ vutti jīvikā kicchā dukkhā,",
  "atk-s0508a11:2609_16": "gharāvāsānaṁ duradhivāsatāya bhogānañca duradhigamatāya gehe itarītarena paccayena yāpetabbatāya kicchā kasirā vutti amhākaṁ, tattha kiṁ kātuṁ vaṭṭatīti?",
  "atk-s0508a11:2609_17": "Yuttaṁ cintetuṁ satatamaniccataṁ sakalaṁ divasaṁ pubbarattāpararattañca tebhūmakadhammajātaṁ aniccatanti,",
  "atk-s0508a11:2609_18": "tato uppādavayavantato ādiantavantato tāvakālikato ca na niccanti ‘‘anicca’’nti cintetuṁ vipassituṁ yuttaṁ.",
  "atk-s0508a11:2609_19": "Aniccānupassanāya siddhāya itarānupassanā sukheneva sijjhantīti aniccānupassanāva ettha vuttā,",
  "atk-s0508a11:2609_20": "aniccassa dukkhānattatānaṁ abyabhicaraṇato sāsanikassa sukhaggahaṇato ca.",
  "atk-s0508a11:2609_21": "Tenāha – ‘‘yadaniccaṁ taṁ dukkhaṁ,",
  "atk-s0508a11:2609_22": "yaṁ dukkhaṁ tadanattā’’ti (saṁ. ni. 3.15), ‘‘yaṁ kiñci samudayadhammaṁ,",
  "atk-s0508a11:2609_23": "sabbaṁ taṁ nirodhadhammaṁ’’ (mahāva. 16; dī. ni. 2.371; saṁ. ni. 5.1081),",
  "atk-s0508a11:2609_24": "‘‘vayadhammā saṅkhārā’’ti (dī. ni.",
  "atk-s0508a11:2609_25": "2.218) ca tadaminā evaṁ aññamaññaṁ paṭipakkhavasena aparāparaṁ uppanne vitakke niggahetvā aniccatāmukhena vipassanaṁ ārabhitvā idāni katakicco jātoti dasseti.",
  "atk-s0508a11:2609_26": "Tena vuttaṁ ‘‘attano paṭipatti’’ntiādi.",
  "atk-s0508a11:2609_27": "Idameva therassa aññābyākaraṇaṁ ahosi.",
  "atk-s0508a11:2610_0": "Jentattheragāthāvaṇṇanā niṭṭhitā.",
  "atk-s0508a11:2611_0": "2. Vacchagottattheragāthāvaṇṇanā",
  "atk-s0508a11:2612_0": "Tevijjohaṁmahājhāyīti āyasmato vacchagottattherassa gāthā. Kā uppatti?",
  "atk-s0508a11:2612_1": "Ayampi purimabuddhesu katādhikāro tattha tattha bhave vivaṭṭūpanissayaṁ kusalabījaṁ ropento vipassissa bhagavato kāle bandhumatīnagare kulagehe nibbattitvā viññutaṁ patto ekadivasaṁ raññā nāgarehi ca saddhiṁ buddhapūjaṁ katvā tato paraṁ devamanussesu saṁsaranto imasmiṁ buddhuppāde rājagahe vibhavasampannassa brāhmaṇassa putto hutvā nibbatti,",
  "atk-s0508a11:2612_2": "tassa vacchagottatāya vacchagottotveva samaññā ahosi.",
  "atk-s0508a11:2612_3": "So viññutaṁ patvā brāhmaṇavijjāsu nipphattiṁ gato vimuttiṁ gavesanto tattha sāraṁ adisvā paribbājakapabbajjaṁ pabbajitvā vicaranto satthāraṁ upasaṅkamitvā pañhaṁ pucchitvā tasmiṁ vissajjite pasannamānaso satthu santike pabbajitvā vipassanāya kammaṁ karonto nacirasseva chaḷabhiñño ahosi. Tena vuttaṁ apadāne (apa. thera 1.16.15-20) –",
  "atk-s0508a11:2613_0": "‘‘Udentaṁ sataraṁsiṁva, pītaraṁsiṁva bhāṇumaṁ;",
  "atk-s0508a11:2614_0": "Pannarase yathā candaṁ, niyyantaṁ lokanāyakaṁ.",
  "atk-s0508a11:2615_0": "‘‘Aṭṭhasaṭṭhisahassāni, sabbe khīṇāsavā ahuṁ;",
  "atk-s0508a11:2616_0": "Parivāriṁsu sambuddhaṁ, dvipadindaṁ narāsabhaṁ.",
  "atk-s0508a11:2617_0": "‘‘Sammajjitvāna taṁ vīthiṁ, niyyante lokanāyake;",
  "atk-s0508a11:2618_0": "Ussāpesiṁ dhajaṁ tattha, vippasannena cetasā.",
  "atk-s0508a11:2619_0": "‘‘Ekanavutito kappe, yaṁ dhajaṁ abhiropayiṁ;",
  "atk-s0508a11:2620_0": "Duggatiṁ nābhijānāmi, dhajadānassidaṁ phalaṁ.",
  "atk-s0508a11:2621_0": "‘‘Ito catutthake kappe, rājāhosiṁ mahabbalo;",
  "atk-s0508a11:2622_0": "Sabbākārena sampanno, sudhajo iti vissuto.",
  "atk-s0508a11:2623_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2624_0": "Chaḷabhiñño pana hutvā attano paṭipattiṁ paccavekkhitvā somanassajāto udānavasena –",
  "atk-s0508a11:2625_0": "112.",
  "atk-s0508a11:2626_0": " ‘‘Tevijjohaṁ mahājhāyī, cetosamathakovido;",
  "atk-s0508a11:2627_0": "Sadattho me anuppatto, kataṁ buddhassa sāsana’’nti. – gāthaṁ abhāsi;",
  "atk-s0508a11:2628_0": "Tattha tevijjohanti yadipi maṁ pubbe tiṇṇaṁ vedānaṁ pāraṁ gatattā ‘‘brāhmaṇo tevijjo’’ti sañjānanti,",
  "atk-s0508a11:2628_1": "taṁ pana samaññāmattaṁ vedesu vijjākiccassa abhāvato.",
  "atk-s0508a11:2628_2": "Idāni pana pubbenivāsañāṇādīnaṁ tissannaṁ vijjānaṁ adhigatattā paramatthato tevijjo ahaṁ,",
  "atk-s0508a11:2628_3": "mahantassa anavasesassa samudayapakkhiyassa kilesagaṇassa jhāpanato,",
  "atk-s0508a11:2628_4": "mahantena maggaphalajhānena mahantassa uḷārassa paṇītassa nibbānassa jhāyanato ca mahājhāyī.",
  "atk-s0508a11:2628_5": "Cetosamathakovidoti cittasaṅkhobhakarānaṁ saṁkilesadhammānaṁ vūpasamanena cetaso samādahane kusalo.",
  "atk-s0508a11:2628_6": "Etena tevijjabhāvassa kāraṇamāha.",
  "atk-s0508a11:2628_7": "Samādhikosallasahitena hi āsavakkhayena tevijjatā, na kevalena.",
  "atk-s0508a11:2628_8": "Sadatthoti sakattho ka-kārassāyaṁ da-kāro kato ‘‘anuppattasadattho’’tiādīsu (ma. ni. 1.9; a. ni. 3.38) viya.",
  "atk-s0508a11:2628_9": "‘‘Sadattho’’ti ca arahattaṁ veditabbaṁ.",
  "atk-s0508a11:2628_10": "Tañhi attapaṭibandhaṭṭhena attānaṁ avijahanaṭṭhena attano paramatthaṭṭhena attano atthattā ‘‘sakattho’’ti vuccati.",
  "atk-s0508a11:2628_11": "Svāyaṁ sadattho me mayā anuppatto adhigato.",
  "atk-s0508a11:2628_12": "Etena yathāvuttaṁ mahājhāyibhāvaṁ sikhāpattaṁ katvā dasseti. Sesaṁ vuttanayameva.",
  "atk-s0508a11:2629_0": "Vacchagottattheragāthāvaṇṇanā niṭṭhitā.",
  "atk-s0508a11:2630_0": "3. Vanavacchattheragāthāvaṇṇanā",
  "atk-s0508a11:2631_0": "Acchodikā puthusilāti āyasmato vanavacchattherassa gāthā. Kā uppatti?",
  "atk-s0508a11:2631_1": "Ayampi purimabuddhesu katādhikāro tattha tattha bhave vivaṭṭūpanissayaṁ kusalabījaṁ ropento vipassissa bhagavato kāle kulagehe nibbattitvā viññutaṁ patto parassa kammaṁ katvā jīvanto kassaci aparādhaṁ katvā maraṇabhayena tajjito palāyanto antarāmagge bodhirukkhaṁ disvā pasannamānaso tassa mūlaṁ sammajjitvā piṇḍibandhehi asokapupphehi pūjaṁ katvā vanditvā bodhiṁ abhimukho namassamāno pallaṅkena nisinno māretuṁ āgate paccatthike disvā tesu cittaṁ akopetvā bodhiṁ eva āvajjento sataporise papāte papati.",
  "atk-s0508a11:2631_2": "So tena puññakammena devaloke nibbattitvā aparāparaṁ puññāni katvā devamanussesu saṁsaranto imasmiṁ buddhuppāde rājagahe vibhavasampannassa brāhmaṇassa putto hutvā nibbatti, ‘‘vaccho’’tissa nāmaṁ ahosi.",
  "atk-s0508a11:2631_3": "So vayappatto bimbisārasamāgame paṭiladdhasaddho pabbajitvā arahattaṁ pāpuṇi. Tena vuttaṁ apadāne (apa. thera 1.16.7-14) –",
  "atk-s0508a11:2632_0": "‘‘Parakammāyane yutto, aparādhaṁ akāsahaṁ;",
  "atk-s0508a11:2633_0": "Vanantaṁ abhidhāvissaṁ, bhayaverasamappito.",
  "atk-s0508a11:2634_0": "‘‘Pupphitaṁ pādapaṁ disvā, piṇḍibandhaṁ sunimmitaṁ;",
  "atk-s0508a11:2635_0": "Tambapupphaṁ gahetvāna, bodhiyaṁ okiriṁ ahaṁ.",
  "atk-s0508a11:2636_0": "‘‘Sammajjitvāna taṁ bodhiṁ, pāṭaliṁ pādaputtamaṁ;",
  "atk-s0508a11:2637_0": "Pallaṅkaṁ ābhujitvāna, bodhimūle upāvisiṁ.",
  "atk-s0508a11:2638_0": "‘‘Gatamaggaṁ gavesantā, āgacchuṁ mama santikaṁ;",
  "atk-s0508a11:2639_0": "Te ca disvānahaṁ tattha, āvajjiṁ bodhimuttamaṁ.",
  "atk-s0508a11:2640_0": "‘‘Vanditvāna ahaṁ bodhiṁ, vippasannena cetasā;",
  "atk-s0508a11:2641_0": "Anekatāle papatiṁ, giridugge bhayānake.",
  "atk-s0508a11:2642_0": "‘‘Ekanavutito kappe, yaṁ pupphamabhiropayiṁ;",
  "atk-s0508a11:2643_0": "Duggatiṁ nābhijānāmi, bodhipūjāyidaṁ phalaṁ.",
  "atk-s0508a11:2644_0": "‘‘Ito ca tatiye kappe, rājā susaññato ahaṁ;",
  "atk-s0508a11:2645_0": "Sattaratanasampanno, cakkavattī mahabbalo.",
  "atk-s0508a11:2646_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2647_0": "Arahattaṁ pana patvā vivekābhiratiyā vaneyeva vasi,",
  "atk-s0508a11:2647_1": "tena vanavacchoti samaññā udapādi.",
  "atk-s0508a11:2647_2": "Atha kadāci thero ñātijanānuggahatthaṁ rājagahaṁ gato tattha ñātakehi upaṭṭhiyamāno katipāhaṁ vasitvā gamanākāraṁ sandasseti. Taṁ ñātakā, ‘‘bhante,",
  "atk-s0508a11:2647_3": "amhākaṁ anuggahatthaṁ dhuravihāre vasatha,",
  "atk-s0508a11:2647_4": "mayaṁ upaṭṭhahissāmā’’ti yāciṁsu.",
  "atk-s0508a11:2647_5": "Thero tesaṁ pabbatarāmaṇeyyakittanāpadesena vivekābhiratiṁ nivedento –",
  "atk-s0508a11:2648_0": "113.",
  "atk-s0508a11:2649_0": " ‘‘Acchodikā puthusilā, gonaṅgulamigāyutā;",
  "atk-s0508a11:2650_0": "Ambusevālasañchannā, te selā ramayanti ma’’nti. – gāthaṁ abhāsi;",
  "atk-s0508a11:2651_0": "Tattha acchodikāti acchaṁ abahalaṁ sukhumaṁ udakaṁ etesūti ‘‘acchodakā’’ti vattabbe liṅgavipallāsena acchodikā’’ti vuttaṁ.",
  "atk-s0508a11:2651_1": "Etena tesaṁ udakasampattiṁ dasseti.",
  "atk-s0508a11:2651_2": "Puthusilāti puthulā vitthatā mudusukhasamphassā silā etesūti puthusilā.",
  "atk-s0508a11:2651_3": "Etena nisajjanaṭṭhānasampattiṁ dasseti.",
  "atk-s0508a11:2651_4": "Gunnaṁ viya naṅgulaṁ naṅguṭṭhaṁ etesanti gonaṅgulā, kāḷamakkaṭā,",
  "atk-s0508a11:2651_5": "‘‘pakatimakkaṭā’’tipi vadantiyeva .",
  "atk-s0508a11:2651_6": "Gonaṅgulehi ca pasadādikehi migehi ca tahaṁ tahaṁ vicarantehi āyutā missitāti gonaṅgulamigāyutā.",
  "atk-s0508a11:2651_7": "Etena tesaṁ amanussūpacāritāya araññalakkhaṇūpetataṁ dasseti.",
  "atk-s0508a11:2651_8": "Ambusevālasañchannāti pasavanato satataṁ paggharamānasalilatāya tahaṁ tahaṁ udakasevālasañchāditā.",
  "atk-s0508a11:2651_9": "Te selā ramayanti manti yatthāhaṁ vasāmi;",
  "atk-s0508a11:2651_10": "te edisā selā pabbatā vivekābhiratiyā maṁ ramayanti,",
  "atk-s0508a11:2651_11": "tasmā tatthevāhaṁ gacchāmīti adhippāyo.",
  "atk-s0508a11:2651_12": "Idameva ca therassa aññābyākaraṇaṁ ahosi.",
  "atk-s0508a11:2652_0": "Vanavacchattheragāthāvaṇṇanā niṭṭhitā.",
  "atk-s0508a11:2653_0": "4. Adhimuttattheragāthāvaṇṇanā",
  "atk-s0508a11:2654_0": "Kāyaduṭṭhullagarunoti āyasmato adhimuttattherassa gāthā. Kā uppatti?",
  "atk-s0508a11:2654_1": "So kira padumuttarassa bhagavato kāle brāhmaṇakule nibbattitvā viññutaṁ patto brāhmaṇavijjāsu nipphattiṁ gato kāmesu ādīnavaṁ disvā gharāvāsaṁ pahāya tāpasapabbajjaṁ pabbajitvā araññe viharanto buddhuppādaṁ sutvā manussūpacāraṁ upagantvā satthāraṁ bhikkhusaṅghaparivutaṁ gacchantaṁ disvā pasannamānaso attano vākacīraṁ satthu pādamūle patthari.",
  "atk-s0508a11:2654_2": "Satthā tassa ajjhāsayaṁ ñatvā tasmiṁ aṭṭhāsi.",
  "atk-s0508a11:2654_3": "Tattha ṭhitaṁ bhagavantaṁ kāḷānusārena gandhena pūjetvā ‘‘samuddharasimaṁ loka’’ntiādikāhi dasahi gāthāhi abhitthavi.",
  "atk-s0508a11:2654_4": "Taṁ satthā ‘‘anāgate ito satasahassakappamatthake gotamassa nāma sammāsambuddhassa sāsane pabbajitvā chaḷabhiñño bhavissatī’’ti byākaritvā pakkāmi.",
  "atk-s0508a11:2654_5": "So tena puññakammena devaloke nibbattitvā tato yāvāyaṁ buddhuppādo,",
  "atk-s0508a11:2654_6": "tāva devamanussesu saṁsaranto imasmiṁ buddhuppāde sāvatthiyaṁ brāhmaṇakule nibbattitvā adhimuttoti laddhanāmo viññutaṁ patto brāhmaṇavijjāsu nipphattiṁ gantvā tattha sāraṁ apassanto pacchimabhavikattā nissaraṇaṁ gavesanto jetavanapaṭiggahaṇe buddhānubhāvaṁ disvā paṭiladdhasaddho satthu santike pabbajitvā vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 1.40.304-332) –",
  "atk-s0508a11:2655_0": "‘‘Kaṇikāraṁva jalitaṁ, dīparukkhaṁva ujjalaṁ;",
  "atk-s0508a11:2656_0": "Osadhiṁva virocantaṁ, vijjutaṁ gagane yathā.",
  "atk-s0508a11:2657_0": "‘‘Asambhītaṁ anuttāsiṁ, migarājaṁva kesariṁ;",
  "atk-s0508a11:2658_0": "Ñāṇālokaṁ pakāsentaṁ, maddantaṁ titthiye gaṇe.",
  "atk-s0508a11:2659_0": "‘‘Uddharantaṁ imaṁ lokaṁ, chindantaṁ sabbasaṁsayaṁ;",
  "atk-s0508a11:2660_0": "Gajjantaṁ migarājaṁva, addasaṁ lokanāyakaṁ.",
  "atk-s0508a11:2661_0": "‘‘Jaṭājinadharo āsiṁ, brahā uju patāpavā;",
  "atk-s0508a11:2662_0": "Vākacīraṁ gahetvāna, pādamūle apatthariṁ.",
  "atk-s0508a11:2663_0": "‘‘Kāḷānusāriyaṁ gayhaṁ, anulimpiṁ tathāgataṁ;",
  "atk-s0508a11:2664_0": "Sambuddhamanulimpetvā, santhaviṁ lokanāyakaṁ.",
  "atk-s0508a11:2665_0": "‘‘Samuddharasimaṁ lokaṁ, oghatiṇṇa mahāmuni;",
  "atk-s0508a11:2666_0": "Ñāṇālokena jotesi, nāvaṭaṁ ñāṇamuttamaṁ.",
  "atk-s0508a11:2667_0": "‘‘Dhammacakkaṁ pavattesi, maddase paratitthiye;",
  "atk-s0508a11:2668_0": "Usabho jitasaṅgāmo, sampakampesi medaniṁ.",
  "atk-s0508a11:2669_0": "‘‘Mahāsamudde ūmiyo, velantamhi pabhijjare;",
  "atk-s0508a11:2670_0": "Tatheva tava ñāṇamhi, sabbadiṭṭhī pabhijjare.",
  "atk-s0508a11:2671_0": "‘‘Sukhumacchikajālena, saramhi sampatānite;",
  "atk-s0508a11:2672_0": "Antojālīkatā pāṇā, pīḷitā honti tāvade.",
  "atk-s0508a11:2673_0": "‘‘Tatheva titthiyā loke, puthupāsaṇḍanissitā;",
  "atk-s0508a11:2674_0": "Antoñāṇavare tuyhaṁ, parivattanti mārisa.",
  "atk-s0508a11:2675_0": "‘‘Patiṭṭhā vuyhataṁ oghe, tvañhi nātho abandhunaṁ;",
  "atk-s0508a11:2676_0": "Bhayaṭṭitānaṁ saraṇaṁ, muttitthīnaṁ parāyaṇaṁ.",
  "atk-s0508a11:2677_0": "‘‘Ekavīro asadiso, mettākaruṇasañcayo;",
  "atk-s0508a11:2678_0": "Asamo susamo santo, vasī tādī jitañjayo.",
  "atk-s0508a11:2679_0": "‘‘Dhīro vigatasammoho, anejo akathaṁkathī;",
  "atk-s0508a11:2680_0": "Tusito vantadososi, nimmalo saṁyato suci.",
  "atk-s0508a11:2681_0": "‘‘Saṅgātigo hatamado, tevijjo tibhavantago;",
  "atk-s0508a11:2682_0": "Sīmātigo dhammagaru, gatattho hitavabbhuto.",
  "atk-s0508a11:2683_0": "‘‘Tārako tvaṁ yathā nāvā, nidhīvassāsakārako;",
  "atk-s0508a11:2684_0": "Asambhīto yathā sīho, gajarājāva dappito.",
  "atk-s0508a11:2685_0": "‘‘Thometvā dasagāthāhi, padumuttaraṁ mahāyasaṁ;",
  "atk-s0508a11:2686_0": "Vanditvā satthuno pāde, tuṇhī aṭṭhāsahaṁ tadā.",
  "atk-s0508a11:2687_0": "‘‘Padumuttaro lokavidū, āhutīnaṁ paṭiggaho;",
  "atk-s0508a11:2688_0": "Bhikkhusaṅghe ṭhito satthā, imā gāthā abhāsatha.",
  "atk-s0508a11:2689_0": "‘‘Yo me sīlañca ñāṇañca, saddhammañcāpi vaṇṇayi;",
  "atk-s0508a11:2690_0": "Tamahaṁ kittayissāmi, suṇātha mama bhāsato.",
  "atk-s0508a11:2691_0": "‘‘Saṭṭhi kappasahassāni, devaloke ramissati;",
  "atk-s0508a11:2692_0": "Aññe devebhibhavitvā, issaraṁ kārayissati.",
  "atk-s0508a11:2693_0": "‘‘So pacchā pabbajitvāna, sukkamūlena codito;",
  "atk-s0508a11:2694_0": "Gotamassa bhagavato, sāsane pabbajissati.",
  "atk-s0508a11:2695_0": "‘‘Pabbajitvāna kāyena, pāpakammaṁ vivajjiya;",
  "atk-s0508a11:2696_0": "Sabbāsave pariññāya, nibbāyissatināsavo.",
  "atk-s0508a11:2697_0": "‘‘Yathāpi megho thanayaṁ, tappeti medaniṁ imaṁ;",
  "atk-s0508a11:2698_0": "Tatheva tvaṁ mahāvīra, dhammena tappayī mamaṁ.",
  "atk-s0508a11:2699_0": "‘‘Sīlaṁ paññañca dhammañca, thavitvā lokanāyakaṁ;",
  "atk-s0508a11:2700_0": "Pattomhi paramaṁ santiṁ, nibbānaṁ padamaccutaṁ.",
  "atk-s0508a11:2701_0": "‘‘Aho nūna sa bhagavā, ciraṁ tiṭṭheyya cakkhumā;",
  "atk-s0508a11:2702_0": "Aññātañca vijāneyyuṁ, phuseyyuṁ amataṁ padaṁ.",
  "atk-s0508a11:2703_0": "‘‘Ayaṁ me pacchimā jāti, bhavā sabbe samūhatā;",
  "atk-s0508a11:2704_0": "Sabbāsave pariññāya, viharāmi anāsavo.",
  "atk-s0508a11:2705_0": "‘‘Satasahassito kappe, yaṁ buddhamabhithomayiṁ;",
  "atk-s0508a11:2706_0": "Duggatiṁ nābhijānāmi, kittanāya idaṁ phalaṁ.",
  "atk-s0508a11:2707_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2708_0": "Arahattaṁ pana patvā attanā saha vasante kāyadaḷhibahule bhikkhū ovadanto –",
  "atk-s0508a11:2709_0": "114.",
  "atk-s0508a11:2710_0": " ‘‘Kāyaduṭṭhullagaruno, hiyyamānamhi jīvite;",
  "atk-s0508a11:2711_0": "Sarīrasukhagiddhassa, kuto samaṇasādhutā’’ti. – gāthaṁ abhāsi;",
  "atk-s0508a11:2712_0": "Tattha kāyaduṭṭhullagarunoti duṭṭhullaṁ asubhayogyatā,",
  "atk-s0508a11:2712_1": "kāyassa duṭṭhullaṁ kāyaduṭṭhullaṁ,",
  "atk-s0508a11:2712_2": "kāyaduṭṭhullaṁ garu sambhāvitaṁ yassa so kāyaduṭṭhullagaru,",
  "atk-s0508a11:2712_3": "anissaraṇappañño hutvā kāyaposanappasuto kāyadaḷhibahuloti attho, tassa kāyaduṭṭhullagaruno.",
  "atk-s0508a11:2712_4": "Hiyyamānamhi jīviteti kunnadīnaṁ udakaṁ viya jīvitasaṅkhāre lahuso khīyamāne.",
  "atk-s0508a11:2712_5": "Sarīrasukhagiddhassāti paṇītāhārādīhi attano kāyassa sukhena gedhaṁ āpannassa .",
  "atk-s0508a11:2712_6": "Kuto samaṇasādhutāti evarūpassa puggalassa samaṇabhāvena sādhutā susamaṇatā kuto kena kāraṇena siyā,",
  "atk-s0508a11:2712_7": "ekaṁsato pana kāye jīvite ca nirapekkhassa itarītarasantosena santuṭṭhassa āraddhavīriyasseva samaṇasādhutāti adhippāyo.",
  "atk-s0508a11:2713_0": "Adhimuttattheragāthāvaṇṇanā niṭṭhitā.",
  "atk-s0508a11:2714_0": "5. Mahānāmattheragāthāvaṇṇanā",
  "atk-s0508a11:2715_0": "Esāvahiyyasepabbatenāti āyasmato mahānāmattherassa gāthā. Kā uppatti?",
  "atk-s0508a11:2715_1": "Ayampi purimabuddhesu katādhikāro tattha tattha bhave puññāni upacinanto sumedhassa bhagavato kāle brāhmaṇakule nibbattitvā brāhmaṇavijjāsu nipphattiṁ gato gharāvāsaṁ pahāya aññatarāya nadiyā tīre assamaṁ kāretvā sambahule brāhmaṇe mante vācento viharati.",
  "atk-s0508a11:2715_2": "Athekadivasaṁ bhagavā taṁ anuggaṇhituṁ tassa asamapadaṁ upagacchi.",
  "atk-s0508a11:2715_3": "So bhagavantaṁ disvā pasannacitto āsanaṁ paññāpetvā adāsi .",
  "atk-s0508a11:2715_4": "Nisinne bhagavati sumadhuraṁ madhuṁ upanāmesi.",
  "atk-s0508a11:2715_5": "Taṁ bhagavā paribhuñjitvā heṭṭhā adhimuttattheravatthumhi vuttanayena anāgataṁ byākaritvā pakkāmi.",
  "atk-s0508a11:2715_6": "So tena puññakammena devaloke nibbattitvā aparāparaṁ sugatīsuyeva parivattento imasmiṁ buddhuppāde sāvatthiyaṁ brāhmaṇakule nibbattitvā mahānāmoti laddhanāmo viññutaṁ patto bhagavato santikaṁ upasaṅkamitvā dhammaṁ sutvā paṭiladdhasaddho pabbajitvā kammaṭṭhānaṁ gahetvā nesādake nāma pabbate viharanto kilesapariyuṭṭhānaṁ vikkhambhetuṁ asakkonto ‘‘kiṁ me iminā saṁkiliṭṭhacittassa jīvitenā’’ti attabhāvaṁ nibbindanto uccaṁ pabbatasikharaṁ abhiruhitvā ‘‘ito pātetvā taṁ māressāmī’’ti attānaṁ paraṁ viya niddisanto –",
  "atk-s0508a11:2716_0": "115.",
  "atk-s0508a11:2717_0": " ‘‘Esāvahiyyase pabbatena, bahukuṭajasallakikena;",
  "atk-s0508a11:2718_0": "Nesādakena girinā, yasassinā paricchadenā’’ti. – gāthaṁ abhāsi;",
  "atk-s0508a11:2719_0": "Tattha esāvahiyyaseti eso tvaṁ mahānāma avahiyyase parihāyasi.",
  "atk-s0508a11:2719_1": "Pabbatenāti nivāsaṭṭhānabhūtena iminā pabbatena.",
  "atk-s0508a11:2719_2": "Bahukuṭajasallakikenāti bahūhi kuṭajehi indasālarukkhehi sallakīhi indasālarukkhehi vā samannāgatena. Nesādakenāti evaṁnāmakena. Girināti selena.",
  "atk-s0508a11:2719_3": "Selo hi sandhisaṅkhātehi pabbehi ṭhitattā ‘‘pabbato’’ti, pasavanādivasena jalassa,",
  "atk-s0508a11:2719_4": "sārabhūtānaṁ bhesajjādivatthūnañca giraṇato ‘‘girī’’ti vuccati.",
  "atk-s0508a11:2719_5": "Tadubhayatthasambhavato panettha ‘‘pabbatenā’’ti vatvā ‘‘girinā’’ti ca vuttaṁ.",
  "atk-s0508a11:2719_6": "Yasassināti sabbaguṇehi vissutena pakāsena.",
  "atk-s0508a11:2719_7": "Paricchadenāti nānāvidharukkhagacchalatāhi samantato channena,",
  "atk-s0508a11:2719_8": "vasanaṭṭhānatāya vā tuyhaṁ paricchadabhūtena.",
  "atk-s0508a11:2719_9": "Ayañhettha adhippāyo – mahānāma,",
  "atk-s0508a11:2719_10": "yadi kammaṭṭhānaṁ vissajjetvā vitakkabahulo hosi,",
  "atk-s0508a11:2719_11": "evaṁ tvaṁ iminā chāyūdakasampannena sappāyena nivāsanaṭṭhānabhūtena nesādakagirinā parihāyasi,",
  "atk-s0508a11:2719_12": "idānihaṁ taṁ ito pātetvā māressāmi,",
  "atk-s0508a11:2719_13": "tasmā na labbhā vitakkavasikena bhavitunti.",
  "atk-s0508a11:2719_14": "Evaṁ thero attānaṁ santajjentoyeva vipassanaṁ ussukkāpetvā arahattaṁ pāpuṇi. Tena vuttaṁ apadāne (apa. thera 1.40.333-352) –",
  "atk-s0508a11:2720_0": "‘‘Sindhuyā nadiyā tīre, sukato assamo mama;",
  "atk-s0508a11:2721_0": "Tattha vācemahaṁ sisse, itihāsaṁ salakkhaṇaṁ.",
  "atk-s0508a11:2722_0": "‘‘Dhammakāmā vinītā te, sotukāmā susāsanaṁ;",
  "atk-s0508a11:2723_0": "Chaḷaṅge pāramippattā, sindhukūle vasanti te.",
  "atk-s0508a11:2724_0": "‘‘Uppātagamane ceva, lakkhaṇesu ca kovidā;",
  "atk-s0508a11:2725_0": "Uttamatthaṁ gavesantā, vasanti vipine tadā.",
  "atk-s0508a11:2726_0": "‘‘Sumedho nāma sambuddho, loke uppajji tāvade;",
  "atk-s0508a11:2727_0": "Amhākaṁ anukampanto, upāgacchi vināyako.",
  "atk-s0508a11:2728_0": "‘‘Upāgataṁ mahāvīraṁ, sumedhaṁ lokanāyakaṁ;",
  "atk-s0508a11:2729_0": "Tiṇasanthārakaṁ katvā, lokajeṭṭhassadāsahaṁ.",
  "atk-s0508a11:2730_0": "‘‘Vipināto madhuṁ gayha, buddhaseṭṭhassadāsahaṁ;",
  "atk-s0508a11:2731_0": "Sambuddho paribhuñjitvā, idaṁ vacanamabravi.",
  "atk-s0508a11:2732_0": "‘‘Yo taṁ adāsi madhuṁ me, pasanno sehi pāṇibhi;",
  "atk-s0508a11:2733_0": "Tamahaṁ kittayissāmi, suṇātha mama bhāsato.",
  "atk-s0508a11:2734_0": "‘‘Iminā madhudānena, tiṇasanthārakena ca;",
  "atk-s0508a11:2735_0": "Tiṁsa kappasahassāni, devaloke ramissati.",
  "atk-s0508a11:2736_0": "‘‘Tiṁsakappasahassamhi, okkākakulasambhavo;",
  "atk-s0508a11:2737_0": "Gotamo nāma gottena, satthā loke bhavissati.",
  "atk-s0508a11:2738_0": "‘‘Tassa dhammesu dāyādo, oraso dhammanimmito;",
  "atk-s0508a11:2739_0": "Sabbāsave pariññāya, nibbāyissatināsavo.",
  "atk-s0508a11:2740_0": "‘‘Devalokā idhāgantvā, mātukucchiṁ upāgate;",
  "atk-s0508a11:2741_0": "Madhuvassaṁ pavassittha, chādayaṁ madhunā mahiṁ.",
  "atk-s0508a11:2742_0": "‘‘Mayi nikkhantamattamhi, kucchiyā ca suduttarā;",
  "atk-s0508a11:2743_0": "Tatrāpi madhuvassaṁ me, vassate niccakālikaṁ.",
  "atk-s0508a11:2744_0": "‘‘Agārā abhinikkhamma, pabbajiṁ anagāriyaṁ;",
  "atk-s0508a11:2745_0": "Lābhī annassa pānassa, madhudānassidaṁ phalaṁ.",
  "atk-s0508a11:2746_0": "‘‘Sabbakāmasamiddhohaṁ, bhavitvā devamānuse;",
  "atk-s0508a11:2747_0": "Teneva madhudānena, pattomhi āsavakkhayaṁ.",
  "atk-s0508a11:2748_0": "‘‘Vuṭṭhamhi deve caturaṅgule tiṇe,",
  "atk-s0508a11:2748_1": "sampupphite dharaṇīruhe sañchanne;",
  "atk-s0508a11:2749_0": "Suññe ghare maṇḍaparukkhamūlake,",
  "atk-s0508a11:2749_1": "vasāmi niccaṁ sukhito anāsavo.",
  "atk-s0508a11:2750_0": "‘‘Majjhe mahante hīne ca, bhave sabbe atikkamiṁ;",
  "atk-s0508a11:2751_0": "Ajja me āsavā khīṇā, natthi dāni punabbhavo.",
  "atk-s0508a11:2752_0": "‘‘Tiṁsakappasahassamhi, yaṁ dānamadadiṁ tadā;",
  "atk-s0508a11:2753_0": "Duggatiṁ nābhijānāmi, madhudānassidaṁ phalaṁ.",
  "atk-s0508a11:2754_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2755_0": "Ayameva ca therassa aññābyākaraṇagāthā ahosīti.",
  "atk-s0508a11:2756_0": "Mahānāmattheragāthāvaṇṇanā niṭṭhitā.",
  "atk-s0508a11:2757_0": "6. Pārāpariyattheragāthāvaṇṇanā",
  "atk-s0508a11:2758_0": "Chaphassāyatanehitvāti āyasmato pārāpariyattherassa gāthā. Kā uppatti?",
  "atk-s0508a11:2758_1": "Ayampi purimabuddhesu katādhikāro tattha tattha bhave puññāni upacinanto piyadassissa bhagavato kāle nesādayoniyaṁ nibbattitvā tassa viññutaṁ pattassa vicaraṇaṭṭhāne aññatarasmiṁ vanasaṇḍe piyadassī bhagavā taṁ anuggaṇhituṁ nirodhasamāpattiṁ samāpajjitvā nisīdi.",
  "atk-s0508a11:2758_2": "So ca mige pariyesanto taṁ ṭhānaṁ gato satthāraṁ disvā pasannamānaso bhagavantaṁ anto katvā kataṁ sākhāmaṇḍapaṁ padumapupphehi kūṭāgārākārena sañchādetvā uḷāraṁ pītisomanassaṁ paṭisaṁvedento sattāhaṁ namassamāno aṭṭhāsi.",
  "atk-s0508a11:2758_3": "Divase divase ca milātamilātāni apanetvā abhinavehi chādesi.",
  "atk-s0508a11:2758_4": "Satthā sattāhassa accayena nirodhato vuṭṭhahitvā bhikkhusaṅghaṁ anussari.",
  "atk-s0508a11:2758_5": "Tāvadeva asītisahassamattā bhikkhū satthāraṁ parivāresuṁ.",
  "atk-s0508a11:2758_6": "‘‘Madhuradhammakathaṁ suṇissāmā’’ti devatā sannipatiṁsu, mahā samāgamo ahosi.",
  "atk-s0508a11:2758_7": "Satthā anumodanaṁ karonto tassa devamanussesu bhāviniṁ sampattiṁ imasmiṁ buddhuppāde sāvakabodhiñca byākaritvā pakkāmi.",
  "atk-s0508a11:2758_8": "So tena puññakammena devamanussesu saṁsaranto imasmiṁ buddhuppāde rājagahe brāhmaṇakule nibbattitvā viññutaṁ patto tiṇṇaṁ vedānaṁ pāragū hutvā parāparagottatāya pārāpariyoti laddhasamañño bahū brāhmaṇe mante vācento satthu rājagahagamane buddhānubhāvaṁ disvā paṭiladdhasaddho pabbajitvā vipassanāya kammaṁ karonto nacirasseva arahattaṁ pāpuṇi. Tena vuttaṁ apadāne (apa. thera 1.40.353-385) –",
  "atk-s0508a11:2759_0": "‘‘Piyadassī nāma bhagavā, sayambhū lokanāyako;",
  "atk-s0508a11:2760_0": "Vivekakāmo sambuddho, samādhikusalo muni.",
  "atk-s0508a11:2761_0": "‘‘Vanasaṇḍaṁ samoggayha, piyadassī mahāmuni;",
  "atk-s0508a11:2762_0": "Paṁsukūlaṁ pattharitvā, nisīdi purisuttamo.",
  "atk-s0508a11:2763_0": "‘‘Migaluddo pure āsiṁ, araññe kānane ahaṁ;",
  "atk-s0508a11:2764_0": "Pasadaṁ migamesanto, āhiṇḍāmi ahaṁ tadā.",
  "atk-s0508a11:2765_0": "‘‘Tatthaddasāsiṁ sambuddhaṁ, oghatiṇṇamanāsavaṁ;",
  "atk-s0508a11:2766_0": "Pupphitaṁ sālarājaṁva, sataraṁsiṁva uggataṁ.",
  "atk-s0508a11:2767_0": "‘‘Disvānahaṁ devadevaṁ, piyadassiṁ mahāyasaṁ;",
  "atk-s0508a11:2768_0": "Jātassaraṁ samoggayha, padumaṁ āhariṁ tadā.",
  "atk-s0508a11:2769_0": "‘‘Āharitvāna padumaṁ, satapattaṁ manoramaṁ;",
  "atk-s0508a11:2770_0": "Kūṭāgāraṁ karitvāna, chādayiṁ padumenahaṁ.",
  "atk-s0508a11:2771_0": "‘‘Anukampako kāruṇiko, piyadassī mahāmuni;",
  "atk-s0508a11:2772_0": "Sattarattindivaṁ buddho, kūṭāgāre vasī jino.",
  "atk-s0508a11:2773_0": "‘‘Purāṇaṁ chaḍḍayitvāna, navena chādayiṁ ahaṁ;",
  "atk-s0508a11:2774_0": "Añjaliṁ paggahetvāna, aṭṭhāsiṁ tāvade ahaṁ.",
  "atk-s0508a11:2775_0": "‘‘Vuṭṭhahitvā samādhimhā, piyadassī mahāmuni;",
  "atk-s0508a11:2776_0": "Disaṁ anuvilokento, nisīdi lokanāyako.",
  "atk-s0508a11:2777_0": "‘‘Tadā sudassano nāma, upaṭṭhāko mahiddhiko;",
  "atk-s0508a11:2778_0": "Cittamaññāya buddhassa, piyadassissa satthuno.",
  "atk-s0508a11:2779_0": "‘‘Asītiyā sahassehi, bhikkhūhi parivārito;",
  "atk-s0508a11:2780_0": "Vanante sukhamāsīnaṁ, upesi lokanāyakaṁ.",
  "atk-s0508a11:2781_0": "‘‘Yāvatā vanasaṇḍamhi, adhivatthā ca devatā;",
  "atk-s0508a11:2782_0": "Buddhassa cittamaññāya, sabbe sannipatuṁ tadā.",
  "atk-s0508a11:2783_0": "‘‘Samāgatesu yakkhesu, kumbhaṇḍe saharakkhase;",
  "atk-s0508a11:2784_0": "Bhikkhusaṅghe ca sampatte, gāthā pabyāharī jino.",
  "atk-s0508a11:2785_0": "‘‘Thomaṁ sattāhaṁ pūjesi, āvāsañca akāsi me;",
  "atk-s0508a11:2786_0": "Tamahaṁ kittayissāmi, suṇātha mama bhāsato.",
  "atk-s0508a11:2787_0": "‘‘Sududdasaṁ sunipuṇaṁ, gambhīraṁ suppakāsitaṁ;",
  "atk-s0508a11:2788_0": "Ñāṇena kittayissāmi, suṇātha mama bhāsato.",
  "atk-s0508a11:2789_0": "‘‘Catuddasāni kappāni, devarajjaṁ karissati;",
  "atk-s0508a11:2790_0": "Kūṭāgāraṁ mahantassa, padmapupphehi chāditaṁ.",
  "atk-s0508a11:2791_0": "‘‘Ākāse dhārayissati, pupphakammassidaṁ phalaṁ;",
  "atk-s0508a11:2792_0": "Catubbīse kappasate, vokiṇṇaṁ saṁsarissati.",
  "atk-s0508a11:2793_0": "‘‘Tattha pupphamayaṁ byamhaṁ, ākāse dhārayissati;",
  "atk-s0508a11:2794_0": "Yathā padumapattamhi, toyaṁ na upalimpati.",
  "atk-s0508a11:2795_0": "‘‘Tathevīmassa ñāṇamhi, kilesā nopalimpare;",
  "atk-s0508a11:2796_0": "Manasā vinivaṭṭetvā, pañca nīvaraṇe ayaṁ.",
  "atk-s0508a11:2797_0": "‘‘Cittaṁ janetvā nekkhamme, agārā pabbajissati;",
  "atk-s0508a11:2798_0": "Tato pupphamaye byamhe, dhārente nikkhamissati.",
  "atk-s0508a11:2799_0": "‘‘Rukkhamūle vasantassa, nipakassa satīmato;",
  "atk-s0508a11:2800_0": "Tattha pupphamayaṁ byamhaṁ, matthake dhārayissati.",
  "atk-s0508a11:2801_0": "‘‘Cīvaraṁ piṇḍapātañca, paccayaṁ sayanāsanaṁ;",
  "atk-s0508a11:2802_0": "Datvāna bhikkhusaṅghassa, nibbāyissatināsavo.",
  "atk-s0508a11:2803_0": "‘‘Kūṭāgārena caratā, pabbajjaṁ abhinikkhamiṁ;",
  "atk-s0508a11:2804_0": "Rukkhamūle vasantampi, kūṭāgāraṁ dharīyati.",
  "atk-s0508a11:2805_0": "‘‘Cīvare piṇḍapāte ca, cetanā me na vijjati;",
  "atk-s0508a11:2806_0": "Puññakammena saṁyutto, labhāmi pariniṭṭhitaṁ.",
  "atk-s0508a11:2807_0": "‘‘Gaṇanāto asaṅkheyyā, kappakoṭī bahū mama;",
  "atk-s0508a11:2808_0": "Rittakā te atikkantā, pamuttā lokanāyakā.",
  "atk-s0508a11:2809_0": "‘‘Aṭṭhārase kappasate, piyadassī vināyako;",
  "atk-s0508a11:2810_0": "Tamahaṁ payirupāsitvā, imaṁ yoniṁ upāgato.",
  "atk-s0508a11:2811_0": "‘‘Idha passāmi sambuddhaṁ, anomaṁ nāma cakkhumaṁ;",
  "atk-s0508a11:2812_0": "Tamahaṁ upagantvāna, pabbajiṁ anagāriyaṁ.",
  "atk-s0508a11:2813_0": "‘‘Dukkhassantakaro buddho, maggaṁ me desayī jino;",
  "atk-s0508a11:2814_0": "Tassa dhammaṁ suṇitvāna, pattomhi acalaṁ padaṁ.",
  "atk-s0508a11:2815_0": "‘‘Tosayitvāna sambuddhaṁ, gotamaṁ sakyapuṅgavaṁ;",
  "atk-s0508a11:2816_0": "Sabbāsave pariññāya, viharāmi anāsavo.",
  "atk-s0508a11:2817_0": "‘‘Aṭṭhārase kappasate, yaṁ buddhamabhipūjayiṁ;",
  "atk-s0508a11:2818_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:2819_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2820_0": "Arahattaṁ pana patvā attano paṭipattiṁ paccavekkhitvā sañjātasomanasso udānavasena –",
  "atk-s0508a11:2821_0": "116.",
  "atk-s0508a11:2822_0": " ‘‘Chaphassāyatane hitvā, guttadvāro susaṁvuto;",
  "atk-s0508a11:2823_0": "Aghamūlaṁ vamitvāna, patto me āsavakkhayo’’ti. – gāthaṁ abhāsi;",
  "atk-s0508a11:2824_0": "Tattha chaphassāyatane hitvāti cakkhusamphassādīnaṁ channaṁ samphassānaṁ uppattiṭṭhānatāya ‘‘phassāyatanānī’’ti laddhanāmāni cakkhādīni cha ajjhattikāyatanāni tappaṭibaddhasaṁkilesappahānavasena pahāya.",
  "atk-s0508a11:2824_1": "Guttadvāro susaṁvutoti tato eva cakkhudvārādīnaṁ guttattā,",
  "atk-s0508a11:2824_2": "tattha pavattanakānaṁ abhijjhādīnaṁ pāpadhammānaṁ pavesananivāraṇena satikavāṭena suṭṭu pihitattā guttadvāro susaṁvuto.",
  "atk-s0508a11:2824_3": "Atha vā manacchaṭṭhānaṁ channaṁ dvārānaṁ vuttanayena rakkhitattā guttadvāro,",
  "atk-s0508a11:2824_4": "kāyādīhi suṭṭhu saññatattā susaṁvutoti evamettha attho veditabbo.",
  "atk-s0508a11:2824_5": "Aghamūlaṁ vamitvānāti aghassa vaṭṭadukkhassa mūlabhūtaṁ avijjābhavataṇhāsaṅkhātaṁ dosaṁ,",
  "atk-s0508a11:2824_6": "sabbaṁ vā kilesadosaṁ ariyamaggasaṅkhātavamanayogapānena uggiritvā santānato bahi katvā, bahikaraṇahetu vā.",
  "atk-s0508a11:2824_7": "Patto me āsavakkhayoti kāmāsavādayo āsavā ettha khīyanti,",
  "atk-s0508a11:2824_8": "tesaṁ vā khayena pattabboti āsavakkhayo, nibbānaṁ arahattañca.",
  "atk-s0508a11:2824_9": "So āsavakkhayo patto adhigatoti udānavasena aññaṁ byākāsi.",
  "atk-s0508a11:2825_0": "Pārāpariyattheragāthāvaṇṇanā niṭṭhitā.",
  "atk-s0508a11:2826_0": "7. Yasattheragāthāvaṇṇanā",
  "atk-s0508a11:2827_0": "Suvilittosuvasanoti āyasmato yasattherassa gāthā. Kā uppatti?",
  "atk-s0508a11:2827_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto sumedhassa bhagavato kāle mahānubhāvo nāgarājā hutvā buddhappamukhaṁ bhikkhusaṅghaṁ attano bhavanaṁ netvā mahādānaṁ pavattesi.",
  "atk-s0508a11:2827_2": "Bhagavantaṁ mahagghena ticīvarena acchādesi,",
  "atk-s0508a11:2827_3": "ekamekañca bhikkhuṁ mahaggheneva paccekadussayugena sabbena samaṇaparikkhārena acchādesi.",
  "atk-s0508a11:2827_4": "So tena puññakammena devamanussesu saṁsaranto siddhatthassa bhagavato kāle seṭṭhiputto hutvā mahābodhimaṇḍaṁ sattahi ratanehi pūjesi.",
  "atk-s0508a11:2827_5": "Kassapassa bhagavato kāle sāsane pabbajitvā samaṇadhammaṁ akāsi.",
  "atk-s0508a11:2827_6": "Evaṁ sugatīsuyeva saṁsaranto imasmiṁ amhākaṁ bhagavato kāle bārāṇasiyaṁ mahāvibhavassa seṭṭhino putto hutvā nibbatti,",
  "atk-s0508a11:2827_7": "yaso nāma nāmena paramasukhumālo.",
  "atk-s0508a11:2827_8": "‘‘Tassa tayo pāsādā’’ti sabbaṁ khandhake (mahāva. 25) āgatanayena veditabbaṁ.",
  "atk-s0508a11:2828_0": "So pubbahetunā codiyamāno rattibhāge niddābhibhūtassa parijanassa vippakāraṁ disvā sañjātasaṁvego suvaṇṇapādukārūḷhova gehato niggato devatāvivaṭena nagaradvārena nikkhamitvā isipatanasamīpaṁ gato ‘‘upaddutaṁ vata, bho, upassaṭṭhaṁ vata, bho’’ti āha.",
  "atk-s0508a11:2828_1": "Tena samayena bhagavatā isipatane viharantena tasseva anuggaṇhanatthaṁ abbhokāse caṅkamantena ‘‘ehi, yasa, idaṁ anupaddutaṁ,",
  "atk-s0508a11:2828_2": "idaṁ anupassaṭṭha’’nti vutto,",
  "atk-s0508a11:2828_3": "‘‘anupaddutaṁ anupassaṭṭhaṁ kira atthī’’ti somanassajāto suvaṇṇapādukā oruyha bhagavantaṁ upasaṅkamitvā ekamantaṁ nisinno satthārā anupubbikathaṁ kathetvā saccadesanāya katāya saccapariyosāne sotāpanno hutvā gavesanatthaṁ āgatassa pitu bhagavatā saccadesanāya kariyamānāya arahattaṁ sacchākāsi. Tena vuttaṁ apadāne (apa. thera 1.40.456-483) –",
  "atk-s0508a11:2829_0": "‘‘Mahāsamuddaṁ oggayha, bhavanaṁ me sunimmitaṁ;",
  "atk-s0508a11:2830_0": "Sunimmitā pokkharaṇī, cakkavākapakūjitā.",
  "atk-s0508a11:2831_0": "‘‘Mandālakehi sañchannā, padumuppalakehi ca;",
  "atk-s0508a11:2832_0": "Nadī ca sandate tattha, supatitthā manoramā.",
  "atk-s0508a11:2833_0": "‘‘Macchakacchapasañchannā, nānādijasamotthatā;",
  "atk-s0508a11:2834_0": "Mayūrakoñcābhirudā, kokilādīhi vagguhi.",
  "atk-s0508a11:2835_0": "‘‘Pārevatā ravihaṁsā ca, cakkavākā nadīcarā;",
  "atk-s0508a11:2836_0": "Dindibhā sāḷikā cettha, pammakā jīvajīvakā.",
  "atk-s0508a11:2837_0": "‘‘Haṁsā koñcāpi naditā, kosiyā piṅgalā bahū;",
  "atk-s0508a11:2838_0": "Sattaratanasampannā, maṇimuttikavālukā.",
  "atk-s0508a11:2839_0": "‘‘Sabbasoṇṇamayā rukkhā, nānāgandhasameritā;",
  "atk-s0508a11:2840_0": "Ujjotenti divārattiṁ, bhavanaṁ sabbakālikaṁ.",
  "atk-s0508a11:2841_0": "‘‘Saṭṭhitūriyasahassāni, sāyaṁ pāto pavajjare;",
  "atk-s0508a11:2842_0": "Soḷasitthisahassāni, parivārenti maṁ sadā.",
  "atk-s0508a11:2843_0": "‘‘Abhinikkhamma bhavanā, sumedhaṁ lokanāyakaṁ;",
  "atk-s0508a11:2844_0": "Pasannacitto sumano, vandayiṁ taṁ mahāyasaṁ.",
  "atk-s0508a11:2845_0": "‘‘Sambuddhaṁ abhivādetvā, sasaṅghaṁ taṁ nimantayiṁ;",
  "atk-s0508a11:2846_0": "Adhivāsesi so dhīro, sumedho lokanāyako.",
  "atk-s0508a11:2847_0": "‘‘Mama dhammakathaṁ katvā, uyyojesi mahāmuni;",
  "atk-s0508a11:2848_0": "Sambuddhaṁ abhivādetvā, bhavanaṁ me upāgamiṁ.",
  "atk-s0508a11:2849_0": "‘‘Āmantayiṁ parijanaṁ, sabbe sannipatātha vo;",
  "atk-s0508a11:2850_0": "Pubbaṇhasamayaṁ buddho, bhavanaṁ āgamissati.",
  "atk-s0508a11:2851_0": "‘‘Lābhā amhaṁ suladdhaṁ no, ye vasāma tavantike;",
  "atk-s0508a11:2852_0": "Mayampi buddhaseṭṭhassa, pūjaṁ kassāma satthuno.",
  "atk-s0508a11:2853_0": "‘‘Annaṁ pānaṁ paṭṭhapetvā, kālaṁ ārocayiṁ ahaṁ;",
  "atk-s0508a11:2854_0": "Vasīsatasahassehi, upesi lokanāyako.",
  "atk-s0508a11:2855_0": "‘‘Pañcaṅgikehi tūriyehi, paccuggamanamakāsahaṁ;",
  "atk-s0508a11:2856_0": "Sabbasoṇṇamaye pīṭhe, nisīdi purisuttamo.",
  "atk-s0508a11:2857_0": "‘‘Uparicchadanaṁ āsi, sabbasoṇṇamayaṁ tadā;",
  "atk-s0508a11:2858_0": "Bījaniyo pavāyanti, bhikkhusaṅghassa antare.",
  "atk-s0508a11:2859_0": "‘‘Pahūtenannapānena, bhikkhusaṅghamatappayiṁ;",
  "atk-s0508a11:2860_0": "Paccekadussayugaḷe, bhikkhusaṅghassadāsahaṁ.",
  "atk-s0508a11:2861_0": "‘‘Yaṁ vadanti sumedhoti, lokāhutipaṭiggahaṁ;",
  "atk-s0508a11:2862_0": "Bhikkhusaṅghe nisīditvā, imā gāthā abhāsatha.",
  "atk-s0508a11:2863_0": "‘‘Yo me annena pānena, sabbe ime ca tappayiṁ;",
  "atk-s0508a11:2864_0": "Tamahaṁ kittayissāmi, suṇātha mama bhāsato.",
  "atk-s0508a11:2865_0": "‘‘Aṭṭhārase kappasate, devaloke ramissati;",
  "atk-s0508a11:2866_0": "Sahassakkhattuṁ rājā ca, cakkavattī bhavissati.",
  "atk-s0508a11:2867_0": "‘‘Upapajjati yaṁ yoniṁ, devattaṁ atha mānusaṁ;",
  "atk-s0508a11:2868_0": "Sabbadā sabbasovaṇṇaṁ, chadanaṁ dhārayissati.",
  "atk-s0508a11:2869_0": "‘‘Tiṁsakappasahassamhi, okkākakulasambhavo;",
  "atk-s0508a11:2870_0": "Gotamo nāma gottena, satthā loke bhavissati.",
  "atk-s0508a11:2871_0": "‘‘Tassa dhammesu dāyādo, oraso dhammanimmito;",
  "atk-s0508a11:2872_0": "Sabbāsave pariññāya, nibbāyissatināsavo.",
  "atk-s0508a11:2873_0": "‘‘Bhikkhusaṅghe nisīditvā, sīhanādaṁ nadissati;",
  "atk-s0508a11:2874_0": "Citake chattaṁ dhārenti, heṭṭhā chattamhi ḍayhatha.",
  "atk-s0508a11:2875_0": "‘‘Sāmaññaṁ me anuppattaṁ, kilesā jhāpitā mayā;",
  "atk-s0508a11:2876_0": "Maṇḍape rukkhamūle vā, santāpo me na vijjati.",
  "atk-s0508a11:2877_0": "‘‘Tiṁsakappasahassamhi, yaṁ dānamadadiṁ tadā;",
  "atk-s0508a11:2878_0": "Duggatiṁ nābhijānāmi, sabbadānassidaṁ phalaṁ.",
  "atk-s0508a11:2879_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2880_0": "Atha bhagavā āyasmantaṁ yasaṁ dakkhiṇaṁ bāhuṁ pasāretvā ‘‘ehi bhikkhū’’ti āha.",
  "atk-s0508a11:2880_1": "Vacanasamanantarameva dvaṅgulamattakesamassu aṭṭhaparikkhāradharo vassasaṭṭhikatthero viya ahosi.",
  "atk-s0508a11:2880_2": "So attano paṭipattiṁ paccavekkhitvā udānento ehibhikkhubhāvappattito purimāvatthavasena –",
  "atk-s0508a11:2881_0": "117.",
  "atk-s0508a11:2882_0": " ‘‘Suvilitto suvasano, sabbābharaṇabhūsito;",
  "atk-s0508a11:2883_0": "Tisso vijjā ajjhagamiṁ, kataṁ buddhassa sāsana’’nti. – gāthaṁ abhāsi;",
  "atk-s0508a11:2884_0": "Tattha suvilittoti sundarena kuṅkumacandanānulepanena vilittagatto.",
  "atk-s0508a11:2884_1": "Suvasanoti suṭṭhu mahagghakāsikavatthavasano.",
  "atk-s0508a11:2884_2": "Sabbābharaṇabhūsitoti sīsūpagādīhi sabbehi ābharaṇehi alaṅkato. Ajjhagaminti adhigacchiṁ. Sesaṁ vuttanayameva.",
  "atk-s0508a11:2885_0": "Yasattheragāthāvaṇṇanā niṭṭhitā.",
  "atk-s0508a11:2886_0": "8. Kimilattheragāthāvaṇṇanā",
  "atk-s0508a11:2887_0": "Abhisattova nipatatīti āyasmato kimilattherassa gāthā. Kā uppatti?",
  "atk-s0508a11:2887_1": "Ayampi purimabuddhesu katādhikāro tattha tattha bhave puññāni karonto kakusandhassa bhagavato kāle kulagehe nibbattitvā viññutaṁ patto parinibbute satthari tassa dhātuyo uddissa saḷalamālāhi maṇḍapākārena pūjaṁ akāsi.",
  "atk-s0508a11:2887_2": "So tena puññakammena tāvatiṁse nibbattitvā aparāparaṁ devamanussesu saṁsaranto imasmiṁ buddhuppāde kapilavatthunagare sākiyarājakule nibbatti, kimilotissa nāmaṁ ahosi.",
  "atk-s0508a11:2887_3": "So vayappatto bhogasampattiyā sampanno viharati.",
  "atk-s0508a11:2887_4": "Tassa ñāṇaparipākaṁ disvā saṁvegajananatthaṁ anupiyāyaṁ viharanto satthā paṭhamayobbane ṭhitaṁ dassanīyaṁ itthirūpaṁ abhinimminitvā purato dassetvā puna anukkamena yathā jarārogavipattīhi abhibhūtā dissati, tathā akāsi.",
  "atk-s0508a11:2887_5": "Taṁ disvā kimilakumāro ativiya saṁvegaṁ pakāsento –",
  "atk-s0508a11:2888_0": "118.",
  "atk-s0508a11:2889_0": "‘‘Abhisattova nipatati vayo,",
  "atk-s0508a11:2889_1": "rūpaṁ aññamiva tatheva santaṁ;",
  "atk-s0508a11:2890_0": "Tasseva sato avippavasato, aññasseva sarāmi attāna’’nti. –",
  "atk-s0508a11:2891_0": "Gāthaṁ abhāsi.",
  "atk-s0508a11:2892_0": "Tattha abhisattovāti ‘‘tvaṁ sīghaṁ gaccha mā tiṭṭhā’’ti devehi anusiṭṭho āṇatto viya. ‘‘Abhisaṭṭho vā’’tipi pāṭho,",
  "atk-s0508a11:2892_1": "‘‘tvaṁ lahuṁ gacchā’’ti kenaci abhilāsāpito viyāti attho.",
  "atk-s0508a11:2892_2": "Nipatatīti atipatati abhidhāvati na tiṭṭhati,",
  "atk-s0508a11:2892_3": "khaṇe khaṇe khayavayaṁ pāpuṇātīti attho.",
  "atk-s0508a11:2892_4": "Vayoti bālyayobbanādiko sarīrassa avatthāviseso.",
  "atk-s0508a11:2892_5": "Idha panassa yobbaññaṁ adhippetaṁ,",
  "atk-s0508a11:2892_6": "taṁ hissa abhipatantaṁ khīyantaṁ hutvā upaṭṭhitaṁ. Rūpanti rūpasampadāti vadati.",
  "atk-s0508a11:2892_7": "Rūpanti pana sarīraṁ ‘‘aṭṭhiñca paṭicca nhāruñca paṭicca maṁsañca paṭicca ākāso parivārito rūpaṁtveva saṅkhaṁ gacchatī’’tiādīsu (ma. ni. 1.306) viya.",
  "atk-s0508a11:2892_8": "Aññamiva tatheva santanti idaṁ rūpaṁ yādisaṁ,",
  "atk-s0508a11:2892_9": "sayaṁ tatheva tenevākārena santaṁ vijjamānaṁ aññaṁ viya mayhaṁ upaṭṭhātīti adhippāyo.",
  "atk-s0508a11:2892_10": "‘‘Tadeva santa’’nti ca keci paṭhanti.",
  "atk-s0508a11:2892_11": "Tasseva satoti tasseva me anaññassa sato samānassa.",
  "atk-s0508a11:2892_12": "Avippavasatoti na vippavasantassa,",
  "atk-s0508a11:2892_13": "ciravippavāsena hi sato anaññampi aññaṁ viya upaṭṭhāti idampi idha natthīti adhippāyo.",
  "atk-s0508a11:2892_14": "Aññasseva sarāmi attānanti imaṁ mama attabhāvaṁ aññassa sattassa viya sarāmi upadhāremi sañjānāmīti attho.",
  "atk-s0508a11:2892_15": "Tassevaṁ aniccataṁ manasi karontassa daḷhataro saṁvego udapādi,",
  "atk-s0508a11:2892_16": "so saṁvegajāto satthāraṁ upasaṅkamitvā dhammaṁ sutvā paṭiladdhasaddho pabbajitvā vipassanaṁ paṭṭhapetvā nacirasseva arahattaṁ pāpuṇi. Tena vuttaṁ apadāne (apa. thera 2.56.42-48) –",
  "atk-s0508a11:2893_0": "‘‘Nibbute kakusandhamhi, brāhmaṇamhi vusīmati;",
  "atk-s0508a11:2894_0": "Gahetvā saḷalaṁ mālaṁ, maṇḍapaṁ kārayiṁ ahaṁ.",
  "atk-s0508a11:2895_0": "‘‘Tāvatiṁsaṁ gato santo, labhimha byamhamuttamaṁ;",
  "atk-s0508a11:2896_0": "Aññe devetirocāmi, puññakammassidaṁ phalaṁ.",
  "atk-s0508a11:2897_0": "‘‘Divā vā yadi vā rattiṁ, caṅkamanto ṭhito cahaṁ;",
  "atk-s0508a11:2898_0": "Channo saḷalapupphehi, puññakammassidaṁ phalaṁ.",
  "atk-s0508a11:2899_0": "‘‘Imasmiṁyeva kappamhi, yaṁ buddhamabhipūjayiṁ;",
  "atk-s0508a11:2900_0": "Duggatiṁ nābhijānāmi, buddhapūjāyidaṁ phalaṁ.",
  "atk-s0508a11:2901_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2902_0": "Arahattaṁ pana patvāpi thero attano purimuppannaṁ aniccatāmanasikāraṁ vibhāvento tameva gāthaṁ paccudāhāsi.",
  "atk-s0508a11:2902_1": "Tenetaṁ imassa therassa aññābyākaraṇampi ahosi.",
  "atk-s0508a11:2903_0": "Kimilattheragāthāvaṇṇanā niṭṭhitā.",
  "atk-s0508a11:2904_0": "9. Vajjiputtattheragāthāvaṇṇanā",
  "atk-s0508a11:2905_0": "Rukkhamūlagahanaṁpasakkiyāti āyasmato vajjiputtattherassa gāthā. Kā uppatti?",
  "atk-s0508a11:2905_1": "Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto ito catunavute kappe ekaṁ paccekasambuddhaṁ bhikkhāya gacchantaṁ disvā pasannamānaso kadaliphalāni adāsi.",
  "atk-s0508a11:2905_2": "So tena puññakammena devaloke nibbattitvā aparāparaṁ puññāni katvā devamanussesu saṁsaranto imasmiṁ buddhuppāde vesāliyaṁ licchavirājaputto hutvā nibbatti,",
  "atk-s0508a11:2905_3": "vajjirājaputtattā vajjiputtotveva cassa samaññā ahosi.",
  "atk-s0508a11:2905_4": "So daharo hutvā hatthisikkhādisikkhanakālepi hetusampannatāya nissaraṇajjhāsayova hutvā vicaranto satthu dhammadesanākāle vihāraṁ gantvā parisapariyante nisinno dhammaṁ sutvā paṭiladdhasaddho satthu santike pabbajitvā vipassanāya kammaṁ karonto nacirasseva chaḷabhiñño ahosi. Tena vuttaṁ apadāne (apa. thera 2.51.57-62) –",
  "atk-s0508a11:2906_0": "‘‘Sahassaraṁsī bhagavā, sayambhū aparājito;",
  "atk-s0508a11:2907_0": "Vivekā vuṭṭhahitvāna, gocarāyābhinikkhami.",
  "atk-s0508a11:2908_0": "‘‘Phalahattho ahaṁ disvā, upagacchiṁ narāsabhaṁ;",
  "atk-s0508a11:2909_0": "Pasannacitto sumano, avaṭaṁ adadiṁ phalaṁ.",
  "atk-s0508a11:2910_0": "‘‘Catunnavutito kappe, yaṁ phalaṁ adadiṁ tadā;",
  "atk-s0508a11:2911_0": "Duggatiṁ nābhijānāmi, phaladānassidaṁ phalaṁ.",
  "atk-s0508a11:2912_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2913_0": "Chaḷabhiñño pana hutvā aparabhāge aciraparinibbute satthari dhammaṁ saṅgāyituṁ saṅketaṁ katvā mahātheresu tattha tattha viharantesu ekadivasaṁ āyasmantaṁ ānandaṁ sekhaṁyeva samānaṁ mahatiyā parisāya parivutaṁ dhammaṁ desentaṁ disvā tassa uparimaggādhigamāya ussāhaṁ janento –",
  "atk-s0508a11:2914_0": "119.",
  "atk-s0508a11:2915_0": " ‘‘Rukkhamūlagahanaṁ pasakkiya, nibbānaṁ hadayasmiṁ opiya;",
  "atk-s0508a11:2916_0": "Jhāya gotama mā ca pamādo,",
  "atk-s0508a11:2916_1": "kiṁ te biḷibiḷikā karissatī’’ti. –",
  "atk-s0508a11:2917_0": "Gāthaṁ abhāsi.",
  "atk-s0508a11:2918_0": "Tattha rukkhamūlagahananti rukkhamūlabhūtaṁ gahanaṁ, gahanañhi atthi, na rukkhamūlaṁ, rukkhamūlañca atthi, na gahanaṁ,",
  "atk-s0508a11:2918_1": "tesu rukkhamūlaggahaṇena ṭhānassa chāyāsampannatāya vātātapaparissayābhāvaṁ dasseti.",
  "atk-s0508a11:2918_2": "Gahanaggahaṇena nivātabhāvena vātaparissayābhāvaṁ janasambādhābhāvañca dasseti,",
  "atk-s0508a11:2918_3": "tadubhayena ca bhāvanāyogyataṁ. Pasakkiyāti upagantvā.",
  "atk-s0508a11:2918_4": "Nibbānaṁ hadayasmiṁ opiyāti ‘‘evaṁ mayā paṭipajjitvā nibbānaṁ adhigantabba’’nti nibbutiṁ hadaye ṭhapetvā citte karitvā.",
  "atk-s0508a11:2918_5": "Jhāyāti lakkhaṇūpanijjhānena jhāya,",
  "atk-s0508a11:2918_6": "vipassanābhāvanāsahitaṁ maggabhāvanaṁ bhāvehi.",
  "atk-s0508a11:2918_7": "Gotamāti dhammabhaṇḍāgārikaṁ gottena ālapati.",
  "atk-s0508a11:2918_8": "Mā ca pamādoti adhikusalesu dhammesu mā pamādaṁ āpajji.",
  "atk-s0508a11:2918_9": "Idāni yādiso therassa pamādo,",
  "atk-s0508a11:2918_10": "taṁ paṭikkhepavasena dassento ‘‘kiṁ te biḷibiḷikā karissatī’’ti āha.",
  "atk-s0508a11:2918_11": "Tattha biḷibiḷikāti viḷiviḷikiriyā,",
  "atk-s0508a11:2918_12": "biḷibiḷīti saddapavatti yathā niratthakā,",
  "atk-s0508a11:2918_13": "evaṁ biḷibiḷikāsadisā janapaññatti kiṁ te karissati kīdisaṁ atthaṁ tuyhaṁ sādheti,",
  "atk-s0508a11:2918_14": "tasmā janapaññattiṁ pahāya sadatthapasuto hohīti ovādaṁ adāsi.",
  "atk-s0508a11:2919_0": "Taṁ sutvā aññehi vuttavisagandhavāyanavacanena saṁvegajāto bahudeva rattiṁ caṅkamena vītināmento vipassanaṁ ussukkāpetvā senāsanaṁ pavisitvā mañcake nipannamattova arahattaṁ pāpuṇi.",
  "atk-s0508a11:2920_0": "Vajjiputtattheragāthāvaṇṇanā niṭṭhitā.",
  "atk-s0508a11:2921_0": "10. Isidattattheragāthāvaṇṇanā",
  "atk-s0508a11:2922_0": "Pañcakkhandhāpariññātāti āyasmato isidattattherassa gāthā. Kā uppatti?",
  "atk-s0508a11:2922_1": "Ayampi purimabuddhesu katādhikāro tattha tattha bhave vivaṭṭūpanissayaṁ puññaṁ upacinanto vipassissa bhagavato kāle kulagehe nibbattitvā viññutaṁ patto ekadivasaṁ bhagavantaṁ rathiyaṁ gacchantaṁ disvā pasannamānaso madhuraṁ āmodaphalaṁ adāsi.",
  "atk-s0508a11:2922_2": "So tena puññakammena devaloke nibbattitvā aparāparaṁ puññāni katvā devamanussesu saṁsaranto imasmiṁ buddhuppāde avantiraṭṭhe vaḍḍhagāme aññatarassa satthavāhassa putto hutvā nibbatti, isidattotissa nāmaṁ ahosi.",
  "atk-s0508a11:2922_3": "So vayappatto macchikāsaṇḍe cittassa gahapatino adiṭṭhasahāyo hutvā tena buddhaguṇe likhitvā pesitasāsanaṁ paṭilabhitvā sāsane sañjātappasādo therassa mahākaccānassa santike pabbajitvā vipassanaṁ ārabhitvā nacirasseva chaḷabhiñño ahosi. Tena vuttaṁ apadāne (apa. thera 2.51.80-84) –",
  "atk-s0508a11:2923_0": "‘‘Suvaṇṇavaṇṇaṁ sambuddhaṁ, āhutīnaṁ paṭiggahaṁ;",
  "atk-s0508a11:2924_0": "Rathiyaṁ paṭipajjantaṁ, āmodamadadiṁ phalaṁ.",
  "atk-s0508a11:2925_0": "‘‘Ekanavutito kappe, yaṁ phalaṁ adadiṁ tadā;",
  "atk-s0508a11:2926_0": "Duggatiṁ nābhijānāmi, phaladānassidaṁ phalaṁ.",
  "atk-s0508a11:2927_0": "‘‘Kilesā jhāpitā mayhaṁ…pe… kataṁ buddhassa sāsana’’nti.",
  "atk-s0508a11:2928_0": "Chaḷabhiñño pana hutvā ‘‘buddhupaṭṭhānaṁ gamissāmī’’ti theraṁ āpucchitvā anukkamena majjhimadesaṁ gantvā satthāraṁ upasaṅkamitvā vanditvā ekamantaṁ nisinno , ‘‘kacci, bhikkhu, khamanīyaṁ,",
  "atk-s0508a11:2928_1": "kacci yāpanīya’’ntiādinā satthārā katapaṭisanthāro paṭivacanamukhena,",
  "atk-s0508a11:2928_2": "‘‘bhagavā tumhākaṁ sāsanaṁ upagatakālato paṭṭhāya mayhaṁ sabbadukkhaṁ apagataṁ,",
  "atk-s0508a11:2928_3": "sabbo parissayo vūpasanto’’ti pavedanavasena aññaṁ byākaronto –",
  "atk-s0508a11:2929_0": "120.",
  "atk-s0508a11:2930_0": " ‘‘Pañcakkhandhā pariññātā, tiṭṭhanti chinnamūlakā;",
  "atk-s0508a11:2931_0": "Dukkhakkhayo anuppatto, patto me āsavakkhayo’’ti. – gāthaṁ abhāsi;",
  "atk-s0508a11:2932_0": "Tattha pañcakkhandhā pariññātāti pañcapi me upādānakkhandhā vipassanāpaññāsahitāya maggapaññāya ‘‘idaṁ dukkhaṁ, ettakaṁ dukkhaṁ,",
  "atk-s0508a11:2932_1": "na ito bhiyyo’’ti sabbaso paricchijja ñātā,",
  "atk-s0508a11:2932_2": "na tesu kiñcipi pariññātabbaṁ atthīti adhippāyo.",
  "atk-s0508a11:2932_3": "Tiṭṭhanti chinnamūlakāti sabbaso pariññātattā eva tesaṁ avijjātaṇhādikassa mūlassa samucchinnattā ariyamaggena pahīnattā yāvacarimacittanirodhā te tiṭṭhanti.",
  "atk-s0508a11:2932_4": "Dukkhakkhayo anuppattoti chinnamūlakattāyeva ca nesaṁ vaṭṭadukkhassa khayo parikkhayo anuppatto, nibbānaṁ adhigataṁ.",
  "atk-s0508a11:2932_5": "Patto me āsavakkhayoti kāmāsavādīnaṁ sabbesaṁ āsavānaṁ khayante abhigantabbatāya ‘‘āsavakkhayo’’ti laddhanāmaṁ arahattaṁ pattaṁ paṭiladdhanti attho.",
  "atk-s0508a11:2932_6": "Keci pana antimāyaṁ samussayo’’ti paṭhanti.",
  "atk-s0508a11:2932_7": "Nibbānassa adhigatattāyeva ayaṁ mama samussayo attabhāvo antimo sabbapacchimako,",
  "atk-s0508a11:2932_8": "natthi dāni punabbhavoti attho.",
  "atk-s0508a11:2932_9": "Yaṁ pana tattha tattha avuttaṁ,",
  "atk-s0508a11:2932_10": "taṁ heṭṭhā vuttanayattā uttānaṁyevāti.",
  "atk-s0508a11:2933_0": "Isidattattheragāthāvaṇṇanā niṭṭhitā.",
  "atk-s0508a11:2934_0": "Dvādasamavaggavaṇṇanā niṭṭhitā.",
  "atk-s0508a11:2935_0": "Niṭṭhitā ca paramatthadīpaniyaṁ theragāthāvaṇṇanāyaṁ",
  "atk-s0508a11:2936_0": "Vīsādhikasatattheragāthāpaṭimaṇḍitassa ekakanipātassa",
  "atk-s0508a11:2937_0": "Atthavaṇṇanā."
}