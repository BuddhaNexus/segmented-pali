{
  "atk-abh03a20:0_0": "5. Pañcamavaggo",
  "atk-abh03a20:1_0": "1. Vimuttikathāvaṇṇanā",
  "atk-abh03a20:2_0": "418.",
  "atk-abh03a20:2_1": "Idāni vimuttikathā nāma hoti.",
  "atk-abh03a20:2_2": "Tattha vipassanā, maggo, phalaṁ,",
  "atk-abh03a20:2_3": "paccavekkhaṇanti catunnaṁ ñāṇānaṁ vimuttiñāṇanti nāmaṁ.",
  "atk-abh03a20:2_4": "Tesu vipassanāñāṇaṁ niccanimittādīhi vimuttattā,",
  "atk-abh03a20:2_5": "tadaṅgavimuttibhāvena vā vimuttattā vimuttiñāṇaṁ.",
  "atk-abh03a20:2_6": "Maggo samucchedavimutti,",
  "atk-abh03a20:2_7": "phalaṁ paṭippassaddhivimutti,",
  "atk-abh03a20:2_8": "paccavekkhaṇañāṇaṁ pana vimuttiṁ jānātīti vimuttiñāṇaṁ.",
  "atk-abh03a20:2_9": "Evaṁ catubbidhe vimuttiñāṇe nippariyāyena phalañāṇameva vimutti.",
  "atk-abh03a20:2_10": "Sesāni “vimuttānī”ti vā “avimuttānī”ti vā na vattabbāni.",
  "atk-abh03a20:2_11": "Tasmā “idaṁ nāma vimuttiñāṇaṁ vimutta”nti avatvā aviseseneva “vimuttiñāṇaṁ vimutta”nti yesaṁ laddhi,",
  "atk-abh03a20:2_12": "seyyathāpi andhakānaṁ;",
  "atk-abh03a20:2_13": "te sandhāya pucchā sakavādissa,",
  "atk-abh03a20:2_14": "paṭiññā paravādissa.",
  "atk-abh03a20:2_15": "Puna yaṁkiñcīti puṭṭho paccavekkhaṇādīni sandhāya paṭikkhipati.",
  "atk-abh03a20:2_16": "Paṭipannassāti puṭṭho maggañāṇassa anāsavataṁ sandhāya paṭijānāti.",
  "atk-abh03a20:2_17": "Yasmā pana taṁ sotāpannassa phale ṭhitassa ñāṇaṁ na hoti,",
  "atk-abh03a20:2_18": "tasmā vimuttaṁ nāma na hotīti codanatthaṁ puna sakavādī sotāpannassātiādimāha.",
  "atk-abh03a20:2_19": "Iminā upāyena sabbattha attho veditabbo.",
  "atk-abh03a20:3_0": "Vimuttikathāvaṇṇanā.",
  "atk-abh03a20:4_0": "2. Asekhañāṇakathāvaṇṇanā",
  "atk-abh03a20:5_0": "421.",
  "atk-abh03a20:5_1": "Idāni asekhakathā nāma hoti.",
  "atk-abh03a20:5_2": "Tattha yasmā ānandattherādayo sekhā “uḷāro bhagavā”tiādinā nayena asekhe jānanti,",
  "atk-abh03a20:5_3": "tasmā “sekhassa asekhañāṇaṁ atthī”ti yesaṁ laddhi,",
  "atk-abh03a20:5_4": "seyyathāpi uttarāpathakānaṁ;",
  "atk-abh03a20:5_5": "te sandhāya pucchā sakavādissa,",
  "atk-abh03a20:5_6": "paṭiññā itarassa.",
  "atk-abh03a20:5_7": "Jānāti passatīti idaṁ attanā adhigatassa jānanavasena vuttaṁ.",
  "atk-abh03a20:5_8": "Gotrabhunotiādi heṭṭhimāya bhūmiyaṁ ṭhitassa uparūpariñāṇassa abhāvadassanatthaṁ vuttaṁ.",
  "atk-abh03a20:5_9": "Nanu āyasmā ānando sekho “uḷāro bhagavā”ti jānātīti paravādī asekhe bhagavati pavattattā taṁ asekhañāṇanti icchati,",
  "atk-abh03a20:5_10": "na panetaṁ asekhaṁ.",
  "atk-abh03a20:5_11": "Tasmā evaṁ patiṭṭhāpitāpi laddhi appatiṭṭhāpitāva hotīti.",
  "atk-abh03a20:6_0": "Asekhañāṇakathāvaṇṇanā.",
  "atk-abh03a20:7_0": "3. Viparītakathāvaṇṇanā",
  "atk-abh03a20:8_0": "424.",
  "atk-abh03a20:8_1": "Idāni viparītakathā nāma hoti.",
  "atk-abh03a20:8_2": "Tattha “yvāyaṁ pathavīkasiṇe pathavīsaññī samāpajjati,",
  "atk-abh03a20:8_3": "tassa taṁ ñāṇaṁ viparītañāṇa”nti yesaṁ laddhi,",
  "atk-abh03a20:8_4": "seyyathāpi andhakānaṁ,",
  "atk-abh03a20:8_5": "te sandhāya pucchā sakavādissa,",
  "atk-abh03a20:8_6": "paṭiññā itarassa.",
  "atk-abh03a20:8_7": "Pathaviṁ nissāya uppannanimittañhi na pathavīyeva,",
  "atk-abh03a20:8_8": "tatra cāyaṁ pathavīsaññī.",
  "atk-abh03a20:8_9": "Tasmā viparītañāṇanti ayametassa adhippāyo.",
  "atk-abh03a20:8_10": "Tato sakavādī “lakkhaṇapathavīpi sasambhārapathavīpi nimittapathavīpi pathavīdevatāpi sabbā pathavīyeva,",
  "atk-abh03a20:8_11": "tāsu pathavīti ñāṇaṁ viparītaṁ na hoti.",
  "atk-abh03a20:8_12": "Anicce niccantiādivipariyeso pana viparītañāṇaṁ nāma.",
  "atk-abh03a20:8_13": "Kiṁ te idaṁ etesu aññatara”nti codetuṁ anicce niccantiādimāha.",
  "atk-abh03a20:8_14": "Itaro vipallāsalakkhaṇābhāvaṁ sandhāya paṭikkhipati,",
  "atk-abh03a20:8_15": "pathavīnimittaṁ sandhāya paṭijānāti.",
  "atk-abh03a20:9_0": "Kusalanti sekkhaputhujjanānaṁ ñāṇaṁ sandhāya vuttaṁ.",
  "atk-abh03a20:9_1": "Atthi arahatoti pañhesupi vipallāsalakkhaṇābhāvena paṭikkhipati.",
  "atk-abh03a20:9_2": "Pathavīnimittaṁ sandhāya paṭijānāti.",
  "atk-abh03a20:9_3": "Sabbeva pathavīti sabbaṁ taṁ pathavīkasiṇaṁ lakkhaṇapathavīyeva hotīti pucchati.",
  "atk-abh03a20:9_4": "Sakavādī tathā abhāvato paṭikkhipati.",
  "atk-abh03a20:9_5": "Nanu pathavī atthi,",
  "atk-abh03a20:9_6": "atthi ca koci pathaviṁ pathavito samāpajjatīti pucchā sakavādissa.",
  "atk-abh03a20:9_7": "Tassattho –",
  "atk-abh03a20:9_8": "nanu nimittapathavī atthi,",
  "atk-abh03a20:9_9": "atthi ca koci taṁ pathaviṁ pathavitoyeva samāpajjati,",
  "atk-abh03a20:9_10": "na āpato vā tejato vāti.",
  "atk-abh03a20:9_11": "Pathavī atthītiādi “yadi yaṁ yathā atthi,",
  "atk-abh03a20:9_12": "taṁ tathā samāpajjantassa ñāṇaṁ viparītaṁ hoti,",
  "atk-abh03a20:9_13": "nibbānaṁ atthi,",
  "atk-abh03a20:9_14": "tampi samāpajjantassa sabbavipariyesasamugghātanaṁ maggañāṇampi te viparītaṁ hotū”ti dassanatthaṁ vuttanti.",
  "atk-abh03a20:10_0": "Viparītakathāvaṇṇanā.",
  "atk-abh03a20:11_0": "4. Niyāmakathāvaṇṇanā",
  "atk-abh03a20:12_0": "428-431.",
  "atk-abh03a20:12_1": "Idāni niyāmakathā nāma hoti.",
  "atk-abh03a20:12_2": "Tattha yo puggalo sammattaniyāmaṁ okkamissati,",
  "atk-abh03a20:12_3": "taṁ “bhabbo esa dhammaṁ abhisametu”nti yasmā bhagavā jānāti,",
  "atk-abh03a20:12_4": "tasmā “aniyatassa puthujjanasseva sato puggalassa niyāmagamanāya ñāṇaṁ atthī”ti yesaṁ laddhi,",
  "atk-abh03a20:12_5": "seyyathāpi etarahi uttarāpathakānaṁ;",
  "atk-abh03a20:12_6": "te sandhāya aniyatassāti pucchā sakavādissa.",
  "atk-abh03a20:12_7": "Tattha niyāmagamanāyāti niyāmo vuccati maggo,",
  "atk-abh03a20:12_8": "maggagamanāya maggokkamanāyāti attho.",
  "atk-abh03a20:12_9": "Yaṁ panassa ñāṇaṁ disvā bhagavā “bhabbo aya”nti jānāti,",
  "atk-abh03a20:12_10": "taṁ sandhāya paṭiññā paravādissa.",
  "atk-abh03a20:13_0": "Athassa sakavādī ayuttavāditaṁ dīpetuṁ niyatassāti viparītānuyogamāha.",
  "atk-abh03a20:13_1": "Tattha paṭhamapañhe maggena niyatassa aniyāmagamanāya ñāṇaṁ nāma natthīti paṭikkhipati.",
  "atk-abh03a20:13_2": "Dutiye natthibhāvena paṭijānāti.",
  "atk-abh03a20:13_3": "Tatiye aniyatassa natthīti puṭṭhattā laddhivirodhena paṭikkhipati.",
  "atk-abh03a20:13_4": "Puna paṭhamapañhameva catutthaṁ katvā niyatassa niyāmagamanādivasena tayo pañhā katā.",
  "atk-abh03a20:13_5": "Tesu paṭhame yasmā ādimaggena niyatassa puna tadatthāya ñāṇaṁ natthi,",
  "atk-abh03a20:13_6": "tasmā paṭikkhipati.",
  "atk-abh03a20:13_7": "Dutiye natthibhāveneva paṭijānāti.",
  "atk-abh03a20:13_8": "Tatiye laddhivirodheneva paṭikkhipati.",
  "atk-abh03a20:13_9": "Puna paṭhamapañhaṁ aṭṭhamaṁ katvā aniyatassa aniyāmagamanādivasena tayo pañhā katā.",
  "atk-abh03a20:13_10": "Tesaṁ attho vuttanayeneva veditabbo.",
  "atk-abh03a20:13_11": "Puna paṭhamapañhameva dvādasamaṁ katvā taṁmūlakā atthi niyāmotiādayo pañhā katā.",
  "atk-abh03a20:13_12": "Tattha yasmā niyāmagamanāya ñāṇaṁ nāma maggañāṇameva hoti,",
  "atk-abh03a20:13_13": "tasmā taṁ sandhāya atthi niyāmoti vuttaṁ.",
  "atk-abh03a20:13_14": "Itaro pana niyāmoti vutte paṭikkhipati,",
  "atk-abh03a20:13_15": "ñāṇanti vutte paṭijānāti.",
  "atk-abh03a20:13_16": "Satipaṭṭhānādīsupi eseva nayo.",
  "atk-abh03a20:13_17": "Paccanīkaṁ uttānatthameva.",
  "atk-abh03a20:13_18": "Gotrabhunotiādi yena yaṁ appattaṁ,",
  "atk-abh03a20:13_19": "tassa taṁ natthīti dassanatthaṁ vuttaṁ.",
  "atk-abh03a20:13_20": "Bhagavā jānātīti attano ñāṇabalena jānāti,",
  "atk-abh03a20:13_21": "na tassa niyāmagamanañāṇasabbhāvato.",
  "atk-abh03a20:13_22": "Tasmā iminā kāraṇena patiṭṭhitāpissa laddhi appatiṭṭhitāyevāti.",
  "atk-abh03a20:14_0": "Niyāmakathāvaṇṇanā.",
  "atk-abh03a20:15_0": "5. Paṭisambhidākathāvaṇṇanā",
  "atk-abh03a20:16_0": "432-433.",
  "atk-abh03a20:16_1": "Idāni paṭisambhidākathā nāma hoti.",
  "atk-abh03a20:16_2": "Tattha yesaṁ “yaṁkiñci ariyānaṁ ñāṇaṁ,",
  "atk-abh03a20:16_3": "sabbaṁ lokuttaramevā”ti gahetvā “sabbaṁ ñāṇaṁ paṭisambhidā”ti laddhi,",
  "atk-abh03a20:16_4": "seyyathāpi andhakānaṁ;",
  "atk-abh03a20:16_5": "te sandhāya pucchā sakavādissa,",
  "atk-abh03a20:16_6": "paṭiññā itarassa.",
  "atk-abh03a20:16_7": "Sammutiñāṇapañhesu pathavīkasiṇasammutiyaṁ samāpattiñāṇaṁ sandhāya paṭikkhipati,",
  "atk-abh03a20:16_8": "niruttiñāṇaṁ sandhāya paṭijānāti.",
  "atk-abh03a20:16_9": "Ye keci sammutinti pañhe puthujjane sandhāya paṭikkhipati.",
  "atk-abh03a20:16_10": "Cetopariyāyapañhesu puthujjanassa ñāṇaṁ sandhāya paṭikkhipati,",
  "atk-abh03a20:16_11": "ariyassa ñāṇaṁ sandhāya paṭijānāti.",
  "atk-abh03a20:16_12": "Sabbā paññātipañhesu kasiṇasamāpattipañhaṁ sandhāya paṭikkhipati,",
  "atk-abh03a20:16_13": "lokuttaraṁ sandhāya paṭijānāti.",
  "atk-abh03a20:16_14": "Pathavīkasiṇasamāpattintiādi “yā etesu ettakesu ṭhānesu paññā,",
  "atk-abh03a20:16_15": "kiṁ sabbā sā paṭisambhidā”ti pucchanatthaṁ vuttaṁ.",
  "atk-abh03a20:16_16": "Tenahi sabbaṁ ñāṇanti yasmā sabbā lokuttarapaññā paṭisambhidā,",
  "atk-abh03a20:16_17": "tasmā sabbanti vacanaṁ sāmaññaphalena saddhiṁ patiṭṭhāpetīti.",
  "atk-abh03a20:17_0": "Paṭisambhidākathāvaṇṇanā.",
  "atk-abh03a20:18_0": "6. Sammutiñāṇakathāvaṇṇanā",
  "atk-abh03a20:19_0": "434-435.",
  "atk-abh03a20:19_1": "Idāni sammutiñāṇakathā nāma hoti.",
  "atk-abh03a20:19_2": "Tattha sammutisaccaṁ paramatthasaccanti dve saccāni.",
  "atk-abh03a20:19_3": "Ye pana evaṁ vibhāgaṁ akatvā saccanti vacanasāmaññena sammutiñāṇampi “saccārammaṇamevā”ti vadanti,",
  "atk-abh03a20:19_4": "seyyathāpi andhakā;",
  "atk-abh03a20:19_5": "te ayuttavādinoti tesaṁ vādavisodhanatthaṁ ayaṁ kathā āraddhā.",
  "atk-abh03a20:19_6": "Tattha na vattabbanti pucchā paravādissa,",
  "atk-abh03a20:19_7": "paramatthasaccaṁ sandhāya paṭiññā sakavādissa.",
  "atk-abh03a20:19_8": "Sammutisaccamhīti sammutiṁ anupaviṭṭhe saccamhi.",
  "atk-abh03a20:19_9": "Paccatte vā bhummavacanaṁ,",
  "atk-abh03a20:19_10": "sammutisaccanti attho.",
  "atk-abh03a20:19_11": "Sammutiñāṇaṁ saccārammaṇaññevāti pucchā sakavādissa,",
  "atk-abh03a20:19_12": "paṭiññā itarassa.",
  "atk-abh03a20:19_13": "Tato naṁ “yadi taṁ avisesena saccārammaṇaññeva,",
  "atk-abh03a20:19_14": "tena ñāṇena dukkhapariññādīni kareyyā”ti codetuṁ tena ñāṇenātiādimāha.",
  "atk-abh03a20:20_0": "Sammutiñāṇakathāvaṇṇanā.",
  "atk-abh03a20:21_0": "7. Cittārammaṇakathāvaṇṇanā",
  "atk-abh03a20:22_0": "436-438.",
  "atk-abh03a20:22_1": "Idāni cittārammaṇakathā nāma hoti.",
  "atk-abh03a20:22_2": "Tattha cetopariyāye ñāṇanti vacanamattameva gahetvā “taṁ ñāṇaṁ cittārammaṇamevā”ti yesaṁ laddhi,",
  "atk-abh03a20:22_3": "seyyathāpi etarahi andhakānaṁ;",
  "atk-abh03a20:22_4": "te sandhāya pucchā sakavādissa,",
  "atk-abh03a20:22_5": "paṭiññā itarassa.",
  "atk-abh03a20:22_6": "Athassa “yo sarāgādivasena cittaṁ jānāti,",
  "atk-abh03a20:22_7": "tassa rāgādayopi ārammaṇā honti,",
  "atk-abh03a20:22_8": "tasmā na vattabbaṁ taṁ cittārammaṇaññevā”ti codanatthaṁ nanu atthi kocītiādi āraddhaṁ.",
  "atk-abh03a20:22_9": "Phassārammaṇeti phassasaṅkhāte ārammaṇe.",
  "atk-abh03a20:22_10": "Vedanārammaṇetiādīsupi eseva nayo.",
  "atk-abh03a20:22_11": "Puna phassārammaṇe ñāṇaṁ na vattabbanti puṭṭho phassassa phusanalakkhaṇaṁ manasikaroto phassovārammaṇaṁ hotīti paṭijānāti.",
  "atk-abh03a20:22_12": "Kiṁ panetaṁ phassapariyāye ñāṇanti puṭṭho pana tādisassa suttapadassa abhāvā paṭikkhipati.",
  "atk-abh03a20:22_13": "Vedanādīsupi eseva nayo.",
  "atk-abh03a20:22_14": "Idāni yaṁ nissāya laddhi,",
  "atk-abh03a20:22_15": "tadeva dassetvā laddhiṁ patiṭṭhāpetuṁ nanu cetopariyāye ñāṇantiādimāha.",
  "atk-abh03a20:22_16": "Sā panesā vacanamattābhinivesena patiṭṭhāpitāpi appatiṭṭhāpitāva hotīti.",
  "atk-abh03a20:23_0": "Cittārammaṇakathāvaṇṇanā.",
  "atk-abh03a20:24_0": "8. Anāgatañāṇakathāvaṇṇanā",
  "atk-abh03a20:25_0": "439-440.",
  "atk-abh03a20:25_1": "Idāni anāgatañāṇakathā nāma hoti.",
  "atk-abh03a20:25_2": "Tattha anāgataṁ nāma antarampi atthi,",
  "atk-abh03a20:25_3": "anantarampi.",
  "atk-abh03a20:25_4": "Tesu anantare ekanteneva ñāṇaṁ natthi.",
  "atk-abh03a20:25_5": "Yathā ca anantare,",
  "atk-abh03a20:25_6": "tathā ekavīthiekajavanapariyāpannepi.",
  "atk-abh03a20:25_7": "Tattha ye sabbasmimpi anāgate ñāṇaṁ icchanti,",
  "atk-abh03a20:25_8": "seyyathāpi andhakā;",
  "atk-abh03a20:25_9": "te sandhāya pucchā sakavādissa,",
  "atk-abh03a20:25_10": "paṭiññā itarassa.",
  "atk-abh03a20:25_11": "Atha naṁ “yaṁ te anāgate ñāṇaṁ,",
  "atk-abh03a20:25_12": "kiṁ tena anantaraṁ anāgataṁ mūlādivasena jānātī”ti codetuṁ anāgataṁ mūlatotiādimāha.",
  "atk-abh03a20:25_13": "Tattha mūlatotiādīni sabbāni kāraṇavevacanāneva.",
  "atk-abh03a20:25_14": "Kāraṇañhi yaṁ attano phalaṁ karoti,",
  "atk-abh03a20:25_15": "taṁ tattha mūlayati patiṭṭhātīti mūlaṁ.",
  "atk-abh03a20:25_16": "Tato ca taṁ hinoti pavattayatīti hetu.",
  "atk-abh03a20:25_17": "Tadeva taṁ nideti “handa naṁ gaṇhathā”ti.",
  "atk-abh03a20:25_18": "Niyyāteti viyāti nidānaṁ.",
  "atk-abh03a20:25_19": "Tato taṁ sambhavatīti sambhavo.",
  "atk-abh03a20:25_20": "Pabhavatīti pabhavo.",
  "atk-abh03a20:25_21": "Tattha ca taṁ samuṭṭhāti,",
  "atk-abh03a20:25_22": "taṁ vā naṁ samuṭṭhāpetīti samuṭṭhānaṁ.",
  "atk-abh03a20:25_23": "Tadeva naṁ āharatīti āhāro.",
  "atk-abh03a20:25_24": "Tañcassa apariccajitabbaṭṭhena ārammaṇaṁ.",
  "atk-abh03a20:25_25": "Tadeva cetaṁ paṭicca etīti paccayo.",
  "atk-abh03a20:25_26": "Tato naṁ samudetīti samudayoti vuccati.",
  "atk-abh03a20:25_27": "Yasmā pana anantaraṁ cittaṁ etehākārehi na sakkā jānituṁ,",
  "atk-abh03a20:25_28": "tasmā na hevanti paṭikkhipati.",
  "atk-abh03a20:25_29": "Anāgataṁ hetupaccayatanti yā anantarānāgate citte hetupaccayatā,",
  "atk-abh03a20:25_30": "taṁ jānāti.",
  "atk-abh03a20:25_31": "Ye tattha dhammā hetupaccayā honti,",
  "atk-abh03a20:25_32": "te jānātīti attho.",
  "atk-abh03a20:25_33": "Sesapadesupi eseva nayo.",
  "atk-abh03a20:25_34": "Gotrabhunotiādi yasmiṁ anāgate ñāṇaṁ na uppajjati,",
  "atk-abh03a20:25_35": "taṁ sarūpato dassetuṁ vuttaṁ.",
  "atk-abh03a20:25_36": "Pāṭaliputtassāti suttaṁ yasmiṁ anāgate ñāṇaṁ uppajjati,",
  "atk-abh03a20:25_37": "taṁ dassetuṁ āhaṭaṁ.",
  "atk-abh03a20:25_38": "Yasmā panetaṁ na sabbasmiṁ anāgate ñāṇassa sādhakaṁ;",
  "atk-abh03a20:25_39": "tasmā anāhaṭamevāti.",
  "atk-abh03a20:26_0": "Anāgatañāṇakathāvaṇṇanā.",
  "atk-abh03a20:27_0": "9. Paṭuppannañāṇakathāvaṇṇanā",
  "atk-abh03a20:28_0": "441-442.",
  "atk-abh03a20:28_1": "Idāni paṭuppannañāṇakathā nāma hoti.",
  "atk-abh03a20:28_2": "Tattha yesaṁ “sabbasaṅkhāresu aniccato diṭṭhesu tampi ñāṇaṁ aniccato diṭṭhaṁ hotī”ti vacanaṁ nissāya",
  "atk-abh03a20:28_3": "“avisesena sabbasmiṁ paccuppanne ñāṇaṁ atthī”ti laddhi,",
  "atk-abh03a20:28_4": "seyyathāpi andhakānaṁ;",
  "atk-abh03a20:28_5": "te sandhāya paṭuppanneti pucchā sakavādissa,",
  "atk-abh03a20:28_6": "paṭiññā itarassa.",
  "atk-abh03a20:28_7": "Atha naṁ “yadi avisesena paṭuppanne ñāṇaṁ atthi,",
  "atk-abh03a20:28_8": "khaṇapaccuppannepi tena bhavitabbaṁ.",
  "atk-abh03a20:28_9": "Evaṁ sante dvinnaṁ ñāṇānaṁ ekato abhāvā teneva ñāṇena taṁ jānitabbaṁ hotī”ti codanatthaṁ tenāti anuyogo sakavādissa.",
  "atk-abh03a20:28_10": "Tattha paṭhamapañhe teneva taṁ jānituṁ na sakkāti paṭikkhepo itarassa.",
  "atk-abh03a20:28_11": "Dutiyapañhe santatiṁ sandhāya paṭiññā tasseva.",
  "atk-abh03a20:28_12": "Paṭipāṭito bhaṅgaṁ passanto bhaṅgānupassaneneva bhaṅgānupassanāñāṇaṁ passatīti adhippāyo.",
  "atk-abh03a20:28_13": "Tena ñāṇena taṁ ñāṇaṁ jānātītiādīsupi eseva nayo.",
  "atk-abh03a20:28_14": "Tena phassena taṁ phassantiādīnissa lesokāsanivāraṇatthaṁ vuttāni.",
  "atk-abh03a20:28_15": "Yaṁ panetena laddhipatiṭṭhāpanatthaṁ nanu sabbasaṅkhāretiādi vuttaṁ.",
  "atk-abh03a20:28_16": "Tattha nayato taṁ ñāṇaṁ diṭṭhaṁ hoti,",
  "atk-abh03a20:28_17": "na ārammaṇatoti adhippāyena paṭiññā sakavādissa.",
  "atk-abh03a20:28_18": "Tasmā evaṁ patiṭṭhitāpissa laddhi appatiṭṭhitāva hoti.",
  "atk-abh03a20:29_0": "Paṭuppannañāṇakathāvaṇṇanā.",
  "atk-abh03a20:30_0": "10. Phalañāṇakathāvaṇṇanā",
  "atk-abh03a20:31_0": "443-444.",
  "atk-abh03a20:31_1": "Idāni phale ñāṇakathā nāma hoti.",
  "atk-abh03a20:31_2": "Tattha “buddhāpi sattānaṁ ariyaphalappattiyā dhammaṁ desenti sāvakāpi,",
  "atk-abh03a20:31_3": "iti iminā sāmaññena buddhānaṁ viya sāvakānampi tena tena sattena pattabbe phale ñāṇaṁ atthī”ti yesaṁ laddhi,",
  "atk-abh03a20:31_4": "seyyathāpi andhakānaṁ;",
  "atk-abh03a20:31_5": "te sandhāya sāvakassāti pucchā sakavādissa,",
  "atk-abh03a20:31_6": "paṭiññā itarassa.",
  "atk-abh03a20:31_7": "Atha naṁ “yadi sāvakassa phale ñāṇaṁ atthi,",
  "atk-abh03a20:31_8": "yathā buddhā samānepi sotāpattiphale attano ñāṇabalena ‘ayaṁ ekabījī,",
  "atk-abh03a20:31_9": "ayaṁ kolaṁkolo,",
  "atk-abh03a20:31_10": "ayaṁ sattakkhattuparamo’ti phalassakataṁ paññapenti,",
  "atk-abh03a20:31_11": "kiṁ te evaṁ sāvakopī”ti codetuṁ sāvako phalassa kataṁ paññapetīti āha.",
  "atk-abh03a20:31_12": "Itaro paṭikkhipati.",
  "atk-abh03a20:32_0": "Atthi sāvakassa phalaparopariyattītiādi phale ñāṇassa atthitāya paccayapucchanatthaṁ vuttaṁ.",
  "atk-abh03a20:32_1": "Ayañhettha adhippāyo –",
  "atk-abh03a20:32_2": "buddhānaṁ “idaṁ phalaṁ paraṁ,",
  "atk-abh03a20:32_3": "idaṁ opara”nti evaṁ phalānaṁ uccāvacabhāvajānanasaṅkhātā phale paropariyatti nāma atthi.",
  "atk-abh03a20:32_4": "Tathā indriyapuggalaparopariyattiyo,",
  "atk-abh03a20:32_5": "tāsaṁ atthitāya tassa tassa puggalassa tesaṁ tesaṁ indriyānaṁ vasena taṁ taṁ phalaṁ jānanti,",
  "atk-abh03a20:32_6": "kiṁ te sāvakassāpi etā paropariyattiyo atthīti.",
  "atk-abh03a20:33_0": "Atthi sāvakassa khandhapaññattītiādīnipi “yadi te sāvakassa buddhānaṁ viya phale ñāṇaṁ atthi,",
  "atk-abh03a20:33_1": "imā hi pissa paññattīhi bhavitabbaṁ.",
  "atk-abh03a20:33_2": "Kimassa tā atthi,",
  "atk-abh03a20:33_3": "sakkoti so etā paññattiyo attano balena jānituṁ vā paññapetuṁ vā”ti codanatthaṁ vuttāni.",
  "atk-abh03a20:33_4": "Sāvako jinotiādi “yadi sāvakassa buddhānaṁ viya phale ñāṇaṁ atthi,",
  "atk-abh03a20:33_5": "evaṁ sante sveva jino”ti codanatthaṁ vuttaṁ.",
  "atk-abh03a20:33_6": "Sāvako anuppannassāti pañhepi ayameva nayo.",
  "atk-abh03a20:33_7": "Aññāṇīti pañhe avijjāsaṅkhātassa aññāṇassa vihatattā paṭikkhitto,",
  "atk-abh03a20:33_8": "na panassa buddhānaṁ viya phale ñāṇaṁ atthi.",
  "atk-abh03a20:33_9": "Tasmā appatiṭṭhitova paravādīvādoti.",
  "atk-abh03a20:34_0": "Phalañāṇakathāvaṇṇanā.",
  "atk-abh03a20:35_0": "Pañcamo vaggo.",
  "atk-abh03a20:36_0": "Mahāpaṇṇāsako samatto."
}