{
  "atk-s0403a46:0_0": "8. Vinayavaggo",
  "atk-s0403a46:1_0": "1. Paṭhamavinayadharasuttavaṇṇanā",
  "atk-s0403a46:2_0": "75.",
  "atk-s0403a46:2_1": "Aṭṭhamassa paṭhame āpattiṁ jānātīti āpattiṁyeva āpattīti jānāti. Sesapadesupi eseva nayo.",
  "atk-s0403a46:3_0": "2. Dutiyavinayadharasuttavaṇṇanā",
  "atk-s0403a46:4_0": "76.",
  "atk-s0403a46:4_1": "Dutiye svāgatānīti suāgatāni suppaguṇāni.",
  "atk-s0403a46:4_2": "Suvibhattānīti koṭṭhāsato suṭṭhu vibhattāni .",
  "atk-s0403a46:4_3": "Suppavattīnīti āvajjitāvajjitaṭṭhāne suṭṭhu pavattāni daḷhappaguṇāni.",
  "atk-s0403a46:4_4": "Suvinicchitānīti suṭṭhu vinicchitāni. Suttasoti vibhaṅgato.",
  "atk-s0403a46:4_5": "Anubyañjanasoti khandhakaparivārato.",
  "atk-s0403a46:5_0": "3. Tatiyavinayadharasuttavaṇṇanā",
  "atk-s0403a46:6_0": "77.",
  "atk-s0403a46:6_1": "Tatiye vinaye kho pana ṭhito hotīti vinayalakkhaṇe patiṭṭhito hoti.",
  "atk-s0403a46:6_2": "Asaṁhīroti na sakkā hoti gahitaggahaṇaṁ vissajjāpetuṁ.",
  "atk-s0403a46:7_0": "9. Satthusāsanasuttavaṇṇanā",
  "atk-s0403a46:8_0": "83. Navame ekoti adutiyo. Vūpakaṭṭhoti kāyena gaṇato,",
  "atk-s0403a46:8_1": "cittena kilesehi vūpakaṭṭho vivekaṭṭho dūrībhūto.",
  "atk-s0403a46:8_2": "Appamattoti satiavippavāse ṭhito. Pahitattoti pesitatto.",
  "atk-s0403a46:8_3": "Nibbidāyāti vaṭṭe ukkaṇṭhanatthāya.",
  "atk-s0403a46:8_4": "Virāgāyāti rāgādīnaṁ virajjanatthāya.",
  "atk-s0403a46:8_5": "Nirodhāyāti appavattikaraṇatthāya.",
  "atk-s0403a46:8_6": "Vūpasamāyāti kilesavūpasamāya appavattiyā.",
  "atk-s0403a46:8_7": "Abhiññāyāti tilakkhaṇaṁ āropetvā abhijānanatthāya.",
  "atk-s0403a46:8_8": "Sambodhāyāti maggasaṅkhātassa sambodhassa atthāya.",
  "atk-s0403a46:8_9": "Nibbānāyāti nibbānassa sacchikaraṇatthāya.",
  "atk-s0403a46:9_0": "10. Adhikaraṇasamathasuttavaṇṇanā",
  "atk-s0403a46:10_0": "84.",
  "atk-s0403a46:10_1": "Dasame adhikaraṇāni samenti vūpasamentīti adhikaraṇasamathā.",
  "atk-s0403a46:10_2": "Uppannuppannānanti uppannānaṁ uppannānaṁ.",
  "atk-s0403a46:10_3": "Adhikaraṇānanti vivādādhikaraṇaṁ anuvādādhikaraṇaṁ āpattādhikaraṇaṁ kiccādhikaraṇanti imesaṁ catunnaṁ.",
  "atk-s0403a46:10_4": "Samathāya vūpasamāyāti samathatthañceva vūpasamanatthañca.",
  "atk-s0403a46:10_5": "Sammukhāvinayo dātabbo…pe… tiṇavatthārakoti ime satta samathā dātabbā.",
  "atk-s0403a46:10_6": "Tesaṁ vinicchayo vinayasaṁvaṇṇanato (cūḷava. aṭṭha. 186-187 ādayo) gahetabbo.",
  "atk-s0403a46:10_7": "Apica dīghanikāye saṅgītisuttavaṇṇanāyampi (dī. ni. aṭṭha.",
  "atk-s0403a46:10_8": "3.331 adhikaraṇasamathasattakavaṇṇanā) vitthāritoyeva,",
  "atk-s0403a46:10_9": "tathā majjhimanikāye sāmagāmasuttavaṇṇanāyāti (ma. ni. aṭṭha. 3.46).",
  "atk-s0403a46:11_0": "Vinayavaggo aṭṭhamo.",
  "atk-s0403a46:12_0": "Ito parāni satta suttāni uttānatthāneva.",
  "atk-s0403a46:12_1": "Na hettha kiñci heṭṭhā avuttanayaṁ nāma atthīti.",
  "atk-s0403a46:13_0": "Manorathapūraṇiyā aṅguttaranikāya-aṭṭhakathāya",
  "atk-s0403a46:14_0": "Sattakanipātassa saṁvaṇṇanā niṭṭhitā."
}