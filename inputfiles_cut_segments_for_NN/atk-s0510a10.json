{
  "atk-s0510a10:0_0": "10. Sudhāvaggo",
  "atk-s0510a10:1_0": "1. Sudhāpiṇḍiyattheraapadānavaṇṇanā",
  "atk-s0510a10:2_0": "Pūjārahepūjayatotiādikaṁ āyasmato sudhāpiṇḍiyattherassa apadānaṁ.",
  "atk-s0510a10:2_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a10:2_2": "bhagavato kāle bhagavati dharamāne puññaṁ kātumasakkonto parinibbute bhagavati tassa dhātuṁ nidahitvā",
  "atk-s0510a10:2_3": "cetiye karīyamāne sudhāpiṇḍamadāsi.",
  "atk-s0510a10:2_4": "So tena puññena catunnavutikappato paṭṭhāya etthantare caturāpāyamadisvā devamanussasampattiyo anubhavitvā",
  "atk-s0510a10:2_5": "imasmiṁ buddhuppāde ekasmiṁ kulagehe nibbatto viññutaṁ patvā satthari pasīditvā pabbajito nacirasseva",
  "atk-s0510a10:2_6": "arahā ahosi.",
  "atk-s0510a10:3_0": "1-2.",
  "atk-s0510a10:3_1": "So aparabhāge attano pubbakammaṁ saritvā somanassajāto attano pubbacaritāpadānaṁ pakāsento pūjārahetiādimāha.",
  "atk-s0510a10:3_2": "Tattha pūjārahā nāma buddhapaccekabuddhaariyasāvakācariyupajjhāyamātāpitugaruādayo,",
  "atk-s0510a10:3_3": "tesu pūjārahesu mālādipadumavatthābharaṇacatupaccayādīhi pūjayato pūjayantassa puggalassa puññakoṭṭhāsaṁ",
  "atk-s0510a10:3_4": "sahassasatasahassādivasena saṅkhyaṁ kātuṁ kenaci mahānubhāvenāpi na sakkāti attho.",
  "atk-s0510a10:3_5": "Na kevalameva dharamāne buddhādayo pūjayato,",
  "atk-s0510a10:3_6": "parinibbutassāpi bhagavato cetiyapaṭimābodhiādīsupi eseva nayo.",
  "atk-s0510a10:4_0": "3.",
  "atk-s0510a10:4_1": "Taṁ dīpetuṁ catunnamapi dīpānantiādimāha.",
  "atk-s0510a10:4_2": "Tattha catunnamapi dīpānanti jambudīpaaparagoyānauttarakurupubbavidehasaṅkhātānaṁ catunnaṁ dīpānaṁ tadanugatānaṁ",
  "atk-s0510a10:4_3": "dvisahassaparittadīpānañca ekato katvā sakalacakkavāḷagabbhe issaraṁ cakkavattirajjaṁ kareyyāti attho.",
  "atk-s0510a10:4_4": "Ekissā pūjanāyetanti dhātugabbhe cetiye katāya ekissā pūjāya etaṁ sakalajambudīpe sattaratanādikaṁ sakalaṁ dhanaṁ.",
  "atk-s0510a10:4_5": "Kalaṁ nāgghati soḷasinti cetiye katapūjāya soḷasakkhattuṁ vibhattassa soḷasamakoṭṭhāsassa na agghatīti attho.",
  "atk-s0510a10:5_0": "4.Siddhatthassa…pe…phalitantareti narānaṁ aggassa seṭṭhassa siddhatthassa bhagavato cetiye dhātugabbhamhi",
  "atk-s0510a10:5_1": "sudhākamme karīyamāne paricchedānaṁ ubhinnamantare vemajjhe,",
  "atk-s0510a10:5_2": "atha vā pupphadānaṭṭhānānaṁ antare phalantiyā mayā sudhāpiṇḍo dinno makkhitoti sambandho.",
  "atk-s0510a10:5_3": "Sesaṁ sabbattha uttānamevāti.",
  "atk-s0510a10:6_0": "Sudhāpiṇḍiyattheraapadānavaṇṇanā samattā.",
  "atk-s0510a10:7_0": "2. Sucintikattheraapadānavaṇṇanā",
  "atk-s0510a10:8_0": "Tissassa lokanāthassātiādikaṁ āyasmato sucintikattherassa apadānaṁ.",
  "atk-s0510a10:8_1": "Ayampi purimabuddhesu katādhikāro anekāsu jātīsu nibbānādhigamāya puññaṁ upacinitvā tissassa bhagavato",
  "atk-s0510a10:8_2": "kāle ekasmiṁ kulagehe nibbatto vuddhimanvāya satthari pasīditvā satthu nisīdanatthāya parisuddhaṁ siliṭṭhaṁ",
  "atk-s0510a10:8_3": "kaṭṭhamayamanagghapīṭhamadāsi.",
  "atk-s0510a10:8_4": "So tena puññakammena sugatisukhamanubhavitvā tattha tattha saṁsaranto imasmiṁ buddhuppāde ekasmiṁ kulagehe",
  "atk-s0510a10:8_5": "nibbatto vuddhimanvāya satthari pasīditvā pabbajito nacirasseva arahā ahosi.",
  "atk-s0510a10:9_0": "8.",
  "atk-s0510a10:9_1": "So pattaarahattaphalo pubbakammaṁ saritvā somanassajāto pubbacaritāpadānaṁ pakāsento tissassa lokanāthassātiādimāha.",
  "atk-s0510a10:9_2": "Taṁ sabbaṁ uttānatthamevāti.",
  "atk-s0510a10:10_0": "Sucintikattheraapadānavaṇṇanā samattā.",
  "atk-s0510a10:11_0": "3. Aḍḍhaceḷakattheraapadānavaṇṇanā",
  "atk-s0510a10:12_0": "Tissassāhaṁbhagavatotiādikaṁ āyasmato aḍḍhaceḷakattherassa apadānaṁ.",
  "atk-s0510a10:12_1": "Ayampi thero purimabuddhesu katādhikāro tattha tattha bhave vivaṭṭūpanissayāni puññāni upacinanto tissassa",
  "atk-s0510a10:12_2": "bhagavato kāle ekenākusalena kammena duggatakulagehe nibbatto vuddhimanvāya saddhammadesanaṁ ñatvā pasannamānaso",
  "atk-s0510a10:12_3": "cīvaratthāya aḍḍhabhāgaṁ ekaṁ dussamadāsi.",
  "atk-s0510a10:12_4": "So teneva pītisomanassena kālaṁ katvā sagge nibbatto cha kāmāvacarasampattimanubhavitvā tato cuto manussesu",
  "atk-s0510a10:12_5": "manussasampattīnaṁ aggabhūtaṁ cakkavattisampattiṁ anubhavitvā imasmiṁ buddhuppāde ekasmiṁ addhakule nibbatto",
  "atk-s0510a10:12_6": "vuddhippatto satthu dhammadesanaṁ sutvā pasannamānaso pabbajitvā nacirasseva arahā ahosi.",
  "atk-s0510a10:13_0": "14.",
  "atk-s0510a10:13_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento tissassāhaṁ bhagavatotiādimāha.",
  "atk-s0510a10:13_2": "Taṁ sabbaṁ uttānatthamevāti.",
  "atk-s0510a10:14_0": "Aḍḍhaceḷakattheraapadānavaṇṇanā samattā.",
  "atk-s0510a10:15_0": "4. Sūcidāyakattheraapadānavaṇṇanā",
  "atk-s0510a10:16_0": "Kammārohaṁ pure āsintiādikaṁ āyasmato sūcidāyakattherassa apadānaṁ.",
  "atk-s0510a10:16_1": "Ayampi purimabuddhesu katādhikāro antarantarā kusalabījāni pūrento vipassissa bhagavato kāle antarantarā",
  "atk-s0510a10:16_2": "katena ekena kammacchiddena kammārakule nibbatto vuddhimanvāya sakasippesu nipphattiṁ patto satthu dhammadesanaṁ",
  "atk-s0510a10:16_3": "sutvā pasannamānaso cīvarasibbanatthāya sūcidānamadāsi,",
  "atk-s0510a10:16_4": "tena puññena dibbasampattiṁ anubhavitvā aparabhāge manussesu uppanno cakkavattādayo sampattiyo ca anubhavanto",
  "atk-s0510a10:16_5": "uppannuppannabhave tikkhapañño vajīrañāṇo ahosi.",
  "atk-s0510a10:16_6": "So kamena imasmiṁ buddhuppāde nibbatto vuddhippatto mahaddhano saddhājāto tikkhapañño ahosi.",
  "atk-s0510a10:16_7": "So ekadivasaṁ satthu dhammadesanaṁ sutvā dhammānusārena ñāṇaṁ pesetvā nisinnāsaneyeva arahā ahosi.",
  "atk-s0510a10:17_0": "19.",
  "atk-s0510a10:17_1": "So arahā samāno attano pubbakammaṁ saritvā somanassajāto pubbacaritāpadānaṁ pakāsento kammārohaṁ pure āsintiādimāha.",
  "atk-s0510a10:17_2": "Tattha kammāroti ayokammalohakammādinā kammena jīvati ruhati vuddhiṁ virūḷhiṁ āpajjatīti kammāro,",
  "atk-s0510a10:17_3": "pubbe puññakaraṇakāle kammāro āsiṁ ahosinti attho.",
  "atk-s0510a10:17_4": "Sesaṁ sabbattha uttānamevāti.",
  "atk-s0510a10:18_0": "Sūcidāyakattheraapadānavaṇṇanā samattā.",
  "atk-s0510a10:19_0": "5. Gandhamāliyattheraapadānavaṇṇanā",
  "atk-s0510a10:20_0": "Siddhatthassabhagavatotiādikaṁ āyasmato gandhamāliyattherassa apadāna.",
  "atk-s0510a10:20_1": "Ayampi purimabuddhesu katādhikāro siddhatthassa bhagavato kāle kulagehe nibbatto mahaddhano mahābhogo ahosi.",
  "atk-s0510a10:20_2": "So satthari pasīditvā candanāgarukappūrakassaturādīni anekāni sugandhāni vaḍḍhetvā satthu gandhathūpaṁ kāresi.",
  "atk-s0510a10:20_3": "Tassupari sumanapupphehi chādesi,",
  "atk-s0510a10:20_4": "buddhañca aṭṭhaṅganamakkāraṁ akāsi.",
  "atk-s0510a10:20_5": "So tena puññakammena devamanussesu sampattiyo anubhavitvā imasmiṁ buddhuppāde vibhavasampanne ekasmiṁ",
  "atk-s0510a10:20_6": "kulagehe nibbatto vuddhimanvāya satthari pasīditvā pabbajito nacirasseva arahā ahosi.",
  "atk-s0510a10:21_0": "24.",
  "atk-s0510a10:21_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento siddhatthassa bhagavatotiādimāha.",
  "atk-s0510a10:21_2": "Taṁ sabbaṁ uttānatthamevāti.",
  "atk-s0510a10:22_0": "Gandhamāliyattheraapadānavaṇṇanā samattā.",
  "atk-s0510a10:23_0": "6. Tipupphiyattheraapadānavaṇṇanā",
  "atk-s0510a10:24_0": "Migaluddo pure āsintiādikaṁ āyasmato tipupphiyattherassa apadānaṁ.",
  "atk-s0510a10:24_1": "Ayampi purimabuddhesu katādhikāro antarā kenaci akusalacchiddena vipassissa bhagavato kāle nesādakule nibbatto migaluddo hutvā araññe viharati.",
  "atk-s0510a10:24_2": "Tadā vipassissa bhagavato pāṭalibodhiṁ sampuṇṇapattapallavaṁ haritavaṇṇaṁ nīlobhāsaṁ manoramaṁ disvā",
  "atk-s0510a10:24_3": "tīhi pupphehi pūjetvā purāṇapattaṁ chaḍḍetvā bhagavato sammukhā viya pāṭalimahābodhiṁ vandi.",
  "atk-s0510a10:24_4": "So tena puññena tato cuto devaloke uppanno tattha dibbasampattiṁ aparāparaṁ anubhavitvā tato cuto manussesu",
  "atk-s0510a10:24_5": "jāto tattha cakkavattisampattiādayo anubhavitvā imasmiṁ buddhuppāde ekasmiṁ kulagehe nibbatto vuddhimanvāya",
  "atk-s0510a10:24_6": "satthu dhammadesanaṁ sutvā paṭiladdhasomanassahadayo gehaṁ pahāya pabbajitvā nacirasseva arahā ahosi.",
  "atk-s0510a10:25_0": "31.",
  "atk-s0510a10:25_1": "So evaṁ siddhippatto attano pubbakammaṁ saritvā somanassajāto pubbacaritāpadānaṁ pakāsento migaluddo pure āsintiādimāha.",
  "atk-s0510a10:25_2": "Tattha maraṇāya gacchati pāpuṇātīti migo,",
  "atk-s0510a10:25_3": "atha vā magayamāno ihati pavattatīti migo,",
  "atk-s0510a10:25_4": "migānaṁ māraṇe luddo lobhī gedhoti migaluddo,",
  "atk-s0510a10:25_5": "pure mayhaṁ puññakaraṇasamaye kānanasaṅkhāte mahāaraññe migaluddo āsinti sambandho.",
  "atk-s0510a10:25_6": "Pāṭaliṁ haritaṁ disvāti tattha pakārena talena rattavaṇṇena bhavatīti pāṭali ,",
  "atk-s0510a10:25_7": "pupphānaṁ rattavaṇṇatāya pāṭalīti vohāro,",
  "atk-s0510a10:25_8": "pattānaṁ haritatāya haritaṁ nīlavaṇṇaṁ pāṭalibodhiṁ disvāti attho.",
  "atk-s0510a10:25_9": "Sesaṁ sabbattha uttānatthamevāti.",
  "atk-s0510a10:26_0": "Tipupphiyattheraapadānavaṇṇanā samattā.",
  "atk-s0510a10:27_0": "7. Madhupiṇḍikattheraapadānavaṇṇanā",
  "atk-s0510a10:28_0": "Vivane kānane disvātiādikaṁ āyasmato madhupiṇḍikattherassa apadānaṁ.",
  "atk-s0510a10:28_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a10:28_2": "bhagavato kāle nesādayoniyaṁ nibbatto mahāaraññe paṭivasati.",
  "atk-s0510a10:28_3": "Tadā vivekābhiratiyā sampattaṁ siddhatthaṁ bhagavantaṁ disvā samādhito vuṭṭhitassa tassa sumadhuraṁ madhumadāsi.",
  "atk-s0510a10:28_4": "Tattha ca pasannamānaso vanditvā pakkāmi.",
  "atk-s0510a10:28_5": "So teneva puññena sampattiṁ anubhavanto devamanussesu saṁsaritvā imasmiṁ buddhuppāde kulagehe nibbatto",
  "atk-s0510a10:28_6": "vuddhippatto satthari pasīditvā pabbajito nacirasseva arahā ahosi.",
  "atk-s0510a10:29_0": "37.",
  "atk-s0510a10:29_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento vivane kānane disvātiādimāha.",
  "atk-s0510a10:29_2": "Tattha vivaneti visesena vanaṁ patthaṭaṁ vivanaṁ,",
  "atk-s0510a10:29_3": "hatthiassarathasaddehi bherisaddehi ca vatthukāmakilesakāmehi ca vigataṁ byāpagatanti attho,",
  "atk-s0510a10:29_4": "kānanasaṅkhāte mahāaraññe vivaneti sambandho.",
  "atk-s0510a10:29_5": "Osadhiṁva virocantanti bhavavaḍḍhakijanānaṁ icchiticchitaṁ nipphādetīti osadhaṁ.",
  "atk-s0510a10:29_6": "Ojānibbattikāraṇaṁ paṭicca yāya tārakāya uggatāya uddharanti gaṇhantīti sā osadhi.",
  "atk-s0510a10:29_7": "Osadhitārakā iva virocantīti vattabbe gāthābandhasukhatthaṁ ‘‘osadhiṁva virocanta’’nti ca vuttaṁ.",
  "atk-s0510a10:29_8": "Sesaṁ sabbattha uttānamevāti.",
  "atk-s0510a10:30_0": "Madhupiṇḍikattheraapadānavaṇṇanā samattā.",
  "atk-s0510a10:31_0": "8. Senāsanadāyakattheraapadānavaṇṇanā",
  "atk-s0510a10:32_0": "Siddhatthassa bhagavatotiādikaṁ āyasmato senāsanadāyakattherassa apadānaṁ.",
  "atk-s0510a10:32_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a10:32_2": "bhagavato kāle kulagehe nibbatto vuddhippatto satthari pasīditvā attano vasanaṭṭhānaṁ vanantaraṁ sampattassa",
  "atk-s0510a10:32_3": "bhagavato paṇāmaṁ katvā paṇṇasantharaṁ santharitvā adāsi.",
  "atk-s0510a10:32_4": "Bhagavato nisinnaṭṭhānassa samantato bhittiparicchedaṁ katvā pupphapūjamakāsi.",
  "atk-s0510a10:32_5": "So tena puññena devamanussesu saṁsaranto ubhayasampattiyo anubhavitvā imasmiṁ buddhuppāde kulagehe nibbatto",
  "atk-s0510a10:32_6": "vuddhippatto satthari pasīditvā pabbajito nacirasseva arahā ahosi.",
  "atk-s0510a10:33_0": "45.",
  "atk-s0510a10:33_1": "So aparabhāge attano pubbakammaṁ saritvā somanassajāto attano pubbacaritāpadānaṁ dassento siddhatthassa bhagavatotiādimāha.",
  "atk-s0510a10:33_2": "Taṁ sabbaṁ heṭṭhā vuttanayattā uttānatthamevāti.",
  "atk-s0510a10:34_0": "Senāsanadāyakattheraapadānavaṇṇanā samattā.",
  "atk-s0510a10:35_0": "9. Veyyāvaccakarattheraapadānavaṇṇanā",
  "atk-s0510a10:36_0": "Vipassissa bhagavatotiādikaṁ āyasmato veyyāvaccakarattherassa apadānaṁ.",
  "atk-s0510a10:36_1": "Tassa uppattiādayo heṭṭhā vuttaniyāmeneva daṭṭhabbā.",
  "atk-s0510a10:37_0": "Veyyāvaccakarattheraapadānavaṇṇanā samattā.",
  "atk-s0510a10:38_0": "10. Buddhupaṭṭhākattheraapadānavaṇṇanā",
  "atk-s0510a10:39_0": "Vipassissabhagavatotiādikaṁ āyasmato buddhupaṭṭhākattherassa apadānaṁ.",
  "atk-s0510a10:39_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a10:39_2": "bhagavato kāle saṅkhadhamakakule nibbatto vuddhimanvāya attano sippe saṅkhadhamane cheko ahosi,",
  "atk-s0510a10:39_3": "niccakālaṁ bhagavato saṅkhaṁ dhametvā saṅkhasaddeneva pūjesi.",
  "atk-s0510a10:39_4": "So tena puññena devamanussesu saṁsaranto sabbattha pākaṭo mahāghoso mahānādī madhurassaro ahosi,",
  "atk-s0510a10:39_5": "imasmiṁ buddhuppāde ekasmiṁ pākaṭakule nibbatto vuddhippatto madhurassaroti pākaṭo,",
  "atk-s0510a10:39_6": "satthari pasīditvā pabbajito nacirasseva arahā ahosi,",
  "atk-s0510a10:39_7": "aparabhāge madhurassarattheroti pākaṭo.",
  "atk-s0510a10:40_0": "51.",
  "atk-s0510a10:40_1": "So ekadivasaṁ attano pubbakammaṁ saritvā somanassajāto pubbacaritāpadānaṁ pakāsento vipassissa bhagavatotiādimāha.",
  "atk-s0510a10:40_2": "Taṁ heṭṭhā vuttameva.",
  "atk-s0510a10:40_3": "Ahosiṁ saṅkhadhamakoti saṁ suṭṭhu khananto gacchatīti saṅkho,",
  "atk-s0510a10:40_4": "samuddajalapariyante caramāno gacchati vicaratīti attho.",
  "atk-s0510a10:40_5": "Taṁ saṅkhaṁ dhamati ghosaṁ karotīti saṅkhadhamako,",
  "atk-s0510a10:40_6": "sohaṁ saṅkhadhamakova ahosinti attho.",
  "atk-s0510a10:40_7": "Sesaṁ sabbattha uttānamevāti.",
  "atk-s0510a10:41_0": "Buddhupaṭṭhākattheraapadānavaṇṇanā samattā.",
  "atk-s0510a10:42_0": "Dasamavaggavaṇṇanā samattā."
}