{
  "tika-vin05t11:0_0": "11. Kayavikkayasamāpattivinicchayakathā",
  "tika-vin05t11:1_0": "57.Kayavikkayasamāpattīti kayavikkayasamāpajjanaṁ.",
  "tika-vin05t11:1_1": "‘‘Iminā imaṁ dehī’’tiādinā (pārā. aṭṭha.",
  "tika-vin05t11:1_2": "2.595) hi nayena parassa kappiyabhaṇḍaṁ gaṇhanto kayaṁ samāpajjati,",
  "tika-vin05t11:1_3": "attano kappiyabhaṇḍaṁ dento vikkayaṁ.",
  "tika-vin05t11:1_4": "Ayaṁ pana kayavikkayo ṭhapetvā pañca sahadhammike avasesehi gihipabbajitehi antamaso mātāpitūhipi saddhiṁ na vaṭṭati.",
  "tika-vin05t11:2_0": "Tatrāyaṁ vinicchayo –",
  "tika-vin05t11:2_1": "vatthena vā vatthaṁ hotu,",
  "tika-vin05t11:2_2": "bhattena vā bhattaṁ,",
  "tika-vin05t11:2_3": "yaṁ kiñci kappiyaṁ ‘‘iminā imaṁ dehī’’ti vadati, dukkaṭaṁ.",
  "tika-vin05t11:2_4": "Evaṁ vatvā mātuyāpi attano bhaṇḍaṁ deti, dukkaṭaṁ,",
  "tika-vin05t11:2_5": "‘‘iminā imaṁ dehī’’ti vutto vā ‘‘imaṁ dehi,",
  "tika-vin05t11:2_6": "imaṁ te dassāmī’’ti taṁ vatvā vā mātuyāpi bhaṇḍaṁ attanā gaṇhāti, dukkaṭaṁ,",
  "tika-vin05t11:2_7": "attano bhaṇḍe parahatthaṁ,",
  "tika-vin05t11:2_8": "parabhaṇḍe ca attano hatthaṁ sampatte nissaggiyaṁ pācittiyaṁ.",
  "tika-vin05t11:2_9": "Mātaraṁ vā pana pitaraṁ vā ‘‘imaṁ dehī’’ti vadato viññatti na hoti,",
  "tika-vin05t11:2_10": "‘‘imaṁ gaṇhāhī’’ti dadato saddhādeyyavinipātanaṁ na hoti.",
  "tika-vin05t11:2_11": "Aññātakaṁ ‘‘imaṁ dehī’’ti vadato viññatti,",
  "tika-vin05t11:2_12": "‘‘imaṁ gaṇhāhī’’ti dadato saddhādeyyavinipātanaṁ,",
  "tika-vin05t11:2_13": "‘‘iminā imaṁ dehī’’ti kayavikkayaṁ āpajjato nissaggiyaṁ.",
  "tika-vin05t11:2_14": "Tasmā kappiyabhaṇḍaṁ parivattantena mātāpitūhipi saddhiṁ kayavikkayaṁ,",
  "tika-vin05t11:2_15": "aññātakehi saddhiṁ tisso āpattiyo mocentena parivattetabbaṁ.",
  "tika-vin05t11:3_0": "Tatrāyaṁ parivattanavidhi –",
  "tika-vin05t11:3_1": "bhikkhussa pātheyyataṇḍulā honti,",
  "tika-vin05t11:3_2": "so antarāmagge bhattahatthaṁ purisaṁ disvā ‘‘amhākaṁ taṇḍulā atthi,",
  "tika-vin05t11:3_3": "na ca no imehi attho,",
  "tika-vin05t11:3_4": "bhattena pana attho’’ti vadati,",
  "tika-vin05t11:3_5": "puriso taṇḍule gahetvā bhattaṁ deti, vaṭṭati.",
  "tika-vin05t11:3_6": "Tissopi āpattiyo na honti,",
  "tika-vin05t11:3_7": "antamaso nimittakammamattampi na hoti. Kasmā?",
  "tika-vin05t11:3_8": "Mūlassa atthitāya.",
  "tika-vin05t11:3_9": "Yo pana evaṁ akatvā ‘‘iminā imaṁ dehī’’ti parivatteti,",
  "tika-vin05t11:3_10": "yathāvatthukameva.",
  "tika-vin05t11:3_11": "Vighāsādaṁ disvā ‘‘imaṁ odanaṁ bhuñjitvā rajanaṁ vā dārūni vā āharā’’ti vadati,",
  "tika-vin05t11:3_12": "rajanachalligaṇanāya dārugaṇanāya ca nissaggiyāni honti.",
  "tika-vin05t11:3_13": "‘‘Imaṁ odanaṁ bhuñjitvā imaṁ nāma karothā’’ti dantakārādīhi sippikehi dhammakaraṇādīsu taṁ taṁ parikkhāraṁ kāreti,",
  "tika-vin05t11:3_14": "rajakehi vā vatthaṁ dhovāpeti,",
  "tika-vin05t11:3_15": "yathāvatthukameva.",
  "tika-vin05t11:3_16": "Nahāpitena kese chindāpeti ,",
  "tika-vin05t11:3_17": "kammakārehi navakammaṁ kāreti,",
  "tika-vin05t11:3_18": "yathāvatthukameva.",
  "tika-vin05t11:3_19": "Sace pana ‘‘idaṁ bhattaṁ bhuñjitvā idaṁ karothā’’ti na vadati,",
  "tika-vin05t11:3_20": "‘‘idaṁ bhattaṁ bhuñja, bhuttosi,",
  "tika-vin05t11:3_21": "bhuñjissasi,",
  "tika-vin05t11:3_22": "idaṁ nāma karohī’’ti vadati, vaṭṭati.",
  "tika-vin05t11:3_23": "Ettha ca kiñcāpi vatthadhovane vā kesacchedane vā bhūmisodhanādinavakamme vā parabhaṇḍaṁ attano hatthagataṁ nissajjitabbaṁ nāma natthi,",
  "tika-vin05t11:3_24": "mahāaṭṭhakathāyaṁ pana daḷhaṁ katvā vuttattā na sakkā etaṁ paṭikkhipituṁ,",
  "tika-vin05t11:3_25": "tasmā yathā nissaggiyavatthumhi paribhutte vā naṭṭhe vā pācittiyaṁ deseti,",
  "tika-vin05t11:3_26": "evamidhāpi desetabbaṁ.",
  "tika-vin05t11:4_0": "Yaṁ kiñci kappiyabhaṇḍaṁ gaṇhitukāmatāya agghaṁ pucchituṁ vaṭṭati,",
  "tika-vin05t11:4_1": "tasmā ‘‘ayaṁ tava patto kiṁ agghatī’’ti pucchite ‘‘idaṁ nāmā’’ti vadati,",
  "tika-vin05t11:4_2": "sace attano kappiyabhaṇḍaṁ mahagghaṁ hoti,",
  "tika-vin05t11:4_3": "evañca naṁ paṭivadati ‘‘upāsaka mama idaṁ vatthu mahagghaṁ,",
  "tika-vin05t11:4_4": "tava pattaṁ aññassa dehī’’ti.",
  "tika-vin05t11:4_5": "Taṁ sutvā itaro ‘‘aññaṁ thālakampi dassāmī’’ti vadati,",
  "tika-vin05t11:4_6": "gaṇhituṁ vaṭṭati.",
  "tika-vin05t11:4_7": "Sace so patto mahaggho,",
  "tika-vin05t11:4_8": "bhikkhuno vatthu appagghaṁ,",
  "tika-vin05t11:4_9": "pattasāmiko cassa appagghabhāvaṁ na jānāti,",
  "tika-vin05t11:4_10": "patto na gahetabbo,",
  "tika-vin05t11:4_11": "‘‘mama vatthu appaggha’’nti ācikkhitabbaṁ.",
  "tika-vin05t11:4_12": "Mahagghabhāvaṁ ñatvā vañcetvā gaṇhantopi hi bhaṇḍaṁ agghāpetvā kāretabbataṁ āpajjati.",
  "tika-vin05t11:4_13": "Sace pattasāmiko ‘‘hotu, bhante,",
  "tika-vin05t11:4_14": "sesaṁ mama puññaṁ bhavissatī’’ti deti, vaṭṭati.",
  "tika-vin05t11:4_15": "Kappiyakārakassa pana ‘‘iminā imaṁ gahetvā dehī’’ti ācikkhituṁ vaṭṭati,",
  "tika-vin05t11:4_16": "tasmā yassa hatthato bhaṇḍaṁ gaṇhāti,",
  "tika-vin05t11:4_17": "taṁ ṭhapetvā aññaṁ antamaso tassa puttabhātikampi kappiyakārakaṁ katvā ‘‘iminā imaṁ nāma gahetvā dehī’’ti ācikkhati,",
  "tika-vin05t11:4_18": "so ce cheko hoti,",
  "tika-vin05t11:4_19": "punappunaṁ apanetvā vivaditvā gaṇhāti,",
  "tika-vin05t11:4_20": "tuṇhībhūtena ṭhātabbaṁ.",
  "tika-vin05t11:4_21": "No ce cheko hoti,",
  "tika-vin05t11:4_22": "na jānāti gahetuṁ,",
  "tika-vin05t11:4_23": "vāṇijako ca taṁ vañceti,",
  "tika-vin05t11:4_24": "‘‘mā gaṇhāhī’’ti vattabbo.",
  "tika-vin05t11:5_0": "‘‘Idaṁ paṭiggahitaṁ telaṁ vā sappi vā amhākaṁ atthi,",
  "tika-vin05t11:5_1": "amhākañca aññena appaṭiggahitakena attho’’ti vutte pana sace so taṁ gahetvā aññaṁ deti,",
  "tika-vin05t11:5_2": "paṭhamaṁ attano telaṁ na mināpetabbaṁ. Kasmā?",
  "tika-vin05t11:5_3": "Nāḷiyañhi avasiṭṭhatelaṁ hoti,",
  "tika-vin05t11:5_4": "taṁ pacchā minantassa appaṭiggahitaṁ dūseyya.",
  "tika-vin05t11:5_5": "Ayañca kayavikkayo nāma kappiyabhaṇḍavasena vutto.",
  "tika-vin05t11:5_6": "Kappiyena hi kappiyaṁ parivattentassa kayavikkayasikkhāpadena nissaggiyaṁ vuttaṁ,",
  "tika-vin05t11:5_7": "akappiyena pana akappiyaṁ parivattentassa,",
  "tika-vin05t11:5_8": "kappiyena vā akappiyaṁ akappiyena vā kappiyaṁ parivattentassa rūpiyasaṁvohārasikkhāpadena nissaggiyaṁ,",
  "tika-vin05t11:5_9": "tasmā ubhosu vā ekasmiṁ vā akappiye sati rūpiyasaṁvohāro nāma hoti.",
  "tika-vin05t11:6_0": "58.",
  "tika-vin05t11:6_1": "Rūpiyasaṁvohārassa ca garubhāvadīpanatthaṁ idaṁ pattacatukkaṁ veditabbaṁ.",
  "tika-vin05t11:6_2": "Yo hi rūpiyaṁ uggaṇhitvā tena ayabījaṁ samuṭṭhāpeti,",
  "tika-vin05t11:6_3": "taṁ koṭṭāpetvā tena lohena pattaṁ kāreti,",
  "tika-vin05t11:6_4": "ayaṁ patto mahāakappiyo nāma,",
  "tika-vin05t11:6_5": "na sakkā kenaci upāyena kappiyo kātuṁ.",
  "tika-vin05t11:6_6": "Sacepi taṁ vināsetvā thālakaṁ kāreti,",
  "tika-vin05t11:6_7": "tampi akappiyaṁ.",
  "tika-vin05t11:6_8": "Vāsiṁ kāreti,",
  "tika-vin05t11:6_9": "tāya chinnadantakaṭṭhampi akappiyaṁ.",
  "tika-vin05t11:6_10": "Baḷisaṁ kāreti,",
  "tika-vin05t11:6_11": "tena māritā macchāpi akappiyā.",
  "tika-vin05t11:6_12": "Vāsiṁ tāpetvā udakaṁ vā khīraṁ vā uṇhāpeti,",
  "tika-vin05t11:6_13": "tampi akappiyameva.",
  "tika-vin05t11:7_0": "Yo pana rūpiyaṁ uggaṇhitvā tena pattaṁ kiṇāti,",
  "tika-vin05t11:7_1": "ayampi patto akappiyo.",
  "tika-vin05t11:7_2": "‘‘Pañcannampi sahadhammikānaṁ na kappatī’’ti mahāpaccariyaṁ vuttaṁ.",
  "tika-vin05t11:7_3": "Sakkā pana kappiyo kātuṁ.",
  "tika-vin05t11:7_4": "So hi mūle mūlasāmikānaṁ,",
  "tika-vin05t11:7_5": "patte ca pattasāmikānaṁ dinne kappiyo hoti,",
  "tika-vin05t11:7_6": "kappiyabhaṇḍaṁ datvā gahetvā paribhuñjituṁ vaṭṭati.",
  "tika-vin05t11:8_0": "Yopi rūpiyaṁ uggaṇhāpetvā kappiyakārakena saddhiṁ kammārakulaṁ gantvā pattaṁ disvā ‘‘ayaṁ mayhaṁ ruccatī’’ti vadati,",
  "tika-vin05t11:8_1": "kappiyakārako ca taṁ rūpiyaṁ datvā kammāraṁ saññāpeti,",
  "tika-vin05t11:8_2": "ayampi patto kappiyavohārena gahitopi dutiyapattasadisoyeva,",
  "tika-vin05t11:8_3": "mūlassa sampaṭicchitattā akappiyo.",
  "tika-vin05t11:8_4": "Kasmā sesānaṁ na kappatīti?",
  "tika-vin05t11:8_5": "Mūlassa anissaṭṭhattā.",
  "tika-vin05t11:9_0": "Yo pana rūpiyaṁ asampaṭicchitvā ‘‘therassa pattaṁ kiṇitvā dehī’’ti pahitakappiyakārakena saddhiṁ kammārakulaṁ",
  "tika-vin05t11:9_1": "gantvā pattaṁ disvā ‘‘ime kahāpaṇe gahetvā imaṁ dehī’’ti kahāpaṇe dāpetvā gahito,",
  "tika-vin05t11:9_2": "ayaṁ patto etasseva bhikkhuno na vaṭṭati dubbicāritattā,",
  "tika-vin05t11:9_3": "aññesaṁ pana vaṭṭati mūlassa asampaṭicchitattā.",
  "tika-vin05t11:9_4": "Mahāsumattherassa kira upajjhāyo anuruddhatthero nāma ahosi.",
  "tika-vin05t11:9_5": "So attano evarūpaṁ pattaṁ sappissa pūretvā saṅghassa nissajji.",
  "tika-vin05t11:9_6": "Tipiṭakacūḷanāgattherassa saddhivihārikānaṁ evarūpo patto ahosi.",
  "tika-vin05t11:9_7": "Taṁ theropi sappissa pūretvā saṅghassa nissajjāpesīti.",
  "tika-vin05t11:9_8": "Idaṁ akappiyapattacatukkaṁ.",
  "tika-vin05t11:10_0": "Sace pana rūpiyaṁ asampaṭicchitvā ‘‘therassa pattaṁ kiṇitvā dehī’’ti pahitakappiyakārakena saddhiṁ kammārakulaṁ",
  "tika-vin05t11:10_1": "gantvā pattaṁ disvā ‘‘ayaṁ mayhaṁ ruccatī’’ti vā ‘‘imāhaṁ gahessāmī’’ti vā vadati,",
  "tika-vin05t11:10_2": "kappiyakārako ca taṁ rūpiyaṁ datvā kammāraṁ saññāpeti,",
  "tika-vin05t11:10_3": "ayaṁ patto sabbakappiyo buddhānampi paribhogāraho.",
  "tika-vin05t11:10_4": "Imaṁ pana rūpiyasaṁvohāraṁ karontena ‘‘iminā imaṁ gahetvā dehī’’ti kappiyakārakampi ācikkhituṁ na vaṭṭati.",
  "tika-vin05t11:11_0": "Iti pāḷimuttakavinayavinicchayasaṅgahe",
  "tika-vin05t11:12_0": "Kayavikkayasamāpattivinicchayakathā samattā."
}