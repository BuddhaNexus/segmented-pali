{
  "tika-s0404t15:0_0": "3. Mahāvaggo",
  "tika-s0404t15:1_0": "1. Sīhanādasuttavaṇṇanā",
  "tika-s0404t15:2_0": "21.",
  "tika-s0404t15:2_1": "Tatiyassa paṭhame visamaṭṭhānesūti papātādīsu visamaṭṭhānesu.",
  "tika-s0404t15:2_2": "“Aññehi asādhāraṇānī”ti kasmā vuttaṁ,",
  "tika-s0404t15:2_3": "nanu cetāni sāvakānampi ekaccānaṁ uppajjantīti?",
  "tika-s0404t15:2_4": "Kāmaṁ uppajjanti,",
  "tika-s0404t15:2_5": "yādisāni pana buddhānaṁ ṭhānāṭṭhānañāṇādīni,",
  "tika-s0404t15:2_6": "na tādisāni tadaññesaṁ kadācipi uppajjantīti aññehi asādhāraṇānīti.",
  "tika-s0404t15:2_7": "Tenāha “tathāgatasseva balānī”ti.",
  "tika-s0404t15:2_8": "Imameva hi yathāvuttalesaṁ apekkhitvā tadabhāvato āsayānusayañāṇādīsu eva asādhāraṇasamaññā niruḷhā.",
  "tika-s0404t15:2_9": "Kāmaṁ ñāṇabalānaṁ ñāṇasambhāro visesapaccayo,",
  "tika-s0404t15:2_10": "puññasambhāropi pana nesaṁ paccayo eva.",
  "tika-s0404t15:2_11": "Ñāṇasambhārassapi vā puññasambhārabhāvato “puññussayasampattiyā āgatānī”ti vuttaṁ.",
  "tika-s0404t15:3_0": "Pakatihatthikulanti giricaranadicaravanacarādippabhedā gocariyakālāvakanāmā sabbāpi balena pākatikā hatthijāti.",
  "tika-s0404t15:3_1": "Dasannaṁ purisānanti thāmamajjhimānaṁ dasannaṁ purisānaṁ.",
  "tika-s0404t15:3_2": "Ekassa tathāgatassa kāyabalanti ānetvā sambandho.",
  "tika-s0404t15:3_3": "Ekassāti ca tathā heṭṭhā kathāyaṁ āgatattā desanāsotena vuttaṁ.",
  "tika-s0404t15:3_4": "Nārāyanasaṅghātabalanti ettha nārā vuccanti rasmiyo.",
  "tika-s0404t15:3_5": "Tā bahū nānāvidhā ito uppajjantīti nārāyanaṁ, vajiraṁ,",
  "tika-s0404t15:3_6": "tasmā nārāyanasaṅghātabalanti vajirasaṅghātabalanti attho.",
  "tika-s0404t15:3_7": "Ñāṇabalaṁ pana pāḷiyaṁ āgatameva,",
  "tika-s0404t15:3_8": "na kāyabalaṁ viya aṭṭhakathāruḷhamevāti adhippāyo.",
  "tika-s0404t15:4_0": "Saṁyuttake āgatāni tesattati ñāṇāni,",
  "tika-s0404t15:4_1": "sattasattati ñāṇānīti vuttaṁ,",
  "tika-s0404t15:4_2": "tattha pana nidānavagge sattasattati āgatāni catucattārīsañca.",
  "tika-s0404t15:4_3": "Tesattati pana paṭisambhidāmagge sutamayādīni āgatāni dissanti,",
  "tika-s0404t15:4_4": "na saṁyuttake.",
  "tika-s0404t15:4_5": "Aññānipīti etena ñāṇavatthuvibhaṅge ekakādivasena vuttāni,",
  "tika-s0404t15:4_6": "aññattha ca “pubbante ñāṇa”ntiādinā brahmajālādīsu ca “tayidaṁ tathāgato pajānāti ‘imāni diṭṭhiṭṭhānāni",
  "tika-s0404t15:4_7": "evaṁ gahitānī’ti”ādinā vuttāni anekāni ñāṇappabhedāni saṅgaṇhāti.",
  "tika-s0404t15:4_8": "Yāthāvappaṭivedhato sayañca akampiyaṁ puggalañca taṁsamaṅginaṁ neyyesu adhibalaṁ karotīti āha “akampiyaṭṭhena upatthambhanaṭṭhena cā”ti.",
  "tika-s0404t15:5_0": "Usabhassa idanti āsabhaṁ,",
  "tika-s0404t15:5_1": "seṭṭhaṭṭhānaṁ.",
  "tika-s0404t15:5_2": "Sabbaññutāpaṭijānanavasena abhimukhaṁ gacchanti,",
  "tika-s0404t15:5_3": "aṭṭha vā parisā upasaṅkamantīti āsabhā,",
  "tika-s0404t15:5_4": "pubbabuddhā.",
  "tika-s0404t15:5_5": "Idaṁ panāti buddhānaṁ ṭhānaṁ sabbaññutameva vadati.",
  "tika-s0404t15:5_6": "Tiṭṭhamānovāti avadantopi tiṭṭhamānova paṭijānāti nāmāti attho.",
  "tika-s0404t15:5_7": "Upagacchatīti anujānāti.",
  "tika-s0404t15:6_0": "Aṭṭhasuparisāsūti “abhijānāmi kho panāhaṁ,",
  "tika-s0404t15:6_1": "sāriputta,",
  "tika-s0404t15:6_2": "anekasataṁ khattiyaparisaṁ…pe…",
  "tika-s0404t15:6_3": "tatra vata maṁ bhayaṁ vā sārajjaṁ vā okkamissatīti nimittametaṁ,",
  "tika-s0404t15:6_4": "sāriputta,",
  "tika-s0404t15:6_5": "na samanupassāmī”ti vuttāsu aṭṭhasu parisāsu.",
  "tika-s0404t15:6_6": "Abhītanādaṁ nadatīti parato dassitañāṇayogena dasabalohanti abhītanādaṁ nadati.",
  "tika-s0404t15:7_0": "Paṭivedhaniṭṭhattā arahattamaggañāṇaṁ paṭivedhoti “phalakkhaṇe uppannaṁ nāmā”ti vuttaṁ.",
  "tika-s0404t15:7_1": "Tena paṭiladdhassapi desanāñāṇassa kiccanipphatti parassa avabujjhanamattena hotīti “aññāsikoṇḍaññassa sotāpattiphalakkhaṇe pavattaṁ nāmā”ti vuttaṁ.",
  "tika-s0404t15:7_2": "Tato paraṁ pana yāva parinibbānā desanāñāṇapavatti tasseva pavattitassa dhammacakkassa ṭhānanti veditabbaṁ",
  "tika-s0404t15:7_3": "pavattitacakkassa cakkavattino cakkaratanassa ṭhānaṁ viya.",
  "tika-s0404t15:8_0": "Tiṭṭhatīti vuttaṁ,",
  "tika-s0404t15:8_1": "kiṁ bhūmiyaṁ puriso viya,",
  "tika-s0404t15:8_2": "noti āha “tadāyattavuttitāyā”ti.",
  "tika-s0404t15:8_3": "Ṭhānanti cettha attalābho dharamānatā ca,",
  "tika-s0404t15:8_4": "na gatinivattīti āha “uppajjati ceva pavattati cā”ti.",
  "tika-s0404t15:8_5": "Yattha panetaṁ dasabalañāṇaṁ vitthāritaṁ,",
  "tika-s0404t15:8_6": "taṁ dassento “abhidhamme panā”tiādimāha.",
  "tika-s0404t15:8_7": "Sesesupi eseva nayo.",
  "tika-s0404t15:9_0": "Samādiyantīti samādānāni,",
  "tika-s0404t15:9_1": "tāni pana samādiyitvā katāni hontīti āha “samādiyitvā katāna”nti.",
  "tika-s0404t15:9_2": "Kammameva vā kammasamādānanti etena samādānasaddassa apubbatthābhāvaṁ dasseti muttagatasadde gatasaddassa viya.",
  "tika-s0404t15:9_3": "Gatīti nirayādigatiyo.",
  "tika-s0404t15:9_4": "Upadhīti attabhāvo.",
  "tika-s0404t15:9_5": "Kāloti kammassa vipaccanārahakālo.",
  "tika-s0404t15:9_6": "Payogoti vipākuppattiyā paccayabhūtā kiriyā.",
  "tika-s0404t15:10_0": "Agatigāmininti nibbānagāminiṁ.",
  "tika-s0404t15:10_1": "Vuttañhi “nibbānañcāhaṁ,",
  "tika-s0404t15:10_2": "sāriputta,",
  "tika-s0404t15:10_3": "pajānāmi nibbānagāminiñca paṭipada”nti.",
  "tika-s0404t15:10_4": "Bahūsupi manussesu ekameva pāṇaṁ ghātentesu kāmaṁ sabbesampi cetanā tassevekassa jīvitindriyārammaṇā,",
  "tika-s0404t15:10_5": "taṁ pana kammaṁ tesaṁ nānākāraṁ.",
  "tika-s0404t15:10_6": "Tesu hi eko ādarena chandajāto karoti,",
  "tika-s0404t15:10_7": "eko “ehi tvampi karohī”ti parehi nippīḷito karoti,",
  "tika-s0404t15:10_8": "eko samānacchando viya hutvā appaṭibāhamāno vicarati.",
  "tika-s0404t15:10_9": "Tesu eko teneva kammena niraye nibbattati,",
  "tika-s0404t15:10_10": "eko tiracchānayoniyaṁ,",
  "tika-s0404t15:10_11": "eko pettivisaye.",
  "tika-s0404t15:10_12": "Taṁ tathāgato āyūhanakkhaṇeyeva “iminā nīhārena āyūhitattā esa niraye nibbattissati,",
  "tika-s0404t15:10_13": "esa tiracchānayoniyaṁ,",
  "tika-s0404t15:10_14": "esa pettivisaye”ti jānāti.",
  "tika-s0404t15:10_15": "Niraye nibbattamānampi “esa mahāniraye nibbattissati,",
  "tika-s0404t15:10_16": "esa ussadaniraye”ti jānāti.",
  "tika-s0404t15:10_17": "Tiracchānayoniyaṁ nibbattamānampi “esa apādako bhavissati,",
  "tika-s0404t15:10_18": "esa dvipādako,",
  "tika-s0404t15:10_19": "esa catuppado,",
  "tika-s0404t15:10_20": "esa bahuppado”ti jānāti.",
  "tika-s0404t15:10_21": "Pettivisaye nibbattamānampi “esa nijjhāmataṇhiko bhavissati,",
  "tika-s0404t15:10_22": "esa khuppipāsiko,",
  "tika-s0404t15:10_23": "esa paradattūpajīvī”ti jānāti.",
  "tika-s0404t15:10_24": "Tesu ca kammesu “idaṁ kammaṁ paṭisandhiṁ ākaḍḍhissati,",
  "tika-s0404t15:10_25": "idaṁ aññena dinnāya paṭisandhiyā upadhivepakkaṁ bhavissatī”ti jānāti.",
  "tika-s0404t15:11_0": "Tathā sakalagāmavāsikesu ekato piṇḍapātaṁ dadamānesu kāmaṁ sabbesampi cetanā piṇḍapātārammaṇāva,",
  "tika-s0404t15:11_1": "taṁ pana kammaṁ tesaṁ nānākāraṁ.",
  "tika-s0404t15:11_2": "Tesu hi eko ādarena karotīti sabbaṁ purimasadisaṁ,",
  "tika-s0404t15:11_3": "tasmā tesu keci devaloke nibbattanti,",
  "tika-s0404t15:11_4": "keci manussaloke.",
  "tika-s0404t15:11_5": "Taṁ tathāgato āyūhanakkhaṇeyeva jānāti.",
  "tika-s0404t15:11_6": "“Iminā nīhārena āyūhitattā esa manussaloke nibbattissati,",
  "tika-s0404t15:11_7": "esa devaloke.",
  "tika-s0404t15:11_8": "Tatthāpi esa khattiyakule,",
  "tika-s0404t15:11_9": "esa brāhmaṇakule,",
  "tika-s0404t15:11_10": "esa vessakule,",
  "tika-s0404t15:11_11": "esa suddakule,",
  "tika-s0404t15:11_12": "esa paranimmitavasavattīsu,",
  "tika-s0404t15:11_13": "esa nimmānaratīsu,",
  "tika-s0404t15:11_14": "esa tusitesu,",
  "tika-s0404t15:11_15": "esa yāmesu,",
  "tika-s0404t15:11_16": "esa tāvatiṁsesu,",
  "tika-s0404t15:11_17": "esa cātumahārājikesu,",
  "tika-s0404t15:11_18": "esa bhummadevesū”tiādinā tattha tattha hīnapaṇītasuvaṇṇadubbaṇṇaappaparivāramahāparivāratādibhedaṁ taṁ taṁ visesaṁ āyūhanakkhaṇeyeva jānāti.",
  "tika-s0404t15:12_0": "Tathā vipassanaṁ paṭṭhapentesuyeva “iminā nīhārena esa kiñci sallakkhetuṁ na sakkhissati,",
  "tika-s0404t15:12_1": "esa mahābhūtamattameva vavatthapessati,",
  "tika-s0404t15:12_2": "esa rūpapariggaheyeva ṭhassati,",
  "tika-s0404t15:12_3": "esa arūpapariggaheyeva,",
  "tika-s0404t15:12_4": "esa nāmarūpapariggaheyeva,",
  "tika-s0404t15:12_5": "esa paccayapariggaheyeva,",
  "tika-s0404t15:12_6": "esa lakkhaṇārammaṇikavipassanāyameva,",
  "tika-s0404t15:12_7": "esa paṭhamaphaleyeva,",
  "tika-s0404t15:12_8": "esa dutiyaphaleyeva,",
  "tika-s0404t15:12_9": "esa tatiyaphaleyeva,",
  "tika-s0404t15:12_10": "esa arahattaṁ pāpuṇissatī”ti jānāti.",
  "tika-s0404t15:12_11": "Kasiṇaparikammaṁ karontesupi “imassa parikammamattameva bhavissati,",
  "tika-s0404t15:12_12": "esa nimittaṁ uppādessati,",
  "tika-s0404t15:12_13": "esa appanaṁ eva pāpuṇissati,",
  "tika-s0404t15:12_14": "esa jhānaṁ pādakaṁ katvā vipassanaṁ paṭṭhapetvā arahattaṁ gaṇhissatī”ti jānāti.",
  "tika-s0404t15:12_15": "Tenāha “imassa cetanā”tiādi.",
  "tika-s0404t15:13_0": "Kāmanato kāmetabbato kāmappaṭisaṁyuttato ca dhātu kāmadhātu.",
  "tika-s0404t15:13_1": "Ādi-saddena byāpādadhāturūpadhātuādīnaṁ saṅgaho.",
  "tika-s0404t15:13_2": "Vilakkhaṇatāyāti visadisasabhāvatāya.",
  "tika-s0404t15:13_3": "Khandhāyatanadhātulokanti anekadhātuṁ nānādhātuṁ khandhalokaṁ āyatanalokaṁ dhātulokaṁ yathābhūtaṁ pajānātīti yojanā.",
  "tika-s0404t15:13_4": "“Ayaṁ rūpakkhandho nāma…pe…",
  "tika-s0404t15:13_5": "ayaṁ viññāṇakkhandho nāma.",
  "tika-s0404t15:13_6": "Tesupi ekavidhena rūpakkhandho,",
  "tika-s0404t15:13_7": "ekādasavidhena rūpakkhandho.",
  "tika-s0404t15:13_8": "Ekavidhena vedanākkhandho,",
  "tika-s0404t15:13_9": "bahuvidhena vedanākkhandho.",
  "tika-s0404t15:13_10": "Ekavidhena saññākkhandho…pe…",
  "tika-s0404t15:13_11": "saṅkhārakkhandho…pe…",
  "tika-s0404t15:13_12": "viññāṇakkhandho,",
  "tika-s0404t15:13_13": "bahuvidhena viññāṇakkhandho”ti evaṁ tāva khandhalokassa,",
  "tika-s0404t15:13_14": "“idaṁ cakkhāyatanaṁ nāma…pe…",
  "tika-s0404t15:13_15": "idaṁ dhammāyatanaṁ nāma.",
  "tika-s0404t15:13_16": "Tattha dasāyatanā kāmāvacarā,",
  "tika-s0404t15:13_17": "dve cātubhūmakā”tiādinā āyatanalokassa,",
  "tika-s0404t15:13_18": "“ayaṁ cakkhudhātu nāma…pe…",
  "tika-s0404t15:13_19": "ayaṁ manoviññāṇadhātu nāma.",
  "tika-s0404t15:13_20": "Tattha soḷasa dhātuyo kāmāvacarā,",
  "tika-s0404t15:13_21": "dve cātubhūmakā”tiādinā dhātulokassa anekasabhāvaṁ nānāsabhāvañca pajānāti.",
  "tika-s0404t15:13_22": "Na kevalaṁ upādinnasaṅkhāralokasseva,",
  "tika-s0404t15:13_23": "atha kho anupādinnakasaṅkhāralokassapi “imāya nāma dhātuyā ussannattā imassa rukkhassa khandho seto,",
  "tika-s0404t15:13_24": "imassa kāḷo,",
  "tika-s0404t15:13_25": "imassa maṭṭho,",
  "tika-s0404t15:13_26": "imassa sakaṇṭako,",
  "tika-s0404t15:13_27": "imassa bahalattaco,",
  "tika-s0404t15:13_28": "imassa tanuttaco,",
  "tika-s0404t15:13_29": "imassa pattaṁ vaṇṇasaṇṭhānādivasena evarūpaṁ,",
  "tika-s0404t15:13_30": "imassa pupphaṁ nīlaṁ pītaṁ lohitaṁ odātaṁ sugandhaṁ duggandhaṁ,",
  "tika-s0404t15:13_31": "imassa phalaṁ khuddakaṁ mahantaṁ dīghaṁ vaṭṭaṁ susaṇṭhānaṁ dussaṇṭhānaṁ maṭṭhaṁ pharusaṁ sugandhaṁ duggandhaṁ",
  "tika-s0404t15:13_32": "madhuraṁ tittakaṁ kaṭukaṁ ambilaṁ kasāvaṁ,",
  "tika-s0404t15:13_33": "imassa kaṇṭako tikhiṇo kuṇṭho ujuko kuṭilo tambo kāḷo odāto hotī”tiādinā pajānāti.",
  "tika-s0404t15:13_34": "Sabbaññubuddhānaṁ eva hi etaṁ balaṁ,",
  "tika-s0404t15:13_35": "na aññesaṁ.",
  "tika-s0404t15:14_0": "Nānādhimuttikatanti nānajjhāsayataṁ.",
  "tika-s0404t15:14_1": "Adhimutti nāma ajjhāsayadhātu ajjhāsayasabhāvo.",
  "tika-s0404t15:14_2": "So pana hīnapaṇītatāsāmaññena pāḷiyaṁ dvidhāva vuttopi hīnapaṇītādibhedena anekavidhoti āha “hīnādīhi adhimuttīhi nānādhimuttikabhāva”nti.",
  "tika-s0404t15:14_3": "Tattha ye ye sattā yaṁyaṁadhimuttikā,",
  "tika-s0404t15:14_4": "te te taṁtadadhimuttike eva sevanti bhajanti payirupāsanti dhātusabhāgato.",
  "tika-s0404t15:14_5": "Yathā gūthādīnaṁ dhātūnaṁ sabhāvo eso,",
  "tika-s0404t15:14_6": "yaṁ gūthādīhi eva saṁsandanti samenti,",
  "tika-s0404t15:14_7": "evaṁ hīnajjhāsayā dussīlādīheva saṁsandanti samenti,",
  "tika-s0404t15:14_8": "sampannasīlādayo ca sampannasīlādīheva.",
  "tika-s0404t15:14_9": "Taṁ nesaṁ nānādhimuttikataṁ bhagavā yathābhūtaṁ pajānātīti.",
  "tika-s0404t15:15_0": "Vuddhiṁhāniñcāti paccayavisesena sāmatthiyato adhikataṁ anadhikatañca.",
  "tika-s0404t15:15_1": "Indriyaparopariyattañāṇaniddese “āsayaṁ jānāti,",
  "tika-s0404t15:15_2": "anusayaṁ jānātī”ti āsayādijānanaṁ kasmā niddiṭṭhanti?",
  "tika-s0404t15:15_3": "Āsayajānanādinā yehi indriyehi paroparehi sattā kalyāṇapāpāsayādikā honti,",
  "tika-s0404t15:15_4": "tesaṁ jānanassa vibhāvanato.",
  "tika-s0404t15:15_5": "Evañca katvā indriyaparopariyattaāsayānusayañāṇānaṁ visuṁ asādhāraṇatā,",
  "tika-s0404t15:15_6": "indriyaparopariyattanānādhimuttikatāñāṇānaṁ visuṁ balavatā ca siddhā hoti.",
  "tika-s0404t15:15_7": "Tattha āsayanti yattha sattā nivasanti,",
  "tika-s0404t15:15_8": "taṁ tesaṁ nivāsaṭṭhānaṁ,",
  "tika-s0404t15:15_9": "diṭṭhigataṁ vā yathābhūtañāṇaṁ vā āsayo,",
  "tika-s0404t15:15_10": "anusayo appahīnabhāvena thāmagato kileso.",
  "tika-s0404t15:15_11": "Taṁ pana bhagavā sattānaṁ āsayaṁ jānanto tesaṁ tesaṁ diṭṭhigatānaṁ vipassanāmaggañāṇānañca appavattikkhaṇepi jānāti.",
  "tika-s0404t15:15_12": "Vuttañhetaṁ –",
  "tika-s0404t15:16_0": "“Kāmaṁ sevantaṁyeva bhagavā jānāti –",
  "tika-s0404t15:16_1": "‘ayaṁ puggalo kāmagaruko kāmāsayo kāmādhimutto’ti.",
  "tika-s0404t15:16_2": "Kāmaṁ sevantaṁyeva jānāti –",
  "tika-s0404t15:16_3": "‘ayaṁ puggalo nekkhammagaruko nekkhammāsayo nekkhammādhimutto’ti.",
  "tika-s0404t15:16_4": "Nekkhammaṁ sevantaṁyeva jānāti. Byāpādaṁ,",
  "tika-s0404t15:16_5": "abyāpādaṁ,",
  "tika-s0404t15:16_6": "thinamiddhaṁ,",
  "tika-s0404t15:16_7": "ālokasaññaṁ sevantaṁyeva jānāti –",
  "tika-s0404t15:16_8": "‘ayaṁ puggalo thinamiddhagaruko thinamiddhāsayo thinamiddhādhimutto”’ti.",
  "tika-s0404t15:17_0": "Paṭhamādīnaṁ catunnaṁ jhānānanti rūpāvacarānaṁ paṭhamādīnaṁ paccanīkajjhāpanaṭṭhena ārammaṇūpanijjhāpanaṭṭhena ca jhānānaṁ.",
  "tika-s0404t15:17_1": "Catukkanayena hetaṁ vuttaṁ.",
  "tika-s0404t15:17_2": "Aṭṭhannaṁ vimokkhānanti ettha paṭipāṭiyā satta appitappitakkhaṇe paccanīkadhammehi vimuccanato ārammaṇe ca adhimuccanato vimokkhā nāma.",
  "tika-s0404t15:17_3": "Aṭṭhamo pana sabbaso saññāvedayitehi vimuttattā apagamavimokkho nāma.",
  "tika-s0404t15:17_4": "Catukkanayapañcakanayesu paṭhamajjhānasamādhi savitakkasavicāro nāma.",
  "tika-s0404t15:17_5": "Pañcakanaye dutiyajjhānasamādhi avitakkavicāramatto.",
  "tika-s0404t15:17_6": "Nayadvayepi upari tīsu jhānesu samādhi avitakkaavicāro.",
  "tika-s0404t15:17_7": "Samāpattīsu paṭipāṭiyā aṭṭhannaṁ samādhītipi nāmaṁ,",
  "tika-s0404t15:17_8": "samāpattītipi cittekaggatāsabbhāvato,",
  "tika-s0404t15:17_9": "nirodhasamāpattiyā tadabhāvato na samādhīti nāmaṁ.",
  "tika-s0404t15:17_10": "Hānabhāgiyadhammanti appaguṇehi paṭhamajjhānādīhi vuṭṭhitassa saññāmanasikārānaṁ kāmādianupakkhandanaṁ.",
  "tika-s0404t15:17_11": "Visesabhāgiyadhammanti paguṇehi paṭhamajjhānādīhi vuṭṭhitassa saññāmanasikārānaṁ dutiyajjhānādipakkhandanaṁ.",
  "tika-s0404t15:17_12": "Iti saññāmanasikārānaṁ kāmādidutiyajjhānādipakkhandanāni hānabhāgiyavisesabhāgiyā dhammāti dassitāni.",
  "tika-s0404t15:17_13": "Tehi pana jhānānaṁ taṁsabhāvatā ca dhammasaddena vuttā.",
  "tika-s0404t15:17_14": "Tasmāti vuttamevatthaṁ hetubhāvena paccāmasati.",
  "tika-s0404t15:17_15": "Vodānanti paguṇatāsaṅkhātaṁ vodānaṁ.",
  "tika-s0404t15:17_16": "Tañhi paṭhamajjhānādīhi vuṭṭhahitvā dutiyajjhānādiadhigamassa paccayattā “vuṭṭhāna”nti vuttaṁ.",
  "tika-s0404t15:17_17": "Keci pana “nirodhato phalasamāpattiyā vuṭṭhānanti pāḷi natthī”ti vadanti.",
  "tika-s0404t15:17_18": "Te “nirodhā vuṭṭhahantassa nevasaññānāsaññāyatanaṁ phalasamāpattiyā anantarapaccayena paccayo”ti imāya pāḷiyā paṭisedhetabbā.",
  "tika-s0404t15:17_19": "Yo samāpattilābhī samāno eva “na lābhīmhī”ti,",
  "tika-s0404t15:17_20": "kammaṭṭhānaṁ samānaṁ eva “na kammaṭṭhāna”nti saññī hoti,",
  "tika-s0404t15:17_21": "so sampattiṁyeva samānaṁ “vipattī”ti paccetīti veditabbo.",
  "tika-s0404t15:18_0": "Na tathā daṭṭhabbanti yathā paravādinā vuttaṁ,",
  "tika-s0404t15:18_1": "tathā na daṭṭhabbaṁ.",
  "tika-s0404t15:18_2": "Sakasakakiccameva jānātīti ṭhānāṭṭhānajānanādisakasakameva kiccaṁ kātuṁ jānāti,",
  "tika-s0404t15:18_3": "yathāsakameva visayaṁ paṭivijjhatīti attho.",
  "tika-s0404t15:18_4": "Tampīti tehi dasabalañāṇehi jānitabbampi.",
  "tika-s0404t15:18_5": "Kammavipākantaramevāti kammantarassa vipākantarameva jānāti.",
  "tika-s0404t15:18_6": "Cetanācetanāsampayuttadhamme nirayādinibbānagāminippaṭipadābhūte kammanti gahetvā āha “kammaparicchedamevā”ti.",
  "tika-s0404t15:18_7": "Dhātunānattañca dhātunānattakāraṇañca dhātunānattakāraṇanti ekadesasarūpekaseso daṭṭhabbo.",
  "tika-s0404t15:18_8": "Tañhi ñāṇaṁ tadubhayampi jānāti.",
  "tika-s0404t15:18_9": "“Imāya nāma dhātuyā ussannattā”tiādinā tathā ceva saṁvaṇṇitaṁ.",
  "tika-s0404t15:18_10": "Saccaparicchedamevāti pariññābhisamayādivasena saccānaṁ paricchinnameva.",
  "tika-s0404t15:18_11": "Appetuṁ na sakkoti aṭṭhamanavamabalāni viya taṁsadisaṁ,",
  "tika-s0404t15:18_12": "iddhividhañāṇamiva vikubbituṁ.",
  "tika-s0404t15:18_13": "Etenassa balasadisatañca nivāreti.",
  "tika-s0404t15:18_14": "Jhānādiñāṇaṁ viya vā appetuṁ vikubbituñca.",
  "tika-s0404t15:18_15": "Yadipi hi jhānādipaccavekkhaṇañāṇaṁ sattamabalanti tassa savitakkasavicāratā vuttā,",
  "tika-s0404t15:18_16": "tathāpi jhānādīhi vinā paccavekkhaṇā natthīti jhānādisahagataṁ ñāṇaṁ tadantogadhaṁ katvā evaṁ vuttanti veditabbaṁ.",
  "tika-s0404t15:18_17": "Atha vā sabbaññutaññāṇaṁ jhānādikiccaṁ viya na sabbaṁ balakiccaṁ kātuṁ sakkotīti dassetuṁ “jhānaṁ hutvā appetuṁ,",
  "tika-s0404t15:18_18": "iddhi hutvā vikubbituñca na sakkotī”ti vuttaṁ,",
  "tika-s0404t15:18_19": "na pana kassaci balassa jhānaiddhibhāvatoti daṭṭhabbaṁ.",
  "tika-s0404t15:19_0": "Evaṁ kiccavisesavasenapi dasabalañāṇasabbaññutaññāṇavisesaṁ dassetvā idāni vitakkattikabhūmantaravasenapi taṁ dassetuṁ “apicā”tiādi vuttaṁ.",
  "tika-s0404t15:19_1": "Paṭipāṭiyātiādito paṭṭhāya paṭipāṭiyā.",
  "tika-s0404t15:20_0": "Anupadavaṇṇanaṁ ñatvā veditabbānīti sambandho.",
  "tika-s0404t15:20_1": "Kilesāvaraṇaṁ niyatamicchādiṭṭhi.",
  "tika-s0404t15:20_2": "Kilesāvaraṇassa abhāvo āsavakkhayañāṇādhigamassa ṭhānaṁ,",
  "tika-s0404t15:20_3": "tabbhāvo aṭṭhānaṁ.",
  "tika-s0404t15:20_4": "Anadhigamassa pana tadubhayampi yathākkamaṁ aṭṭhānaṁ ṭhānañcāti tattha kāraṇaṁ dassento “lokiya…pe…",
  "tika-s0404t15:20_5": "dassanato cā”ti āha.",
  "tika-s0404t15:20_6": "Tattha lokiyasammādiṭṭhiyā ṭhiti āsavakkhayādhigamassa ṭhānaṁ kilesāvaraṇābhāvassa kāraṇattā.",
  "tika-s0404t15:20_7": "Sā hi tasmiṁ sati na hoti,",
  "tika-s0404t15:20_8": "asati ca hoti.",
  "tika-s0404t15:20_9": "Etena tassā aṭṭhitiyā tassa aṭṭhānatā vuttā eva.",
  "tika-s0404t15:20_10": "Nesaṁ veneyyasattānaṁ.",
  "tika-s0404t15:20_11": "Dhātuvemattadassanatoti kāmadhātuādīnaṁ pavattibhedadassanato,",
  "tika-s0404t15:20_12": "yadaggena dhātuvemattaṁ jānāti,",
  "tika-s0404t15:20_13": "tadaggena cariyādivisesampi jānāti.",
  "tika-s0404t15:20_14": "Dhātuvemattadassanatoti vā dhammadhātuvemattadassanato.",
  "tika-s0404t15:20_15": "Sabbāpi hi cariyā dhammadhātupariyāpannā evāti.",
  "tika-s0404t15:20_16": "Payogaṁ anādiyitvāpi santatimahāmattādīnaṁ viya.",
  "tika-s0404t15:20_17": "Dibbacakkhānubhāvato pattabbenāti ettha dibbacakkhunā parassa hadayavatthusannissayalohitavaṇṇadassanamukhena",
  "tika-s0404t15:20_18": "tadā pavattamānacittajānanatthaṁ parikammakaraṇaṁ nāma sāvakānaṁ,",
  "tika-s0404t15:20_19": "tañca kho ādikammikānaṁ,",
  "tika-s0404t15:20_20": "yato dibbacakkhuānubhāvato cetopariyañāṇassa pattabbatā siyā.",
  "tika-s0404t15:20_21": "Buddhānaṁ pana yadipi āsavakkhayañāṇādhigamato pageva dibbacakkhuñāṇādhigamo,",
  "tika-s0404t15:20_22": "tathāpi tathāparikammakaraṇaṁ natthi vijjāttayasiddhiyā sijjhanato.",
  "tika-s0404t15:20_23": "Sesābhiññāttaye cetopariyañāṇaṁ dibbacakkhuñāṇādhigamena pattanti ca vattabbataṁ labhatīti tathā vuttanti daṭṭhabbaṁ.",
  "tika-s0404t15:21_0": "Sīhanādasuttavaṇṇanā niṭṭhitā.",
  "tika-s0404t15:22_0": "2-4. Adhivuttipadasuttādivaṇṇanā",
  "tika-s0404t15:23_0": "22-24.",
  "tika-s0404t15:23_1": "Dutiye adhivacanapadānanti paññattipadānaṁ.",
  "tika-s0404t15:23_2": "Dāsādīsu sirivaḍḍhakādisaddā viya vacanamattameva adhikāraṁ katvā pavattiyā adhivacanaṁ paññatti.",
  "tika-s0404t15:23_3": "Atha vā adhisaddo uparibhāge.",
  "tika-s0404t15:23_4": "Vuccatīti vacanaṁ,",
  "tika-s0404t15:23_5": "upari vacanaṁ adhivacanaṁ,",
  "tika-s0404t15:23_6": "upādābhūtarūpādīnaṁ upari paññapiyamānā upādāpaññattīti attho,",
  "tika-s0404t15:23_7": "tasmā paññattidīpakapadānīti attho daṭṭhabbo.",
  "tika-s0404t15:23_8": "Tassa padāni padaṭṭhānāni adhivacanapadāni.",
  "tika-s0404t15:23_9": "Tenāha “tesaṁ ye”tiādi.",
  "tika-s0404t15:23_10": "Tesanti adhivacanānaṁ.",
  "tika-s0404t15:23_11": "Yeti khandhādayo.",
  "tika-s0404t15:23_12": "Adhivuttitāya adhivuttiyoti diṭṭhiyo vuccanti.",
  "tika-s0404t15:23_13": "Adhikañhi sabhāvadhammesu sassatādiṁ,",
  "tika-s0404t15:23_14": "pakatiādiṁ,",
  "tika-s0404t15:23_15": "drabyādiṁ, jīvādiṁ,",
  "tika-s0404t15:23_16": "kāyādiñca,",
  "tika-s0404t15:23_17": "abhūtaṁ atthaṁ ajjhāropetvā diṭṭhiyo pavattantīti.",
  "tika-s0404t15:23_18": "Tenāha “atha vā”tiādi.",
  "tika-s0404t15:23_19": "Tatiyacatutthāni suviññeyyāni.",
  "tika-s0404t15:24_0": "Adhivuttipadasuttādivaṇṇanā niṭṭhitā.",
  "tika-s0404t15:25_0": "5. Kasiṇasuttavaṇṇanā",
  "tika-s0404t15:26_0": "25.",
  "tika-s0404t15:26_1": "Pañcame sakalaṭṭhenāti nissesaṭṭhena.",
  "tika-s0404t15:26_2": "Anavasesapharaṇavasena cettha sakalaṭṭho veditabbo,",
  "tika-s0404t15:26_3": "asubhanimittādīsu viya ekadese aṭṭhatvā anavasesato gahetabbaṭṭhenāti attho.",
  "tika-s0404t15:26_4": "Tadārammaṇānaṁ dhammānanti taṁ kasiṇaṁ ārabbha pavattanakadhammānaṁ.",
  "tika-s0404t15:26_5": "Khettaṭṭhenāti uppattiṭṭhānaṭṭhena.",
  "tika-s0404t15:26_6": "Adhiṭṭhānaṭṭhenāti pavattiṭṭhānabhāvena.",
  "tika-s0404t15:26_7": "Yathā khettaṁ sassānaṁ uppattiṭṭhānaṁ vaḍḍhanaṭṭhānañca,",
  "tika-s0404t15:26_8": "evameva taṁ ta jhānaṁ sampayuttadhammānanti.",
  "tika-s0404t15:26_9": "Yogino vā sukhavisesānaṁ kāraṇabhāvena.",
  "tika-s0404t15:26_10": "Paricchinditvāti idaṁ “uddhaṁ adho tiriya”nti etthāpi yojetabbaṁ.",
  "tika-s0404t15:26_11": "Paricchinditvā eva hi sabbattha kasiṇaṁ vaḍḍhetabbaṁ.",
  "tika-s0404t15:26_12": "Tena tena vā kāraṇenāti tena tena upariādīsu kasiṇavaḍḍhanakāraṇena.",
  "tika-s0404t15:26_13": "Yathā kinti āha “ālokamiva rūpadassanakāmo”ti.",
  "tika-s0404t15:26_14": "Yathā dibbacakkhunā uddhaṁ ce rūpaṁ daṭṭhukāmo,",
  "tika-s0404t15:26_15": "uddhaṁ ālokaṁ pasāreti. Adho ce, adho.",
  "tika-s0404t15:26_16": "Samantato ce rūpaṁ daṭṭhukāmo,",
  "tika-s0404t15:26_17": "samantato ālokaṁ pasāreti,",
  "tika-s0404t15:26_18": "evaṁ sabbakasiṇanti attho.",
  "tika-s0404t15:26_19": "Ekassāti pathavīkasiṇādīsu ekekassa.",
  "tika-s0404t15:26_20": "Aññabhāvānupagamanatthanti aññakasiṇabhāvānupagamanadīpanatthaṁ,",
  "tika-s0404t15:26_21": "aññassa vā kasiṇabhāvānupagamanadīpanatthaṁ.",
  "tika-s0404t15:26_22": "Na hi aññena pasāritakasiṇaṁ tato aññena pasāritakasiṇabhāvaṁ upagacchati,",
  "tika-s0404t15:26_23": "evampi nesaṁ aññakasiṇasambhedābhāvo veditabbo.",
  "tika-s0404t15:26_24": "Na aññaṁ pathavīādi.",
  "tika-s0404t15:26_25": "Na hi udakena ṭhitaṭṭhāne sasambhārapathavī atthi.",
  "tika-s0404t15:26_26": "Aññakasiṇasambhedoti āpokasiṇādinā saṅkaro.",
  "tika-s0404t15:26_27": "Sabbatthāti sabbesu sesakasiṇesu.",
  "tika-s0404t15:27_0": "Ekadese aṭṭhatvā anavasesapharaṇaṁ pamāṇassa aggahaṇato appamāṇaṁ.",
  "tika-s0404t15:27_1": "Teneva hi nesaṁ kasiṇasamaññā.",
  "tika-s0404t15:27_2": "Tathā cāha “tañhī”tiādi.",
  "tika-s0404t15:27_3": "Tattha cetasā pharantoti bhāvanācittena ārammaṇaṁ karonto.",
  "tika-s0404t15:27_4": "Bhāvanācittañhi kasiṇaṁ parittaṁ vā vipulaṁ vā sakalameva manasi karoti,",
  "tika-s0404t15:27_5": "na ekadesaṁ.",
  "tika-s0404t15:27_6": "Kasiṇugghāṭimākāse pavattaviññāṇaṁ pharaṇaappamāṇavasena viññāṇakasiṇanti vuttaṁ.",
  "tika-s0404t15:27_7": "Tathā hi taṁ viññāṇanti vuccati.",
  "tika-s0404t15:27_8": "Kasiṇavasenāti ugghāṭitakasiṇavasena kasiṇugghāṭimākāse uddhaṁadhotiriyatā veditabbā.",
  "tika-s0404t15:27_9": "Yattakañhi ṭhānaṁ kasiṇaṁ pasāritaṁ,",
  "tika-s0404t15:27_10": "tattakaṁ ākāsabhāvanāvasena ākāsaṁ hotīti.",
  "tika-s0404t15:27_11": "Evaṁ yattakaṁ ṭhānaṁ ākāsaṁ hutvā upaṭṭhitaṁ,",
  "tika-s0404t15:27_12": "tattakaṁ sakalameva pharitvā viññāṇassa pavattanato āgamanavasena viññāṇakasiṇepi uddhaṁadhotiriyatā",
  "tika-s0404t15:27_13": "vuttāti āha “kasiṇugghāṭimākāsavasena tattha pavattaviññāṇe uddhaṁadhotiriyatā veditabbā”ti.",
  "tika-s0404t15:28_0": "Kasiṇasuttavaṇṇanā niṭṭhitā.",
  "tika-s0404t15:29_0": "6. Kāḷīsuttavaṇṇanā",
  "tika-s0404t15:30_0": "26.",
  "tika-s0404t15:30_1": "Chaṭṭhe atthassa pattinti ekantato hitānuppattiṁ.",
  "tika-s0404t15:30_2": "Hadayassa santinti paramacittūpasamaṁ.",
  "tika-s0404t15:30_3": "Kilesasenanti kāmaguṇasaṅkhātaṁ paṭhamaṁ kilesasenaṁ.",
  "tika-s0404t15:30_4": "Sā hi kilesasenā accharāsaṅghātasabhāvāpi paṭipatthayamānā piyāyitabbaicchitabbarūpasabhāvato piyarūpasātarūpā nāma attano kiccavasena.",
  "tika-s0404t15:30_5": "Ahaṁ ekova jhāyantoti ahaṁ gaṇasaṅgaṇikāya kilesasaṅgaṇikāya ca abhāvato eko asahāyo lakkhaṇūpanijjhānena jhāyanto.",
  "tika-s0404t15:30_6": "Anubujjhinti anukkamena maggapaṭipāṭiyā bujjhiṁ paṭivijjhiṁ.",
  "tika-s0404t15:30_7": "Idaṁ vuttaṁ hoti –",
  "tika-s0404t15:30_8": "piyarūpaṁ sātarūpaṁ senaṁ jinitvā ahaṁ ekova jhāyanto “atthassa pattiṁ hadayassa santi”nti saṅkhaṁ gataṁ arahattasukhaṁ paṭivijjhiṁ,",
  "tika-s0404t15:30_9": "tasmā janena mittasanthavaṁ na karomi,",
  "tika-s0404t15:30_10": "teneva ca me kāraṇena kenaci saddhiṁ sakkhī na sampajjatīti.",
  "tika-s0404t15:30_11": "Atthābhinibbattesunti itisaddalopenāyaṁ niddesoti āha “atthoti gahetvā”ti.",
  "tika-s0404t15:31_0": "Kāḷīsuttavaṇṇanā niṭṭhitā.",
  "tika-s0404t15:32_0": "7. Paṭhamamahāpañhasuttavaṇṇanā",
  "tika-s0404t15:33_0": "27.",
  "tika-s0404t15:33_1": "Sattame vuccethāti vucceyya.",
  "tika-s0404t15:33_2": "Dutiyapadepīti “anusāsaniyā vā anusāsani”nti evaṁ dutiyavākyepi.",
  "tika-s0404t15:33_3": "Te kira bhikkhū.",
  "tika-s0404t15:33_4": "Na ceva sampāyissantīti na ceva sammadeva pakārehi gahessanti ñāpessanti.",
  "tika-s0404t15:33_5": "Tenāha “sampādetvā kathetuṁ na sakkhissantī”ti.",
  "tika-s0404t15:33_6": "Yasmā avisaye pañhaṁ pucchitā honti,",
  "tika-s0404t15:33_7": "tasmā vighātaṁ āpajjissantīti yojanā.",
  "tika-s0404t15:33_8": "Aññathā ārādhanaṁ nāma natthīti iminā sapaccayanāmarūpānaṁ yāthāvato avabodho eva ito bāhirakānaṁ natthi,",
  "tika-s0404t15:33_9": "kuto pavedanāti dasseti.",
  "tika-s0404t15:33_10": "Ārādhananti yāthāvapavedanena cittassa paritosanaṁ.",
  "tika-s0404t15:34_0": "Eko pañhoti eko pañhamaggo,",
  "tika-s0404t15:34_1": "ekaṁ pañhagavesananti attho.",
  "tika-s0404t15:34_2": "Eko uddesoti ekaṁ uddisanaṁ atthassa saṁkhittavacanaṁ.",
  "tika-s0404t15:34_3": "Veyyākaraṇanti niddisanaṁ atthassa vivaritvā kathanaṁ.",
  "tika-s0404t15:34_4": "Hetunāti “antavantato anaccantikato tāvakālikato niccappaṭikkhepato”ti evamādinā nayena yathā ime saṅkhārā etarahi,",
  "tika-s0404t15:34_5": "evaṁ atīte anāgate ca aniccā saṅkhatā paṭiccasamuppannā khayadhammā vayadhammā virāgadhammāti atītānāgatesu nayena.",
  "tika-s0404t15:35_0": "Sabbe sattāti anavasesā sattā.",
  "tika-s0404t15:35_1": "Te pana bhavabhedato saṅkhepeneva bhinditvā dassento “kāmabhavādīsū”tiādimāha.",
  "tika-s0404t15:35_2": "Byadhikaraṇānampi bāhiratthasamāso hoti yathā “urasilomo”ti āha “āhārato ṭhiti etesanti āhāraṭṭhitikā”ti.",
  "tika-s0404t15:35_3": "Tiṭṭhati etenāti vā ṭhiti,",
  "tika-s0404t15:35_4": "āhāro ṭhiti etesanti āhāraṭṭhitikāti evaṁ vā ettha samāsaviggaho daṭṭhabbo.",
  "tika-s0404t15:35_5": "Āhāraṭṭhitikāti paccayaṭṭhitikā,",
  "tika-s0404t15:35_6": "paccayāyattavuttikāti attho.",
  "tika-s0404t15:35_7": "Paccayattho hettha āhārasaddo “ayamāhāro anuppannassa vā kāmacchandassa uppādāyā”tiādīsu viya.",
  "tika-s0404t15:35_8": "Evañhi “sabbe sattā”ti iminā asaññasattā pariggahitā honti.",
  "tika-s0404t15:35_9": "Sā panāyaṁ āhāraṭṭhitikatā nippariyāyato saṅkhāradhammo.",
  "tika-s0404t15:35_10": "Tenāhu aṭṭhakathācariyā “āhāraṭṭhitikāti āgataṭṭhāne saṅkhāraloko veditabbo”ti.",
  "tika-s0404t15:35_11": "Yadi evaṁ “sabbe sattā”ti idaṁ kathanti?",
  "tika-s0404t15:35_12": "Puggalādhiṭṭhānadesanāti nāyaṁ doso.",
  "tika-s0404t15:35_13": "Tenevāha –",
  "tika-s0404t15:35_14": "“ekadhamme,",
  "tika-s0404t15:35_15": "bhikkhave,",
  "tika-s0404t15:35_16": "bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti.",
  "tika-s0404t15:35_17": "Katamasmiṁ ekadhamme?",
  "tika-s0404t15:35_18": "Sabbe sattā āhāraṭṭhitikā”ti.",
  "tika-s0404t15:35_19": "Yvāyaṁ puggalādhiṭṭhānāya kathāya sabbesaṁ saṅkhārānaṁ paccayāyattavuttitāya āhārapariyāyena sāmaññato paccayadhammo vutto,",
  "tika-s0404t15:35_20": "ayaṁ āhāro nāma eko dhammo.",
  "tika-s0404t15:36_0": "Codako vuttampi atthaṁ yāthāvato appaṭivijjhamāno neyyatthaṁ suttapadaṁ nītatthato dahanto “sabbe sattā”ti vacanamatte ṭhatvā “nanu cā”tiādinā codeti.",
  "tika-s0404t15:36_1": "Ācariyo aviparītaṁ tattha yathādhippetamatthaṁ pavedento “na virujjhatī”ti vatvā “tesañhi jhānaṁ āhāro hotī”ti āha.",
  "tika-s0404t15:36_2": "Jhānanti ekavokārabhavāvahaṁ saññāya virajjanavasena pavattarūpāvacaracatutthajjhānaṁ.",
  "tika-s0404t15:36_3": "Pāḷiyaṁ pana “anāhārā”ti vacanaṁ asaññabhave catunnaṁ āhārānaṁ abhāvaṁ sandhāya vuttaṁ,",
  "tika-s0404t15:36_4": "na paccayāhārassa abhāvato.",
  "tika-s0404t15:36_5": "Evaṁ santepīti idaṁ sāsane yesu dhammesu visesato āhārasaddo niruḷho,",
  "tika-s0404t15:36_6": "“āhāraṭṭhitikā”ti ettha yadi teyeva gayhanti,",
  "tika-s0404t15:36_7": "abyāpitadosamāpanno.",
  "tika-s0404t15:36_8": "Atha sabbopi paccayadhammo āhāroti adhippeto,",
  "tika-s0404t15:36_9": "imāya āhārapāḷiyā virodho āpannoti dassetuṁ āraddhaṁ.",
  "tika-s0404t15:36_10": "“Na virujjhatī”ti yenādhippāyena vuttaṁ,",
  "tika-s0404t15:36_11": "taṁ vivaranto “etasmiñhi sutte”tiādimāha.",
  "tika-s0404t15:36_12": "Kabaḷīkārāhārādīnaṁ ojaṭṭhamakarūpāharaṇādi nippariyāyena āhārabhāvo.",
  "tika-s0404t15:36_13": "Yathā hi kabaḷīkārāhāro ojaṭṭhamakarūpāharaṇena rūpakāyaṁ upatthambhenti,",
  "tika-s0404t15:36_14": "evaṁ phassādayo vedanādiāharaṇena nāmakāyaṁ upatthambheti,",
  "tika-s0404t15:36_15": "tasmā satipi janakabhāve upatthambhakabhāvo ojādīsu sātisayo labbhamāno mukhyo āhāraṭṭhoti te eva nippariyāyena āhāralakkhaṇā dhammā vuttā.",
  "tika-s0404t15:37_0": "Idhāti imasmiṁ sutte pariyāyena paccayo āhāroti vutto,",
  "tika-s0404t15:37_1": "sabbo paccayadhammo attano phalaṁ āharatīti imaṁ pariyāyaṁ labhatīti.",
  "tika-s0404t15:37_2": "Tenāha “sabbadhammānañhī”tiādi.",
  "tika-s0404t15:37_3": "Tattha sabbadhammānanti sabbesaṁ saṅkhatadhammānaṁ.",
  "tika-s0404t15:37_4": "Idāni yathāvuttamatthaṁ suttena samatthetuṁ “tenevāhā”tiādi vuttaṁ.",
  "tika-s0404t15:37_5": "Ayanti paccayāhāro.",
  "tika-s0404t15:37_6": "Nippariyāyāhāropi gahitova hotīti yāvatā sopi paccayabhāveneva janako upatthambhako ca hutvā taṁ taṁ phalaṁ āharatīti vattabbataṁ labhatīti.",
  "tika-s0404t15:38_0": "Tatthāti pariyāyāhāro,",
  "tika-s0404t15:38_1": "nippariyāyāhāroti dvīsu āhāresu asaññabhave yadipi nippariyāyāhāro na labbhati,",
  "tika-s0404t15:38_2": "pariyāyāhāro pana labbhateva.",
  "tika-s0404t15:38_3": "Idāni tamevatthaṁ vitthārato dassetuṁ “anuppanne hi buddhe”tiādi vuttaṁ.",
  "tika-s0404t15:38_4": "Uppanne buddhe titthakaramatanissitānaṁ jhānabhāvanāya asijjhanato “anuppanne buddhe”ti vuttaṁ.",
  "tika-s0404t15:38_5": "Sāsanikā tādisaṁ jhānaṁ na nibbattentīti “titthāyatane pabbajitā”ti vuttaṁ.",
  "tika-s0404t15:38_6": "Titthiyā hi upapattivisese vimuttisaññino saññāvirāgāvirāgesu ādīnavānisaṁsadassinova hutvā asaññasamāpattiṁ nibbattetvā akkhaṇabhūmiyaṁ uppajjanti,",
  "tika-s0404t15:38_7": "na sāsanikā.",
  "tika-s0404t15:38_8": "Vāyokasiṇe parikkammaṁ katvāti vāyokasiṇe paṭhamādīni tīṇi jhānāni nibbattetvā tatiyajjhāne ciṇṇavasī",
  "tika-s0404t15:38_9": "hutvā tato vuṭṭhāya catutthajjhānādhigamāya parikammaṁ katvā.",
  "tika-s0404t15:38_10": "Tenevāha “catutthajjhānaṁ nibbattetvā”ti.",
  "tika-s0404t15:39_0": "Kasmā panettha vāyokasiṇeyeva parikammaṁ vuttanti? Vuccate,",
  "tika-s0404t15:39_1": "yatheva hi rūpapaṭibhāgabhūtesu kasiṇavisesesu rūpavibhāvanena rūpavirāgabhāvanāsaṅkhāto arūpasamāpattiviseso sacchikarīyati,",
  "tika-s0404t15:39_2": "evaṁ aparibyattaviggahatāya arūpapaṭibhāgabhūte kasiṇavisese arūpavibhāvanena arūpavirāgabhāvanā saṅkhāto rūpasamāpattiviseso adhigamīyatīti.",
  "tika-s0404t15:39_3": "Ettha ca “saññā rogo,",
  "tika-s0404t15:39_4": "saññā gaṇḍo”tiādinā,",
  "tika-s0404t15:39_5": "“dhi cittaṁ,",
  "tika-s0404t15:39_6": "dhi vatetaṁ citta”ntiādinā ca nayena arūpappavattiyā ādīnavadassanena tadabhāve ca santapaṇītabhāvasanniṭṭhānena",
  "tika-s0404t15:39_7": "rūpasamāpattiyā abhisaṅkharaṇaṁ arūpavirāgabhāvanā.",
  "tika-s0404t15:39_8": "Rūpavirāgabhāvanā pana saddhiṁ upacārena arūpasamāpattiyo,",
  "tika-s0404t15:39_9": "tatthāpi visesena paṭhamāruppajjhānaṁ.",
  "tika-s0404t15:39_10": "Yadi evaṁ “paricchinnākāsakasiṇepī”ti vattabbaṁ,",
  "tika-s0404t15:39_11": "tassāpi arūpapaṭibhāgatā labbhatīti?",
  "tika-s0404t15:39_12": "Icchitamevetaṁ,",
  "tika-s0404t15:39_13": "kesañci avacanaṁ panettha pubbācariyehi aggahitabhāvena.",
  "tika-s0404t15:39_14": "Yathā hi rūpavirāgabhāvanā virajjanīyadhammābhāvamattena parinipphannā,",
  "tika-s0404t15:39_15": "virajjanīyadhammaparibhāsabhūte ca visayavisese pātubhavati,",
  "tika-s0404t15:39_16": "evaṁ arūpavirāgabhāvanāpīti vuccamāne na koci virodho.",
  "tika-s0404t15:39_17": "Titthiyeheva pana tassā samāpattiyā paṭipajjitabbatāya tesañca visayapathe sūpanibandhanasseva tassa",
  "tika-s0404t15:39_18": "jhānassa paṭipattito diṭṭhivantehi pubbācariyehi catuttheyeva bhūtakasiṇe arūpavirāgabhāvanāparikammaṁ",
  "tika-s0404t15:39_19": "vuttanti daṭṭhabbaṁ.",
  "tika-s0404t15:39_20": "Kiñca vaṇṇakasiṇesu viya purimabhūtakasiṇattayepi vaṇṇappaṭicchāyāva paṇṇatti ārammaṇaṁ jhānassa lokavohārānurodheneva pavattito.",
  "tika-s0404t15:39_21": "Evañca katvā visuddhimagge pathavīkasiṇassa ādāsacandamaṇḍalūpamavacanañca samatthitaṁ hoti,",
  "tika-s0404t15:39_22": "catutthaṁ pana bhūtakasiṇaṁ bhūtappaṭicchāyameva jhānassa gocarabhāvaṁ gacchatīti tassevaṁ arūpapaṭibhāgatā",
  "tika-s0404t15:39_23": "yuttāti vāyokasiṇeyeva parikammaṁ vuttanti veditabbaṁ.",
  "tika-s0404t15:40_0": "Dhīti jigucchanatthe nipāto,",
  "tika-s0404t15:40_1": "tasmā dhi cittanti cittaṁ jigucchāmi.",
  "tika-s0404t15:40_2": "Dhi vatetaṁ cittanti etaṁ mama cittaṁ jigucchitaṁ vata hotu.",
  "tika-s0404t15:40_3": "Vatāti sambhāvane.",
  "tika-s0404t15:40_4": "Tena jigucchanaṁ sambhāvento vadati.",
  "tika-s0404t15:40_5": "Nāmāti ca sambhāvane eva.",
  "tika-s0404t15:40_6": "Tena cittassa abhāvaṁ sambhāveti.",
  "tika-s0404t15:40_7": "Cittassa bhāvābhāvesu ādīnavānisaṁse dassetuṁ “cittañhī”tiādi vuttaṁ.",
  "tika-s0404t15:40_8": "Khantiṁ ruciṁ uppādetvāti cittassa abhāvo eva sādhu suṭṭhūti imaṁ diṭṭhinijjhānakkhantiṁ tattha ca abhiruciṁ uppādetvā.",
  "tika-s0404t15:40_9": "Tathā bhāvitassa jhānassa ṭhitibhāgiyabhāvappattiyā aparihīnajjhānā.",
  "tika-s0404t15:40_10": "Titthāyatane pabbajitasseva tathā jhānabhāvanā hotīti āha “manussaloke”ti.",
  "tika-s0404t15:40_11": "Paṇihito ahosīti maraṇassa āsannakāle ṭhapito ahosi.",
  "tika-s0404t15:40_12": "Yadi ṭhānādinā ākārena nibbatteyya kammabalena,",
  "tika-s0404t15:40_13": "yāva bhedā tenevākārena tiṭṭheyyāti āha “tena iriyāpathenā”tiādi.",
  "tika-s0404t15:40_14": "Evarūpānampīti evaṁ acetanānampi.",
  "tika-s0404t15:40_15": "Pi-saddena pageva sacetanānanti dasseti.",
  "tika-s0404t15:40_16": "Kathaṁ pana acetanānaṁ nesaṁ paccayāhārassa upakappananti codanaṁ sandhāya tattha nidassanaṁ dassento “yathā”tiādimāha.",
  "tika-s0404t15:40_17": "Tena na kevalamāgamoyeva,",
  "tika-s0404t15:40_18": "ayamettha yuttīti dasseti.",
  "tika-s0404t15:40_19": "Tāva tiṭṭhantīti ukkaṁsato pañca mahākappasatāni tiṭṭhanti.",
  "tika-s0404t15:41_0": "Ye uṭṭhānavīriyena divasaṁ vītināmetvā tassa nissandaphalamattaṁ kiñcideva labhitvā jīvikaṁ kappenti,",
  "tika-s0404t15:41_1": "te uṭṭhānaphalūpajīvino.",
  "tika-s0404t15:41_2": "Ye pana attano puññaphalameva upajīvanti,",
  "tika-s0404t15:41_3": "te puññaphalūpajīvino.",
  "tika-s0404t15:41_4": "Nerayikānaṁ pana neva uṭṭhānavīriyavasena jīvikakappanaṁ,",
  "tika-s0404t15:41_5": "puññaphalassa pana lesopi natthīti vuttaṁ “ye pana nerayikā…pe…",
  "tika-s0404t15:41_6": "jīvīti vuttā”ti.",
  "tika-s0404t15:41_7": "Paṭisandhiviññāṇassa āharaṇena manosañcetanā āhāroti vuttā,",
  "tika-s0404t15:41_8": "na yassa kassaci phalassāti adhippāyena “kiṁ pañca āhārā atthī”ti codeti.",
  "tika-s0404t15:41_9": "Ācariyo nippariyāyāhāre adhippete “siyā tava codanā avasarā,",
  "tika-s0404t15:41_10": "sā pana ettha anavasarā”ti ca dassento “pañca,",
  "tika-s0404t15:41_11": "na pañcāti idaṁ na vattabba”nti vatvā pariyāyāhārasseva panettha adhippetabhāvaṁ dassento “nanu paccayo āhāro’ti vuttameta”nti āha.",
  "tika-s0404t15:41_12": "Tasmāti yassa kassaci paccayassa āhāroti icchitattā.",
  "tika-s0404t15:41_13": "Idāni vuttamevatthaṁ pāḷiyā samatthento “yaṁ sandhāyā”tiādimāha.",
  "tika-s0404t15:42_0": "Mukhyāhāravasenapi nerayikānaṁ āhāraṭṭhitikataṁ dassetuṁ “kabaḷīkārāhāraṁ…pe…",
  "tika-s0404t15:42_1": "sādhetī”ti vuttaṁ.",
  "tika-s0404t15:42_2": "Yadi evaṁ nerayikā sukhappaṭisaṁvedinopi hontīti?",
  "tika-s0404t15:42_3": "Noti dassetuṁ “kheḷo hī”tiādi vuttaṁ.",
  "tika-s0404t15:42_4": "Tayoti tayo arūpāhārā kabaḷīkārāhārassa abhāvato.",
  "tika-s0404t15:42_5": "Avasesānanti asaññasattehi avasesānaṁ kāmabhavādīsu nibbattasattānaṁ.",
  "tika-s0404t15:42_6": "Paccayāhāro hi sabbesaṁ sādhāraṇoti.",
  "tika-s0404t15:43_0": "Paṭhamamahāpañhasuttavaṇṇanā niṭṭhitā.",
  "tika-s0404t15:44_0": "8-9. Dutiyamahāpañhasuttādivaṇṇanā",
  "tika-s0404t15:45_0": "28-29.",
  "tika-s0404t15:45_1": "Aṭṭhame evaṁnāmaketi kajaṅgalāti evaṁ itthiliṅgavasena laddhanāmake majjhimappadesassa mariyādabhūte nagare.",
  "tika-s0404t15:45_2": "“Nigame”tipi vadanti,",
  "tika-s0404t15:45_3": "“niculavane”tipi vadanti.",
  "tika-s0404t15:45_4": "Niculaṁ nāma ekā rukkhajāti,",
  "tika-s0404t15:45_5": "“nīparukkho”tipi vadanti.",
  "tika-s0404t15:45_6": "Tena sañchanno mahāvanasaṇḍo,",
  "tika-s0404t15:45_7": "tattha viharatīti attho.",
  "tika-s0404t15:45_8": "Hetunā nayenāti ca heṭṭhā vuttameva.",
  "tika-s0404t15:45_9": "Nanu ca “eso ceva tassa attho”ti kasmā vuttaṁ.",
  "tika-s0404t15:45_10": "Bhagavatā hi cattārotiādipañhabyākaraṇā cattāro āhārā,",
  "tika-s0404t15:45_11": "pañcupādānakkhandhā,",
  "tika-s0404t15:45_12": "cha ajjhattikāni āyatanāni,",
  "tika-s0404t15:45_13": "satta viññāṇaṭṭhitiyo,",
  "tika-s0404t15:45_14": "aṭṭha lokadhammā dassitā.",
  "tika-s0404t15:45_15": "Bhikkhuniyā pana cattāro satipaṭṭhānā,",
  "tika-s0404t15:45_16": "pañcindriyāni,",
  "tika-s0404t15:45_17": "cha nissāraṇīyā dhātuyo,",
  "tika-s0404t15:45_18": "satta bojjhaṅgā,",
  "tika-s0404t15:45_19": "ariyo aṭṭhaṅgiko maggoti dassitadhammā aññoyevattho bhikkhuniyā dassitoti codanaṁ sandhāyāha “kiñcāpī”tiādi.",
  "tika-s0404t15:45_20": "Navame natthi vattabbaṁ.",
  "tika-s0404t15:46_0": "Dutiyamahāpañhasuttādivaṇṇanā niṭṭhitā.",
  "tika-s0404t15:47_0": "10. Dutiyakosalasuttavaṇṇanā",
  "tika-s0404t15:48_0": "30.",
  "tika-s0404t15:48_1": "Dasame uggantvā yujjhati etāyāti uyyodhikā,",
  "tika-s0404t15:48_2": "satthappahārehi yujjhitassetaṁ adhivacanaṁ.",
  "tika-s0404t15:48_3": "Uggantvā yujjhanaṁ vā uyyodhiko,",
  "tika-s0404t15:48_4": "satthappahāro.",
  "tika-s0404t15:48_5": "Tenāha “yuddhato nivatto”ti.",
  "tika-s0404t15:48_6": "Upassutivasena yujjhitabbākāraṁ ñatvāti jetavane kira dattatthero dhanuggahatissattheroti dve mahallakattherā vihārapaccante paṇṇasālāya vasanti.",
  "tika-s0404t15:48_7": "Tesu dhanuggahatissatthero pacchimayāme pabujjhitvā uṭṭhāya nisinno dattattheraṁ āmantetvā “ayaṁ te mahodaro kosalo bhuttabhattameva pūtiṁ karoti,",
  "tika-s0404t15:48_8": "yuddhavicāraṇaṁ pana kiñci na jānāti,",
  "tika-s0404t15:48_9": "parājitotveva vadāpetī”ti vatvā tena “kiṁ pana kātuṁ vaṭṭatī”ti vutte – “bhante,",
  "tika-s0404t15:48_10": "yuddho nāma padumabyūho cakkabyūho sakaṭabyūhoti tayo byūhā honti,",
  "tika-s0404t15:48_11": "ajātasattuṁ gaṇhitukāmena asukasmiṁ nāma pabbatakucchismiṁ dvīsu pabbatabhittīsu manusse ṭhapetvā purato",
  "tika-s0404t15:48_12": "dubbalaṁ dassetvā pabbatantaraṁ paviṭṭhabhāvaṁ jānitvā paviṭṭhamaggaṁ rundhitvā purato ca pacchato ca",
  "tika-s0404t15:48_13": "ubhosu pabbatabhittīsu vaggitvā naditvā jālapakkhittamacchaṁ viya katvā sakkā gahetu”nti.",
  "tika-s0404t15:48_14": "Tasmiṁ khaṇe “bhikkhūnaṁ kathāsallāpaṁ suṇāthā”ti rañño pesitacarapurisā taṁ sutvā rañño ārocesuṁ.",
  "tika-s0404t15:48_15": "Taṁ sutvā rājā saṅgāmabheriṁ paharāpetvā gantvā sakaṭabyūhaṁ katvā ajātasattuṁ jīvaggāhaṁ gaṇhi.",
  "tika-s0404t15:48_16": "Tena vuttaṁ “upassutivase…pe...",
  "tika-s0404t15:48_17": "ajātasattuṁ gaṇhī”ti.",
  "tika-s0404t15:49_0": "Doṇapākanti doṇataṇḍulānaṁ pakkabhattaṁ.",
  "tika-s0404t15:49_1": "Doṇanti catunāḷikānametamadhivacanaṁ.",
  "tika-s0404t15:49_2": "Manujassāti sattassa.",
  "tika-s0404t15:49_3": "Tanukassāti tanukā appikā assa puggalassa,",
  "tika-s0404t15:49_4": "bhuttapaccayā visabhāgavedanā na honti.",
  "tika-s0404t15:49_5": "Saṇikanti mandaṁ mudukaṁ,",
  "tika-s0404t15:49_6": "aparissayamevāti attho.",
  "tika-s0404t15:49_7": "Jīratīti paribhuttāhāro paccati.",
  "tika-s0404t15:49_8": "Āyu pālayanti nirogo avedano jīvitaṁ rakkhanto.",
  "tika-s0404t15:49_9": "Atha vā saṇikaṁ jīratīti so bhojane mattaññū puggalo parimitāhāratāya saṇikaṁ cirena jīrati jaraṁ pāpuṇāti jīvitaṁ pālayanto.",
  "tika-s0404t15:50_0": "Imaṁ ovādaṁ adāsīti ekasmiṁ kira samaye rājā taṇḍuladoṇassa odanaṁ tadupiyena sūpabyañjanena bhuñjati.",
  "tika-s0404t15:50_1": "So ekadivasaṁ bhuttapātarāso bhattasammadaṁ avinodetvā satthu santikaṁ gantvā kilantarūpo ito cito ca samparivattati,",
  "tika-s0404t15:50_2": "niddāya abhibhuyyamānopi lahukaṁ nipajjituṁ asakkonto ekamantaṁ nisīdi.",
  "tika-s0404t15:50_3": "Atha naṁ satthā āha “kiṁ, mahārāja,",
  "tika-s0404t15:50_4": "avissamitvāva āgatosī”ti. Āma, bhante,",
  "tika-s0404t15:50_5": "bhuttakālato paṭṭhāya me mahādukkhaṁ hotīti.",
  "tika-s0404t15:50_6": "Atha naṁ satthā,",
  "tika-s0404t15:50_7": "“mahārāja,",
  "tika-s0404t15:50_8": "atibahubhojīnaṁ etaṁ dukkhaṁ hotī”ti vatvā –",
  "tika-s0404t15:51_0": "“Middhī yadā hoti mahagghaso ca,",
  "tika-s0404t15:52_0": "Niddāyitā samparivattasāyī;",
  "tika-s0404t15:53_0": "Mahāvarāhova nivāpapuṭṭho,",
  "tika-s0404t15:54_0": "Punappunaṁ gabbhamupeti mando”ti. –",
  "tika-s0404t15:55_0": "Imāya gāthāya ovaditvā,",
  "tika-s0404t15:55_1": "“mahārāja,",
  "tika-s0404t15:55_2": "bhojanaṁ nāma mattāya bhuñjituṁ vaṭṭati,",
  "tika-s0404t15:55_3": "mattabhojino hi sukhaṁ hotī”ti uttaripi puna ovadanto “manujassa sadā satīmato”ti imaṁ gāthamāha.",
  "tika-s0404t15:56_0": "Rājā pana gāthaṁ uggaṇhituṁ nāsakkhi,",
  "tika-s0404t15:56_1": "samīpe ṭhitaṁ pana bhāgineyyaṁ sudassanaṁ nāma māṇavaṁ “imaṁ gāthaṁ uggaṇha tātā”ti āha.",
  "tika-s0404t15:56_2": "So taṁ gāthaṁ uggaṇhitvā “kiṁ karomi,",
  "tika-s0404t15:56_3": "bhante”ti satthāraṁ pucchi.",
  "tika-s0404t15:56_4": "Atha naṁ satthā āha, “māṇava,",
  "tika-s0404t15:56_5": "imaṁ gāthaṁ naṭo viya pattapattaṭṭhāne mā avaca,",
  "tika-s0404t15:56_6": "rañño pātarāsaṁ bhuñjanaṭṭhāne ṭhatvā paṭhamapiṇḍādīsupi avatvā avasāne piṇḍe gahite vadeyyāsi,",
  "tika-s0404t15:56_7": "rājā sutvā bhattapiṇḍaṁ chaḍḍessati.",
  "tika-s0404t15:56_8": "Atha rañño hatthesu dhotesu pātiṁ apanetvā sitthāni gaṇetvā tadupiyaṁ byañjanaṁ ñatvā punadivase tāvatake taṇḍule hāreyyāsi.",
  "tika-s0404t15:56_9": "Pātarāse ca vatvā sāyamāse mā vadeyyāsī”ti.",
  "tika-s0404t15:56_10": "So “sādhū”ti paṭissuṇitvā taṁ divasaṁ rañño pātarāsaṁ bhutvā gatattā sāyamāse bhagavato anusiṭṭhiniyāmena gāthaṁ abhāsi.",
  "tika-s0404t15:56_11": "Rājā dasabalassa vacanaṁ saritvā bhattapiṇḍaṁ pātiyaṁyeva chaḍḍesi.",
  "tika-s0404t15:56_12": "Rañño hatthesu dhotesu pātiṁ apanetvā sitthāni gaṇetvā punadivase tattake taṇḍule hariṁsu,",
  "tika-s0404t15:56_13": "sopi māṇavo divase divase tathāgatassa santikaṁ gacchati.",
  "tika-s0404t15:56_14": "Dasabalassa vissāsiko ahosi.",
  "tika-s0404t15:56_15": "Atha naṁ ekadivasaṁ pucchi “rājā kittakaṁ bhuñjatī”ti?",
  "tika-s0404t15:56_16": "So “nāḷikodana”nti āha.",
  "tika-s0404t15:56_17": "Vaṭṭissati ettāvatā purisabhāgo esa,",
  "tika-s0404t15:56_18": "ito paṭṭhāya gāthaṁ mā vadīti.",
  "tika-s0404t15:56_19": "Rājā tatheva saṇṭhāsi.",
  "tika-s0404t15:56_20": "Tena vuttaṁ “nāḷikodanaparamatāya saṇṭhāsī”ti.",
  "tika-s0404t15:56_21": "Rattaññutāya vaḍḍhitaṁ sīlaṁ assa atthīti vaḍḍhitasīlo.",
  "tika-s0404t15:56_22": "Apothujjanikehi sīlehīti catupārisuddhisīlehi sīlaṁ ariyaṁ suddhaṁ.",
  "tika-s0404t15:56_23": "Tena vuttaṁ “ariyasīlo”ti.",
  "tika-s0404t15:56_24": "Tadekaṁ anavajjaṭṭhena kusalaṁ.",
  "tika-s0404t15:56_25": "Tena vuttaṁ “kusalasīlo”ti.",
  "tika-s0404t15:57_0": "Dutiyakosalasuttavaṇṇanā niṭṭhitā.",
  "tika-s0404t15:58_0": "Mahāvaggavaṇṇanā niṭṭhitā."
}