{
  "atk-s0402a26:0_0": "(8) 3. Ānandavaggo",
  "atk-s0402a26:1_0": "1. Channasuttavaṇṇanā",
  "atk-s0402a26:2_0": "72.",
  "atk-s0402a26:2_1": "Tatiyassa paṭhame channoti evaṁnāmako channaparibbājako. Tumhepi, āvusoti, āvuso,",
  "atk-s0402a26:2_2": "yathā mayaṁ rāgādīnaṁ pahānaṁ paññāpema,",
  "atk-s0402a26:2_3": "kiṁ evaṁ tumhepi paññāpethāti pucchati.",
  "atk-s0402a26:2_4": "Tato thero “ayaṁ paribbājako amhe rāgādīnaṁ pahānaṁ paññāpemāti vadati,",
  "atk-s0402a26:2_5": "natthi panetaṁ bāhirasamaye”ti taṁ paṭikkhipanto mayaṁ kho,",
  "atk-s0402a26:2_6": "āvusotiādimāha.",
  "atk-s0402a26:2_7": "Tattha khoti avadhāraṇatthe nipāto,",
  "atk-s0402a26:2_8": "mayameva paññāpemāti attho.",
  "atk-s0402a26:2_9": "Tato paribbājako cintesi “ayaṁ thero bāhirasamayaṁ luñcitvā haranto ‘mayamevā’ti āha.",
  "atk-s0402a26:2_10": "Kiṁ nu kho ādīnavaṁ disvā ete etesaṁ pahānaṁ paññāpentī”ti.",
  "atk-s0402a26:2_11": "Atha theraṁ pucchanto kiṁ pana tumhetiādimāha.",
  "atk-s0402a26:2_12": "Thero tassa byākaronto ratto khotiādimāha.",
  "atk-s0402a26:2_13": "Tattha attatthanti diṭṭhadhammikasamparāyikaṁ lokiyalokuttaraṁ attano atthaṁ.",
  "atk-s0402a26:2_14": "Paratthaubhayatthesupi eseva nayo.",
  "atk-s0402a26:3_0": "Andhakaraṇotiādīsu yassa rāgo uppajjati,",
  "atk-s0402a26:3_1": "taṁ yathābhūtadassananivāraṇena andhaṁ karotīti andhakaraṇo.",
  "atk-s0402a26:3_2": "Paññācakkhuṁ na karotīti acakkhukaraṇo.",
  "atk-s0402a26:3_3": "Ñāṇaṁ na karotīti aññāṇakaraṇo.",
  "atk-s0402a26:3_4": "Kammassakatapaññā jhānapaññā vipassanāpaññāti imā tisso paññā appavattikaraṇena nirodhetīti paññānirodhiko.",
  "atk-s0402a26:3_5": "Aniṭṭhaphaladāyakattā dukkhasaṅkhātassa vighātasseva pakkhe vattatīti vighātapakkhiko.",
  "atk-s0402a26:3_6": "Kilesanibbānaṁ na saṁvattetīti anibbānasaṁvattaniko.",
  "atk-s0402a26:3_7": "Alañca panāvuso ānanda,",
  "atk-s0402a26:3_8": "appamādāyāti,",
  "atk-s0402a26:3_9": "āvuso ānanda,",
  "atk-s0402a26:3_10": "sace evarūpā paṭipadā atthi,",
  "atk-s0402a26:3_11": "alaṁ tumhākaṁ appamādāya yuttaṁ anucchavikaṁ,",
  "atk-s0402a26:3_12": "appamādaṁ karotha,",
  "atk-s0402a26:3_13": "āvusoti therassa vacanaṁ anumoditvā pakkāmi.",
  "atk-s0402a26:3_14": "Imasmiṁ sutte ariyamaggo lokuttaramissako kathito.",
  "atk-s0402a26:3_15": "Sesamettha uttānatthamevāti.",
  "atk-s0402a26:4_0": "2. Ājīvakasuttavaṇṇanā",
  "atk-s0402a26:5_0": "73.",
  "atk-s0402a26:5_1": "Dutiye tena hi gahapatīti thero kira cintesi –",
  "atk-s0402a26:5_2": "“ayaṁ idha āgacchanto na aññātukāmo hutvā āgami,",
  "atk-s0402a26:5_3": "pariggaṇhanatthaṁ pana āgato.",
  "atk-s0402a26:5_4": "Iminā pucchitapañhaṁ imināva kathāpessāmī”ti.",
  "atk-s0402a26:5_5": "Iti taṁyeva kathaṁ kathāpetukāmo tena hītiādimāha.",
  "atk-s0402a26:5_6": "Tattha tena hīti kāraṇāpadeso.",
  "atk-s0402a26:5_7": "Yasmā tvaṁ evaṁ pucchasi,",
  "atk-s0402a26:5_8": "tasmā taññevettha paṭipucchāmīti.",
  "atk-s0402a26:5_9": "Kesaṁ noti katamesaṁ nu.",
  "atk-s0402a26:5_10": "Sadhammukkaṁsanāti attano laddhiyā ukkhipitvā ṭhapanā.",
  "atk-s0402a26:5_11": "Paradhammāpasādanāti paresaṁ laddhiyā ghaṭṭanā vambhanā avakkhipanā.",
  "atk-s0402a26:5_12": "Āyataneva dhammadesanāti kāraṇasmiṁyeva dhammadesanā.",
  "atk-s0402a26:5_13": "Attho ca vuttoti mayā pucchitapañhāya attho ca pakāsito.",
  "atk-s0402a26:5_14": "Attā ca anupanītoti amhe evarūpāti evaṁ attā ca na upanīto.",
  "atk-s0402a26:5_15": "Nupanītotipi pāṭho.",
  "atk-s0402a26:6_0": "3. Mahānāmasakkasuttavaṇṇanā",
  "atk-s0402a26:7_0": "74.",
  "atk-s0402a26:7_1": "Tatiye gilānā vuṭṭhitoti gilāno hutvā vuṭṭhito.",
  "atk-s0402a26:7_2": "Gelaññāti gilānabhāvato.",
  "atk-s0402a26:7_3": "Upasaṅkamīti bhuttapātarāso mālāgandhādīni ādāya mahāparivāraparivuto upasaṅkami.",
  "atk-s0402a26:7_4": "Bāhāyaṁ gahetvāti na bāhāyaṁ gahetvā ākaḍḍhi,",
  "atk-s0402a26:7_5": "nisinnāsanato vuṭṭhāya tassa santikaṁ gantvā dakkhiṇabāhāyaṁ aṅguṭṭhakena saññaṁ datvā ekamantaṁ apanesīti veditabbo.",
  "atk-s0402a26:7_6": "Athassa “sekhampi kho, mahānāma,",
  "atk-s0402a26:7_7": "sīla”ntiādinā nayena sattannaṁ sekhānaṁ sīlañca samādhiñca paññañca kathetvā upari arahattaphalavasena asekhā sīlasamādhipaññāyo kathento –",
  "atk-s0402a26:7_8": "“sekhasamādhito sekhaṁ vipassanāñāṇaṁ asekhañca phalañāṇaṁ pacchā,",
  "atk-s0402a26:7_9": "sekhavipassanāñāṇato ca asekhaphalasamādhi pacchā uppajjatī”ti dīpesi.",
  "atk-s0402a26:7_10": "Yāni pana sampayuttāni samādhiñāṇāni,",
  "atk-s0402a26:7_11": "tesaṁ apacchā apure uppatti veditabbāti.",
  "atk-s0402a26:8_0": "4. Nigaṇṭhasuttavaṇṇanā",
  "atk-s0402a26:9_0": "75.",
  "atk-s0402a26:9_1": "Catutthe kūṭāgārasālāyanti dve kaṇṇikā gahetvā haṁsavaṭṭakacchannena katāya gandhakuṭiyā.",
  "atk-s0402a26:9_2": "Aparisesaṁ ñāṇadassanaṁ paṭijānātīti appamattakampi asesetvā sabbaṁ ñāṇadassanaṁ paṭijānāti.",
  "atk-s0402a26:9_3": "Satataṁ samitanti sabbakālaṁ nirantaraṁ.",
  "atk-s0402a26:9_4": "Ñāṇadassanaṁ paccupaṭṭhitanti sabbaññutaññāṇaṁ mayhaṁ upaṭṭhitamevāti dasseti.",
  "atk-s0402a26:9_5": "Purāṇānaṁ kammānanti āyūhitakammānaṁ.",
  "atk-s0402a26:9_6": "Tapasā byantībhāvanti dukkaratapena vigatantakaraṇaṁ.",
  "atk-s0402a26:9_7": "Navānaṁ kammānanti idāni āyūhitabbakammānaṁ.",
  "atk-s0402a26:9_8": "Akaraṇāti anāyūhanena.",
  "atk-s0402a26:9_9": "Setughātanti padaghātaṁ paccayaghātaṁ katheti.",
  "atk-s0402a26:9_10": "Kammakkhayā dukkhakkhayoti kammavaṭṭakkhayena dukkhakkhayo.",
  "atk-s0402a26:9_11": "Dukkhakkhayā vedanākkhayoti dukkhavaṭṭakkhayena vedanākkhayo.",
  "atk-s0402a26:9_12": "Dukkhavaṭṭasmiñhi khīṇe vedanāvaṭṭampi khīṇameva hoti.",
  "atk-s0402a26:9_13": "Vedanākkhayā sabbaṁ dukkhaṁ nijjiṇṇaṁ bhavissatīti vedanākkhayena pana sakalavaṭṭadukkhaṁ nijjiṇṇameva bhavissati.",
  "atk-s0402a26:9_14": "Sandiṭṭhikāyāti sāmaṁ passitabbāya paccakkhāya.",
  "atk-s0402a26:9_15": "Nijjarāya visuddhiyāti kilesajīraṇakapaṭipadāya kilese vā nijjīraṇato nijjarāya sattānaṁ visuddhiyā.",
  "atk-s0402a26:9_16": "Samatikkamo hotīti sakalassa vaṭṭadukkhassa atikkamo hoti. Idha, bhante,",
  "atk-s0402a26:9_17": "bhagavā kimāhāti, bhante,",
  "atk-s0402a26:9_18": "bhagavā imāya paṭipattiyā kimāha,",
  "atk-s0402a26:9_19": "kiṁ etaṁyeva kilesanijjīraṇakapaṭipadaṁ paññapeti,",
  "atk-s0402a26:9_20": "udāhu aññanti pucchati.",
  "atk-s0402a26:10_0": "Jānatāti anāvaraṇañāṇena jānantena.",
  "atk-s0402a26:10_1": "Passatāti samantacakkhunā passantena.",
  "atk-s0402a26:10_2": "Visuddhiyāti visuddhisampāpanatthāya.",
  "atk-s0402a26:10_3": "Samatikkamāyāti samatikkamanatthāya.",
  "atk-s0402a26:10_4": "Atthaṅgamāyāti atthaṁ gamanatthāya.",
  "atk-s0402a26:10_5": "Ñāyassa adhigamāyāti saha vipassanāya maggassa adhigamanatthāya.",
  "atk-s0402a26:10_6": "Nibbānassa sacchikiriyāyāti apaccayanibbānassa sacchikaraṇatthāya.",
  "atk-s0402a26:10_7": "Navañca kammaṁ na karotīti navaṁ kammaṁ nāyūhati.",
  "atk-s0402a26:10_8": "Purāṇañca kammanti pubbe āyūhitakammaṁ.",
  "atk-s0402a26:10_9": "Phussa phussa byantī karotīti phusitvā phusitvā vigatantaṁ karoti,",
  "atk-s0402a26:10_10": "vipākaphassaṁ phusitvā phusitvā taṁ kammaṁ khepetīti attho.",
  "atk-s0402a26:10_11": "Sandiṭṭhikāti sāmaṁ passitabbā.",
  "atk-s0402a26:10_12": "Akālikāti na kālantare kiccakārikā.",
  "atk-s0402a26:10_13": "Ehipassikāti “ehi passā”ti evaṁ dassetuṁ yuttā.",
  "atk-s0402a26:10_14": "Opaneyyikāti upanaye yuttā allīyitabbayuttā.",
  "atk-s0402a26:10_15": "Paccattaṁ veditabbā viññūhīti paṇḍitehi attano attano santāneyeva jānitabbā,",
  "atk-s0402a26:10_16": "bālehi pana dujjānā.",
  "atk-s0402a26:10_17": "Iti sīlavasena dve maggā,",
  "atk-s0402a26:10_18": "dve ca phalāni kathitāni.",
  "atk-s0402a26:10_19": "Sotāpannasakadāgāmino hi sīlesu paripūrakārinoti.",
  "atk-s0402a26:10_20": "Vivicceva kāmehītiādikāya pana samādhisampadāya tayo maggā,",
  "atk-s0402a26:10_21": "tīṇi ca phalāni kathitāni.",
  "atk-s0402a26:10_22": "Anāgāmī ariyasāvako hi samādhimhi paripūrakārīti vutto.",
  "atk-s0402a26:10_23": "Āsavānaṁ khayātiādīhi arahattaphalaṁ kathitaṁ.",
  "atk-s0402a26:10_24": "Keci pana sīlasamādhayopi arahattaphalasampayuttāva idha adhippetā.",
  "atk-s0402a26:10_25": "Ekekassa pana vasena paṭipattidassanatthaṁ visuṁ visuṁ tanti āropitāti.",
  "atk-s0402a26:11_0": "5. Nivesakasuttavaṇṇanā",
  "atk-s0402a26:12_0": "76.",
  "atk-s0402a26:12_1": "Pañcame amaccāti suhajjā.",
  "atk-s0402a26:12_2": "Ñātīti sassusasurapakkhikā.",
  "atk-s0402a26:12_3": "Sālohitāti samānalohitā bhātibhaginiādayo.",
  "atk-s0402a26:12_4": "Aveccappasādeti guṇe avecca jānitvā uppanne acalappasāde.",
  "atk-s0402a26:12_5": "Aññathattanti bhāvaññathattaṁ.",
  "atk-s0402a26:12_6": "Pathavīdhātuyātiādīsu vīsatiyā koṭṭhāsesu thaddhākārabhūtāya pathavīdhātuyā,",
  "atk-s0402a26:12_7": "dvādasasu koṭṭhāsesu yūsagatāya ābandhanabhūtāya āpodhātuyā,",
  "atk-s0402a26:12_8": "catūsu koṭṭhāsesu paripācanabhūtāya tejodhātuyā,",
  "atk-s0402a26:12_9": "chasu koṭṭhāsesu vitthambhanabhūtāya vāyodhātuyā siyā aññathattaṁ.",
  "atk-s0402a26:12_10": "Na tvevāti imesaṁ hi catunnaṁ mahābhūtānaṁ aññamaññabhāvūpagamanena siyā aññathattaṁ,",
  "atk-s0402a26:12_11": "ariyasāvakassa pana na tveva siyāti dasseti.",
  "atk-s0402a26:12_12": "Ettha ca aññathattanti pasādaññathattañca gatiaññathattañca.",
  "atk-s0402a26:12_13": "Tañhi tassa na hoti,",
  "atk-s0402a26:12_14": "bhāvaññathattaṁ pana hoti.",
  "atk-s0402a26:12_15": "Ariyasāvako hi manusso hutvā devopi hoti brahmāpi.",
  "atk-s0402a26:12_16": "Pasādo panassa bhavantarepi na vigacchati,",
  "atk-s0402a26:12_17": "na ca apāyagatisaṅkhātaṁ gatiaññathattaṁ pāpuṇāti.",
  "atk-s0402a26:12_18": "Satthāpi tadeva dassento tatridaṁ aññathattantiādimāha.",
  "atk-s0402a26:12_19": "Sesamettha uttānatthamevāti.",
  "atk-s0402a26:13_0": "6. Paṭhamabhavasuttavaṇṇanā",
  "atk-s0402a26:14_0": "77.",
  "atk-s0402a26:14_1": "Chaṭṭhe kāmadhātuvepakkanti kāmadhātuyā vipaccanakaṁ.",
  "atk-s0402a26:14_2": "Kāmabhavoti kāmadhātuyaṁ upapattibhavo.",
  "atk-s0402a26:14_3": "Kammaṁ khettanti kusalākusalakammaṁ viruhanaṭṭhānaṭṭhena khettaṁ.",
  "atk-s0402a26:14_4": "Viññāṇaṁ bījanti sahajātaṁ abhisaṅkhāraviññāṇaṁ viruhanaṭṭhena bījaṁ.",
  "atk-s0402a26:14_5": "Taṇhā snehoti paggaṇhanānubrūhanavasena taṇhā udakaṁ nāma.",
  "atk-s0402a26:14_6": "Avijjānīvaraṇānanti avijjāya āvaritānaṁ.",
  "atk-s0402a26:14_7": "Taṇhāsaṁyojanānanti taṇhābandhanena baddhānaṁ.",
  "atk-s0402a26:14_8": "Hīnāya dhātuyāti kāmadhātuyā.",
  "atk-s0402a26:14_9": "Viññāṇaṁ patiṭṭhitanti abhisaṅkhāraviññāṇaṁ patiṭṭhitaṁ.",
  "atk-s0402a26:14_10": "Majjhimāya dhātuyāti rūpadhātuyā.",
  "atk-s0402a26:14_11": "Paṇītāya dhātuyāti arūpadhātuyā.",
  "atk-s0402a26:14_12": "Sesamettha uttānatthamevāti.",
  "atk-s0402a26:15_0": "7. Dutiyabhavasuttavaṇṇanā",
  "atk-s0402a26:16_0": "78. Sattame cetanāti kammacetanā. Patthanāpi kammapatthanāva. Sesaṁ purimasadisamevāti.",
  "atk-s0402a26:17_0": "8. Sīlabbatasuttavaṇṇanā",
  "atk-s0402a26:18_0": "79.",
  "atk-s0402a26:18_1": "Aṭṭhame sīlabbatanti sīlañceva vatañca.",
  "atk-s0402a26:18_2": "Jīvitanti dukkarakārikānuyogo.",
  "atk-s0402a26:18_3": "Brahmacariyanti brahmacariyavāso.",
  "atk-s0402a26:18_4": "Upaṭṭhānasāranti upaṭṭhānena sāraṁ,",
  "atk-s0402a26:18_5": "“idaṁ varaṁ idaṁ niṭṭhā”ti evaṁ upaṭṭhitanti attho.",
  "atk-s0402a26:18_6": "Saphalanti saudrayaṁ savaḍḍhikaṁ hotīti pucchati.",
  "atk-s0402a26:18_7": "Na khvettha, bhante,",
  "atk-s0402a26:18_8": "ekaṁsenāti, bhante,",
  "atk-s0402a26:18_9": "na kho ettha ekaṁsena byākātabbanti attho.",
  "atk-s0402a26:18_10": "Upaṭṭhānasāraṁ sevatoti idaṁ sāraṁ varaṁ niṭṭhāti evaṁ upaṭṭhitaṁ sevamānassa.",
  "atk-s0402a26:18_11": "Aphalanti iṭṭhaphalena aphalaṁ.",
  "atk-s0402a26:18_12": "Ettāvatā kammavādikiriyavādīnaṁ pabbajjaṁ ṭhapetvā seso sabbopi bāhirakasamayo gahito hoti.",
  "atk-s0402a26:18_13": "Saphalanti iṭṭhaphalena saphalaṁ saudrayaṁ.",
  "atk-s0402a26:18_14": "Ettāvatā imaṁ sāsanaṁ ādiṁ katvā sabbāpi kammavādikiriyavādīnaṁ pabbajjā gahitā.",
  "atk-s0402a26:18_15": "Na ca panassa sulabharūpo samasamo paññāyāti evaṁ sekkhabhūmiyaṁ ṭhatvā pañhaṁ kathento assa ānandassa paññāya samasamo na sulabhoti dasseti.",
  "atk-s0402a26:18_16": "Imasmiṁ sutte sekkhabhūmi nāma kathitāti.",
  "atk-s0402a26:19_0": "9. Gandhajātasuttavaṇṇanā",
  "atk-s0402a26:20_0": "80.",
  "atk-s0402a26:20_1": "Navame etadavocāti pacchābhattaṁ piṇḍapātapaṭikkanto dasabalassa vattaṁ dassetvā attano divāvihāraṭṭhānaṁ gantvā “imasmiṁ loke mūlagandho nāma atthi,",
  "atk-s0402a26:20_2": "sāragandho nāma atthi,",
  "atk-s0402a26:20_3": "pupphagandho nāma atthi.",
  "atk-s0402a26:20_4": "Ime pana tayopi gandhā anuvātaṁyeva gacchanti,",
  "atk-s0402a26:20_5": "na paṭivātaṁ.",
  "atk-s0402a26:20_6": "Atthi nu kho kiñci,",
  "atk-s0402a26:20_7": "yassa paṭivātampi gandho gacchatī”ti cintetvā aṭṭhannaṁ varānaṁ gahaṇakāleyeva kaṅkhuppattisamaye upasaṅkamanavarassa",
  "atk-s0402a26:20_8": "gahitattā takkhaṇaṁyeva divāṭṭhānato vuṭṭhāya satthu santikaṁ gantvā vanditvā ekamantaṁ nisinno uppannāya",
  "atk-s0402a26:20_9": "kaṅkhāya vinodanatthaṁ etaṁ “tīṇimāni,",
  "atk-s0402a26:20_10": "bhante”tiādivacanaṁ avoca.",
  "atk-s0402a26:20_11": "Tattha gandhajātānīti gandhajātiyo.",
  "atk-s0402a26:20_12": "Mūlagandhoti mūlavatthuko gandho,",
  "atk-s0402a26:20_13": "gandhasampannaṁ vā mūlameva mūlagandho.",
  "atk-s0402a26:20_14": "Tassa hi gandho anuvātaṁ gacchati.",
  "atk-s0402a26:20_15": "Gandhassa pana gandho nāma natthi.",
  "atk-s0402a26:20_16": "Sāragandhapupphagandhesupi eseva nayo.",
  "atk-s0402a26:20_17": "Atthānanda,",
  "atk-s0402a26:20_18": "kiñci gandhajātanti ettha saraṇagamanādayo guṇavaṇṇabhāsanavasena disāgāmitāya gandhasadisattā gandhā,",
  "atk-s0402a26:20_19": "tesaṁ vatthubhūto puggalo gandhajātaṁ nāma.",
  "atk-s0402a26:20_20": "Gandho gacchatīti vaṇṇabhāsanavasena gacchati.",
  "atk-s0402a26:20_21": "Sīlavāti pañcasīlena vā dasasīlena vā sīlavā.",
  "atk-s0402a26:20_22": "Kalyāṇadhammoti teneva sīladhammena kalyāṇadhammo sundaradhammo.",
  "atk-s0402a26:20_23": "Vigatamalamaccherenātiādīnaṁ attho visuddhimagge vitthāritova.",
  "atk-s0402a26:20_24": "Disāsūti catūsu disāsu catūsu anudisāsu.",
  "atk-s0402a26:20_25": "Samaṇabrāhmaṇāti samitapāpabāhitapāpā samaṇabrāhmaṇā.",
  "atk-s0402a26:21_0": "Na pupphagandho paṭivātametīti vassikapupphādīnaṁ gandho paṭivātaṁ na gacchati.",
  "atk-s0402a26:21_1": "Na candanaṁ tagaramallikā vāti candanatagaramallikānampi gandho paṭivātaṁ na gacchatīti attho.",
  "atk-s0402a26:21_2": "Devalokepi phuṭasumanā nāma hoti,",
  "atk-s0402a26:21_3": "tassā pupphitadivase gandho yojanasataṁ ajjhottharati.",
  "atk-s0402a26:21_4": "Sopi paṭivātaṁ vidatthimattampi ratanamattampi gantuṁ na sakkotīti vadanti.",
  "atk-s0402a26:21_5": "Satañca gandho paṭivātametīti satañca paṇḍitānaṁ buddhapaccekabuddhabuddhaputtānaṁ sīlādiguṇagandho paṭivātaṁ gacchati.",
  "atk-s0402a26:21_6": "Sabbā disā sappuriso pavāyatīti sappuriso paṇḍito sīlādiguṇagandhena sabbā disā pavāyati,",
  "atk-s0402a26:21_7": "sabbā disā gandhena avattharatīti attho.",
  "atk-s0402a26:22_0": "10. Cūḷanikāsuttavaṇṇanā",
  "atk-s0402a26:23_0": "81.",
  "atk-s0402a26:23_1": "Dasamassa duvidho nikkhepo atthuppattikopi pucchāvasikopi.",
  "atk-s0402a26:23_2": "Kataraatthuppattiyaṁ kassa pucchāya kathitanti ce?",
  "atk-s0402a26:23_3": "Aruṇavatisuttantaatthuppattiyaṁ ānandattherassa pucchāya kathitaṁ.",
  "atk-s0402a26:23_4": "Aruṇavatisuttanto kena kathitoti?",
  "atk-s0402a26:23_5": "Dvīhi buddhehi kathito sikhinā ca bhagavatā amhākañca satthārā.",
  "atk-s0402a26:23_6": "Imasmā hi kappā ekatiṁsakappamatthake aruṇavatinagare aruṇavato rañño pabhāvatiyā nāma mahesiyā kucchismiṁ",
  "atk-s0402a26:23_7": "nibbattitvā paripakke ñāṇe mahābhinikkhamanaṁ nikkhamitvā sikhī bhagavā bodhimaṇḍe sabbaññutaññāṇaṁ paṭivijjhitvā",
  "atk-s0402a26:23_8": "pavattitavaradhammacakko aruṇavatiṁ nissāya viharanto ekadivasaṁ pātova sarīrappaṭijagganaṁ katvā mahābhikkhusaṅghaparivāro",
  "atk-s0402a26:23_9": "“aruṇavatiṁ piṇḍāya pavisissāmī”ti nikkhamitvā vihāradvārakoṭṭhakasamīpe ṭhito abhibhuṁ nāma aggasāvakaṁ",
  "atk-s0402a26:23_10": "āmantesi –",
  "atk-s0402a26:23_11": "“atippago kho, bhikkhu,",
  "atk-s0402a26:23_12": "aruṇavatiṁ piṇḍāya pavisituṁ,",
  "atk-s0402a26:23_13": "yena aññataro brahmaloko tenupasaṅkamissāmā”ti. Yathāha –",
  "atk-s0402a26:24_0": "“Atha kho,",
  "atk-s0402a26:24_1": "bhikkhave,",
  "atk-s0402a26:24_2": "sikhī bhagavā arahaṁ sammāsambuddho abhibhuṁ bhikkhuṁ āmantesi – ‘āyāma, brāhmaṇa,",
  "atk-s0402a26:24_3": "yena aññataro brahmaloko tenupasaṅkamissāma,",
  "atk-s0402a26:24_4": "na tāva bhattakālo bhavissatī’ti. ‘Evaṁ,",
  "atk-s0402a26:24_5": "bhante’ti kho,",
  "atk-s0402a26:24_6": "bhikkhave,",
  "atk-s0402a26:24_7": "abhibhū bhikkhu sikhissa bhagavato arahato sammāsambuddhassa paccassosi. Atha kho,",
  "atk-s0402a26:24_8": "bhikkhave,",
  "atk-s0402a26:24_9": "sikhī bhagavā arahaṁ sammāsambuddho abhibhū ca bhikkhu yena aññataro brahmaloko tenupasaṅkamiṁsū”ti.",
  "atk-s0402a26:25_0": "Tattha mahābrahmā sammāsambuddhaṁ disvā attamano paccuggamanaṁ katvā brahmāsanaṁ paññāpetvā adāsi,",
  "atk-s0402a26:25_1": "therassāpi anucchavikaṁ āsanaṁ paññāpayiṁsu.",
  "atk-s0402a26:25_2": "Nisīdi bhagavā paññatte āsane,",
  "atk-s0402a26:25_3": "theropi attano paññattāsane nisīdi.",
  "atk-s0402a26:25_4": "Mahābrahmāpi dasabalaṁ vanditvā ekamantaṁ nisīdi.",
  "atk-s0402a26:26_0": "Atha kho,",
  "atk-s0402a26:26_1": "bhikkhave,",
  "atk-s0402a26:26_2": "sikhī bhagavā abhibhuṁ bhikkhuṁ āmantesi –",
  "atk-s0402a26:26_3": "“paṭibhātu taṁ, brāhmaṇa,",
  "atk-s0402a26:26_4": "brahmuno ca brahmaparisāya ca brahmapārisajjānañca dhammīkathāti. ‘Evaṁ,",
  "atk-s0402a26:26_5": "bhante’ti kho,",
  "atk-s0402a26:26_6": "bhikkhave,",
  "atk-s0402a26:26_7": "abhibhū bhikkhu sikhissa bhagavato arahato sammāsambuddhassa paṭissuṇitvā brahmuno ca brahmaparisāya ca brahmapārisajjānañca dhammiṁ kathaṁ kathesi.",
  "atk-s0402a26:26_8": "There dhammaṁ kathente brahmagaṇā ujjhāyiṁsu –",
  "atk-s0402a26:26_9": "“cirassañca mayaṁ satthu brahmalokāgamanaṁ labhimha,",
  "atk-s0402a26:26_10": "ayañca bhikkhu ṭhapetvā satthāraṁ sayaṁ dhammakathaṁ ārabhī”ti.",
  "atk-s0402a26:27_0": "Satthā tesaṁ anattamanabhāvaṁ ñatvā abhibhuṁ bhikkhuṁ etadavoca –",
  "atk-s0402a26:27_1": "“ujjhāyanti kho te, brāhmaṇa,",
  "atk-s0402a26:27_2": "brahmā ca brahmaparisā ca brahmapārisajjā ca.",
  "atk-s0402a26:27_3": "Tena hi tvaṁ – brāhmaṇa,",
  "atk-s0402a26:27_4": "bhiyyosomattāya saṁvejehī”ti.",
  "atk-s0402a26:27_5": "Thero satthu vacanaṁ sampaṭicchitvā anekavihitaṁ iddhivikubbanaṁ katvā sahassilokadhātuṁ sarena viññāpento",
  "atk-s0402a26:27_6": "“ārambhatha nikkamathā”ti gāthādvayaṁ abhāsi.",
  "atk-s0402a26:27_7": "Kiṁ pana katvā thero sahassilokadhātuṁ viññāpesīti?",
  "atk-s0402a26:27_8": "Nīlakasiṇaṁ tāva samāpajjitvā sabbattha andhakāraṁ phari,",
  "atk-s0402a26:27_9": "tato “kimidaṁ andhakāra”nti sattānaṁ ābhoge uppanne ālokaṁ dassesi.",
  "atk-s0402a26:27_10": "“Kiṁ āloko aya”nti vicinantānaṁ attānaṁ dassesi,",
  "atk-s0402a26:27_11": "sahassacakkavāḷe devamanussā añjaliṁ paggaṇhitvā paggaṇhitvā theraṁyeva namassamānā aṭṭhaṁsu.",
  "atk-s0402a26:27_12": "Thero “mahājano mayhaṁ dhammaṁ desentassa saraṁ suṇātū”ti imā gāthā abhāsi.",
  "atk-s0402a26:27_13": "Sabbe osaṭāya parisāya majjhe nisīditvā dhammaṁ desentassa viya saddaṁ assosuṁ.",
  "atk-s0402a26:27_14": "Atthopi nesaṁ pākaṭo ahosi.",
  "atk-s0402a26:28_0": "Atha kho bhagavā saddhiṁ therena aruṇavatiṁ paccāgantvā piṇḍāya caritvā pacchābhattaṁ piṇḍapātapaṭikkanto bhikkhusaṅghaṁ pucchi –",
  "atk-s0402a26:28_1": "“assuttha no tumhe,",
  "atk-s0402a26:28_2": "bhikkhave,",
  "atk-s0402a26:28_3": "abhibhussa bhikkhuno brahmaloke ṭhitassa gāthāyo bhāsamānassā”ti. Te “āma,",
  "atk-s0402a26:28_4": "bhante”ti paṭijānitvā sutabhāvaṁ āvikarontā tadeva gāthādvayaṁ udāhariṁsu.",
  "atk-s0402a26:28_5": "Satthā “sādhu sādhū”ti sādhukāraṁ datvā desanaṁ niṭṭhapesi.",
  "atk-s0402a26:28_6": "Evaṁ tāva idaṁ suttaṁ ito ekatiṁsakappamatthake sikhinā bhagavatā kathitaṁ.",
  "atk-s0402a26:29_0": "Amhākaṁ pana bhagavā sabbaññutaṁ patto pavattitavaradhammacakko sāvatthiṁ upanissāya jetavane viharanto",
  "atk-s0402a26:29_1": "jeṭṭhamūlamāsapuṇṇamadivase bhikkhū āmantetvā imaṁ aruṇavatisuttaṁ paṭṭhapesi.",
  "atk-s0402a26:29_2": "Ānandatthero bījaniṁ gahetvā bījayamāno ṭhitakova ādito paṭṭhāya yāva pariyosānā ekabyañjanampi ahāpetvā sakalasuttaṁ uggaṇhi.",
  "atk-s0402a26:29_3": "So punadivase piṇḍapātapaṭikkanto dasabalassa vattaṁ dassetvā attano divāvihāraṭṭhānaṁ gantvā saddhivihārikantevāsikesu",
  "atk-s0402a26:29_4": "vattaṁ dassetvā pakkantesu hiyyo kathitaṁ aruṇavatisuttaṁ āvajjento nisīdi.",
  "atk-s0402a26:29_5": "Athassa sabbaṁ suttaṁ vibhūtaṁ upaṭṭhāsi.",
  "atk-s0402a26:29_6": "So cintesi –",
  "atk-s0402a26:29_7": "“sikhissa bhagavato aggasāvako brahmaloke ṭhatvā cakkavāḷasahasse andhakāraṁ vidhametvā sarīrobhāsaṁ",
  "atk-s0402a26:29_8": "dassetvā attano saddaṁ sāvento dhammakathaṁ kathesīti hiyyo satthārā kathitaṁ,",
  "atk-s0402a26:29_9": "sāvakassa tāva visayo evarūpo,",
  "atk-s0402a26:29_10": "dasa pāramiyo pūretvā sabbaññutaṁ patto pana sammāsambuddho kittakaṁ ṭhānaṁ sarena viññāpeyyā”ti.",
  "atk-s0402a26:29_11": "So evaṁ uppannāya vimatiyā vinodanatthaṁ taṅkhaṇeyeva bhagavantaṁ upasaṅkamitvā tamatthaṁ pucchi.",
  "atk-s0402a26:29_12": "Etamatthaṁ dassetuṁ atha kho āyasmā ānandoti vuttaṁ.",
  "atk-s0402a26:30_0": "Tattha sammukhāti sammukhībhūtena mayā etaṁ sutaṁ,",
  "atk-s0402a26:30_1": "na anussavena,",
  "atk-s0402a26:30_2": "na dūtaparamparāyāti iminā adhippāyena evamāha.",
  "atk-s0402a26:30_3": "Kīvatakaṁ pahoti sarena viññāpetunti kittakaṁ ṭhānaṁ sarīrobhāsena vihatandhakāraṁ katvā sarena viññāpetuṁ sakkoti.",
  "atk-s0402a26:30_4": "Sāvako so, ānanda,",
  "atk-s0402a26:30_5": "appameyyā tathāgatāti idaṁ bhagavā iminā adhippāyenāha – ānanda,",
  "atk-s0402a26:30_6": "tvaṁ kiṁ vadesi,",
  "atk-s0402a26:30_7": "so padesañāṇe ṭhito sāvako.",
  "atk-s0402a26:30_8": "Tathāgatā pana dasa pāramiyo pūretvā sabbaññutaññāṇaṁ pattā appameyyā.",
  "atk-s0402a26:30_9": "So tvaṁ nakhasikhāya paṁsuṁ gahetvā mahāpathavipaṁsunā saddhiṁ upamento viya kiṁ nāmetaṁ vadesi.",
  "atk-s0402a26:30_10": "Añño hi sāvakānaṁ visayo,",
  "atk-s0402a26:30_11": "añño buddhānaṁ.",
  "atk-s0402a26:30_12": "Añño sāvakānaṁ gocaro,",
  "atk-s0402a26:30_13": "añño buddhānaṁ.",
  "atk-s0402a26:30_14": "Aññaṁ sāvakānaṁ balaṁ,",
  "atk-s0402a26:30_15": "aññaṁ buddhānanti.",
  "atk-s0402a26:30_16": "Iti bhagavā iminā adhippāyena appameyyabhāvaṁ vatvā tuṇhī ahosi.",
  "atk-s0402a26:31_0": "Thero dutiyampi pucchi. Satthā, “ānanda,",
  "atk-s0402a26:31_1": "tvaṁ tāḷacchiddaṁ gahetvā anantākāsena upamento viya,",
  "atk-s0402a26:31_2": "cātakasakuṇaṁ gahetvā diyaḍḍhayojanasatikena supaṇṇarājena upamento viya,",
  "atk-s0402a26:31_3": "hatthisoṇḍāya udakaṁ gahetvā mahāgaṅgāya upamento viya,",
  "atk-s0402a26:31_4": "caturatanike āvāṭe udakaṁ gahetvā sattahi sarehi upamento viya,",
  "atk-s0402a26:31_5": "nāḷikodanamattalābhiṁ manussaṁ gahetvā cakkavattiraññā upamento viya,",
  "atk-s0402a26:31_6": "paṁsupisācakaṁ gahetvā sakkena devaraññā upamento viya,",
  "atk-s0402a26:31_7": "khajjopanakappabhaṁ gahetvā sūriyappabhāya upamento viya kiṁ nāmetaṁ vadesīti dīpento dutiyampi appameyyabhāvameva vatvā tuṇhī ahosi.",
  "atk-s0402a26:31_8": "Tato thero cintesi –",
  "atk-s0402a26:31_9": "“satthā mayā pucchito na tāva kathesi,",
  "atk-s0402a26:31_10": "handa naṁ yāvatatiyaṁ yācitvā buddhasīhanādaṁ nadāpessāmī”ti.",
  "atk-s0402a26:31_11": "So tatiyampi yāci.",
  "atk-s0402a26:31_12": "Taṁ dassetuṁ tatiyampi khotiādi vuttaṁ.",
  "atk-s0402a26:31_13": "Athassa bhagavā byākaronto sutā te ānandātiādimāha.",
  "atk-s0402a26:31_14": "Thero cintesi –",
  "atk-s0402a26:31_15": "“satthā me ‘sutā te, ānanda,",
  "atk-s0402a26:31_16": "sahassī cūḷanikā lokadhātū’ti ettakameva vatvā tuṇhī jāto,",
  "atk-s0402a26:31_17": "idāni buddhasīhanādaṁ nadissatī”ti so satthāraṁ yācanto etassa bhagavā kālotiādimāha.",
  "atk-s0402a26:32_0": "Bhagavāpissa vitthārakathaṁ kathetuṁ tena hānandātiādimāha.",
  "atk-s0402a26:32_1": "Tattha yāvatāti yattakaṁ ṭhānaṁ.",
  "atk-s0402a26:32_2": "Candimasūriyāti candimā ca sūriyo ca.",
  "atk-s0402a26:32_3": "Pariharantīti vicaranti.",
  "atk-s0402a26:32_4": "Disā bhantīti sabbadisā obhāsanti.",
  "atk-s0402a26:32_5": "Virocanāti virocamānā.",
  "atk-s0402a26:32_6": "Ettāvatā ekacakkavāḷaṁ paricchinditvā dassitaṁ hoti.",
  "atk-s0402a26:32_7": "Idāni taṁ sahassaguṇaṁ katvā dassento tāva sahassadhā lokoti āha.",
  "atk-s0402a26:32_8": "Tasmiṁ sahassadhā loketi tasmiṁ sahassacakkavāḷe.",
  "atk-s0402a26:32_9": "Sahassaṁ cātumahārājikānanti sahassaṁ cātumahārājikānaṁ devalokānaṁ.",
  "atk-s0402a26:32_10": "Yasmā pana ekekasmiṁ cakkavāḷe cattāro cattāro mahārājāno,",
  "atk-s0402a26:32_11": "tasmā cattāri mahārājasahassānīti vuttaṁ.",
  "atk-s0402a26:32_12": "Iminā upāyena sabbattha attho veditabbo.",
  "atk-s0402a26:32_13": "Cūḷanikāti khuddikā.",
  "atk-s0402a26:32_14": "Ayaṁ sāvakānaṁ visayo.",
  "atk-s0402a26:32_15": "Kasmā panesā ānītāti?",
  "atk-s0402a26:32_16": "Majjhimikāya lokadhātuyā paricchedadassanatthaṁ.",
  "atk-s0402a26:33_0": "Yāvatāti yattakā.",
  "atk-s0402a26:33_1": "Tāva sahassadhāti tāva sahassabhāgena.",
  "atk-s0402a26:33_2": "Dvisahassī majjhimikā lokadhātūti ayaṁ sahassacakkavāḷāni sahassabhāgena gaṇetvā dasasatasahassacakkavāḷaparimāṇā",
  "atk-s0402a26:33_3": "dvisahassī majjhimikā nāma lokadhātu.",
  "atk-s0402a26:33_4": "Ayaṁ sāvakānaṁ avisayo,",
  "atk-s0402a26:33_5": "buddhānameva visayo.",
  "atk-s0402a26:33_6": "Ettakepi hi ṭhāne tathāgatā andhakāraṁ vidhametvā sarīrobhāsaṁ dassetvā sarena viññāpetuṁ sakkontīti dīpeti.",
  "atk-s0402a26:33_7": "Ettakena buddhānaṁ jātikkhettaṁ nāma dassitaṁ.",
  "atk-s0402a26:33_8": "Bodhisattānañhi pacchimabhave devalokato cavitvā mātukucchiyaṁ paṭisandhiggahaṇadivase ca kucchito nikkhamanadivase",
  "atk-s0402a26:33_9": "ca mahābhinikkhamanadivase ca sambodhidhammacakkappavattanaāyusaṅkhāravossajjanaparinibbānadivasesu ca",
  "atk-s0402a26:33_10": "ettakaṁ ṭhānaṁ kampati.",
  "atk-s0402a26:34_0": "Tisahassī mahāsahassīti sahassito paṭṭhāya tatiyāti tisahassī,",
  "atk-s0402a26:34_1": "sahassaṁ sahassadhā katvā gaṇitaṁ majjhimikaṁ sahassadhā katvā gaṇitattā mahantehi sahassehi gaṇitāti mahāsahassī.",
  "atk-s0402a26:34_2": "Ettāvatā koṭisatasahassacakkavāḷaparimāṇo loko dassito hoti.",
  "atk-s0402a26:34_3": "Bhagavā ākaṅkhamāno ettake ṭhāne andhakāraṁ vidhametvā sarīrobhāsaṁ dassetvā sarena viññāpeyyāti.",
  "atk-s0402a26:34_4": "Gaṇakaputtatissatthero pana evamāha –",
  "atk-s0402a26:34_5": "“na tisahassimahāsahassilokadhātuyā evaṁ parimāṇaṁ.",
  "atk-s0402a26:34_6": "Idañhi ācariyānaṁ sajjhāyamuḷhakaṁ vācāya parihīnaṭṭhānaṁ,",
  "atk-s0402a26:34_7": "dasakoṭisatasahassacakkavāḷaparimāṇaṁ pana ṭhānaṁ tisahassimahāsahassilokadhātu nāmā”ti.",
  "atk-s0402a26:34_8": "Ettāvatā hi bhagavatā āṇākkhettaṁ nāma dassitaṁ.",
  "atk-s0402a26:34_9": "Etasmiñhi antare āṭānāṭiyaparittaisigiliparittadhajaggaparittabojjhaṅgaparittakhandhaparitta- moraparittamettaparittaratanaparittānaṁ āṇā pharati.",
  "atk-s0402a26:34_10": "Yāvatā pana ākaṅkheyyāti yattakaṁ ṭhānaṁ iccheyya,",
  "atk-s0402a26:34_11": "iminā visayakkhettaṁ dasseti.",
  "atk-s0402a26:34_12": "Buddhānañhi visayakkhettassa pamāṇaparicchedo nāma natthi,",
  "atk-s0402a26:34_13": "natthikabhāve cassa imaṁ opammaṁ āharanti –",
  "atk-s0402a26:34_14": "koṭisatasahassacakkavāḷamhi yāva brahmalokā sāsapehi pūretvā sace koci puratthimāya disāya ekacakkavāḷe ekaṁ sāsapaṁ pakkhipanto āgaccheyya,",
  "atk-s0402a26:34_15": "sabbepi te sāsapā parikkhayaṁ gaccheyyuṁ,",
  "atk-s0402a26:34_16": "na tveva puratthimāya disāya cakkavāḷāni.",
  "atk-s0402a26:34_17": "Dakkhiṇādīsupi eseva nayo.",
  "atk-s0402a26:34_18": "Tattha buddhānaṁ avisayo nāma natthi.",
  "atk-s0402a26:35_0": "Evaṁ vutte thero cintesi –",
  "atk-s0402a26:35_1": "“satthā evamāha –",
  "atk-s0402a26:35_2": "‘ākaṅkhamāno, ānanda,",
  "atk-s0402a26:35_3": "tathāgato tisahassimahāsahassilokadhātuṁ sarena viññāpeyya,",
  "atk-s0402a26:35_4": "yāvatā pana ākaṅkheyyā’ti.",
  "atk-s0402a26:35_5": "Visamo kho panāyaṁ loko,",
  "atk-s0402a26:35_6": "anantāni cakkavāḷāni,",
  "atk-s0402a26:35_7": "ekasmiṁ ṭhāne sūriyo uggato hoti,",
  "atk-s0402a26:35_8": "ekasmiṁ ṭhāne majjhe ṭhito,",
  "atk-s0402a26:35_9": "ekasmiṁ ṭhāne atthaṅgato.",
  "atk-s0402a26:35_10": "Ekasmiṁ ṭhāne paṭhamayāmo hoti,",
  "atk-s0402a26:35_11": "ekasmiṁ ṭhāne majjhimayāmo,",
  "atk-s0402a26:35_12": "ekasmiṁ ṭhāne pacchimayāmo.",
  "atk-s0402a26:35_13": "Sattāpi kammappasutā,",
  "atk-s0402a26:35_14": "khiḍḍāpasutā,",
  "atk-s0402a26:35_15": "āhārappasutāti evaṁ tehi tehi kāraṇehi vikkhittā ca pamattā ca honti.",
  "atk-s0402a26:35_16": "Kathaṁ nu kho te satthā sarena viññāpeyyā”ti.",
  "atk-s0402a26:35_17": "So evaṁ cintetvā vimaticchedanatthaṁ tathāgataṁ pucchanto yathā kathaṁ panātiādimāha.",
  "atk-s0402a26:36_0": "Athassa satthā byākaronto idhānanda,",
  "atk-s0402a26:36_1": "tathāgatotiādimāha.",
  "atk-s0402a26:36_2": "Tattha obhāsena phareyyāti sarīrobhāsena phareyya.",
  "atk-s0402a26:36_3": "Pharamāno panesa kiṁ kareyyāti?",
  "atk-s0402a26:36_4": "Yasmiṁ ṭhāne sūriyo paññāyati,",
  "atk-s0402a26:36_5": "tattha naṁ attano ānubhāvena atthaṁ gameyya.",
  "atk-s0402a26:36_6": "Yattha pana na paññāyati,",
  "atk-s0402a26:36_7": "tattha naṁ uṭṭhāpetvā majjhe ṭhapeyya.",
  "atk-s0402a26:36_8": "Tato yattha sūriyo paññāyati,",
  "atk-s0402a26:36_9": "tattha manussā “adhunāva sūriyo paññāyittha,",
  "atk-s0402a26:36_10": "so idāneva atthaṅgamito,",
  "atk-s0402a26:36_11": "nāgāvaṭṭo nu kho ayaṁ,",
  "atk-s0402a26:36_12": "bhūtāvaṭṭayakkhāvaṭṭadevatāvaṭṭānaṁ aññataro”ti vittakkaṁ uppādeyyuṁ.",
  "atk-s0402a26:36_13": "Yattha pana na paññāyati,",
  "atk-s0402a26:36_14": "tattha manussā “adhunāva sūriyo atthaṅgamito,",
  "atk-s0402a26:36_15": "svāyaṁ idāneva uṭṭhito,",
  "atk-s0402a26:36_16": "kiṁ nu kho ayaṁ nāgāvaṭṭabhūtāvaṭṭayakkhāvaṭṭadevatāvaṭṭānaṁ aññataro”ti vitakkaṁ uppādeyyuṁ.",
  "atk-s0402a26:36_17": "Tato tesu manussesu ālokañca andhakārañca āvajjitvā “kiṁ paccayā nu kho ida”nti pariyesamānesu satthā",
  "atk-s0402a26:36_18": "nīlakasiṇaṁ samāpajjitvā bahalandhakāraṁ patthareyya. Kasmā?",
  "atk-s0402a26:36_19": "Tesaṁ kammādippasutānaṁ sattānaṁ santāsajananatthaṁ.",
  "atk-s0402a26:36_20": "Atha nesaṁ santāsaṁ āpannabhāvaṁ ñatvā odātakasiṇasamāpattiṁ samāpajjitvā paṇḍaraṁ ghanabuddharasmiṁ",
  "atk-s0402a26:36_21": "vissajjento candasahassasūriyasahassauṭṭhānakālo viya ekappahāreneva sabbaṁ ekālokaṁ kareyya.",
  "atk-s0402a26:36_22": "Tañca kho tilabījamattena kāyappadesena obhāsaṁ muñcanto.",
  "atk-s0402a26:36_23": "Yo hi cakkavāḷapathaviṁ dīpakapallakaṁ katvā mahāsamudde udakaṁ telaṁ katvā sineruṁ vaṭṭiṁ katvā aññasmiṁ sinerumuddhani ṭhapetvā jāleyya,",
  "atk-s0402a26:36_24": "so ekacakkavāḷeyeva ālokaṁ kareyya.",
  "atk-s0402a26:36_25": "Tato paraṁ vidatthimpi obhāsetuṁ na sakkuṇeyya.",
  "atk-s0402a26:36_26": "Tathāgato pana tilaphalappamāṇena sarīrappadesena obhāsaṁ muñcitvā tisahassimahāsahassilokadhātuṁ ekobhāsaṁ kareyya tato vā pana bhiyyo.",
  "atk-s0402a26:36_27": "Evaṁ mahantā hi buddhaguṇāti.",
  "atk-s0402a26:37_0": "Taṁ ālokaṁ sañjāneyyunti taṁ ālokaṁ disvā “yena sūriyo atthañceva gamito uṭṭhāpito ca,",
  "atk-s0402a26:37_1": "bahalandhakārañca vissaṭṭhaṁ,",
  "atk-s0402a26:37_2": "esa so puriso idāni ālokaṁ katvā ṭhito,",
  "atk-s0402a26:37_3": "aho acchariyapuriso”ti añjaliṁ paggayha namassamānā nisīdeyyuṁ.",
  "atk-s0402a26:37_4": "Saddamanussāveyyāti dhammakathāsaddamanussāveyya.",
  "atk-s0402a26:37_5": "Yo hi ekaṁ cakkavāḷapabbataṁ bheriṁ katvā mahāpathaviṁ bhericammaṁ katvā sineruṁ daṇḍaṁ katvā aññasmiṁ sinerumatthake ṭhapetvā ākoṭeyya,",
  "atk-s0402a26:37_6": "so ekacakkavāḷeyeva taṁ saddaṁ sāveyya,",
  "atk-s0402a26:37_7": "parato vidatthimpi atikkāmetuṁ na sakkuṇeyya.",
  "atk-s0402a26:37_8": "Tathāgato pana pallaṅke vā pīṭhe vā nisīditvā tisahassimahāsahassilokadhātuṁ sarena viññāpeti,",
  "atk-s0402a26:37_9": "tato vā pana bhiyyo,",
  "atk-s0402a26:37_10": "evaṁ mahānubhāvā tathāgatāti.",
  "atk-s0402a26:37_11": "Iti bhagavā iminā ettakena visayakkhettameva dasseti.",
  "atk-s0402a26:38_0": "Imañca pana buddhasīhanādaṁ sutvā therassa abbhantare balavapīti uppannā,",
  "atk-s0402a26:38_1": "so pītivasena udānaṁ udānento lābhā vata metiādimāha.",
  "atk-s0402a26:38_2": "Tattha yassa me satthā evaṁmahiddhikoti yassa mayhaṁ satthā evaṁmahiddhiko,",
  "atk-s0402a26:38_3": "tassa mayhaṁ evaṁmahiddhikassa satthu paṭilābho lābhā ceva suladdhañcāti attho.",
  "atk-s0402a26:38_4": "Atha vā yvāhaṁ evarūpassa satthuno pattacīvaraṁ gahetvā vicarituṁ,",
  "atk-s0402a26:38_5": "pādaparikammaṁ piṭṭhiparikammaṁ kātuṁ,",
  "atk-s0402a26:38_6": "mukhadhovanaudakanhānodakāni dātuṁ,",
  "atk-s0402a26:38_7": "gandhakuṭipariveṇaṁ sammajjituṁ,",
  "atk-s0402a26:38_8": "uppannāya kaṅkhāya pañhaṁ pucchituṁ,",
  "atk-s0402a26:38_9": "madhuradhammakathañca sotuṁ labhāmi,",
  "atk-s0402a26:38_10": "ete sabbepi mayhaṁ lābhā ceva suladdhañcātipi sandhāya evamāha.",
  "atk-s0402a26:38_11": "Ettha ca bhagavato andhakārālokasaddasavanasaṅkhātānaṁ iddhīnaṁ mahantatāya mahiddhikatā,",
  "atk-s0402a26:38_12": "tāsaṁyeva anupharaṇena mahānubhāvatā veditabbā.",
  "atk-s0402a26:38_13": "Udāyīti lāḷudāyitthero.",
  "atk-s0402a26:38_14": "So kira pubbe upaṭṭhākatthere āghātaṁ bandhitvā carati.",
  "atk-s0402a26:38_15": "Tasmā idāni okāsaṁ labhitvā imasmiṁ buddhasīhanādapariyosāne jalamānaṁ dīpasikhaṁ nibbāpento viya carantassa",
  "atk-s0402a26:38_16": "goṇassa tuṇḍe pahāraṁ dento viya bhattabharitaṁ pātiṁ avakujjanto viya therassa pasādabhaṅgaṁ karonto evamāha.",
  "atk-s0402a26:39_0": "Evaṁ vutte bhagavāti evaṁ udāyittherena vutte bhagavā yathā nāma papātataṭe ṭhatvā pavedhamānaṁ purisaṁ",
  "atk-s0402a26:39_1": "ekamante ṭhito hitesī puriso “ito ehi ito ehī”ti punappunaṁ vadeyya,",
  "atk-s0402a26:39_2": "evamevaṁ udāyittheraṁ tasmā vacanā nivārento mā hevaṁ udāyi,",
  "atk-s0402a26:39_3": "mā hevaṁ udāyīti āha.",
  "atk-s0402a26:39_4": "Tattha hīti nipātamattaṁ,",
  "atk-s0402a26:39_5": "mā evaṁ avacāti attho.",
  "atk-s0402a26:39_6": "Mahārajjanti cakkavattirajjaṁ.",
  "atk-s0402a26:39_7": "Nanu ca satthā ekassa sāvakassa dhammadesanāya uppannapasādassa mahānisaṁsaṁ aparicchinnaṁ akāsi,",
  "atk-s0402a26:39_8": "so kasmā imassa buddhasīhanādaṁ ārabbha uppannassa pasādassa ānisaṁsaṁ paricchindatīti?",
  "atk-s0402a26:39_9": "Ariyasāvakassa ettakaattabhāvaparimāṇattā.",
  "atk-s0402a26:39_10": "Dandhapaññopi hi sotāpanno sattakkhattuṁ devesu ca manussesu ca attabhāvaṁ paṭilabhati,",
  "atk-s0402a26:39_11": "tenassa gatiṁ paricchindanto evamāha.",
  "atk-s0402a26:39_12": "Diṭṭheva dhammeti imasmiṁyeva attabhāve ṭhatvā.",
  "atk-s0402a26:39_13": "Parinibbāyissatīti appaccayaparinibbānena parinibbāyissati.",
  "atk-s0402a26:39_14": "Iti nibbānena kūṭaṁ gaṇhanto imaṁ sīhanādasuttaṁ niṭṭhāpesīti.",
  "atk-s0402a26:40_0": "Ānandavaggo tatiyo."
}