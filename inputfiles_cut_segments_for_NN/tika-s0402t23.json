{
  "tika-s0402t23:0_0": "(6) 1. Brāhmaṇavaggo",
  "tika-s0402t23:1_0": "1. Paṭhamadvebrāhmaṇasuttavaṇṇanā",
  "tika-s0402t23:2_0": "52.",
  "tika-s0402t23:2_1": "Brāhmaṇavaggassa paṭhame jarājiṇṇāti jarāvasena jiṇṇā,",
  "tika-s0402t23:2_2": "na byādhiādīnaṁ vasena jiṇṇasadisattā jiṇṇā.",
  "tika-s0402t23:2_3": "Vayovuddhāti vayaso vuddhippattiyā vuddhā,",
  "tika-s0402t23:2_4": "na sīlādivuddhiyā.",
  "tika-s0402t23:2_5": "Jātimahallakāti jātiyā mahantatāya cirarattaññutāya jātimahallakā.",
  "tika-s0402t23:2_6": "Tayo addhe atikkantāti paṭhamo, majjhimo,",
  "tika-s0402t23:2_7": "pacchimoti tayo addhe atītā.",
  "tika-s0402t23:2_8": "Tatiyaṁ vayaṁ anuppattāti tato eva pacchimaṁ vayaṁ anuppattā.",
  "tika-s0402t23:2_9": "Akatabhayaparittāṇāti ettha bhayaparittāṇanti duggatibhayato parittāyakaṁ puññaṁ,",
  "tika-s0402t23:2_10": "taṁ akataṁ etehīti akatabhayaparittāṇā.",
  "tika-s0402t23:2_11": "Patiṭṭhākammanti sugatisaṅkhātappatiṭṭhāvahaṁ kammaṁ.",
  "tika-s0402t23:2_12": "Upasaṁharīyatīti sampāpīyati.",
  "tika-s0402t23:2_13": "“Upanīyatī”ti vuttaṁ,",
  "tika-s0402t23:2_14": "kiṁ kena upanīyatīti āha “ayañhi jātiyā jaraṁ upanīyatī”tiādi.",
  "tika-s0402t23:2_15": "Ayanti loko.",
  "tika-s0402t23:2_16": "Jāto na jātabhāveneva tiṭṭhati,",
  "tika-s0402t23:2_17": "atha kho tato paraṁ jaraṁ pāpīyati,",
  "tika-s0402t23:2_18": "jarāya byādhiṁ pāpīyati.",
  "tika-s0402t23:2_19": "Evaṁ parato paraṁ dukkhameva upanīyati.",
  "tika-s0402t23:3_0": "Tāyanaṭṭhenāti rakkhanaṭṭhena.",
  "tika-s0402t23:3_1": "Nilīyanaṭṭhenāti nilīnaṭṭhānabhāvena.",
  "tika-s0402t23:3_2": "Patiṭṭhānaṭṭhenāti patiṭṭhānabhāvena.",
  "tika-s0402t23:3_3": "Avassayanaṭṭhenāti avassayitabbabhāvena.",
  "tika-s0402t23:3_4": "Uttamagativasenāti paramagatibhāvena.",
  "tika-s0402t23:4_0": "Paṭhamadvebrāhmaṇasuttavaṇṇanā niṭṭhitā.",
  "tika-s0402t23:5_0": "2. Dutiyadvebrāhmaṇasuttavaṇṇanā",
  "tika-s0402t23:6_0": "53. Dutiye bhajitabbaṭṭhena paresaṁ bhājitabbaṭṭhena bhājanaṁ, bhaṇḍakaṁ.",
  "tika-s0402t23:7_0": "Dutiyadvebrāhmaṇasuttavaṇṇanā niṭṭhitā.",
  "tika-s0402t23:8_0": "3-4. Aññatarabrāhmaṇasuttādivaṇṇanā",
  "tika-s0402t23:9_0": "54-55.",
  "tika-s0402t23:9_1": "Tatiye yesaṁ rāgādīnaṁ appahānena purisassa attabyābādhādīnaṁ sambhavo,",
  "tika-s0402t23:9_2": "pahānena asambhavoti evaṁ rāgādīnaṁ pahāyako ariyadhammo mahānubhāvatāya mahānisaṁsatāya ca sāmaṁ passitabboti sandiṭṭhiko.",
  "tika-s0402t23:9_3": "Iminā nayena sesesu padesupi yathārahaṁ nīharitvā vattabbo.",
  "tika-s0402t23:9_4": "Saddattho pana visuddhimaggasaṁvaṇṇanāsu vuttanayena veditabbo.",
  "tika-s0402t23:9_5": "Catutthaṁ uttānatthameva.",
  "tika-s0402t23:10_0": "Aññatarabrāhmaṇasuttādivaṇṇanā niṭṭhitā.",
  "tika-s0402t23:11_0": "5. Nibbutasuttavaṇṇanā",
  "tika-s0402t23:12_0": "56.",
  "tika-s0402t23:12_1": "Pañcame na kālantare pattabbanti yadā saccappaṭivedho,",
  "tika-s0402t23:12_2": "tadā eva laddhabbattā na kālantare pattabbaṁ.",
  "tika-s0402t23:12_3": "Maggañāṇena upanetabbattā upaneyyaṁ.",
  "tika-s0402t23:12_4": "Upaneyyameva opaneyyikanti āha “paṭipattiyā upagantabba”nti.",
  "tika-s0402t23:13_0": "Nibbutasuttavaṇṇanā niṭṭhitā.",
  "tika-s0402t23:14_0": "6. Palokasuttavaṇṇanā",
  "tika-s0402t23:15_0": "57.",
  "tika-s0402t23:15_1": "Chaṭṭhe ācariyapācariyānanti ācariyānampi ācariyānaṁ.",
  "tika-s0402t23:15_2": "Nirantaraphuṭo nerayikasattehi nirayagāmikammassa kārakānaṁ bahubhāvā.",
  "tika-s0402t23:15_3": "Ubhayampetanti yathāvuttaṁ atthadvayaṁ.",
  "tika-s0402t23:15_4": "Ghananivāsatanti gāmānaṁ ghanasannivāsataṁ.",
  "tika-s0402t23:15_5": "Ekanteneva adhammoti ayonisomanasikārahetukattā anatthahetutāya ca niyameneva adhammo.",
  "tika-s0402t23:15_6": "Na adhammarāgoti adhippetoti paraparikkhāresu rāgo viya na mahāsāvajjoti katvā vuttaṁ.",
  "tika-s0402t23:15_7": "Tathā hi sakasakaparikkhāravisayo rāgo visamalobho viya na ekantato apāyuppattijanako.",
  "tika-s0402t23:15_8": "Paraparikkhāresu uppajjamānassa mahāsāvajjatāya adhammarāgatā.",
  "tika-s0402t23:15_9": "Lobhassa samakālo nāma natthi kāyaduccaritādīnaṁ viya ayonisomanasikārasamuṭṭhānattā.",
  "tika-s0402t23:15_10": "Esāti eso pāpadhammo.",
  "tika-s0402t23:15_11": "Samalobho visamalakkhaṇābhāvato.",
  "tika-s0402t23:15_12": "Tathā hi taṁsamuṭṭhāno payogo micchācāroti na vuccati.",
  "tika-s0402t23:15_13": "Avatthupaṭisevanasaṅkhātenāti yaṁ lokiyasādhusamanuññātaṁ rāgassa vatthuṭṭhānaṁ,",
  "tika-s0402t23:15_14": "tato aññasmiṁ vatthusmiṁ paṭisevanasaṅkhātena.",
  "tika-s0402t23:16_0": "Vividhasassānanti sālivīhiādinānappakārasassānaṁ.",
  "tika-s0402t23:16_1": "Dussassanti paccayadūsena dūsitaṁ sassaṁ.",
  "tika-s0402t23:16_2": "Sampajjamāneti nipphajjanato pageva gabbhaparivuddhikāle.",
  "tika-s0402t23:16_3": "Pāṇakāti salabhādipāṇakā.",
  "tika-s0402t23:16_4": "Patantīti sassānaṁ matthake patanti.",
  "tika-s0402t23:16_5": "Salākāmattameva sampajjatīti vaḍḍhitvā gabbhaṁ gahetuṁ asamatthaṁ sampajjati.",
  "tika-s0402t23:16_6": "Teti vāḷaamanussā.",
  "tika-s0402t23:16_7": "Laddhokāsāti yakkhādhipatīhi anuññātattā laddhokāsā.",
  "tika-s0402t23:17_0": "Palokasuttavaṇṇanā niṭṭhitā.",
  "tika-s0402t23:18_0": "7. Vacchagottasuttavaṇṇanā",
  "tika-s0402t23:19_0": "58.",
  "tika-s0402t23:19_1": "Sattame mahāvipākanti uḷāraphalaṁ bahuvipākaṁ.",
  "tika-s0402t23:19_2": "Dhammo nāma kathitakathā “atthaṁ dahati vidahatī”ti katvā.",
  "tika-s0402t23:19_3": "Anudhammo nāma paṭikathanaṁ “taṁ anugato dhammo”ti katvā.",
  "tika-s0402t23:19_4": "Saha dhammenāti sahadhammo,",
  "tika-s0402t23:19_5": "so eva sahadhammiko.",
  "tika-s0402t23:19_6": "Dhammasaddo cettha kāraṇapariyāyoti āha “sakāraṇo”ti.",
  "tika-s0402t23:19_7": "Vādassāti vacanassa.",
  "tika-s0402t23:19_8": "Anupāto anupacchā pavatti.",
  "tika-s0402t23:20_0": "Paripanthe tiṭṭhatīti pāripanthiko.",
  "tika-s0402t23:20_1": "Panthe ṭhatvā paresaṁ sāpateyyaṁ chindanato panthadūhanacoro.",
  "tika-s0402t23:20_2": "Yadi paccavekkhaṇañāṇaṁ,",
  "tika-s0402t23:20_3": "kathaṁ taṁ asekkhanti āha “asekkhassa pavattattā”ti.",
  "tika-s0402t23:20_4": "Itarānīti sīlakkhandhādīni.",
  "tika-s0402t23:20_5": "Sayampīti pi-saddo “asekkhassa pavattā cā”ti imamatthaṁ sampiṇḍeti.",
  "tika-s0402t23:21_0": "Nibbisevanoti visevanarahito vigatavilomabhāvo.",
  "tika-s0402t23:21_1": "Na upaparikkhantīti na vicārenti.",
  "tika-s0402t23:21_2": "Jātiṁ nibbattiṁ yāti upagacchatīti jātiyo,",
  "tika-s0402t23:21_3": "jātoti attho.",
  "tika-s0402t23:21_4": "Tenāha “yattha katthaci kulajāte”ti.",
  "tika-s0402t23:22_0": "Kevalīti kevalavā,",
  "tika-s0402t23:22_1": "pāripūrimāti attho.",
  "tika-s0402t23:22_2": "Tenāha “paripuṇṇabhāvena yutto”ti.",
  "tika-s0402t23:22_3": "Etaṁ kevalīti padaṁ.",
  "tika-s0402t23:22_4": "Abhiññāpāranti abhijānassa pāraṁ.",
  "tika-s0402t23:22_5": "Pariyantaṁ gatattā pāragū.",
  "tika-s0402t23:22_6": "Esa nayo sesapadesupi.",
  "tika-s0402t23:22_7": "Khettavinicchayasavanenāti “imehi sīlādiguṇasampannā sadevake loke puññassa khettaṁ,",
  "tika-s0402t23:22_8": "tadañño na khetta”nti evaṁ khettavinicchayasavanena rahitā.",
  "tika-s0402t23:23_0": "Vacchagottasuttavaṇṇanā niṭṭhitā.",
  "tika-s0402t23:24_0": "8. Tikaṇṇasuttavaṇṇanā",
  "tika-s0402t23:25_0": "59.",
  "tika-s0402t23:25_1": "Aṭṭhame durāsadāti durupasaṅkamanā.",
  "tika-s0402t23:25_2": "Garahā muccissatīti mayi evaṁ kathente samaṇo gotamo kiñci kathessati,",
  "tika-s0402t23:25_3": "evaṁ me vacanamattampi na laddhanti ayaṁ garahā muccissatīti.",
  "tika-s0402t23:25_4": "Paṇḍitāti paṇḍiccena samannāgatā.",
  "tika-s0402t23:25_5": "Dhīrāti dhitisampannā.",
  "tika-s0402t23:25_6": "Byattāti paravādamaddanasamatthena veyyattiyena samannāgatā.",
  "tika-s0402t23:25_7": "Bahussutāti bāhusaccavanto.",
  "tika-s0402t23:25_8": "Vādinoti vādimaggakusalā.",
  "tika-s0402t23:25_9": "Sammatāti bahuno janassa sādhusammatā.",
  "tika-s0402t23:25_10": "Paṇḍitādiākāraparicchedanti tesaṁ tevijjānaṁ paṇḍitākārādiākāraparicchedaṁ.",
  "tika-s0402t23:25_11": "Ākārasaddo kāraṇapariyāyo,",
  "tika-s0402t23:25_12": "paricchedasaddo parimāṇatthoti āha “ettakena kāraṇenā”ti.",
  "tika-s0402t23:26_0": "Yathāti yenākārena,",
  "tika-s0402t23:26_1": "yena kāraṇenāti attho.",
  "tika-s0402t23:26_2": "Tenāha “yathāti kāraṇavacana”nti.",
  "tika-s0402t23:26_3": "“Dvīhipi pakkhehī”ti vatvā te pakkhe sarūpato dassento “mātito ca pitito cā”ti āha.",
  "tika-s0402t23:26_4": "Tesaṁ pakkhānaṁ vasenassa sujātataṁ dassetuṁ “yassa mātā”tiādi vuttaṁ.",
  "tika-s0402t23:26_5": "Janakajanikābhāvena vināpi loke mātāpitusamaññā dissati,",
  "tika-s0402t23:26_6": "idha pana sā orasaputtavaseneva icchitāti dassetuṁ “saṁsuddhagahaṇiko”ti vuttaṁ.",
  "tika-s0402t23:26_7": "Gabbhaṁ gaṇhāti dhāretīti gahaṇī,",
  "tika-s0402t23:26_8": "gabbhāsayasaññito mātukucchippadeso.",
  "tika-s0402t23:26_9": "Yathābhuttassa āhārassa vipācanavasena gaṇhanato achaḍḍanato gahaṇī,",
  "tika-s0402t23:26_10": "kammajatejodhātu.",
  "tika-s0402t23:27_0": "Pitā ca mātā ca pitaro,",
  "tika-s0402t23:27_1": "pitūnaṁ pitaro pitāmahā,",
  "tika-s0402t23:27_2": "tesaṁ yugo pitāmahayugo,",
  "tika-s0402t23:27_3": "tasmā “yāva sattamā pitāmahayugā pitāmahadvandā”ti evamettha attho daṭṭhabbo.",
  "tika-s0402t23:27_4": "Aṭṭhakathāyaṁ pana dvandaṁ aggahetvā “yuganti āyuppamāṇaṁ vuccatī”ti vuttaṁ.",
  "tika-s0402t23:27_5": "Yuga-saddassa ca atthakathā dassitā “pitāmahoyevapitāmahayuga”nti.",
  "tika-s0402t23:27_6": "Pubbapurisāti purisaggahaṇañcettha ukkaṭṭhaniddesavasena katanti daṭṭhabbaṁ.",
  "tika-s0402t23:27_7": "Evañhi “mātito”ti pāḷivacanaṁ samatthitaṁ hoti.",
  "tika-s0402t23:27_8": "Akkhittoti akkhepo.",
  "tika-s0402t23:27_9": "Anavakkhittoti saddhathālipākādīsu anavakkhitto na chaḍḍito.",
  "tika-s0402t23:27_10": "Jātivādenāti hetumhi karaṇavacananti dassetuṁ “kena kāraṇenā”tiādi vuttaṁ.",
  "tika-s0402t23:27_11": "Ettha ca “ubhato…pe…",
  "tika-s0402t23:27_12": "pitāmahayugā”ti etena brāhmaṇassa yonidosābhāvo dassito saṁsuddhagahaṇikatākittanato.",
  "tika-s0402t23:27_13": "“Akkhitto”ti iminā kiriyāparādhābhāvo.",
  "tika-s0402t23:27_14": "Saṁsuddhajātikāpi hi sattā kiriyāparādhena khepaṁ pāpuṇanti.",
  "tika-s0402t23:27_15": "“Anupakkuṭṭho”ti iminā ayuttasaṁsaggābhāvo.",
  "tika-s0402t23:27_16": "Ayuttasaṁsaggañhi paṭicca sattā suddhajātikā kiriyāparādharahitāpi akkosaṁ labhanti.",
  "tika-s0402t23:28_0": "Tanti garahāvacanaṁ.",
  "tika-s0402t23:28_1": "Mante parivattetīti vede sajjhāyati,",
  "tika-s0402t23:28_2": "pariyāpuṇātīti attho.",
  "tika-s0402t23:28_3": "Mante dhāretīti yathāadhīte mante asammuṭṭhe katvā hadaye ṭhapeti.",
  "tika-s0402t23:29_0": "Oṭṭhapahatakaraṇavasenāti atthāvadhāraṇavasena.",
  "tika-s0402t23:29_1": "Sanighaṇḍukeṭubhānanti ettha vacanīyavācakabhāvena atthaṁ saddañca khaṇḍati bhindati vibhajja dassetīti nikhaṇḍu,",
  "tika-s0402t23:29_2": "so eva idha kha-kārassa gha-kāraṁ katvā “nighaṇḍū”ti vutto.",
  "tika-s0402t23:29_3": "Kiṭati gameti kiriyādivibhāgaṁ,",
  "tika-s0402t23:29_4": "taṁ vā anavasesapariyādānato gamento pūretīti keṭubhaṁ.",
  "tika-s0402t23:29_5": "Vevacanappakāsakanti pariyāyasaddadīpakaṁ,",
  "tika-s0402t23:29_6": "ekekassa atthassa anekapariyāyavacanavibhāvakanti attho.",
  "tika-s0402t23:29_7": "Nidassanamattañcetaṁ anekesampi atthānaṁ ekasaddavacanīyatāvibhāvanavasenapi tassa ganthassa pavattattā.",
  "tika-s0402t23:29_8": "Vacībhedādilakkhaṇā kiriyā kappīyati vikappīyati etenāti kiriyākappo,",
  "tika-s0402t23:29_9": "so pana vaṇṇapadasambandhapadatthādivibhāgato bahukappoti āha “kiriyākappavikappo”ti.",
  "tika-s0402t23:29_10": "Idañca mūlakiriyākappaganthaṁ sandhāya vuttaṁ.",
  "tika-s0402t23:29_11": "So hi mahāvisayo satasahassaparimāṇo namācariyādippakaraṇaṁ.",
  "tika-s0402t23:29_12": "Ṭhānakaraṇādivibhāgato nibbacanavibhāgato ca akkharā pabhedīyanti etehīti akkharappabhedā,",
  "tika-s0402t23:29_13": "sikkhāniruttiyo.",
  "tika-s0402t23:29_14": "Etesanti catunnaṁ vedānaṁ.",
  "tika-s0402t23:30_0": "Padanti catubbidhaṁ,",
  "tika-s0402t23:30_1": "pañcavidhaṁ vā padaṁ,",
  "tika-s0402t23:30_2": "taṁ padaṁ kāyatīti padako,",
  "tika-s0402t23:30_3": "teyeva vā vede padaso kāyatīti padako.",
  "tika-s0402t23:30_4": "Tadavasesanti vuttāvasesaṁ vākyaṁ.",
  "tika-s0402t23:30_5": "Ettāvatā saddabyākaraṇaṁ vatvā puna “byākaraṇa”nti atthabyākaraṇamāha.",
  "tika-s0402t23:30_6": "Taṁ taṁ saddaṁ tadatthañca byākaroti byācikkhati etenāti byākaraṇaṁ,",
  "tika-s0402t23:30_7": "saddasatthaṁ.",
  "tika-s0402t23:30_8": "Āyatiṁ hitaṁ tena loko na yatati na īhatīti lokāyataṁ.",
  "tika-s0402t23:30_9": "Tañhi ganthaṁ nissāya sattā puññakiriyāya cittampi na uppādenti.",
  "tika-s0402t23:31_0": "Asīti mahāsāvakāti aññāsikoṇḍañño, vappo, bhaddiyo, mahānāmo, assaji, nāḷako, yaso, vimalo, subāhu, puṇṇaji,",
  "tika-s0402t23:31_1": "gavampati,",
  "tika-s0402t23:31_2": "uruvelakassapo,",
  "tika-s0402t23:31_3": "nadīkassapo,",
  "tika-s0402t23:31_4": "gayākassapo,",
  "tika-s0402t23:31_5": "sāriputto,",
  "tika-s0402t23:31_6": "mahāmoggallāno,",
  "tika-s0402t23:31_7": "mahākassapo,",
  "tika-s0402t23:31_8": "mahākaccāno,",
  "tika-s0402t23:31_9": "mahākoṭṭhiko,",
  "tika-s0402t23:31_10": "mahākappino,",
  "tika-s0402t23:31_11": "mahācundo,",
  "tika-s0402t23:31_12": "anuruddho,",
  "tika-s0402t23:31_13": "kaṅkhārevato, ānando, nandako, bhagu, nandiyo, kimilo, bhaddiyo, rāhulo, sīvali, upāli, dabbo, upaseno,",
  "tika-s0402t23:31_14": "khadiravaniyarevato,",
  "tika-s0402t23:31_15": "puṇṇo mantāniputto,",
  "tika-s0402t23:31_16": "puṇṇo sunāparantako,",
  "tika-s0402t23:31_17": "soṇo kuṭikaṇṇo,",
  "tika-s0402t23:31_18": "soṇo koḷiviso, rādho, subhūti,",
  "tika-s0402t23:31_19": "aṅgulimālo, vakkali, kāḷudāyī,",
  "tika-s0402t23:31_20": "mahāudāyī,",
  "tika-s0402t23:31_21": "pilindavaccho, sobhito,",
  "tika-s0402t23:31_22": "kumārakassapo,",
  "tika-s0402t23:31_23": "raṭṭhapālo, vaṅgīso, sabhiyo, selo, upavāṇo, meghiyo, sāgato, nāgito,",
  "tika-s0402t23:31_24": "lakuṇḍakabhaddiyo,",
  "tika-s0402t23:31_25": "piṇḍolo bhāradvājo,",
  "tika-s0402t23:31_26": "mahāpanthako,",
  "tika-s0402t23:31_27": "cūḷapanthako, bākulo,",
  "tika-s0402t23:31_28": "kuṇḍadhāno,",
  "tika-s0402t23:31_29": "dārucīriyo, yasojo, ajito,",
  "tika-s0402t23:31_30": "tissametteyyo, puṇṇako, mettagu, dhotako, upasīvo, nando, hemako, todeyyo, kappo,",
  "tika-s0402t23:31_31": "jatukaṇṇī,",
  "tika-s0402t23:31_32": "bhadrāvudho, udayo, posalo,",
  "tika-s0402t23:31_33": "mogharājā,",
  "tika-s0402t23:31_34": "piṅgiyoti ete asīti mahāsāvakā nāma.",
  "tika-s0402t23:32_0": "Kasmā panete eva therā “mahāsāvakā”ti vuccantīti?",
  "tika-s0402t23:32_1": "Abhinīhārassa mahantabhāvato.",
  "tika-s0402t23:32_2": "Tathā hi dve aggasāvakāpi mahāsāvakesu antogadhā.",
  "tika-s0402t23:32_3": "Te hi sāvakapāramiñāṇassa matthakappattiyā sāvakesu aggadhammādhigamena aggaṭṭhāne ṭhitāpi abhinīhāramahantatāsāmaññena “mahāsāvakā”tipi vuccanti,",
  "tika-s0402t23:32_4": "itare pana pakatisāvakehi sātisayaṁ mahābhinīhārā.",
  "tika-s0402t23:32_5": "Tathā hi te padumuttarassa bhagavato kāle katapaṇidhānā,",
  "tika-s0402t23:32_6": "tato eva sātisayaṁ abhiññāsamāpattīsu vasino pabhinnappaṭisambhidā ca.",
  "tika-s0402t23:32_7": "Kāmaṁ sabbepi arahanto sīlavisuddhiādike sampādetvā catūsu satipaṭṭhānesu suppatiṭṭhitacittā satta bojjhaṅge",
  "tika-s0402t23:32_8": "yathābhūtaṁ bhāvetvā maggappaṭipāṭiyā anavasesato kilese khepetvā aggaphale patiṭṭhahanti,",
  "tika-s0402t23:32_9": "tathāpi yathā saddhāvimuttato diṭṭhippattassa,",
  "tika-s0402t23:32_10": "paññāvimuttato ca ubhatobhāgavimuttassa pubbabhāgabhāvanāvisesasiddho maggabhāvanāviseso,",
  "tika-s0402t23:32_11": "evaṁ abhinīhāramahantattapubbayogamahantattā hi sasantāne sātisayassa guṇavisesassa nipphāditattā sīlādīhi guṇehi mahantā sāvakāti mahāsāvakā.",
  "tika-s0402t23:32_12": "Tesuyeva pana ye bodhipakkhiyadhammesu pāmokkhabhāvena dhurabhūtānaṁ sammādiṭṭhisaṅkappādīnaṁ sātisayaṁ",
  "tika-s0402t23:32_13": "kiccānubhāvanipphattiyā kāraṇabhūtāya tajjābhinīhārābhinīhaṭāya sakkaccaṁ nirantaraṁ cirakālasambhāvitāya",
  "tika-s0402t23:32_14": "sammāpaṭipattiyā yathākkamaṁ paññāya samādhismiñca ukkaṭṭhapāramippattiyā savisesaṁ sabbaguṇehi aggabhāve ṭhitā,",
  "tika-s0402t23:32_15": "te sāriputtamoggallānā.",
  "tika-s0402t23:32_16": "Itare aṭṭhasattati therā sāvakapāramiyā matthake sabbasāvakānaṁ aggabhāvena aṭṭhitattā “mahāsāvakā”icceva vuccanti.",
  "tika-s0402t23:32_17": "Pakatisāvakā pana abhinīhāramahantattābhāvato pubbayogamahantattābhāvato ca “satthusāvakā”icceva vuccanti.",
  "tika-s0402t23:32_18": "Te pana aggasāvakā viya mahāsāvakā viya ca na parimitā,",
  "tika-s0402t23:32_19": "atha kho anekasatā anekasahassā.",
  "tika-s0402t23:33_0": "Vayatīti vayo,",
  "tika-s0402t23:33_1": "ādimajjhapariyosānesu katthaci aparikilamanto avitthāyanto te ganthe santāneti paṇetīti attho.",
  "tika-s0402t23:33_2": "Dve paṭisedhā pakatiṁ gamentīti dassetuṁ “avayo na hotī”ti vatvā tattha avayaṁ dassetuṁ “avayo nāma…pe…",
  "tika-s0402t23:33_3": "na sakkotī”ti vuttaṁ.",
  "tika-s0402t23:34_0": "Idhāti imasmiṁ sutte.",
  "tika-s0402t23:34_1": "Etanti “vivicceva kāmehī”tiādivacanaṁ.",
  "tika-s0402t23:34_2": "Tatiyavijjādhigamāya paṭipattikkamo visuddhimagge sātisayaṁ vitthārito,",
  "tika-s0402t23:34_3": "tathā idha avattukāmatāya bhayabheravasuttādīsu viya saṅkhepato ca vattukāmatāya “dvinnaṁ vijjāna”micceva vuttaṁ.",
  "tika-s0402t23:35_0": "Vijjāti pubbenivāsappaṭicchādakassa mohakkhandhassa vijjanaṭṭhenapi vijjā.",
  "tika-s0402t23:35_1": "Moho paṭicchādakaṭṭhena tamoti vuccati tamo viyāti katvā.",
  "tika-s0402t23:35_2": "Kātabbato karaṇaṁ,",
  "tika-s0402t23:35_3": "obhāsova karaṇaṁ obhāsakaraṇaṁ,",
  "tika-s0402t23:35_4": "attano paccayehi obhāsabhāvena nibbattetabbaṭṭhenāti attho.",
  "tika-s0402t23:35_5": "Ayaṁ atthoti ayameva adhippetattho.",
  "tika-s0402t23:35_6": "Pasaṁsāvacananti tasseva atthassa thomanāvacanaṁ paṭipakkhavidhamanapavattivisesānaṁ bodhanato.",
  "tika-s0402t23:35_7": "Yojanāti pasaṁsāvasena vuttapadānaṁ atthadassanavasena vuttapadassa ca yojanā.",
  "tika-s0402t23:35_8": "Avijjā vihatāti etena vijjanaṭṭhena vijjāti ayampi attho dīpitoti daṭṭhabbaṁ.",
  "tika-s0402t23:35_9": "Yasmā vijjā uppannāti etena vijjāpaṭipakkhā avijjā,",
  "tika-s0402t23:35_10": "paṭipakkhatā cassā pahātabbabhāvena vijjāya ca pahāyakabhāvenāti dasseti.",
  "tika-s0402t23:35_11": "Itarasmimpi padadvayeti “tamo vihato,",
  "tika-s0402t23:35_12": "āloko uppanno”ti padadvayepi.",
  "tika-s0402t23:35_13": "Eseva nayoti yathāvuttayojanaṁ atidisati.",
  "tika-s0402t23:35_14": "Tatthāyaṁ yojanā –",
  "tika-s0402t23:35_15": "evaṁ adhigatavijjassa tamo vihato viddhasto. Kasmā?",
  "tika-s0402t23:35_16": "Yasmā āloko uppanno ñāṇāloko pātubhūtoti.",
  "tika-s0402t23:35_17": "Pesitattassāti yathādhippetatthasiddhippattiṁ vissaṭṭhacittassa,",
  "tika-s0402t23:35_18": "paṭhamavijjādhigamāya pesitacittassāti vuttaṁ hoti.",
  "tika-s0402t23:36_0": "Vipassanāpādakanti iminā tassa jhānacittassa nibbedhabhāgiyatamāha.",
  "tika-s0402t23:36_1": "Vipassanā tividhā vipassakapuggalabhedena.",
  "tika-s0402t23:36_2": "Mahābodhisattānañhi paccekabodhisattānañca vipassanā cintāmayañāṇasaṁvaḍḍhitattā sayambhuñāṇabhūtā,",
  "tika-s0402t23:36_3": "itaresaṁ sutamayañāṇasaṁvaḍḍhitattā paropadesasambhūtā.",
  "tika-s0402t23:36_4": "Sā “ṭhapetvā nevasaññānāsaññāyatanaṁ avasesarūpārūpajjhānānaṁ aññatarato vuṭṭhāyā”tiādinā anekadhā arūpamukhavasena",
  "tika-s0402t23:36_5": "catudhātuvavatthāne vuttānaṁ tesaṁ tesaṁ dhātupariggahamukhānaṁ aññataramukhavasena ca anekadhāva visuddhimagge",
  "tika-s0402t23:36_6": "nānānayato vibhāvitā.",
  "tika-s0402t23:36_7": "Mahābodhisattānaṁ pana catuvīsatikoṭisatasahassamukhena pabhedagamanato nānānayaṁ sabbaññutaññāṇasannissayassa",
  "tika-s0402t23:36_8": "ariyamaggañāṇassa adhiṭṭhānabhūtaṁ pubbabhāgañāṇagabbhaṁ gaṇhāpentaṁ paripākaṁ gacchantaṁ paramagambhīraṁ",
  "tika-s0402t23:36_9": "saṇhasukhumataraṁ anaññasādhāraṇaṁ vipassanāñāṇaṁ hoti,",
  "tika-s0402t23:36_10": "yaṁ aṭṭhakathāsu “mahāvajirañāṇa”nti vuccati.",
  "tika-s0402t23:36_11": "Yassa ca pavattivibhāgena catuvīsatikoṭisatasahassappabhedassa pādakabhāvena samāpajjiyamānā catuvīsatikoṭisatasahassasaṅkhā",
  "tika-s0402t23:36_12": "devasikaṁ satthu vaḷañjanakasamāpattiyo vuccanti,",
  "tika-s0402t23:36_13": "svāyaṁ buddhānaṁ vipassanācāro paramatthamañjūsāyaṁ visuddhimaggasaṁvaṇṇanāyaṁ dassito,",
  "tika-s0402t23:36_14": "atthikehi tato gahetabboti.",
  "tika-s0402t23:36_15": "Idha pana sāvakānaṁ vipassanācāraṁ sandhāya “vipassanāpādaka”nti vuttaṁ.",
  "tika-s0402t23:37_0": "Kāmaṁ heṭṭhimamaggañāṇānipi āsavānaṁ khepanañāṇāni eva,",
  "tika-s0402t23:37_1": "anavasesato pana tesaṁ khepanaṁ aggamaggañāṇenevāti āha “arahattamaggañāṇatthāyā”ti.",
  "tika-s0402t23:37_2": "Āsavavināsanatoti āsavānaṁ nissesaṁ samucchindanato.",
  "tika-s0402t23:37_3": "Āsavānaṁ khaye ñāṇaṁ āsavakkhayañāṇanti dassento “tatra cetaṁ ñāṇa”nti vatvā “khaye”ti ādhāre bhummaṁ,",
  "tika-s0402t23:37_4": "na visayeti dassento “tattha pariyāpannattā”ti āha.",
  "tika-s0402t23:37_5": "Abhinīharatīti abhimukhaṁ nīharati,",
  "tika-s0402t23:37_6": "yathā maggābhisamayo hoti,",
  "tika-s0402t23:37_7": "savanaṁ tadabhimukhaṁ pavatteti.",
  "tika-s0402t23:37_8": "Idaṁ dukkhanti dukkhassa ariyasaccassa tadā bhikkhunā paccakkhato gahitabhāvadassanaṁ.",
  "tika-s0402t23:37_9": "Ettakaṁ dukkhanti tassa paricchijja gahitabhāvadassanaṁ.",
  "tika-s0402t23:37_10": "Na ito bhiyyoti tassa anavasesato gahitabhāvadassanaṁ.",
  "tika-s0402t23:37_11": "Tenāha “sabbampi dukkhasacca”ntiādi.",
  "tika-s0402t23:37_12": "Sarasalakkhaṇapaṭivedhenāti sabhāvasaṅkhātassa lakkhaṇassa asammohato paṭivijjhanena.",
  "tika-s0402t23:37_13": "Asammohapaṭivedhoti ca yathā tasmiṁ ñāṇe pavatte pacchā dukkhasaccassa sarūpādiparicchede sammoho na hoti,",
  "tika-s0402t23:37_14": "tathā pavatti.",
  "tika-s0402t23:37_15": "Tenevāha “yathābhūtaṁ pajānātī”ti.",
  "tika-s0402t23:37_16": "Dukkhaṁ samudeti etasmāti dukkhasamudayo.",
  "tika-s0402t23:37_17": "Yaṁ ṭhānaṁ patvāti yaṁ nibbānaṁ maggassa ārammaṇapaccayaṭṭhena kāraṇabhūtaṁ āgamma.",
  "tika-s0402t23:37_18": "Patvāti ca tadubhayavato puggalassa pavattiyāti katvā vuttaṁ.",
  "tika-s0402t23:37_19": "Patvāti vā pāpuṇanahetu.",
  "tika-s0402t23:37_20": "Appavattinti appavattinimittaṁ.",
  "tika-s0402t23:37_21": "Te vā na pavattanti etthāti appavatti, nibbānaṁ.",
  "tika-s0402t23:37_22": "Tassāti dukkhanirodhassa.",
  "tika-s0402t23:37_23": "Sampāpakanti sacchikiriyāvasena sammadeva pāpakaṁ.",
  "tika-s0402t23:38_0": "Kilesavasenāti āsavasaṅkhātakilesavasena.",
  "tika-s0402t23:38_1": "Yasmā āsavānaṁ dukkhasaccapariyāyo tappariyāpannattā sesasaccānañca taṁsamudayādipariyāyo atthi,",
  "tika-s0402t23:38_2": "tasmā vuttaṁ “pariyāyato”ti.",
  "tika-s0402t23:38_3": "Dassento saccānīti yojanā.",
  "tika-s0402t23:38_4": "Āsavānañcettha gahaṇaṁ “āsavānaṁ khayañāṇāyā”ti āraddhattā.",
  "tika-s0402t23:38_5": "Tathā hi “kāmāsavāpi cittaṁ vimuccatī”tiādinā āsavavimuttisīseneva sabbakilesavimutti vuttā.",
  "tika-s0402t23:38_6": "“Idaṁ dukkhanti yathābhūtaṁ pajānātī”tiādinā missakamaggo idha kathitoti “saha vipassanāya koṭippattaṁ maggaṁ kathesī”ti vuttaṁ.",
  "tika-s0402t23:38_7": "Jānato passatoti iminā pariññāsacchikiriyābhāvanābhisamayā vuttā.",
  "tika-s0402t23:38_8": "Vimuccatīti iminā pahānābhisamayo vuttoti āha “iminā maggakkhaṇaṁ dassetī”ti.",
  "tika-s0402t23:38_9": "Jānatopassatoti vā hetuniddeso.",
  "tika-s0402t23:38_10": "Yaṁ jānanahetu kāmāsavāpi cittaṁ vimuccatīti yojanā.",
  "tika-s0402t23:38_11": "Dhammānañhi samānakālikānampi paccayapaccayuppannatā sahajātakoṭiyā labbhati.",
  "tika-s0402t23:38_12": "Bhavāsavaggahaṇeneva ettha bhavarāgassa viya bhavadiṭṭhiyāpi samavarodhoti diṭṭhāsavassapi saṅgaho daṭṭhabbo.",
  "tika-s0402t23:39_0": "Khīṇā jātītiādīhi padehi.",
  "tika-s0402t23:39_1": "Tassāti paccavekkhaṇañāṇassa.",
  "tika-s0402t23:39_2": "Bhūminti pavattiṭṭhānaṁ.",
  "tika-s0402t23:39_3": "Yenādhippāyena “katamā panassā”tiādinā codanā katā,",
  "tika-s0402t23:39_4": "taṁ vivaranto “na tāvassā”tiādimāha.",
  "tika-s0402t23:39_5": "Tattha na tāvassa atītā jāti khīṇā maggabhāvanāyāti adhippāyo.",
  "tika-s0402t23:39_6": "Tattha kāraṇamāha “pubbeva khīṇattā”ti.",
  "tika-s0402t23:39_7": "Na anāgatā assa jāti khīṇāti yojanā.",
  "tika-s0402t23:39_8": "Na anāgatāti ca anāgatabhāvasāmaññaṁ gahetvā lesena codeti.",
  "tika-s0402t23:39_9": "Tenāha “anāgate vāyāmābhāvato”ti.",
  "tika-s0402t23:39_10": "Anāgataviseso panettha adhippeto,",
  "tika-s0402t23:39_11": "tassa khepane vāyāmo labbhateva.",
  "tika-s0402t23:39_12": "Tenāha “yā pana maggassā”tiādi.",
  "tika-s0402t23:39_13": "Ekacatupañcavokārabhavesūti bhavattayaggahaṇaṁ vuttanayena anavasesato jātiyā khīṇabhāvadassanatthaṁ.",
  "tika-s0402t23:39_14": "Tanti yathāvuttaṁ jātiṁ.",
  "tika-s0402t23:39_15": "Soti khīṇāsavo bhikkhu.",
  "tika-s0402t23:40_0": "Brahmacariyavāso nāma idha maggabrahmacariyassa nibbattanamevāti āha “parivuttha”nti.",
  "tika-s0402t23:40_1": "Sammādiṭṭhiyā catūsu saccesu pariññādikiccasādhanavasena pavattamānāya sammāsaṅkappādīnampi dukkhasacce pariññābhisamayānuguṇā pavatti,",
  "tika-s0402t23:40_2": "itaresu ca saccesu nesaṁ pahānābhisamayādivasena pavatti pākaṭā eva.",
  "tika-s0402t23:40_3": "Tena vuttaṁ “catūsu saccesu catūhi maggehi pariññāpahānasacchikiriyābhāvanābhisamayavasenā”ti.",
  "tika-s0402t23:40_4": "Puthujjanakalyāṇakādayoti ādi-saddena sattasekhaṁ saṅgaṇhāti.",
  "tika-s0402t23:41_0": "Itthattāyāti ime pakārā itthaṁ,",
  "tika-s0402t23:41_1": "tabbhāvo itthattaṁ,",
  "tika-s0402t23:41_2": "tadatthanti vuttaṁ hoti.",
  "tika-s0402t23:41_3": "Te pana pakārā ariyamaggabyāpārabhūtā pariññādayo idhādhippetāti āha “evaṁsoḷasavidhakiccabhāvāyā”ti.",
  "tika-s0402t23:41_4": "Te hi maggaṁ paccavekkhato maggānubhāvena pākaṭā hutvā upaṭṭhahanti,",
  "tika-s0402t23:41_5": "pariññādīsu ca pahānameva padhānaṁ tadatthattā itaresanti āha “kilesakkhayāya vā”ti.",
  "tika-s0402t23:41_6": "Pahīnakilesapaccavekkhaṇavasena vā etaṁ vuttaṁ.",
  "tika-s0402t23:41_7": "Dutiyavikappe itthattāyāti nissakke sampadānavacananti āha “itthabhāvato”ti.",
  "tika-s0402t23:41_8": "Aparanti anāgataṁ.",
  "tika-s0402t23:41_9": "Ime pana carimakattabhāvasaṅkhātā pañcakkhandhā.",
  "tika-s0402t23:41_10": "Pariññātā tiṭṭhantīti etena tesaṁ appatiṭṭhataṁ dasseti.",
  "tika-s0402t23:41_11": "Apariññāmūlakā hi patiṭṭhā.",
  "tika-s0402t23:41_12": "Yathāha “kabaḷīkāre ce,",
  "tika-s0402t23:41_13": "bhikkhave,",
  "tika-s0402t23:41_14": "āhāre atthi rāgo,",
  "tika-s0402t23:41_15": "atthi nandī,",
  "tika-s0402t23:41_16": "atthi taṇhā,",
  "tika-s0402t23:41_17": "patiṭṭhitaṁ tattha viññāṇaṁ viruḷha”ntiādi.",
  "tika-s0402t23:41_18": "Tenevāha –",
  "tika-s0402t23:41_19": "“chinnamūlakā rukkhā viyā”tiādi.",
  "tika-s0402t23:42_0": "Yassāti puthujjanassa.",
  "tika-s0402t23:42_1": "Tassa hi sīlaṁ kadāci vaḍḍhati,",
  "tika-s0402t23:42_2": "kadāci hāyati.",
  "tika-s0402t23:42_3": "Sekkhāpi pana sīlesu paripūrakārinova,",
  "tika-s0402t23:42_4": "asekkhesu vattabbameva natthi.",
  "tika-s0402t23:42_5": "Tenāha “khīṇāsavassā”tiādi.",
  "tika-s0402t23:42_6": "Vasippattanti vasībhāvappattaṁ.",
  "tika-s0402t23:42_7": "Suṭṭhu samāhitanti aggaphalasamādhinā sammadeva samāhitaṁ.",
  "tika-s0402t23:42_8": "Dhitisampannanti aggaphaladhitiyā samannāgataṁ.",
  "tika-s0402t23:42_9": "Maccuṁ jahitvā ṭhitanti āyatiṁ punabbhavābhāvato vuttaṁ.",
  "tika-s0402t23:42_10": "Kathaṁ punabbhavābhāvoti āha “sabbe pāpadhamme pajahitvā ṭhita”nti.",
  "tika-s0402t23:42_11": "Sabbassapi ñeyyadhammassa catusaccantogadhattā vuttaṁ “buddhanti catusaccabuddha”nti.",
  "tika-s0402t23:42_12": "Buddhasāvakāti sāvakabuddhā namassanti,",
  "tika-s0402t23:42_13": "pageva itarā pajā.",
  "tika-s0402t23:42_14": "Itarā hi pajā sāvakepi namassanti.",
  "tika-s0402t23:42_15": "Iti ettakena ṭhānena sammāsambuddhassa vasena gāthānaṁ atthaṁ vatvā idāni sāvakassapi vasena atthaṁ yojetvā dassetuṁ “atha vā”tiādi vuttaṁ.",
  "tika-s0402t23:42_16": "Sāvakopi gotamo mukhanibbattena sampattena sambandhena,",
  "tika-s0402t23:42_17": "yato sabbepi ariyasāvakā bhagavato orasaputtāti vuccantīti.",
  "tika-s0402t23:43_0": "Nivussatīti nivāso,",
  "tika-s0402t23:43_1": "nivuttho khandhasantānoti āha “nivutthakkhandhaparampara”nti. Aveti,",
  "tika-s0402t23:43_2": "avedīti pāṭhadvayenapi pubbenivāsañāṇassa kiccasiddhiṁyeva dasseti.",
  "tika-s0402t23:43_3": "Ekattakāyaekattasaññibhāvasāmaññato vehapphalāpi ettheva saṅgahaṁ gacchantīti “cha kāmāvacare,",
  "tika-s0402t23:43_4": "nava brahmaloke”icceva vuttaṁ.",
  "tika-s0402t23:43_5": "Itare pana apacurabhāvato na vuttā.",
  "tika-s0402t23:43_6": "Ekaccānaṁ avisayabhāvato ca avacanaṁ daṭṭhabbaṁ.",
  "tika-s0402t23:43_7": "Jāti khīyati etenāti jātikkhayo,",
  "tika-s0402t23:43_8": "arahattanti āha “arahattaṁ patto”ti.",
  "tika-s0402t23:43_9": "“Abhiññāyā”ti vattabbe yakāralopena “abhiññā”ti niddeso katoti āha “jānitvā”ti.",
  "tika-s0402t23:43_10": "Kiccavosānenāti catūhi maggehi kattabbassa soḷasavidhassa kiccassa pariyosānena.",
  "tika-s0402t23:43_11": "Vositoti pariyosito,",
  "tika-s0402t23:43_12": "niṭṭhitoti attho.",
  "tika-s0402t23:43_13": "Moneyyena samannāgatoti kāyamoneyyādīhi samannāgato.",
  "tika-s0402t23:43_14": "Lapitaṁ lapatīti lapitalāpano.",
  "tika-s0402t23:43_15": "Attapaccakkhato ñatvāti iminā tesaṁ vijjānaṁ paṭiladdhabhāvaṁ dīpeti.",
  "tika-s0402t23:44_0": "Tikaṇṇasuttavaṇṇanā niṭṭhitā.",
  "tika-s0402t23:45_0": "9. Jāṇussoṇisuttavaṇṇanā",
  "tika-s0402t23:46_0": "60.",
  "tika-s0402t23:46_1": "Navame deyyadhammassetaṁ nāmanti yāgaṁ karontena dātabbadeyyadhammaṁ sandhāya vadati tadaññassa pāḷiyaṁ deyyadhammaggahaṇeneva gahitattā.",
  "tika-s0402t23:46_2": "Matakabhattanti matake uddissa dātabbabhattaṁ,",
  "tika-s0402t23:46_3": "pitupiṇḍanti vuttaṁ hoti.",
  "tika-s0402t23:46_4": "Varapurisānanti visiṭṭhapurisānaṁ,",
  "tika-s0402t23:46_5": "uttamapurisānanti attho.",
  "tika-s0402t23:46_6": "Sabbametaṁ dānanti yathāvuttabhedaṁ yaññasaddhādidānaṁ.",
  "tika-s0402t23:47_0": "Jāṇussoṇisuttavaṇṇanā niṭṭhitā.",
  "tika-s0402t23:48_0": "10. Saṅgāravasuttavaṇṇanā",
  "tika-s0402t23:49_0": "61.",
  "tika-s0402t23:49_1": "Dasame jiṇṇānaṁ hatthisālādīnaṁ paṭisaṅkharaṇaṁ puna pākatikakaraṇaṁ jiṇṇapaṭisaṅkharaṇaṁ,",
  "tika-s0402t23:49_2": "tassa kārako jiṇṇapaṭisaṅkharaṇakārako.",
  "tika-s0402t23:49_3": "Bāhirasamayeti satthusāsanato bāhire aññatitthiyasamaye.",
  "tika-s0402t23:49_4": "Sabbacatukkenātiādīsu sabbesu dvipadacatuppadādibhedesu pāṇesu ekekasmiṁ cattāro cattāro pāṇe vadhitvā yajitabbaṁ yaññaṁ sabbacatukkaṁ nāma.",
  "tika-s0402t23:49_5": "Sesesupi iminā nayena attho veditabbo.",
  "tika-s0402t23:49_6": "Yassa vā tassa vāti nissakke sāmivacananti āha “yasmā vā tasmā vā”ti.",
  "tika-s0402t23:49_7": "Evamassāyanti ettha assūti nipātamattanti āha “evaṁ santepi aya”nti.",
  "tika-s0402t23:50_0": "Vaḍḍhentoti paṭṭhapento.",
  "tika-s0402t23:50_1": "Maggabrahmacariyassa ogadhaṁ mūlaṁ patiṭṭhābhūtaṁ brahmacariyogadhaṁ.",
  "tika-s0402t23:50_2": "Tenāha “arahattamaggasaṅkhātassā”tiādi.",
  "tika-s0402t23:50_3": "Ukkaṭṭhaniddesena cettha arahattamaggasseva gahaṇaṁ katanti daṭṭhabbaṁ.",
  "tika-s0402t23:50_4": "Uttamaṁ patiṭṭhābhūtaṁ ārammaṇūpanissayabhāvena.",
  "tika-s0402t23:51_0": "Appehi veyyāvaccakarādīhi attho etissāti appaṭṭhā ttha-kārassa ṭṭha-kāraṁ katvā.",
  "tika-s0402t23:51_1": "Tenāha “yattha bahū”tiādi.",
  "tika-s0402t23:51_2": "Yatthāti yassaṁ paṭipadāyaṁ.",
  "tika-s0402t23:51_3": "Appo samārambho etassāti appasamārambho.",
  "tika-s0402t23:51_4": "Pāsaṁsāti pasaṁsārahā.",
  "tika-s0402t23:51_5": "Etaṁ yeva kathāpessāmīti eteneva brāhmaṇena kathāpessāmi.",
  "tika-s0402t23:52_0": "Soppenāti niddāya.",
  "tika-s0402t23:52_1": "Pamādenāti jāgariyādīsu ananuyuñjanato sativippavāsalakkhaṇena pamādena.",
  "tika-s0402t23:52_2": "Paccanīkapaṭiharaṇavasenāti paṭipakkhāpanayanavasena.",
  "tika-s0402t23:52_3": "Tathā hi bhagavato ca sāsanassa ca paṭipakkhā titthiyā,",
  "tika-s0402t23:52_4": "tesaṁ haraṇato paṭihāriyaṁ.",
  "tika-s0402t23:52_5": "Te hi diṭṭhiharaṇavasena diṭṭhippakāsane asamatthabhāvena ca iddhiādesanānusāsanīhi haritā apanītā hontīti.",
  "tika-s0402t23:52_6": "“Paṭī”ti vā ayaṁ saddo “pacchā”ti etassa atthaṁ bodheti “tasmiṁ paṭipaviṭṭhasmiṁ,",
  "tika-s0402t23:52_7": "añño āgañchi brāhmaṇo”tiādīsu viya,",
  "tika-s0402t23:52_8": "tasmā samāhite citte vigatūpakkilese katakiccena pacchā haritabbaṁ pavattetabbanti paṭihāriyaṁ,",
  "tika-s0402t23:52_9": "attano vā upakkilesesu catutthajjhānamaggehi haritesu pacchāharaṇaṁ paṭihāriyaṁ,",
  "tika-s0402t23:52_10": "iddhiādesanānusāsaniyo ca vigatūpakkilesena katakiccena ca sattahitatthaṁ puna pavattetabbā,",
  "tika-s0402t23:52_11": "haritesu ca attano upakkilesesu parasattānaṁ upakkilesaharaṇāni hontīti paṭihāriyāni bhavanti,",
  "tika-s0402t23:52_12": "paṭihāriyameva pāṭihāriyaṁ.",
  "tika-s0402t23:52_13": "Paṭihāriye vā iddhiādesanānusāsanisamudāye bhavaṁ ekekaṁ pāṭihāriyanti vuccati.",
  "tika-s0402t23:52_14": "Paṭihāriyaṁ vā catutthajjhānaṁ maggo ca paṭipakkhaharaṇato,",
  "tika-s0402t23:52_15": "tattha jātaṁ nimittabhūte,",
  "tika-s0402t23:52_16": "tato vā āgatanti pāṭihāriyaṁ.",
  "tika-s0402t23:53_0": "Āgatanimittenāti āgatākārasallakkhaṇavasena.",
  "tika-s0402t23:53_1": "Esa nayo sesesupi.",
  "tika-s0402t23:53_2": "Eko rājāti dakkhiṇamadhurādhipati eko paṇḍurājā.",
  "tika-s0402t23:53_3": "Evampi te manoti iminā ākārena tava mano pavattoti attho.",
  "tika-s0402t23:53_4": "Tena pakārena pavattoti āha “somanassito vā”tiādi.",
  "tika-s0402t23:53_5": "Sāmaññajotanā visese avatiṭṭhatīti adhippāyenevaṁ vuttaṁ.",
  "tika-s0402t23:53_6": "“Evaṁ tava mano”ti idañca manaso somanassitatādimattadassanaṁ,",
  "tika-s0402t23:53_7": "na pana yena so somanassito vā domanassito vā,",
  "tika-s0402t23:53_8": "taṁdassanaṁ.",
  "tika-s0402t23:53_9": "Somanassaggahaṇena cettha tadekaṭṭhā rāgādayo saddhādayo ca dassitā honti,",
  "tika-s0402t23:53_10": "domanassaggahaṇena dosādayo.",
  "tika-s0402t23:53_11": "Dutiyanti “itthampi te mano”ti padaṁ.",
  "tika-s0402t23:53_12": "Itipīti ettha iti-saddo nidassanattho “atthīti kho, kaccāna,",
  "tika-s0402t23:53_13": "ayameko anto”tiādīsu viya.",
  "tika-s0402t23:53_14": "Tenāha “imañca imañca atthaṁ cintayamāna”nti.",
  "tika-s0402t23:53_15": "Pi-saddo vuttatthasampiṇḍanattho.",
  "tika-s0402t23:54_0": "Kathentānaṁ sutvāti kathentānaṁ saddaṁ sutvā.",
  "tika-s0402t23:54_1": "Tassa vasenāti tassa vitakkitassa vasena.",
  "tika-s0402t23:54_2": "Aṭṭakārakenāti vinicchayakārakena.",
  "tika-s0402t23:55_0": "Na ariyānanti ariyānaṁ maggaphalacittaṁ na jānātīti attho.",
  "tika-s0402t23:55_1": "Tañhi tena anadhigatattā cetopariyañāṇenapi na sakkā viññātuṁ,",
  "tika-s0402t23:55_2": "aññaṁ pana cittaṁ jānātiyeva.",
  "tika-s0402t23:55_3": "Heṭṭhimo uparimassa cittaṁ na jānātītiādīnipi maggaphalacittameva sandhāya vuttānīti veditabbāni.",
  "tika-s0402t23:55_4": "Sotāpannādayopi hi attanā adhigatameva maggaphalaṁ parehi uppāditaṁ sammā cetopariyañāṇena jānituṁ sakkonti,",
  "tika-s0402t23:55_5": "na attanā anadhigataṁ.",
  "tika-s0402t23:55_6": "Sabbepi ariyā attano phalaṁ samāpajjanti adhigatattāti dassento “etesu cā”tiādimāha.",
  "tika-s0402t23:55_7": "Yadi ariyā attanā adhigataphalaṁ samāpajjanti,",
  "tika-s0402t23:55_8": "uparimāpi heṭṭhimaṁ phalaṁ samāpajjanti adhigatattā lokiyasamāpattiyo viyāti kassaci āsaṅkā siyā,",
  "tika-s0402t23:55_9": "tannivattanatthamāha “uparimo heṭṭhimaṁ na samāpajjatī”ti.",
  "tika-s0402t23:56_0": "Uparimoti sakadāgāmiādiariyapuggalo.",
  "tika-s0402t23:56_1": "Heṭṭhimanti sotāpattiphalādiṁ.",
  "tika-s0402t23:56_2": "Na samāpajjatīti satipi adhigatatte na samāpajjati.",
  "tika-s0402t23:56_3": "Kasmāti ce?",
  "tika-s0402t23:56_4": "Kāraṇamāha “tesañhī”tiādi,",
  "tika-s0402t23:56_5": "tesaṁ sakadāgāmiādīnaṁ heṭṭhimā heṭṭhimā phalasamāpatti tesu tesuyeva heṭṭhimesu ariyapuggalesu pavattati,",
  "tika-s0402t23:56_6": "na uparimesūti attho.",
  "tika-s0402t23:56_7": "Iminā heṭṭhimaṁ phalacittaṁ uparimassa na uppajjatīti dasseti.",
  "tika-s0402t23:56_8": "Kasmāti ce?",
  "tika-s0402t23:56_9": "Puggalantarabhāvūpagamanena paṭippassaddhattā.",
  "tika-s0402t23:56_10": "Etena uparimo ariyo heṭṭhimaṁ phalasamāpattiṁ samāpajjati attanā adhigatattā yathā taṁ lokiyasamāpattinti evaṁ pavatto hetu byabhicāritoti daṭṭhabbaṁ.",
  "tika-s0402t23:56_11": "Na hi lokiyajjhānesu puggalantarabhāvūpagamanaṁ nāma atthi visesābhāvato,",
  "tika-s0402t23:56_12": "idha pana asamugghāṭitakammakilesanirodhanena puthujjanehi viya sotāpannassa sotāpannādīhi sakadāgāmiādīnaṁ puggalantarabhāvūpagamanaṁ atthi.",
  "tika-s0402t23:56_13": "Yato heṭṭhimā heṭṭhimā phaladhammā uparūparimaggadhammehi nivattitā paṭipakkhehi viya abhibhūtā appavattidhammataṁyeva āpannā.",
  "tika-s0402t23:56_14": "Teneva vuttaṁ “paṭippassaddhattā”ti.",
  "tika-s0402t23:57_0": "Apica kusalakiriyappavatti nāma aññā,",
  "tika-s0402t23:57_1": "vipākappavatti ca aññāti anantaraphalattā ca lokuttarakusalānaṁ heṭṭhimato uparimo bhavantaragato viya hoti.",
  "tika-s0402t23:57_2": "Taṁtaṁphalavaseneva hi ariyānaṁ sotāpannādināmalābho.",
  "tika-s0402t23:57_3": "Te sace aññaphalasamaṅginopi honti,",
  "tika-s0402t23:57_4": "sotāpannādināmampi tesaṁ avavatthitaṁ siyā.",
  "tika-s0402t23:57_5": "Tassa tassa vā ariyassa taṁ taṁ phalaṁ sadisanti katvā na uparimassa heṭṭhimaphalasamaṅgitāya lesopi sambhavati,",
  "tika-s0402t23:57_6": "kuto tassā samāpajjananti daṭṭhabbaṁ.",
  "tika-s0402t23:57_7": "Heṭṭhimā ca sotāpannādayo uparimaṁ sakadāgāmiphalādiṁ na samāpajjanti anadhigatattā.",
  "tika-s0402t23:57_8": "Na hi anadhigataṁ samāpattiṁ samāpajjituṁ sakkā,",
  "tika-s0402t23:57_9": "tasmā sabbepi ariyā attanoyeva phalaṁ samāpajjantīti niṭṭhamettha gantabbaṁ.",
  "tika-s0402t23:58_0": "Pavattentāti pavattakā hutvā,",
  "tika-s0402t23:58_1": "pavattanavasenāti attho.",
  "tika-s0402t23:58_2": "Evanti yathānusiṭṭhāya anusāsaniyā vidhivasena paṭisedhavasena ca pavattitākāraparāmasanaṁ.",
  "tika-s0402t23:58_3": "Sā ca sammāvitakkā nāma micchāvitakkānañca pavattiākāradassanavasena pavattati.",
  "tika-s0402t23:58_4": "Tattha ānisaṁsassa ādīnavassa ca vibhāvanatthaṁ aniccasaññameva,",
  "tika-s0402t23:58_5": "na niccasaññanti attho.",
  "tika-s0402t23:58_6": "Paṭiyoginivattanatthañhi eva-kāraggahaṇaṁ.",
  "tika-s0402t23:58_7": "Idhāpi evasaddaggahaṇassa attho payojanañca vuttanayeneva veditabbaṁ.",
  "tika-s0402t23:58_8": "Idaṁ-gahaṇepi eseva nayo.",
  "tika-s0402t23:58_9": "Pañcakāmaguṇarāganti nidassanamattaṁ daṭṭhabbaṁ tadaññarāgassa dosādīnañca pahānassa icchitattā tappahānassa ca tadaññarāgādikhepassa upāyabhāvato.",
  "tika-s0402t23:58_10": "Tathā vuttaṁ duṭṭhalohitavimocanassa pubbaduṭṭhamaṁsakhepanūpāyatā viya.",
  "tika-s0402t23:58_11": "Lokuttaradhammamevāti avadhāraṇaṁ paṭikkhepabhāvato sāvajjadhammanivattanaparaṁ daṭṭhabbaṁ,",
  "tika-s0402t23:58_12": "tassa adhigamūpāyānisaṁsabhūtānaṁ tadaññesaṁ anavajjadhammānaṁ nānantariyabhāvato.",
  "tika-s0402t23:59_0": "Cintāmaṇikavijjāsarikkhakatanti iminā “cintāmaṇī”ti evaṁ laddhanāmā loke ekā vijjā atthi,",
  "tika-s0402t23:59_1": "yāya paresaṁ cittaṁ vijānantīti dīpeti.",
  "tika-s0402t23:59_2": "“Tassā kira vijjāya sādhako puggalo tādise desakāle mantaṁ parijappitvā yassa cittaṁ jānitukāmo,",
  "tika-s0402t23:59_3": "tassa diṭṭhahatthādivisesasañjānanamukhena cittācāraṁ anuminanto kathetī”ti keci.",
  "tika-s0402t23:59_4": "Apare “vācaṁ niccharāpetvā tattha akkharasallakkhaṇavasenā”ti vadanti.",
  "tika-s0402t23:60_0": "Idañcapana sabbanti “bhavaṁ gotamo anekavihitaṁ iddhividhaṁ paccanubhotī”tiādinayappavattaṁ sabbampi.",
  "tika-s0402t23:61_0": "Saṅgāravasuttavaṇṇanā niṭṭhitā.",
  "tika-s0402t23:62_0": "Brāhmaṇavaggavaṇṇanā niṭṭhitā."
}