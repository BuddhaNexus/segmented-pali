{
  "tika-vin11t12:0_0": "Nissaggiyakathāvaṇṇanā",
  "tika-vin11t12:1_0": "2094-5.",
  "tika-vin11t12:1_1": "Evaṁ sattarasasaṅghādisese dassetvā idāni tadanantarāni nissaggiyāni dassetumāha ‘‘adhiṭṭhānupagaṁ patta’’ntiādi.",
  "tika-vin11t12:1_2": "‘‘Adhiṭṭhānupagaṁ patta’’nti iminā padena kenaci kāraṇena anadhiṭṭhānupage patte anāpattibhāvaṁ dīpeti.",
  "tika-vin11t12:1_3": "‘‘Tassā’’ti ta-saddāpekkhāya bhikkhunīti ettha ‘‘yā’’ti labbhati.",
  "tika-vin11t12:1_4": "Pattasannidhikāraṇāti anadhiṭṭhāya,",
  "tika-vin11t12:1_5": "avikappetvā ekarattampi pattassa nikkhittakāraṇā.",
  "tika-vin11t12:2_0": "2096.Idha imasmiṁ sikkhāpade seso sabbo vinicchayo kathāmaggoti yojanā,",
  "tika-vin11t12:2_1": "avasesasabbavinicchayakathāmaggoti attho.",
  "tika-vin11t12:2_2": "Pattasikkhāpadeti mahāvibhaṅgapaṭhamapattasikkhāpade.",
  "tika-vin11t12:3_0": "2097. Visesova visesatā.",
  "tika-vin11t12:4_0": "Paṭhamaṁ.",
  "tika-vin11t12:5_0": "2098.Akāleti ‘‘anatthatakathine vihāre ekādasa māsā,",
  "tika-vin11t12:5_1": "atthatakathine vihāre satta māsā’’ti (pāci.",
  "tika-vin11t12:5_2": "740 atthato samānaṁ) evaṁ vutte akāle.",
  "tika-vin11t12:5_3": "Vikappantaraṁ dassetumāha ‘‘dinnaṁ kālepi kenacī’’tiādi.",
  "tika-vin11t12:5_4": "Vuttavipariyāyena kālaniyamo veditabbo.",
  "tika-vin11t12:5_5": "Kenaci akāle yaṁ cīvaraṁ dinnaṁ,",
  "tika-vin11t12:5_6": "kālepi yaṁ cīvaraṁ ādissa dinnaṁ,",
  "tika-vin11t12:5_7": "taṁ akālacīvaraṁ nāmāti yojanā.",
  "tika-vin11t12:5_8": "Ādissa dānappakāraṁ dassetumāha ‘‘sampattā bhājentū’’ti.",
  "tika-vin11t12:5_9": "Niyāmitanti ‘‘sampattā bhājentū’’ti evaṁ vatvā dinnañca ‘‘idaṁ gaṇassa,",
  "tika-vin11t12:5_10": "idaṁ tuyhaṁ dammī’’ti vatvā vā dātukāmatāya pādamūle ṭhapetvā vā dinnañca ādissa dinnaṁ nāmāti attho.",
  "tika-vin11t12:5_11": "Yathāha ‘‘sampattā bhājentū’ti vatvā vā ‘idaṁ gaṇassa,",
  "tika-vin11t12:5_12": "idaṁ tumhākaṁ dammī’ti vatvā vā dātukamyatāya pādamūle ṭhapetvā vā dinnampi ādissa dinnaṁ nāma hotī’’ti (pāci. aṭṭha. 740).",
  "tika-vin11t12:6_0": "2099.Akālacīvaranti vuttappakāraṁ akālacīvaraṁ.",
  "tika-vin11t12:7_0": "2100.Attanā paṭiladdhanti tato yaṁ cīvaraṁ attanā vassaggena paṭiladdhaṁ.",
  "tika-vin11t12:7_1": "Nissajjitvā paṭiladdhakāle kattabbavidhiṁ dassetumāha ‘‘labhitvā…pe… niyojaye’’ti.",
  "tika-vin11t12:7_2": "Yathādāne niyojayeti yathā dāyakena dinnaṁ, tathā upanetabbaṁ,",
  "tika-vin11t12:7_3": "akālacīvarapakkheyeva ṭhapetabbanti vuttaṁ hoti.",
  "tika-vin11t12:8_0": "2101.Tassāti ‘‘yathādāne niyojaye’’ti vacanassa.",
  "tika-vin11t12:8_1": "Vinayakammaṁ katvā paṭiladdhampi taṁ puna sevituṁ na ca vaṭṭatīti ayamadhippāyoti yojanā.",
  "tika-vin11t12:9_0": "2102.",
  "tika-vin11t12:9_1": "Kālacīvare akālavatthasaññāya dukkaṭanti yojanā.",
  "tika-vin11t12:9_2": "Ubhayatthapīti akālacīvarepi kālacīvarepi.",
  "tika-vin11t12:9_3": "Vematikāya tathā dukkaṭanti yojanā.",
  "tika-vin11t12:10_0": "2103.Ubhayatthapicīvare kālacīvare ca akālacīvare cāti ubhayacīvarepi kālacīvarasaññāya bhājāpentiyā nadosoti yojanā.",
  "tika-vin11t12:10_1": "Sacittakasamuṭṭhānattayaṁ sandhāyāha ‘‘tisamuṭṭhānatā’’ti.",
  "tika-vin11t12:11_0": "Dutiyaṁ.",
  "tika-vin11t12:12_0": "2104.Sace sayaṁ acchindati aññāya bhikkhuniyā saddhiṁ cīvaraṁ parivattetvā pacchā ‘‘tuyhaṁ cīvaraṁ tvameva gaṇha,",
  "tika-vin11t12:12_1": "mayhaṁ cīvaraṁ dehī’’ti evaṁ yadi sayaṁ acchindati. Ettha ‘‘sakasaññāyā’’ti seso.",
  "tika-vin11t12:12_2": "Sakasaññāya gahitattā pācittiyaṁ, dukkaṭañca vuttaṁ,",
  "tika-vin11t12:12_3": "itarathā bhaṇḍagghena kāretabbo.",
  "tika-vin11t12:13_0": "2105.Itaresūti abandhanañca āṇattibahuttañca saṅgaṇhāti.",
  "tika-vin11t12:13_1": "Tenāha ‘‘vatthūnaṁ payogassa vasā siyā’’ti.",
  "tika-vin11t12:14_0": "2106.‘‘Tikapācittī’’ti idamapekkhitvā ‘‘uddiṭṭhā’’ti sambandhanīyaṁ,",
  "tika-vin11t12:14_1": "upasampannāya upasampannasaññā, vematikā,",
  "tika-vin11t12:14_2": "anupasampannasaññāti etāsaṁ vasena tikapācitti vuttāti attho.",
  "tika-vin11t12:14_3": "Aññasmiṁ parikkhāreti upasampannānupasampannānaṁ aññasmiṁ parikkhāre. Itarissāti anupasampannāya.",
  "tika-vin11t12:14_4": "Tikadukkaṭanti anupasampannāya upasampannasaññāvematikāanupasampannasaññānaṁ vasena tikadukkaṭaṁ uddiṭṭhaṁ.",
  "tika-vin11t12:15_0": "2107.Tāya vā dīyamānaṁ tāya aññāya bhikkhuniyā duṭṭhāya vā tuṭṭhāya vā dīyamānaṁ gaṇhantiyā,",
  "tika-vin11t12:15_1": "tassā vissāsameva vā gaṇhantiyā anāpattīti yojanā.",
  "tika-vin11t12:15_2": "‘‘Tisamuṭṭhānatā matā’’ti idaṁ vuttatthameva.",
  "tika-vin11t12:16_0": "Tatiyaṁ.",
  "tika-vin11t12:17_0": "2108. Yā pana bhikkhunī ‘‘kiṁ te, ayye, aphāsu,",
  "tika-vin11t12:17_1": "kiṁ āharīyatū’’ti vuttā aññaṁ viññāpetvā taṁ āhaṭaṁ paṭikkhipitvā tañca aññañca gaṇhitukāmā sace aññaṁ viññāpeti, tassā viññattidukkaṭaṁ,",
  "tika-vin11t12:17_2": "lābhā nissaggiyaṁ siyāti sādhippāyayojanā.",
  "tika-vin11t12:17_3": "Viññattiyā dukkaṭaṁ viññattidukkaṭaṁ.",
  "tika-vin11t12:18_0": "2109-11.Tikapācittiyaṁ vuttanti ‘‘aññe aññasaññā, aññe vematikā,",
  "tika-vin11t12:18_1": "aññe anaññasaññā aññaṁ viññāpetvā aññaṁ viññāpeti,",
  "tika-vin11t12:18_2": "nissaggiyaṁ pācittiya’’nti (pāci. 751) tikapācittiyaṁ vuttaṁ.",
  "tika-vin11t12:18_3": "Anaññe dvikadukkaṭanti anaññe aññasaññāya,",
  "tika-vin11t12:18_4": "vematikāya ca vasena dvikadukkaṭaṁ.",
  "tika-vin11t12:18_5": "‘‘Anaññenaññasaññāyā’’tiādinā anāpattivisayo dassito.",
  "tika-vin11t12:18_6": "‘‘Anaññe anaññasaññāyā’’ti padacchedo.",
  "tika-vin11t12:18_7": "Anaññe anaññasaññāya viññāpentiyā anāpatti.",
  "tika-vin11t12:18_8": "Tasmiṁ paṭhamaviññāpite appahonte vā taññeva vā viññāpentiyā anāpatti.",
  "tika-vin11t12:18_9": "Aññenapi atthe sati tena saddhiṁ aññaṁ viññāpentiyā anāpatti.",
  "tika-vin11t12:18_10": "Idaṁ vuttaṁ hoti – sace paṭhamaṁ sappi viññattaṁ,",
  "tika-vin11t12:18_11": "‘‘āmakamaṁsaṁ pacitabba’’nti ca vejjena vuttattā telena attho hoti,",
  "tika-vin11t12:18_12": "tato ‘‘telenāpi me attho’’ti evaṁ aññañca viññāpetīti.",
  "tika-vin11t12:18_13": "Ānisaṁsañca dassetvā tato aññaṁ viññāpentiyāpi anāpattīti ñātabbanti yojanā.",
  "tika-vin11t12:18_14": "Idaṁ vuttaṁ hoti – sace kahāpaṇassa sappi ābhataṁ hoti,",
  "tika-vin11t12:18_15": "iminā mūlena diguṇaṁ telaṁ labbhati,",
  "tika-vin11t12:18_16": "telenāpi ca idaṁ kiccaṁ nippajjati,",
  "tika-vin11t12:18_17": "tasmā telamāharāti evaṁ ānisaṁsaṁ dassetvā viññāpetīti.",
  "tika-vin11t12:19_0": "Catutthaṁ.",
  "tika-vin11t12:20_0": "2112-3.",
  "tika-vin11t12:20_1": "Pubbaṁ aññaṁ cetāpetvāti yojanā,",
  "tika-vin11t12:20_2": "attano kappiyabhaṇḍena ‘‘idaṁ nāma āharā’’ti pubbaṁ aññaṁ parivattāpetvāti attho.",
  "tika-vin11t12:20_3": "Evanti ettha ‘‘vutte’’ti seso. Dhanena nibbattaṁ dhaññaṁ,",
  "tika-vin11t12:20_4": "attano dhanena nipphāditattā telādi idha ‘‘dhañña’’nti adhippetaṁ, na vīhādi.",
  "tika-vin11t12:20_5": "Evaṁ vutte mayhaṁ aññaṁ dhaññaṁ ānetvā deti iti saññāya pacchā aññaṁ cetāpeyyāti yojanā, na me iminā attho,",
  "tika-vin11t12:20_6": "aññaṁ āharāti vutte idañca datvā aññañca āharitvā detīti saññāya ‘‘na me idaṁ ruccati,",
  "tika-vin11t12:20_7": "aññaṁ āharā’’ti pacchā aññaṁ parivattāpeyyāti attho.",
  "tika-vin11t12:20_8": "Cetāpanapayogenāti āṇattāya cetāpanavasena. Mūlaṭṭhāyāti āṇāpikāya.",
  "tika-vin11t12:20_9": "Tena ca aññena vā mūlena ābhataṁ hotu,",
  "tika-vin11t12:20_10": "tassa lābhe nissaggiyaṁ hotīti yojanā.",
  "tika-vin11t12:21_0": "2114.Sesanti tikapācittiyādikaṁ vinicchayavisesaṁ.",
  "tika-vin11t12:22_0": "Pañcamaṁ.",
  "tika-vin11t12:23_0": "2115-6.Aññadatthāya dinnenāti upāsakehi ‘‘evarūpaṁ gahetvā bhājetvā paribhuñjathā’’ti aññassatthāya dinnena.",
  "tika-vin11t12:23_1": "‘‘Saṅghikena parikkhārenā’’ti iminā sambandho.",
  "tika-vin11t12:23_2": "Parikkhārenāti kappiyabhaṇḍena.",
  "tika-vin11t12:23_3": "Saṅghikenāti saṅghassa pariccattena. Idhāti imasmiṁ sāsane. Tassāti yāya cetāpitaṁ.",
  "tika-vin11t12:23_4": "Nissaggiyaṁ siyāti ettha nissaṭṭhapaṭiladdhaṁ yathādāne upanetabbanti vattabbaṁ.",
  "tika-vin11t12:23_5": "Yathāha ‘‘nissaṭṭhaṁ paṭilabhitvā yathādāne upanetabba’’nti (pāci. 761).",
  "tika-vin11t12:23_6": "Idaṁ heṭṭhā vuttatthādhippāyameva. Etthāti imasmiṁ sikkhāpade.",
  "tika-vin11t12:23_7": "‘‘Anaññadatthike aññadatthikasaññā, āpatti dukkaṭassa. Anaññadatthike vematikā,",
  "tika-vin11t12:23_8": "āpatti dukkaṭassā’’ti vuttattā āha ‘‘anaññadatthike niddiṭṭhaṁdvikadukkaṭa’’nti.",
  "tika-vin11t12:23_9": "Iminā ca ‘‘aññadatthike tikapācittiya’’nti idaṁ vuttameva.",
  "tika-vin11t12:23_10": "‘‘Aññadatthike aññadatthikasaññā, vematikā,",
  "tika-vin11t12:23_11": "anaññadatthikasaññā aññaṁ cetāpeti,",
  "tika-vin11t12:23_12": "nissaggiyaṁ pācittiya’’nti (pāci. 761) hi vuttaṁ.",
  "tika-vin11t12:24_0": "2117.Sesakanti yadatthāya dinnaṁ,",
  "tika-vin11t12:24_1": "taṁ cetāpetvā āharitvā atirittaṁ mūlaṁ aññadatthāya upanentiyā anāpattīti yojetabbaṁ.",
  "tika-vin11t12:24_2": "Sāmike pucchitvāti ‘‘tumhehi cīvaratthāya dinnaṁ,",
  "tika-vin11t12:24_3": "amhākañca cīvaraṁ saṁvijjati,",
  "tika-vin11t12:24_4": "telādīhi pana attho’’ti evaṁ sāmike pucchitvā. Tanti taṁ cetāpannaṁ.",
  "tika-vin11t12:24_5": "Āpadāsūti bhikkhunīhi vihāraṁ pahāya gamanārahamupaddavo gahito.",
  "tika-vin11t12:24_6": "Yathāha ‘‘āpadāsūti tathārūpesu upaddavesu bhikkhuniyo vihāraṁ chaḍḍetvā pakkamanti,",
  "tika-vin11t12:24_7": "evarūpāsu āpadāsu yaṁ vā taṁ vā cetāpetuṁ vaṭṭatī’’ti (pāci. aṭṭha. 762).",
  "tika-vin11t12:25_0": "2118.Sayaṁ yācitakaṁ vināti ‘‘saṁyācitaka’’nti padaṁ vinā,",
  "tika-vin11t12:25_1": "ettakameva visadisanti vuttaṁ hoti.",
  "tika-vin11t12:26_0": "Chaṭṭhasattamāni.",
  "tika-vin11t12:27_0": "2119.",
  "tika-vin11t12:27_1": "Adhikavacanaṁ dassetumāha ‘‘mahājanikasaññācikenā’’ti.",
  "tika-vin11t12:27_2": "Padatādhikāti padameva padatā.",
  "tika-vin11t12:27_3": "Mahājanikenāti gaṇassa pariccattena.",
  "tika-vin11t12:27_4": "Saññācikenāti sayaṁ yācitakena.",
  "tika-vin11t12:28_0": "2120.Anantarasamā matāti idha ‘‘puggalikenā’’ti padaṁ vinā samuṭṭhānādinā saddhiṁ sabbe vinicchayā anantarasikkhāpadasadisā matāti attho.",
  "tika-vin11t12:28_1": "‘‘Yā pana bhikkhunī aññadatthikena parikkhārena aññuddisikena puggalikenā’’ti hi sikkhāpadaṁ.",
  "tika-vin11t12:28_2": "Puggalikenāti ekabhikkhuniyā pariccattena. ‘‘Kiñcipī’’ti likhanti.",
  "tika-vin11t12:28_3": "‘‘Kocipī’’ti pāṭho sundaro ‘‘viseso’’ti iminā tulyādhikaraṇattā.",
  "tika-vin11t12:29_0": "Aṭṭhamanavamadasamāni.",
  "tika-vin11t12:30_0": "Paṭhamo vaggo.",
  "tika-vin11t12:31_0": "2121-2. Cattāri kaṁsāni samāhaṭāni,",
  "tika-vin11t12:31_1": "catunnaṁ kaṁsānaṁ samāhāro vā catukkaṁsaṁ,",
  "tika-vin11t12:31_2": "catukkaṁsato atirekaṁ atirekacatukkaṁsaṁ,",
  "tika-vin11t12:31_3": "tena atirekacatukkaṁsagghanakaṁ pāvuraṇamāha,",
  "tika-vin11t12:31_4": "upacārena ‘‘atirekacatukkaṁsa’’nti vuttaṁ.",
  "tika-vin11t12:31_5": "Kaṁsaparimāṇaṁ panettha sayameva vakkhati ‘‘kahāpaṇacatukkaṁ tu, kaṁso nāma pavuccatī’’ti.",
  "tika-vin11t12:31_6": "Tasmā atirekasoḷasakahāpaṇagghanakanti attho.",
  "tika-vin11t12:31_7": "Garupāvuraṇanti sītakāle pārupitabbapāvuraṇaṁ. Cetāpeyyāti viññāpeyya. Cattāri saccāni samāhaṭāni,",
  "tika-vin11t12:31_8": "catunnaṁ vā saccānaṁ samāhāro catusaccaṁ,",
  "tika-vin11t12:31_9": "taṁ pakāseti sīlenāti catusaccappakāsī, tena,",
  "tika-vin11t12:31_10": "catunnaṁ ariyasaccānaṁ niddisakena sammāsambuddhena.",
  "tika-vin11t12:31_11": "Payogeti ‘‘dehī’’ti evaṁ viññāpanapayoge. Lābheti paṭilābhe.",
  "tika-vin11t12:32_0": "Catunnaṁ samūho catukkaṁ,",
  "tika-vin11t12:32_1": "kahāpaṇānaṁ catukkaṁ kahāpaṇacatukkaṁ. Kahāpaṇo cettha taṁtaṁkāle,",
  "tika-vin11t12:32_2": "taṁtaṁpadese ca vohārūpago gahetabbo.",
  "tika-vin11t12:32_3": "Imā vuttappakārā nissaggiyāvasānāpattiyo ‘‘ñātakānañca santake’’ti anāpattivisaye vakkhamānattā ‘‘yadā yena attho,",
  "tika-vin11t12:32_4": "tadā taṁ vadeyyāthā’’ti evaṁ niccapavāraṇaṁ akatvā tasmiṁ kāle kismiñci guṇe pasīditvā ‘‘vadeyyātha yena attho’’ti evaṁ pavāritaṭṭhāne sambhavantīti daṭṭhabbā.",
  "tika-vin11t12:33_0": "2123-5.",
  "tika-vin11t12:33_1": "Ūnakacatukkaṁse atirekasaññā, āpatti dukkaṭassa. Ūnakacatukkaṁse vematikā,",
  "tika-vin11t12:33_2": "āpatti dukkaṭassā’’ti vuttattā āha ‘‘ūnake tu catukkaṁse, uddiṭṭhaṁ dvikadukkaṭa’’nti.",
  "tika-vin11t12:33_3": "Iminā ‘‘atirekacatukkaṁse atirekasaññā, vematikā, ūnakasaññā cetāpeti,",
  "tika-vin11t12:33_4": "nissaggiyaṁ pācittiya’’nti tikapācittiyañca dassitaṁ hoti.",
  "tika-vin11t12:34_0": "Garukanti garupāvuraṇaṁ.",
  "tika-vin11t12:34_1": "Tadūnaṁ vāti catukkaṁsato ūnakaṁ vā.",
  "tika-vin11t12:34_2": "Ñātakānañcāti ettha ca-saddena pavāritānaṁ saṅgaho.",
  "tika-vin11t12:34_3": "Yathāha anāpattivāre ‘‘ñātakānaṁ, pavāritāna’’nti (pāci. 787).",
  "tika-vin11t12:34_4": "Ettha ca ‘‘atirekacatukkaṁsampī’’ti vattabbaṁ ‘‘tadūnaṁ vā’’ti iminā catukkaṁsūnassa vuttattā.",
  "tika-vin11t12:34_5": "‘‘Appameva vā’’ti iminā atirekacatukkaṁsepi mahagghataraṁ vuttanti veditabbaṁ.",
  "tika-vin11t12:35_0": "Ekādasamaṁ.",
  "tika-vin11t12:36_0": "2126-7.",
  "tika-vin11t12:36_1": "‘‘Lahupāvuraṇaṁ pana bhikkhuniyā cetāpentiyā aḍḍhateyyakaṁsaparamaṁ cetāpetabba’’nti (pāci.",
  "tika-vin11t12:36_2": "789) vacanato lahupāvuraṇanti ettha ‘‘cetāpentiyā bhikkhuniyā’’ti ca aḍḍhateyyakaṁsagghananti ettha ‘‘cetāpetabba’’nti ca seso.",
  "tika-vin11t12:36_3": "Lahupāvuraṇanti uṇhakāle pāvuraṇaṁ. Tiṇṇaṁ pūraṇo teyyo,",
  "tika-vin11t12:36_4": "aḍḍho teyyo assāti aḍḍhateyyo,",
  "tika-vin11t12:36_5": "aḍḍhateyyo ca so kaṁso cāti aḍḍhateyyakaṁso,",
  "tika-vin11t12:36_6": "taṁ agghatīti aḍḍhateyyakaṁsagghanaṁ,",
  "tika-vin11t12:36_7": "dasakahāpaṇagghanakanti attho.",
  "tika-vin11t12:36_8": "Tatoti aḍḍhateyyakaṁsagghanakato.",
  "tika-vin11t12:36_9": "Yaṁ pana pāvuraṇaṁ aḍḍhateyyakaṁsagghanakaṁ, taṁ lahupāvuraṇaṁ .",
  "tika-vin11t12:36_10": "Tato aḍḍhateyyakaṁsagghanakato lahupāvuraṇato. Uttarinti atirekaṁ.",
  "tika-vin11t12:36_11": "Aḍḍhateyyakaṁsagghanakaṁ yaṁ pāvuraṇaṁ yā bhikkhunī cetāpeti ,",
  "tika-vin11t12:36_12": "tassa pāvuraṇassa paṭilābhe tassā bhikkhuniyā nissaggiyapācittiyā vuttāti yojanā.",
  "tika-vin11t12:37_0": "‘‘Anantarasamaṁ sesa’’nti idaṁ samatthetumāha ‘‘natthi kāci visesatā’’ti. Visesoyeva visesatā.",
  "tika-vin11t12:38_0": "Dvādasamaṁ.",
  "tika-vin11t12:39_0": "2128.",
  "tika-vin11t12:39_1": "Idāni pātimokkhuddese āgatesu samatiṁsanissaggiyesu kesañci attano avacane kāraṇañca avuttehi saddhiṁ vuttānaṁ gahaṇañca dassetumāha ‘‘sādhāraṇānī’’tiādi.",
  "tika-vin11t12:39_2": "Hi yasmā bhikkhunīnaṁ bhikkhūhi sādhāraṇāni yāni sikkhāpadāni sesāni idha vuttehi aññāni,",
  "tika-vin11t12:39_3": "tāni aṭṭhārasa sikkhāpadāni ceva idha vuttasarūpāni dvādasa sikkhāpadāni ceti iccevaṁ nissaggiyapācittiyasikkhāpadāni samatiṁseva hontīti yojanā.",
  "tika-vin11t12:40_0": "Iti vinayatthasārasandīpaniyā vinayavinicchayavaṇṇanāya",
  "tika-vin11t12:41_0": "Nissaggiyakathāvaṇṇanā niṭṭhitā."
}