{
  "pli-tv-bu-vb-pc7:0.1_0": "Theravāda Vinaya",
  "pli-tv-bu-vb-pc7:0.2_0": "Mahāvibhaṅga",
  "pli-tv-bu-vb-pc7:0.3_0": "Pācittiyakaṇḍa",
  "pli-tv-bu-vb-pc7:0.4_0": "Musāvādavagga",
  "pli-tv-bu-vb-pc7:0.5_0": "7. Dhammadesanāsikkhāpada",
  "pli-tv-bu-vb-pc7:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc7:1.2_0": "Tena kho pana samayena āyasmā udāyī sāvatthiyaṁ kulūpako hoti, bahukāni kulāni upasaṅkamati.",
  "pli-tv-bu-vb-pc7:1.3_0": "Atha kho āyasmā udāyī pubbaṇhasamayaṁ nivāsetvā pattacīvaramādāya yena aññataraṁ kulaṁ tenupasaṅkami.",
  "pli-tv-bu-vb-pc7:1.4_0": "Tena kho pana samayena gharaṇī nivesanadvāre nisinnā hoti,",
  "pli-tv-bu-vb-pc7:1.4_1": "gharasuṇhā āvasathadvāre nisinnā hoti.",
  "pli-tv-bu-vb-pc7:1.5_0": "Atha kho āyasmā udāyī yena gharaṇī tenupasaṅkami;",
  "pli-tv-bu-vb-pc7:1.5_1": "upasaṅkamitvā gharaṇiyā upakaṇṇake dhammaṁ desesi.",
  "pli-tv-bu-vb-pc7:1.6_0": "Atha kho gharasuṇhāya etadahosi—",
  "pli-tv-bu-vb-pc7:1.7_0": "“kiṁ nu kho so samaṇo sassuyā jāro udāhu obhāsatī”ti?",
  "pli-tv-bu-vb-pc7:1.8_0": "Atha kho āyasmā udāyī gharaṇiyā upakaṇṇake dhammaṁ desetvā yena gharasuṇhā tenupasaṅkami;",
  "pli-tv-bu-vb-pc7:1.8_1": "upasaṅkamitvā gharasuṇhāya upakaṇṇake dhammaṁ desesi.",
  "pli-tv-bu-vb-pc7:1.9_0": "Atha kho gharaṇiyā etadahosi—",
  "pli-tv-bu-vb-pc7:1.10_0": "“kiṁ nu kho so samaṇo gharasuṇhāya jāro udāhu obhāsatī”ti?",
  "pli-tv-bu-vb-pc7:1.11_0": "Atha kho āyasmā udāyī gharasuṇhāya upakaṇṇake dhammaṁ desetvā pakkāmi.",
  "pli-tv-bu-vb-pc7:1.12_0": "Atha kho gharaṇī gharasuṇhaṁ etadavoca—",
  "pli-tv-bu-vb-pc7:1.13_0": "“he je, kiṁ te eso samaṇo avocā”ti?",
  "pli-tv-bu-vb-pc7:1.14_0": "“Dhammaṁ me, ayye, desesi”.",
  "pli-tv-bu-vb-pc7:1.15_0": "“Ayyāya pana kiṁ avocā”ti?",
  "pli-tv-bu-vb-pc7:1.16_0": "“Mayhampi dhammaṁ desesī”ti.",
  "pli-tv-bu-vb-pc7:1.17_0": "Tā ujjhāyanti khiyyanti vipācenti—",
  "pli-tv-bu-vb-pc7:1.18_0": "“kathañhi nāma ayyo udāyī upakaṇṇake dhammaṁ desessati.",
  "pli-tv-bu-vb-pc7:1.19_0": "Nanu nāma vissaṭṭhena vivaṭena dhammo desetabbo”ti?",
  "pli-tv-bu-vb-pc7:1.20_0": "Assosuṁ kho bhikkhū tāsaṁ itthīnaṁ ujjhāyantīnaṁ khiyyantīnaṁ vipācentīnaṁ.",
  "pli-tv-bu-vb-pc7:1.21_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc7:1.22_0": "“kathañhi nāma āyasmā udāyī mātugāmassa dhammaṁ desessatī”ti.",
  "pli-tv-bu-vb-pc7:1.23_0": "Atha kho te bhikkhū āyasmantaṁ udāyiṁ anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-pc7:1.24_0": "“saccaṁ kira tvaṁ, udāyi,",
  "pli-tv-bu-vb-pc7:1.24_1": "mātugāmassa dhammaṁ desesī”ti?",
  "pli-tv-bu-vb-pc7:1.25_0": "“Saccaṁ, bhagavā”ti.",
  "pli-tv-bu-vb-pc7:1.26_0": "Vigarahi buddho bhagavā …pe…",
  "pli-tv-bu-vb-pc7:1.27_0": "kathañhi nāma tvaṁ, moghapurisa,",
  "pli-tv-bu-vb-pc7:1.27_1": "mātugāmassa dhammaṁ desessasi.",
  "pli-tv-bu-vb-pc7:1.28_0": "Netaṁ moghapurisa, appasannānaṁ vā pasādāya …pe…",
  "pli-tv-bu-vb-pc7:1.29_0": "evañca pana, bhikkhave,",
  "pli-tv-bu-vb-pc7:1.29_1": "imaṁ sikkhāpadaṁ uddiseyyātha—",
  "pli-tv-bu-vb-pc7:1.30.1_0": "“Yo pana bhikkhu mātugāmassa dhammaṁ deseyya pācittiyan”ti.",
  "pli-tv-bu-vb-pc7:1.31_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc7:2.1_0": "Tena kho pana samayena upāsikā bhikkhū passitvā etadavocuṁ—",
  "pli-tv-bu-vb-pc7:2.2_0": "“iṅghāyyā, dhammaṁ desethā”ti.",
  "pli-tv-bu-vb-pc7:2.3_0": "“Na, bhaginī,",
  "pli-tv-bu-vb-pc7:2.3_1": "kappati mātugāmassa dhammaṁ desetun”ti.",
  "pli-tv-bu-vb-pc7:2.4_0": "“Iṅghāyyā,",
  "pli-tv-bu-vb-pc7:2.4_1": "chappañcavācāhi dhammaṁ desetha,",
  "pli-tv-bu-vb-pc7:2.4_2": "sakkā ettakenapi dhammo aññātun”ti.",
  "pli-tv-bu-vb-pc7:2.5_0": "“Na, bhaginī,",
  "pli-tv-bu-vb-pc7:2.5_1": "kappati mātugāmassa dhammaṁ desetun”ti.",
  "pli-tv-bu-vb-pc7:2.6_0": "Kukkuccāyantā na desesuṁ.",
  "pli-tv-bu-vb-pc7:2.7_0": "Upāsikā ujjhāyanti khiyyanti vipācenti—",
  "pli-tv-bu-vb-pc7:2.8_0": "“kathañhi nāma, ayyā,",
  "pli-tv-bu-vb-pc7:2.8_1": "amhehi yācīyamānā dhammaṁ na desessantī”ti.",
  "pli-tv-bu-vb-pc7:2.9_0": "Assosuṁ kho bhikkhū tāsaṁ upāsikānaṁ ujjhāyantīnaṁ khiyyantīnaṁ vipācentīnaṁ.",
  "pli-tv-bu-vb-pc7:2.10_0": "Atha kho te bhikkhū bhagavato etamatthaṁ ārocesuṁ.",
  "pli-tv-bu-vb-pc7:2.11_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-pc7:2.12_0": "“anujānāmi, bhikkhave,",
  "pli-tv-bu-vb-pc7:2.12_1": "mātugāmassa chappañcavācāhi dhammaṁ desetuṁ.",
  "pli-tv-bu-vb-pc7:2.13_0": "Evañca pana, bhikkhave,",
  "pli-tv-bu-vb-pc7:2.13_1": "imaṁ sikkhāpadaṁ uddiseyyātha—",
  "pli-tv-bu-vb-pc7:2.14.1_0": "“Yo pana bhikkhū mātugāmassa uttarichappañcavācāhi dhammaṁ deseyya, pācittiyan”ti.",
  "pli-tv-bu-vb-pc7:2.15_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc7:3.1_0": "Tena kho pana samayena chabbaggiyā bhikkhū—“bhagavatā anuññātaṁ mātugāmassa chappañcavācāhi dhammaṁ desetun”ti te aviññuṁ purisaviggahaṁ upanisīdāpetvā mātugāmassa uttarichappañcavācāhi dhammaṁ desenti.",
  "pli-tv-bu-vb-pc7:3.2_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc7:3.3_0": "“kathañhi nāma chabbaggiyā bhikkhū aviññuṁ purisaviggahaṁ upanisīdāpetvā mātugāmassa uttarichappañcavācāhi dhammaṁ desessantī”ti.",
  "pli-tv-bu-vb-pc7:3.4_0": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-pc7:3.5_0": "“saccaṁ kira tumhe, bhikkhave,",
  "pli-tv-bu-vb-pc7:3.5_1": "aviññuṁ purisaviggahaṁ upanisīdāpetvā mātugāmassa uttarichappañcavācāhi dhammaṁ desethā”ti?",
  "pli-tv-bu-vb-pc7:3.6_0": "“Saccaṁ, bhagavā”ti.",
  "pli-tv-bu-vb-pc7:3.7_0": "Vigarahi buddho bhagavā …pe…",
  "pli-tv-bu-vb-pc7:3.8_0": "kathañhi nāma tumhe, moghapurisā,",
  "pli-tv-bu-vb-pc7:3.8_1": "aviññuṁ purisaviggahaṁ upanisīdāpetvā mātugāmassa uttarichappañcavācāhi dhammaṁ desessatha.",
  "pli-tv-bu-vb-pc7:3.9_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc7:3.10_0": "evañca pana, bhikkhave,",
  "pli-tv-bu-vb-pc7:3.10_1": "imaṁ sikkhāpadaṁ uddiseyyātha—",
  "pli-tv-bu-vb-pc7:3.11.1_0": "“Yo pana bhikkhu mātugāmassa uttarichappañcavācāhi dhammaṁ deseyya,",
  "pli-tv-bu-vb-pc7:3.11.1_1": "aññatra viññunā purisaviggahena, pācittiyan”ti.",
  "pli-tv-bu-vb-pc7:4.1.1_0": "Yo panāti",
  "pli-tv-bu-vb-pc7:4.1.2_0": "yo yādiso …pe…",
  "pli-tv-bu-vb-pc7:4.1.3_0": "bhikkhūti",
  "pli-tv-bu-vb-pc7:4.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc7:4.1.5_0": "Mātugāmo nāma",
  "pli-tv-bu-vb-pc7:4.1.6_0": "manussitthī;",
  "pli-tv-bu-vb-pc7:4.1.6_1": "na yakkhī na petī na tiracchānagatā; viññū,",
  "pli-tv-bu-vb-pc7:4.1.6_2": "paṭibalā subhāsitadubbhāsitaṁ duṭṭhullāduṭṭhullaṁ ājānituṁ.",
  "pli-tv-bu-vb-pc7:4.1.7_0": "Uttarichappañcavācāhīti",
  "pli-tv-bu-vb-pc7:4.1.8_0": "atirekachappañcavācāhi.",
  "pli-tv-bu-vb-pc7:4.1.9_0": "Dhammo nāma",
  "pli-tv-bu-vb-pc7:4.1.10_0": "buddhabhāsito, sāvakabhāsito, isibhāsito, devatābhāsito, atthūpasañhito, dhammūpasañhito.",
  "pli-tv-bu-vb-pc7:4.1.11_0": "Deseyyāti",
  "pli-tv-bu-vb-pc7:4.1.12_0": "padena deseti, pade pade āpatti pācittiyassa.",
  "pli-tv-bu-vb-pc7:4.1.13_0": "Akkharāya deseti,",
  "pli-tv-bu-vb-pc7:4.1.13_1": "akkharakkharāya āpatti pācittiyassa.",
  "pli-tv-bu-vb-pc7:4.1.14_0": "Aññatra viññunā purisaviggahenāti",
  "pli-tv-bu-vb-pc7:4.1.15_0": "ṭhapetvā viññuṁ purisaviggahaṁ.",
  "pli-tv-bu-vb-pc7:4.1.16_0": "Viññū nāma purisaviggaho,",
  "pli-tv-bu-vb-pc7:4.1.17_0": "paṭibalo hoti subhāsitadubbhāsitaṁ duṭṭhullāduṭṭhullaṁ ājānituṁ.",
  "pli-tv-bu-vb-pc7:4.2.1_0": "Mātugāme mātugāmasaññī uttarichappañcavācāhi dhammaṁ deseti,",
  "pli-tv-bu-vb-pc7:4.2.1_1": "aññatra viññunā purisaviggahena, āpatti pācittiyassa.",
  "pli-tv-bu-vb-pc7:4.2.2_0": "Mātugāme vematiko uttarichappañcavācāhi dhammaṁ deseti,",
  "pli-tv-bu-vb-pc7:4.2.2_1": "aññatra viññunā purisaviggahena, āpatti pācittiyassa.",
  "pli-tv-bu-vb-pc7:4.2.3_0": "Mātugāme amātugāmasaññī uttarichappañcavācāhi dhammaṁ deseti,",
  "pli-tv-bu-vb-pc7:4.2.3_1": "aññatra viññunā purisaviggahena, āpatti pācittiyassa.",
  "pli-tv-bu-vb-pc7:4.2.4_0": "Yakkhiyā vā petiyā vā paṇḍakassa vā tiracchānagatamanussaviggahitthiyā vā uttarichappañcavācāhi dhammaṁ deseti,",
  "pli-tv-bu-vb-pc7:4.2.4_1": "aññatra viññunā purisaviggahena, āpatti dukkaṭassa.",
  "pli-tv-bu-vb-pc7:4.2.5_0": "Amātugāme mātugāmasaññī, āpatti dukkaṭassa.",
  "pli-tv-bu-vb-pc7:4.2.6_0": "Amātugāme vematiko, āpatti dukkaṭassa.",
  "pli-tv-bu-vb-pc7:4.2.7_0": "Amātugāme amātugāmasaññī, anāpatti.",
  "pli-tv-bu-vb-pc7:4.3.1_0": "Anāpatti—",
  "pli-tv-bu-vb-pc7:4.3.2_0": "viññunā purisaviggahena,",
  "pli-tv-bu-vb-pc7:4.3.3_0": "chappañcavācāhi dhammaṁ deseti,",
  "pli-tv-bu-vb-pc7:4.3.4_0": "ūnakachappañcavācāhi dhammaṁ deseti,",
  "pli-tv-bu-vb-pc7:4.3.5_0": "uṭṭhahitvā puna nisīditvā deseti,",
  "pli-tv-bu-vb-pc7:4.3.6_0": "mātugāmo uṭṭhahitvā puna nisīdati tasmiṁ deseti,",
  "pli-tv-bu-vb-pc7:4.3.7_0": "aññassa mātugāmassa deseti,",
  "pli-tv-bu-vb-pc7:4.3.8_0": "pañhaṁ pucchati,",
  "pli-tv-bu-vb-pc7:4.3.9_0": "pañhaṁ puṭṭho katheti,",
  "pli-tv-bu-vb-pc7:4.3.10_0": "aññassatthāya bhaṇantaṁ mātugāmo suṇāti,",
  "pli-tv-bu-vb-pc7:4.3.11_0": "ummattakassa,",
  "pli-tv-bu-vb-pc7:4.3.12_0": "ādikammikassāti.",
  "pli-tv-bu-vb-pc7:4.3.13_0": "Dhammadesanāsikkhāpadaṁ niṭṭhitaṁ sattamaṁ."
}